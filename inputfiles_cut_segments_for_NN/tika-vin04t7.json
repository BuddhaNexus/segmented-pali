{
  "tika-vin04t7:0_0": "Nissaggiyakaṇḍo",
  "tika-vin04t7:1_0": "Ito paraṁ pana ime kho panātiādi sabbattha vuttanayeneva veditabbaṁ.",
  "tika-vin04t7:2_0": "1. Cīvaravaggo",
  "tika-vin04t7:3_0": "1. Kathinasikkhāpadavaṇṇanā",
  "tika-vin04t7:4_0": "Nissaggiyesu pana cīvaravaggassa tāva paṭhamasikkhāpade niṭṭhitacīvarasminti sūcikammapariyosānena vā,",
  "tika-vin04t7:4_1": "‘‘naṭṭhaṁ vā vinaṭṭhaṁ vā daḍḍhaṁ vā cīvarāsā vā upacchinnā’’ti (pārā.",
  "tika-vin04t7:4_2": "463) imesu vā yena kenaci ākārena niṭṭhite cīvarasmiṁ,",
  "tika-vin04t7:4_3": "cīvarassa karaṇapalibodhe upacchinneti attho.",
  "tika-vin04t7:4_4": "Atthatakathinassa hi bhikkhuno yāva imehākārehi cīvarapalibodho na chijjati, tāva kathinānisaṁsaṁ labhati.",
  "tika-vin04t7:4_5": "Ubbhatasmiṁ kathineti yaṁ saṅghassa kathinaṁ atthataṁ, tasmiñca ubbhate.",
  "tika-vin04t7:4_6": "Tatrevaṁ saṅkhepato kathinatthāro ca ubbhāro ca veditabbo.",
  "tika-vin04t7:4_7": "Ayañhi kathinatthāro nāma bhagavatā purimavassaṁvuṭṭhānaṁ anuññāto,",
  "tika-vin04t7:4_8": "so sabbantimena paricchedena pañcannaṁ janānaṁ vaṭṭati,",
  "tika-vin04t7:4_9": "tasmā yattha cattāro vā tayo vā dve vā eko vā purimavassaṁ upagato,",
  "tika-vin04t7:4_10": "tattha pacchimavassūpagate gaṇapūrake katvā attharitabbaṁ, te ca gaṇapūrakāva honti, ānisaṁse na labhanti,",
  "tika-vin04t7:4_11": "tasmā sace purimavassaṁvuṭṭhānaṁ gahaṭṭhapabbajitesu yo koci dhammena samena cīvaraṁ deti ‘‘iminā kathinaṁ attharathā’’ti (mahāva. 306-309),",
  "tika-vin04t7:4_12": "taṁ khandhake vuttāya ñattidutiyakammavācāya kathinatthārārahassa bhikkhuno dātabbaṁ.",
  "tika-vin04t7:4_13": "Tena tadaheva pañca vā atirekāni vā khaṇḍāni chinditvā saṅghāṭi vā uttarāsaṅgo vā antaravāsako vā kātabbo,",
  "tika-vin04t7:4_14": "sesabhikkhūhipi tassa sahāyehi bhavitabbaṁ,",
  "tika-vin04t7:4_15": "sace katacīvarameva uppajjati, sundarameva.",
  "tika-vin04t7:4_16": "Acchinnāsibbitaṁ pana na vaṭṭati.",
  "tika-vin04t7:4_17": "Tena bhikkhunā sace saṅghāṭiyā attharitukāmo hoti,",
  "tika-vin04t7:4_18": "porāṇikaṁ saṅghāṭiṁ paccuddharitvā navaṁ saṅghāṭiṁ adhiṭṭhahitvā ‘‘imāya saṅghāṭiyā kathinaṁ attharāmī’’ti attharitabbaṁ.",
  "tika-vin04t7:4_19": "Uttarāsaṅgaantaravāsakesupi eseva nayo.",
  "tika-vin04t7:4_20": "Tato tena purimavassaṁvuṭṭhe antosīmāgate bhikkhū upasaṅkamitvā ‘‘atthataṁ, bhante, saṅghassa kathinaṁ, dhammiko kathinatthāro, anumodathā’’ti (pari. 413) vattabbaṁ,",
  "tika-vin04t7:4_21": "therānañca navānañca bahūnañca ekassa ca anurūpaṁ sallakkhetvā vattabbaṁ. Tehipi ‘‘atthataṁ, bhante,",
  "tika-vin04t7:4_22": "saṅghassa kathina’’nti vā ‘‘atthataṁ, āvuso,",
  "tika-vin04t7:4_23": "saṅghassa kathina’’nti vā vatvā ‘‘dhammiko kathinatthāro,",
  "tika-vin04t7:4_24": "anumodāmā’’ti vā ‘‘anumodāmī’’ti vā vattabbaṁ.",
  "tika-vin04t7:4_25": "Purimavassaṁvuṭṭhesupi ye anumodanti,",
  "tika-vin04t7:4_26": "tesaṁyeva atthataṁ hoti kathinaṁ.",
  "tika-vin04t7:4_27": "Te tato paṭṭhāya yāva kathinassubbhārā anāmantacāro, asamādānacāro, yāvadatthacīvaraṁ, gaṇabhojanaṁ, yo ca tattha cīvaruppādo,",
  "tika-vin04t7:4_28": "tasmiṁ āvāse saṅghassa uppannacīvarañcāti ime pañcānisaṁse labhanti, ayaṁ tāva kathinatthāro.",
  "tika-vin04t7:4_29": "Taṁ panetaṁ kathinaṁ ‘‘aṭṭhimā, bhikkhave,",
  "tika-vin04t7:4_30": "mātikā kathinassubbhārāya pakkamanantikā niṭṭhānantikā sanniṭṭhānantikā nāsanantikā savanantikā āsāvacchedikā sīmātikkamanantikā sahubbhārā’’ti (mahāva.",
  "tika-vin04t7:4_31": "310) evaṁ vuttāsu aṭṭhasu mātikāsu aññataravasena uddharīyati,",
  "tika-vin04t7:4_32": "tattha vitthāravinicchayo samantapāsādikāyaṁ (mahāva. aṭṭha. 310) vuttanayena veditabbo.",
  "tika-vin04t7:4_33": "Iti ‘‘ubbhatasmiṁ kathine’’tiiminā sesapalibodhābhāvaṁ dasseti.",
  "tika-vin04t7:5_0": "Dasāhaparamanti dasa ahāni paramo paricchedo assāti dasāhaparamo,",
  "tika-vin04t7:5_1": "taṁ dasāhaparamaṁ kālaṁ dhāretabbanti attho.",
  "tika-vin04t7:5_2": "Adhiṭṭhitavikappitesu apariyāpannattā atirekaṁ cīvaranti atirekacīvaraṁ,",
  "tika-vin04t7:5_3": "cīvaraṁ nāma khomaṁ kappāsikaṁ koseyyaṁ kambalaṁ sāṇaṁ bhaṅganti etesaṁ vā tadanulomānaṁ vā aññataraṁ ayamassa jāti,",
  "tika-vin04t7:5_4": "pamāṇato pana taṁ vikappanupagaṁ pacchimaṁ idha adhippetaṁ. Vuttañhetaṁ ‘‘anujānāmi, bhikkhave,",
  "tika-vin04t7:5_5": "āyāmato aṭṭhaṅgulaṁ sugataṅgulena caturaṅgulavitthataṁ pacchimaṁ cīvaraṁ vikappetu’’nti (mahāva. 358).",
  "tika-vin04t7:5_6": "Yaṁ pana vuttaṁ ‘‘adhiṭṭhitavikappitesu apariyāpannattā’’ti, ettha ‘‘anujānāmi, bhikkhave,",
  "tika-vin04t7:5_7": "ticīvaraṁ adhiṭṭhātuṁ na vikappetuṁ,",
  "tika-vin04t7:5_8": "vassikasāṭikaṁ vassānaṁ catumāsaṁ adhiṭṭhātuṁ tato paraṁ vikappetuṁ,",
  "tika-vin04t7:5_9": "nisīdanaṁ adhiṭṭhātuṁ na vikappetuṁ paccattharaṇaṁ adhiṭṭhātuṁ na vikappetuṁ,",
  "tika-vin04t7:5_10": "kaṇḍuppaṭicchādiṁ yāva ābādhā adhiṭṭhātuṁ tato paraṁ vikappetuṁ,",
  "tika-vin04t7:5_11": "mukhapuñchanacoḷakaṁ adhiṭṭhātuṁ na vikappetuṁ,",
  "tika-vin04t7:5_12": "parikkhāracoḷaṁ adhiṭṭhātuṁ na vikappetu’’nti (mahāva.",
  "tika-vin04t7:5_13": "358) iminā nayena adhiṭṭhātabbavikappetabbatā jānitabbā.",
  "tika-vin04t7:5_14": "Tattha ticīvaraṁ adhiṭṭhahantena rajitvā kappabinduṁ datvā pamāṇayuttameva adhiṭṭhātabbaṁ,",
  "tika-vin04t7:5_15": "tassa pamāṇaṁ ukkaṭṭhaparicchedena sugatacīvarato ūnakaṁ vaṭṭati,",
  "tika-vin04t7:5_16": "lāmakaparicchedena saṅghāṭiyā tāva uttarāsaṅgassa ca dīghato muṭṭhipañcakaṁ, tiriyaṁ muṭṭhittikaṁ,",
  "tika-vin04t7:5_17": "antaravāsako dīghato muṭṭhipañcako , tiriyaṁ dvihatthopi vaṭṭati.",
  "tika-vin04t7:5_18": "Vuttappamāṇato pana atirekañca ūnakañca ‘‘parikkhāracoḷa’’nti adhiṭṭhātabbaṁ.",
  "tika-vin04t7:5_19": "Tattha yasmā ‘‘dve cīvarassa adhiṭṭhānāni kāyena vā adhiṭṭheti,",
  "tika-vin04t7:5_20": "vācāya vā adhiṭṭhetī’’ti vuttaṁ,",
  "tika-vin04t7:5_21": "tasmā purāṇasaṅghāṭiṁ ‘‘imaṁ saṅghāṭiṁ paccuddharāmī’’ti paccuddharitvā navaṁ hatthena gahetvā ‘‘imaṁ saṅghāṭiṁ adhiṭṭhāmī’’ti cittena ābhogaṁ katvā kāyavikāraṁ karontena kāyena vā adhiṭṭhātabbā,",
  "tika-vin04t7:5_22": "vacībhedaṁ katvā vācāya vā adhiṭṭhātabbā.",
  "tika-vin04t7:5_23": "Tatra duvidhaṁ adhiṭṭhānaṁ – sace hatthapāse hoti,",
  "tika-vin04t7:5_24": "‘‘imaṁ saṅghāṭiṁ adhiṭṭhāmī’’ti vācā bhinditabbā.",
  "tika-vin04t7:5_25": "Atha antogabbhādīsu sāmantavihāre vā hoti,",
  "tika-vin04t7:5_26": "ṭhapitaṭṭhānaṁ sallakkhetvā ‘‘etaṁ saṅghāṭiṁ adhiṭṭhāmī’’ti vācā bhinditabbā.",
  "tika-vin04t7:5_27": "Esa nayo uttarāsaṅge ca antaravāsake ca. Nāmamattameva hi viseso.",
  "tika-vin04t7:5_28": "Tasmā sabbāni saṅghāṭiṁ uttarāsaṅgaṁ antaravāsakanti evaṁ attano attano nāmeneva adhiṭṭhātabbāni.",
  "tika-vin04t7:5_29": "Sace adhiṭṭhahitvā ṭhapitavatthehi saṅghāṭiādīni karoti,",
  "tika-vin04t7:5_30": "niṭṭhite rajane ca kappe ca ‘‘imaṁ paccuddharāmī’’ti paccuddharitvā puna adhiṭṭhātabbāni.",
  "tika-vin04t7:5_31": "Idañca pana ticīvaraṁ sukhaparibhogatthaṁ parikkhāracoḷaṁ adhiṭṭhātumpi vaṭṭati.",
  "tika-vin04t7:6_0": "Vassikasāṭikā anatirittapamāṇā nāmaṁ gahetvā vuttanayeneva cattāro vassike māse adhiṭṭhātabbā,",
  "tika-vin04t7:6_1": "tato paraṁ paccuddharitvā vikappetabbā,",
  "tika-vin04t7:6_2": "vaṇṇabhedamattarattāpi cesā vaṭṭati, dve pana na vaṭṭanti.",
  "tika-vin04t7:6_3": "Nisīdanaṁ vuttanayena adhiṭṭhātabbameva,",
  "tika-vin04t7:6_4": "tañca kho pamāṇayuttaṁ ekameva, dve na vaṭṭanti.",
  "tika-vin04t7:6_5": "Paccattharaṇampi adhiṭṭhātabbameva,",
  "tika-vin04t7:6_6": "taṁ pana mahantampi ekampi bahūnipi vaṭṭanti,",
  "tika-vin04t7:6_7": "nīlampi pītakampi sadasampi pupphadasampīti sabbappakārampi vaṭṭati.",
  "tika-vin04t7:6_8": "Kaṇḍuppaṭicchādi yāva ābādho atthi, tāva pamāṇikā adhiṭṭhātabbā,",
  "tika-vin04t7:6_9": "ābādhe vūpasante paccuddharitvā vikappetabbā, sā ekāva vaṭṭati.",
  "tika-vin04t7:6_10": "Mukhapuñchanacoḷaṁ adhiṭṭhātabbameva,",
  "tika-vin04t7:6_11": "taṁ pana ekampi bahūnipi mahantampi vaṭṭatiyeva.",
  "tika-vin04t7:6_12": "Parikkhāracoḷe gaṇanā natthi, yattakaṁ icchati, tattakaṁ adhiṭṭhātabbameva.",
  "tika-vin04t7:6_13": "Thavikāpi parissāvanampi vikappanupagaṁ pacchimapamāṇaṁ ‘‘parikkhāracoḷa’’nti adhiṭṭhātabbameva,",
  "tika-vin04t7:6_14": "bahūnipi ekato katvā ‘‘imāni cīvarāni parikkhāracoḷāni adhiṭṭhāmī’’tiādinā nayena adhiṭṭhātuṁ vaṭṭatiyeva.",
  "tika-vin04t7:6_15": "Mañcabhisi pīṭhabhisi bibbohanaṁ pāvāro kojavoti etesu pana senāsanaparikkhāratthāya dinnapaccattharaṇe ca adhiṭṭhānakiccaṁ natthiyeva.",
  "tika-vin04t7:6_16": "Sabbañca panetaṁ vuttappakārena adhiṭṭhitacīvaraṁ aññassa dānena, acchinditvā gahaṇena, vissāsaggāhena, hīnāyāvattanena, sikkhāpaccakkhānena, kālaṅkiriyāya, liṅgaparivattanena,",
  "tika-vin04t7:6_17": "paccuddharaṇenāti imehi aṭṭhahi kāraṇehi adhiṭṭhānaṁ vijahati.",
  "tika-vin04t7:6_18": "Ticīvaraṁ pana kaniṭṭhaṅgulinakhapiṭṭhippamāṇena chiddenāpi vijahati, tañca kho vinibbedheneva.",
  "tika-vin04t7:6_19": "Sace hi chiddassa abbhantare ekatantupi acchinno hoti, rakkhatiyeva.",
  "tika-vin04t7:6_20": "Tattha saṅghāṭiyā ca uttarāsaṅgassa ca dīghantato vidatthippamāṇassa tiriyantato aṭṭhaṅgulappamāṇassa padesassa orato chiddaṁ adhiṭṭhānaṁ bhindati,",
  "tika-vin04t7:6_21": "antaravāsakepi dīghantato etadeva pamāṇaṁ,",
  "tika-vin04t7:6_22": "tiriyantena pana caturaṅgulatā veditabbā.",
  "tika-vin04t7:6_23": "Tiṇṇannampi vuttokāsassa parato na bhindati,",
  "tika-vin04t7:6_24": "tasmā chidde jāte ticīvaraṁ atirekacīvaraṭṭhāne tiṭṭhati,",
  "tika-vin04t7:6_25": "sūcikammaṁ katvā puna adhiṭṭhātabbaṁ.",
  "tika-vin04t7:6_26": "Vassikasāṭikā vassānamāsātikkamenāpi,",
  "tika-vin04t7:6_27": "kaṇḍuppaṭicchādi ābādhavūpasamenāpi adhiṭṭhānaṁ vijahati.",
  "tika-vin04t7:6_28": "Tasmā sā tato paraṁ vikappetabbā.",
  "tika-vin04t7:6_29": "Vikappanalakkhaṇaṁ pana sabbacīvarānaṁ vikappanasikkhāpadeyeva vaṇṇayissāma.",
  "tika-vin04t7:6_30": "Kevalañhi imasmiṁ okāse yaṁ evaṁ anadhiṭṭhitaṁ avikappitañca,",
  "tika-vin04t7:6_31": "taṁ ‘‘atirekacīvara’’nti veditabbaṁ.",
  "tika-vin04t7:7_0": "Taṁ atikkāmayato nissaggiyaṁ pācittiyanti taṁ yathāvuttajātippamāṇaṁ cīvaraṁdasāhaparamaṁ kālaṁ atikkāmayato etthantare yathā atirekacīvaraṁ na hoti,",
  "tika-vin04t7:7_1": "tathā akrubbato nissaggiyaṁ pācittiyaṁ,",
  "tika-vin04t7:7_2": "tañca cīvaraṁ nissaggiyaṁ hoti,",
  "tika-vin04t7:7_3": "pācittiyaṁ āpatti cassa hotīti attho.",
  "tika-vin04t7:7_4": "Atha vā nissajjanaṁ nissaggiyaṁ,",
  "tika-vin04t7:7_5": "pubbabhāge kattabbassa vinayakammassetaṁ nāmaṁ,",
  "tika-vin04t7:7_6": "nissaggiyamassa atthīti nissaggiyamicceva. Kiṁ taṁ? Pācittiyaṁ.",
  "tika-vin04t7:7_7": "Taṁ atikkāmayato saha nissaggiyena nissaggiyavinayakammaṁ pācittiyaṁ hotīti ayamettha attho.",
  "tika-vin04t7:7_8": "Tañca panetaṁ cīvaraṁ yaṁ divasaṁ uppannaṁ, tassa yo aruṇo, so uppannadivasanissito,",
  "tika-vin04t7:7_9": "tasmā cīvaruppādadivasena saddhiṁ ekādase aruṇuggamane dasāhātikkamitaṁ hoti,",
  "tika-vin04t7:7_10": "taṁ gahetvā saṅghassa vā gaṇassa vā puggalassa vā nissajjitabbaṁ,",
  "tika-vin04t7:7_11": "tatrāyaṁ nayo – saṅghassa tāva evaṁ nissajjitabbaṁ ‘‘idaṁ me, bhante,",
  "tika-vin04t7:7_12": "cīvaraṁ dasahātikkantaṁ nissaggiyaṁ,",
  "tika-vin04t7:7_13": "imāhaṁ saṅghassa nissajjāmī’’ti nissajjitvā ‘‘ahaṁ, bhante,",
  "tika-vin04t7:7_14": "ekaṁ nissaggiyaṁ pācittiyaṁ āpanno,",
  "tika-vin04t7:7_15": "taṁ paṭidesemī’’ti evaṁ āpatti desetabbā. Sace dve honti, ‘‘dve’’ti vattabbaṁ, sace taduttari, ‘‘sambahulā’’ti vattabbaṁ.",
  "tika-vin04t7:7_16": "Nissajjanepi sace dve vā bahūni vā honti, ‘‘imāni me, bhante,",
  "tika-vin04t7:7_17": "cīvarāni dasāhātikkantāni nissaggiyāni,",
  "tika-vin04t7:7_18": "imānāhaṁ saṅghassa nissajjāmī’’ti vattabbaṁ,",
  "tika-vin04t7:7_19": "pāḷiṁ vattuṁ asakkontena aññathāpi vattabbaṁ.",
  "tika-vin04t7:7_20": "Byattena bhikkhunā paṭibalena saṅgho ñāpetabbo ‘‘suṇātu me, bhante, saṅgho,",
  "tika-vin04t7:7_21": "ayaṁ itthannāmo bhikkhu āpattiṁ sarati vivarati uttāniṁ karoti deseti, yadi saṅghassa pattakallaṁ,",
  "tika-vin04t7:7_22": "ahaṁ itthannāmassa bhikkhuno āpattiṁ paṭiggaṇheyya’’nti (cūḷava. 239),",
  "tika-vin04t7:7_23": "iminā lakkhaṇena āpattiṁ paṭiggaṇhitvā vattabbo ‘‘passasī’’ti, ‘‘āma passāmī’’ti, ‘‘āyatiṁ saṁvareyyāsī’’ti,",
  "tika-vin04t7:7_24": "‘‘sādhu suṭṭhu saṁvarissāmī’’ti.",
  "tika-vin04t7:7_25": "Dvīsu pana sambahulāsu vā purimanayeneva vacanabhedo kātabbo.",
  "tika-vin04t7:7_26": "Desitāya āpattiyā ‘‘suṇātu me, bhante, saṅgho,",
  "tika-vin04t7:7_27": "idaṁ cīvaraṁ itthannāmassa bhikkhuno nissaggiyaṁ saṅghassa nissaṭṭhaṁ, yadi saṅghassa pattakallaṁ ,",
  "tika-vin04t7:7_28": "saṅgho imaṁ cīvaraṁ itthannāmassa bhikkhuno dadeyyā’’ti (pārā.",
  "tika-vin04t7:7_29": "464) evaṁ nissaṭṭhacīvaraṁ dātabbaṁ,",
  "tika-vin04t7:7_30": "dvīsu bahūsu vā vacanabhedo kātabbo.",
  "tika-vin04t7:8_0": "Gaṇassa pana nissajjantena ‘‘imāha’’nti vā ‘‘imāni aha’’nti vā vatvā ‘‘āyasmantānaṁ nissajjāmī’’ti vattabbaṁ,",
  "tika-vin04t7:8_1": "āpattippaṭiggāhakenāpi ‘‘suṇantu me āyasmantā,",
  "tika-vin04t7:8_2": "ayaṁ itthannāmo bhikkhu āpattiṁ sarati…pe… deseti,",
  "tika-vin04t7:8_3": "yadāyasmantānaṁ pattakalla’’nti vattabbaṁ,",
  "tika-vin04t7:8_4": "cīvaradānepi ‘‘suṇantu me āyasmantā,",
  "tika-vin04t7:8_5": "idaṁ cīvaraṁ itthannāmassa bhikkhuno nissaggiyaṁ āyasmantānaṁ nissaṭṭhaṁ, yadāyasmantānaṁ pattakallaṁ,",
  "tika-vin04t7:8_6": "āyasmantā imaṁ cīvaraṁ itthannāmassa bhikkhuno dadeyyu’’nti (pārā. 466) vattabbaṁ, sesaṁ purimasadisameva.",
  "tika-vin04t7:8_7": "Puggalassa pana nissajjantena ‘‘imāha’’nti vā ‘‘imāni aha’’nti vā vatvā ‘‘āyasmato nissajjāmī’’ti vattabbaṁ, nissajjitvā ‘‘ahaṁ, bhante,",
  "tika-vin04t7:8_8": "ekaṁ nissaggiyaṁ pācittiyaṁ āpanno,",
  "tika-vin04t7:8_9": "taṁ paṭidesemī’’ti evaṁ āpatti desetabbā. Sace pana navakataro hoti, ‘‘āvuso’’ti vattabbaṁ,",
  "tika-vin04t7:8_10": "tenāpi ‘‘passasī’’ti vā ‘‘passathā’’ti vā vutte ‘‘āma,",
  "tika-vin04t7:8_11": "bhante’’ti vā ‘‘āma āvuso’’ti vā vatvā ‘‘passāmī’’ti vattabbaṁ,",
  "tika-vin04t7:8_12": "tato ‘‘āyatiṁ saṁvareyyāsī’’ti vā ‘‘saṁvareyyāthā’’ti vā vutte ‘‘sādhu suṭṭhu saṁvarissāmī’’ti vattabbaṁ.",
  "tika-vin04t7:8_13": "Evaṁ desitāya āpattiyā ‘‘imaṁ cīvaraṁ āyasmato dammī’’ti dātabbaṁ,",
  "tika-vin04t7:8_14": "dvīsu tīsu vā pubbe vuttānusāreneva nayo veditabbo. Dvinnaṁ pana yathā gaṇassa, evaṁ nissajjitabbaṁ,",
  "tika-vin04t7:8_15": "tato āpattippaṭiggahaṇañca nissaṭṭhacīvaradānañca tesaṁ aññatarena yathā ekena puggalena, tathā kātabbaṁ,",
  "tika-vin04t7:8_16": "idaṁ pana sabbanissaggiyesu vidhānaṁ.",
  "tika-vin04t7:8_17": "Cīvaraṁ patto nisīdananti vatthumattameva hi nānaṁ,",
  "tika-vin04t7:8_18": "parammukhaṁ pana vatthu ‘‘eta’’nti nissajjitabbaṁ. Sace bahūni honti, ‘‘etānī’’ti vattabbaṁ. Nissaṭṭhadānepi eseva nayo.",
  "tika-vin04t7:8_19": "Nissaṭṭhavatthuṁ ‘‘dinnamidaṁ iminā mayha’’nti saññāya na paṭidentassa dukkaṭaṁ,",
  "tika-vin04t7:8_20": "tassa santakabhāvaṁ ñatvā lesena acchindanto sāmikassa dhuranikkhepena bhaṇḍaṁ agghāpetvā kāretabboti.",
  "tika-vin04t7:9_0": "Vesāliyaṁ chabbaggiye bhikkhū ārabbha atirekacīvaradhāraṇavatthusmiṁ paññattaṁ,",
  "tika-vin04t7:9_1": "‘‘dasāhaparama’’nti ayamettha anupaññatti, sādhāraṇapaññatti, anāṇattikaṁ,",
  "tika-vin04t7:9_2": "anissajjitvā paribhuñjantassa dukkaṭaṁ, yathā ca idha, evaṁ sabbattha, tasmā naṁ parato na vakkhāma.",
  "tika-vin04t7:9_3": "Dasāhaṁ anatikkantepi atikkantasaññino vematikassa ca dukkaṭaṁ.",
  "tika-vin04t7:9_4": "Atikkante anatikkantasaññinopi vematikassapi nissaggiyaṁ pācittiyameva,",
  "tika-vin04t7:9_5": "tathā anadhiṭṭhitāvikappitaaassajjitaanaṭṭhāvinaṭṭhaadaḍḍhāviluttesu adhiṭṭhitādisaññino.",
  "tika-vin04t7:9_6": "Antodasāhaṁ adhiṭṭhite vikappite vissajjite naṭṭhe vinaṭṭhe daḍḍhe acchinne vissāsena gāhite ummattakādīnañca anāpatti. Ācāravipatti, yathā ca idaṁ, evaṁ ito parānipi,",
  "tika-vin04t7:9_7": "ubhatopātimokkhesupi hi pārājikāni ca saṅghādisesā ca sīlavipatti, sesāpattiyo ācāravipatti,",
  "tika-vin04t7:9_8": "ājīvavipatti vā diṭṭhivipatti vā kāci āpatti nāma natthi.",
  "tika-vin04t7:9_9": "Ājīvavipattipaccayā pana ṭhapetvā dubbhāsitaṁ cha āpattikkhandhā paññattā,",
  "tika-vin04t7:9_10": "diṭṭhivipattipaccayā pācittiyadukkaṭavasena dve āpattikkhandhā paññattāti, idamettha lakkhaṇaṁ,",
  "tika-vin04t7:9_11": "iti vipattikathā idheva niṭṭhitāti,",
  "tika-vin04t7:9_12": "na naṁ ito paraṁ vicārayissāma.",
  "tika-vin04t7:9_13": "Jātippamāṇasampannassa cīvarassa attano santakatā, gaṇanupagatā, chinnapalibodhabhāvo, atirekacīvaratā,",
  "tika-vin04t7:9_14": "dasāhātikkamoti imānettha pañca aṅgāni. Kathinasamuṭṭhānaṁ, akiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "tika-vin04t7:10_0": "Kathinasikkhāpadavaṇṇanā niṭṭhitā.",
  "tika-vin04t7:11_0": "2. Udositasikkhāpadavaṇṇanā",
  "tika-vin04t7:12_0": "Dutiye niṭṭhitacīvarasmiṁ bhikkhunātiettha purimasikkhāpade viya atthaṁ aggahetvā niṭṭhite cīvarasmiṁ bhikkhunoti evaṁ sāmivasena karaṇavacanassa attho veditabbo.",
  "tika-vin04t7:12_1": "Karaṇavasena hi bhikkhunā idaṁ nāma kammaṁ kātabbaṁ, taṁ natthi,",
  "tika-vin04t7:12_2": "sāmivasena pana bhikkhuno cīvarasmiṁ niṭṭhite kathine ca ubbhate evaṁ imehi cīvaraniṭṭhānakathinubbhārehi chinnapalibodho ekarattampi ce bhikkhu ticīvarena vippavaseyyāti evaṁ attho yujjati.",
  "tika-vin04t7:12_3": "Tattha ticīvarenāti ticīvarādhiṭṭhānanayena adhiṭṭhitesu saṅghāṭiādīsu yenakenaci.",
  "tika-vin04t7:12_4": "Vippavaseyyāti viyutto vaseyya,",
  "tika-vin04t7:12_5": "‘‘gāmo ekūpacāro nānūpacāro’’tiādinā (pārā.",
  "tika-vin04t7:12_6": "477) nayena pāḷiyaṁ vuttānaṁ gāmanigamananivesanaudositaaṭṭamāḷapāsādahammiyanāvāsatthakhettadhaññakaraṇaārāmavihārarukkhamūlaajjhokāsappabhedānaṁ pannarasānaṁ nikkhepaṭṭhānānaṁ yatthakatthaci nikkhipitvā tesaṁ gāmādīnaṁ bahi hatthapāsātikkamena aruṇaṁ uṭṭhāpeyyāti ayamettha saṅkhepo,",
  "tika-vin04t7:12_7": "vitthāro pana samantapāsādikāyaṁ (pārā. aṭṭha. 2.473-477-8) vutto.",
  "tika-vin04t7:12_8": "Aññatra bhikkhusammutiyāti yaṁ saṅgho gilānassa bhikkhuno ticīvarena avippavāsasammutiṁ deti,",
  "tika-vin04t7:12_9": "taṁ ṭhapetvā aladdhasammutikassa bhikkhuno ekarattampi vippavāsato vuttanayeneva nissaggiyaṁ pācittiyanti veditabbaṁ, kevalaṁ idha ‘‘idaṁ me, bhante,",
  "tika-vin04t7:12_10": "cīvaraṁ rattivippavutthaṁ aññatra bhikkhusammutiyā nissaggiya’’ntiādinā nayena vacanabhedo hoti, ayaṁ pana viseso.",
  "tika-vin04t7:13_0": "Sāvatthiyaṁ sambahule bhikkhū ārabbha santaruttarena janapadacārikaṁ pakkamanavatthusmiṁ",
  "tika-vin04t7:14_0": "Paññattaṁ,",
  "tika-vin04t7:14_1": "‘‘aññatra bhikkhusammutiyā’’ti ayamettha anupaññatti, sādhāraṇapaññatti, anāṇattikaṁ,",
  "tika-vin04t7:14_2": "avippavutthe vippavutthasaññino ceva vematikassa ca dukkaṭaṁ.",
  "tika-vin04t7:14_3": "Vippavutthe vippavutthasaññinopi avippavutthasaññinopi vematikassāpi nissaggiyaṁ pācittiyaṁ,",
  "tika-vin04t7:14_4": "tathā apaccuddhaṭaavissajjitādīsu ca paccuddhaṭavissajjitādisaññino.",
  "tika-vin04t7:14_5": "Antoaruṇe paccuddhaṭe pana paṭhamakathine vuttavissajjitādibhede ca anāpatti,",
  "tika-vin04t7:14_6": "tathā laddhasammutikassa vippavāse.",
  "tika-vin04t7:14_7": "Ābādhe pana vūpasante paccāgantabbaṁ,",
  "tika-vin04t7:14_8": "tattheva vā ṭhitena paccuddharitabbaṁ,",
  "tika-vin04t7:14_9": "athāpissa puna so vā añño vā ābādho kuppati, laddhakappiyameva. Adhiṭṭhitacīvaratā , anatthatakathinatā, aladdhasammutikatā,",
  "tika-vin04t7:14_10": "rattivippavāsoti imānettha cattāri aṅgāni.",
  "tika-vin04t7:14_11": "Samuṭṭhānādīni paṭhamakathine vuttappakārāneva.",
  "tika-vin04t7:14_12": "Kevalañhi tattha anadhiṭṭhānaṁ avikappanañca akiriyā, idha appaccuddharaṇaṁ, ayaṁ visesoti.",
  "tika-vin04t7:15_0": "Udositasikkhāpadavaṇṇanā niṭṭhitā.",
  "tika-vin04t7:16_0": "3. Akālacīvarasikkhāpadavaṇṇanā",
  "tika-vin04t7:17_0": "Tatiye niṭṭhitacīvarasmiṁ bhikkhunāti sāmivaseneva karaṇattho veditabbo.",
  "tika-vin04t7:17_1": "Akālacīvaraṁ nāma yvāyaṁ ‘‘anatthate kathine vassānassa pacchimo māso,",
  "tika-vin04t7:17_2": "atthate kathine pañcamāsā’’ti (pārā. 649) cīvarakālo vutto,",
  "tika-vin04t7:17_3": "taṁ ṭhapetvā aññadā uppannaṁ,",
  "tika-vin04t7:17_4": "yañca kālepi saṅghassa vā ‘‘idaṁ akālacīvara’’nti,",
  "tika-vin04t7:17_5": "puggalassa vā ‘‘idaṁ tuyhaṁ dammī’’tiādinā nayena dinnaṁ, etaṁ akālacīvaraṁ nāma.",
  "tika-vin04t7:17_6": "Uppajjeyyāti evarūpaṁ cīvaraṁ attano bhāgapaṭilābhavasena saṅghato vā suttantikādigaṇato vā ñātito vā mittato vā paṁsukūlaṁ vā attano vā dhanena (pārā. 500), atha vā pana ‘‘aṭṭhimā, bhikkhave,",
  "tika-vin04t7:17_7": "mātikā cīvarassa uppādāya sīmāya deti, katikāya deti, bhikkhāpaññattikāya deti, saṅghassa deti, ubhatosaṅghassa deti, vassaṁvuṭṭhasaṅghassa deti, ādissa deti, puggalassa detī’’ti (mahāva.",
  "tika-vin04t7:17_8": "379) imāsaṁ aṭṭhannaṁ mātikānaṁ aññatarato uppajjeyya.",
  "tika-vin04t7:17_9": "Ettha ca ‘‘sīmāya dammī’’ti evaṁ sīmaṁ parāmasitvā dento sīmāya deti nāma, esa nayo sabbattha.",
  "tika-vin04t7:17_10": "Ettha ca sīmāti khaṇḍasīmā upacārasīmā samānasaṁvāsasīmā avippavāsasīmā lābhasīmā gāmasīmā nigamasīmā nagarasīmā abbhantarasīmā udakukkhepasīmā janapadasīmā raṭṭhasīmā rajjasīmā dīpasīmā cakkavāḷasīmāti pannarasavidhā.",
  "tika-vin04t7:17_11": "Tattha upacārasīmā nāma parikkhittassa vihārassa parikkhepena,",
  "tika-vin04t7:17_12": "aparikkhittassa parikkhepārahaṭṭhānena paricchinnā.",
  "tika-vin04t7:17_13": "Api ca bhikkhūnaṁ dhuvasannipātaṭṭhānato vā pariyante ṭhitabhojanasālato vā nibaddhavasanakaāvāsato vā thāmamajjhimassa purisassa dvinnaṁ leḍḍupātānaṁ anto ‘‘upacārasīmā’’ti veditabbā.",
  "tika-vin04t7:17_14": "Sā pana āvāse vaḍḍhante vaḍḍhati, hāyante hāyati ,",
  "tika-vin04t7:17_15": "yojanasatampi upacārasīmāva hoti.",
  "tika-vin04t7:17_16": "Tattha dinnalābho sabbesaṁ antosīmagatānaṁ pāpuṇāti,",
  "tika-vin04t7:17_17": "bhikkhunīnaṁ ārāmapavesanasenāsanāpucchanāni parivāsamānattārocanaṁ vassacchedanissayasenāsanaggāhādividhānanti idampi sabbaṁ imissāva sīmāya vasena veditabbaṁ.",
  "tika-vin04t7:17_18": "Lābhasīmāti yaṁ rājarājamahāmattādayo vihāraṁ kārāpetvā gāvutaṁ vā addhayojanaṁ vā yojanaṁ vā samantā paricchinditvā ‘‘ayaṁ amhākaṁ vihārassa lābhasīmā, yaṁ etthantare uppajjati,",
  "tika-vin04t7:17_19": "taṁ sabbaṁ amhākaṁ vihārassa demā’’ti ṭhapenti, ayaṁ lābhasīmā nāma.",
  "tika-vin04t7:17_20": "Kāsikosalādīnaṁ pana raṭṭhānaṁ anto bahū janapadā honti,",
  "tika-vin04t7:17_21": "tattha eko janapadaparicchedo janapadasīmā,",
  "tika-vin04t7:17_22": "kāsikosalādiraṭṭhaparicchedo raṭṭhasīmā,",
  "tika-vin04t7:17_23": "ekassa rañño āṇāpavattiṭṭhānaṁ rajjasīmā,",
  "tika-vin04t7:17_24": "samuddantena paricchinno mahādīpo vā antaradīpo vā dīpasīmā,",
  "tika-vin04t7:17_25": "ekacakkavāḷapabbataparikkhepabbhantaraṁ cakkavāḷasīmā,",
  "tika-vin04t7:17_26": "sesā nidānakathāyaṁ vuttanayā eva.",
  "tika-vin04t7:17_27": "Tattha ‘‘khaṇḍasīmāya demā’’ti dinnaṁ khaṇḍasīmaṭṭhānaṁyeva pāpuṇāti,",
  "tika-vin04t7:17_28": "tato bahisīmāya sīmantarikaṭṭhānampi na pāpuṇāti.",
  "tika-vin04t7:17_29": "‘‘Upacārasīmāya demā’’ti dinnaṁ pana antoparicchede khaṇḍasīmāsīmantarikāsu ṭhitānampi pāpuṇāti,",
  "tika-vin04t7:17_30": "samānasaṁvāsasīmāya dinnaṁ khaṇḍasīmāsīmantarikaṭṭhānaṁ na pāpuṇāti,",
  "tika-vin04t7:17_31": "avippavāsasīmālābhasīmāsu dinnaṁ tāsaṁ antogadhānaṁyeva pāpuṇāti,",
  "tika-vin04t7:17_32": "gāmasīmādīsu dinnaṁ tāsaṁ sīmānaṁ abbhantare baddhasīmaṭṭhānampi pāpuṇāti,",
  "tika-vin04t7:17_33": "abbhantarasīmāudakukkhepasīmāsu dinnaṁ tattha antogadhānaṁyeva pāpuṇāti,",
  "tika-vin04t7:17_34": "janapadasīmādīsu dinnampi tāsaṁ abbhantare baddhasīmaṭṭhānampi pāpuṇāti,",
  "tika-vin04t7:17_35": "tasmā yaṁ jambudīpe ṭhatvā ‘‘tambapaṇṇidīpe saṅghassa demā’’ti dīyati,",
  "tika-vin04t7:17_36": "taṁ tambapaṇṇidīpato ekopi gantvā sabbesaṁ saṅgaṇhituṁ labhati.",
  "tika-vin04t7:17_37": "Sacepi tattheva eko sabhāgo bhikkhu sabhāgānaṁ bhāgaṁ gaṇhāti, na vāretabbo.",
  "tika-vin04t7:17_38": "Yo pana vihāraṁ pavisitvā ‘‘asukasīmāyā’’ti avatvāva kevalaṁ ‘‘sīmāya dammī’’ti vadati,",
  "tika-vin04t7:17_39": "so pucchitabbo ‘‘sīmā nāma bahuvidhā, kataraṁ sandhāya vadasī’’ti,",
  "tika-vin04t7:17_40": "sace vadati ‘‘ahametaṁ bhedaṁ na jānāmi,",
  "tika-vin04t7:17_41": "sīmaṭṭhakasaṅgho gaṇhatū’’ti,",
  "tika-vin04t7:17_42": "upacārasīmaṭṭhehi bhājetabbaṁ.",
  "tika-vin04t7:18_0": "Katikāyātiettha katikā nāma samānalābhakatikā. Sā pana evaṁ kātabbā,",
  "tika-vin04t7:18_1": "ekasmiṁ vihāre sannipatitehi bhikkhūhi yaṁ vihāraṁ saṅgaṇhitukāmā samānalābhaṁ kātuṁ icchanti,",
  "tika-vin04t7:18_2": "tassa nāmaṁ gahetvā ‘‘asuko nāma vihāro porāṇako appalābho’’ti yaṁ kiñci kāraṇaṁ vatvā ‘‘taṁ vihāraṁ iminā vihārena saddhiṁ ekalābhaṁ kātuṁ saṅghassa ruccatī’’ti tikkhattuṁ sāvetabbaṁ,",
  "tika-vin04t7:18_3": "ettāvatā tasmiṁ vihāre nisinnopi idha nisinnova hoti,",
  "tika-vin04t7:18_4": "tasmiṁ vihārepi evameva kātabbaṁ,",
  "tika-vin04t7:18_5": "ettāvatā idha nisinnopi tasmiṁ nisinnova hoti.",
  "tika-vin04t7:18_6": "Ekasmiṁ vihāre lābhe bhājiyamāne itarasmiṁ ṭhitassa bhāgaṁ gahetuṁ vaṭṭati.",
  "tika-vin04t7:19_0": "Bhikkhāpaññattiyāti ettha bhikkhāpaññatti nāma dāyakassa pariccāgapaññattiṭṭhānaṁ,",
  "tika-vin04t7:19_1": "tasmā ‘‘yattha mayhaṁ dhuvakārā karīyanti,",
  "tika-vin04t7:19_2": "tattha dammī’’ti vā ‘‘tattha dethā’’ti vā vutte yattha tassa pākavattaṁ vā vattati,",
  "tika-vin04t7:19_3": "yato vā bhikkhū niccaṁ bhojeti,",
  "tika-vin04t7:19_4": "yattha vā tena kiñci senāsanaṁ kataṁ, sabbattha dinnameva hoti.",
  "tika-vin04t7:19_5": "Sace pana ekasmiṁ dhuvakāraṭṭhāne thokatarā bhikkhū honti, ekameva vā vatthaṁ hoti,",
  "tika-vin04t7:19_6": "mātikaṁ āropetvā yathā so vadati, tathā gahetabbaṁ.",
  "tika-vin04t7:20_0": "Saṅghassa detīti ettha vihāraṁ pavisitvā ‘‘saṅghassa dammī’’ti dinnaṁ upacārasīmāgatānañca tato bahiddhāpi tehi saddhiṁ ekābaddhānañca pāpuṇāti,",
  "tika-vin04t7:20_1": "tasmā tesaṁ gāhake sati asampattānampi bhāgo dātabbo.",
  "tika-vin04t7:20_2": "Yaṁ pana bahi upacārasīmāya bhikkhū disvā ‘‘saṅghassā’’ti dīyati,",
  "tika-vin04t7:20_3": "taṁ ekābaddhaparisāya pāpuṇāti.",
  "tika-vin04t7:20_4": "Ye pana dvādasahi hatthehi parisaṁ asampattā, tesaṁ na pāpuṇāti.",
  "tika-vin04t7:21_0": "Ubhatosaṅghassāti ettha pana yaṁ ubhatosaṅghassa dinnaṁ, tato upaḍḍhaṁ bhikkhūnaṁ,",
  "tika-vin04t7:21_1": "upaḍḍhaṁ bhikkhunīnaṁ dātabbaṁ. Sacepi eko bhikkhu hoti, ekā vā bhikkhunī,",
  "tika-vin04t7:21_2": "antamaso anupasampannassāpi upaḍḍhameva dātabbaṁ.",
  "tika-vin04t7:21_3": "‘‘Ubhatosaṅghassa ca tuyhañcā’’ti vutte pana sace dasa bhikkhū ca dasa bhikkhuniyo ca honti,",
  "tika-vin04t7:21_4": "ekavīsati paṭivīse katvā eko puggalassa dātabbo, dasa bhikkhusaṅghassa, dasa bhikkhunisaṅghassa ca, yena puggaliko laddho,",
  "tika-vin04t7:21_5": "so saṅghatopi attano vassaggena gahetuṁ labhati, kasmā?",
  "tika-vin04t7:21_6": "Ubhatosaṅghaggahaṇena gahitattā,",
  "tika-vin04t7:21_7": "‘‘ubhatosaṅghassa ca cetiyassa cā’’ti vuttepi eseva nayo.",
  "tika-vin04t7:21_8": "Idha pana cetiyassa saṅghato pāpuṇakoṭṭhāso nāma natthi,",
  "tika-vin04t7:21_9": "ekapuggalassa pattakoṭṭhāsasamo eko koṭṭhāso hoti.",
  "tika-vin04t7:21_10": "‘‘Bhikkhusaṅghassa ca bhikkhunīnañcā’’ti vutte pana na majjhe bhinditvā dātabbaṁ,",
  "tika-vin04t7:21_11": "bhikkhū ca bhikkhuniyo ca gaṇetvā dātabbaṁ.",
  "tika-vin04t7:21_12": "‘‘Bhikkhusaṅghassa ca bhikkhunīnañca tuyhañcā’’ti vutte puggalo visuṁ na labhati,",
  "tika-vin04t7:21_13": "pāpuṇakoṭṭhāsato ekameva labhati .",
  "tika-vin04t7:21_14": "‘‘Cetiyassa cā’’ti vutte pana cetiyassa eko puggalapaṭivīso labbhati.",
  "tika-vin04t7:21_15": "‘‘Bhikkhūnañca bhikkhunīnañcā’’ti vuttepi na majjhe bhinditvā dātabbaṁ,",
  "tika-vin04t7:21_16": "puggalagaṇanāya eva vibhajitabbaṁ,",
  "tika-vin04t7:21_17": "tehi saddhiṁ puggalacetiyaparāmasanaṁ anantaranayasadisameva,",
  "tika-vin04t7:21_18": "yathā ca bhikkhusaṅghaṁ ādiṁ katvā nayo nīto,",
  "tika-vin04t7:21_19": "evaṁ bhikkhunisaṅghaṁ ādiṁ katvāpi netabbo.",
  "tika-vin04t7:21_20": "‘‘Bhikkhusaṅghassa ca tuyhañcā’’ti vuttepi puggalassa visuṁ na labbhati , cetiyassa pana labbhati.",
  "tika-vin04t7:21_21": "‘‘Bhikkhūnañca tuyhañcā’’ti vuttepi visuṁ na labbhati, cetiyassa pana labbhatiyeva.",
  "tika-vin04t7:22_0": "Vassaṁvuṭṭhasaṅghassāti ettha sace vihāraṁ pavisitvā ‘‘vassaṁvuṭṭhasaṅghassa dammī’’ti vadati,",
  "tika-vin04t7:22_1": "ye tattha vassacchedaṁ akatvā purimavassaṁvuṭṭhā,",
  "tika-vin04t7:22_2": "tesaṁ bahi sīmaṭṭhānampi pāpuṇāti, na aññesaṁ.",
  "tika-vin04t7:22_3": "Sace pana bahiupacārasīmāyaṁ ṭhito ‘‘vassaṁvuṭṭhasaṅghassā’’ti vadati,",
  "tika-vin04t7:22_4": "yatthakatthaci vuṭṭhavassānaṁ sabbesaṁ sampattānaṁ pāpuṇāti.",
  "tika-vin04t7:22_5": "Atha ‘‘asukavihāre vassaṁvuṭṭhassā’’ti vadati,",
  "tika-vin04t7:22_6": "tattha vassaṁvuṭṭhānaṁyeva yāva kathinassubbhārā pāpuṇāti.",
  "tika-vin04t7:22_7": "Gimhānaṁ paṭhamadivasato paṭṭhāya evaṁ vadati,",
  "tika-vin04t7:22_8": "tatra sammukhībhūtānaṁ sabbesaṁ pāpuṇāti, na aññesaṁ.",
  "tika-vin04t7:23_0": "Ādissa detīti ādisitvā paricchinditvā deti, kathaṁ?",
  "tika-vin04t7:23_1": "Bhikkhū ajjatanāya vā svātanāya vā yāguyā nimantetvā te ghare yāguṁ pāyetvā ‘‘imāni cīvarāni yehi mayhaṁ yāgu pītā, tesaṁ dammī’’ti vadati, yehi nimantitehi yāgu pītā, tesaṁyeva pāpuṇāti,",
  "tika-vin04t7:23_2": "bhattakhajjakādīhi nimantitesupi eseva nayo.",
  "tika-vin04t7:24_0": "Puggalassa detīti ‘‘idaṁ cīvaraṁ itthannāmassa dammī’’ti evaṁ parammukhā vā,",
  "tika-vin04t7:24_1": "pādamūle ṭhapetvā ‘‘idaṁ tumhāka’’nti evaṁ sammukhā vā detīti ayamettha saṅkhepakathā,",
  "tika-vin04t7:24_2": "vitthāro pana samantapāsādikāyaṁ vutto.",
  "tika-vin04t7:24_3": "Iti imāsaṁ aṭṭhannaṁ mātikāpadānaṁ vasena yaṁ akālacīvaralakkhaṇena paṭiladdhaṁ,",
  "tika-vin04t7:24_4": "taṁ sandhāya ‘‘akālacīvaraṁ uppajjeyyā’’ti vuttaṁ.",
  "tika-vin04t7:25_0": "Ākaṅkhamānenāti icchamānena.",
  "tika-vin04t7:25_1": "Khippameva kāretabbanti sīghaṁ antodasāheyeva kāretabbaṁ.",
  "tika-vin04t7:25_2": "No cassa pāripūrīti no ce pāripūrī bhaveyya,",
  "tika-vin04t7:25_3": "yattakena kariyamānaṁ adhiṭṭhānacīvaraṁ pahoti,",
  "tika-vin04t7:25_4": "taṁ cīvaraṁ tattakaṁ na bhaveyya, ūnakaṁ bhaveyyāti attho.",
  "tika-vin04t7:25_5": "Satiyā paccāsāyāti ‘‘asukadivasaṁ nāma saṅgho cīvarāni labhissati,",
  "tika-vin04t7:25_6": "tato me cīvaraṁ uppajjissatī’’tiiminā nayena saṅghagaṇañātimittesu vā aññataraṭṭhānato,",
  "tika-vin04t7:25_7": "‘‘paṁsukūlaṁ vā lacchāmī’’ti,",
  "tika-vin04t7:25_8": "‘‘iminā vā kappiyabhaṇḍena cīvaraṁ gaṇhissāmī’’ti evaṁ vijjamānāya cīvarāsāya.",
  "tika-vin04t7:25_9": "Tato ce uttarīti māsaparamato ce uttari nikkhipeyya, nissaggiyanti attho.",
  "tika-vin04t7:25_10": "Yadi panassa mūlacīvaraṁ saṇhaṁ hoti, paccāsācīvaraṁ thūlaṁ hoti, na sakkā yojetuṁ, rattiyo ca sesā honti, na tāva māso pūrati, na akāmā cīvaraṁ kāretabbaṁ,",
  "tika-vin04t7:25_11": "aññaṁ paccāsācīvaraṁ labhitvā eva kālabbhantare kāretabbaṁ. Sace na labhati,",
  "tika-vin04t7:25_12": "paccāsācīvarampi parikkhāracoḷaṁ adhiṭṭhātabbaṁ.",
  "tika-vin04t7:25_13": "Atha mūlacīvaraṁ thūlaṁ hoti, paccāsācīvaraṁ saṇhaṁ,",
  "tika-vin04t7:25_14": "mūlacīvaraṁ parikkhāracoḷaṁ adhiṭṭhahitvā paccāsācīvarameva mūlacīvaraṁ katvā ṭhapetabbaṁ,",
  "tika-vin04t7:25_15": "taṁ puna māsaparihāraṁ labhati,",
  "tika-vin04t7:25_16": "etenupāyena yāva na lacchati,",
  "tika-vin04t7:25_17": "tāva aññaṁ mūlacīvaraṁ katvā ṭhapetuṁ labbhati. Imassa ‘‘idaṁ me, bhante,",
  "tika-vin04t7:25_18": "akālacīvaraṁ māsātikkantaṁ nissaggiya’’nti (pārā.",
  "tika-vin04t7:25_19": "500) iminā nayena nissajjanavidhānaṁ veditabbaṁ.",
  "tika-vin04t7:26_0": "Sāvatthiyaṁ sambahule bhikkhū ārabbha akālacīvaraṁ paṭiggahetvā māsaṁ atikkamanavatthusmiṁ",
  "tika-vin04t7:27_0": "Paññattaṁ, sādhāraṇapaññatti, anāṇattikaṁ,",
  "tika-vin04t7:27_1": "ito paraṁ sabbaṁ paṭhamakathine vuttasadisameva.",
  "tika-vin04t7:27_2": "Kevalañhi tattha dasāhātikkamo,",
  "tika-vin04t7:27_3": "idha māsātikkamoti ayaṁ viseso. Sesaṁ tādisamevāti.",
  "tika-vin04t7:28_0": "Akālacīvarasikkhāpadavaṇṇanā niṭṭhitā.",
  "tika-vin04t7:29_0": "4. Purāṇacīvarasikkhāpadavaṇṇanā",
  "tika-vin04t7:30_0": "Catutthe aññātikāyāti na ñātikāya,",
  "tika-vin04t7:30_1": "mātito vā pitito vā yāva sattamaṁ yugaṁ,",
  "tika-vin04t7:30_2": "tāva kenaci ākārena asambaddhāyāti attho.",
  "tika-vin04t7:30_3": "Bhikkhuniyāti sākiyāniyo viya suddhabhikkhusaṅghe vā ubhatosaṅghe vā upasampannāya.",
  "tika-vin04t7:30_4": "Purāṇacīvaranti rajitvā kappaṁ katvā ekavārampi nivatthaṁ vā pārutaṁ vā,",
  "tika-vin04t7:30_5": "yaṁ antamaso paribhogasīsena aṁse vā matthake vā katvā maggaṁ gato hoti, ussīsakaṁ vā katvā nipanno, etampi purāṇacīvarameva.",
  "tika-vin04t7:30_6": "Dhovāpeyya vāti sace ‘‘dhovā’’tivācāya vadati, kāyavikāraṁ vā karoti, hatthena vā hatthe deti, pādamūle vā ṭhapeti,",
  "tika-vin04t7:30_7": "antodvādasahatthe okāse ṭhatvā upari vā khipati, aññassa vā hatthe peseti, tāya dhotaṁ, dhovāpitameva hoti,",
  "tika-vin04t7:30_8": "rajāpanākoṭāpanesupi eseva nayo.",
  "tika-vin04t7:30_9": "Sikkhamānāya vā sāmaṇeriyā vā upāsikāya vā hatthe dhovanatthāya deti,",
  "tika-vin04t7:30_10": "sā sace upasampajjitvā dhovati,",
  "tika-vin04t7:30_11": "evampi nissaggiyaṁ pācittiyaṁ.",
  "tika-vin04t7:30_12": "Upāsakassa vā sāmaṇerassa vā hatthe dinnaṁ hoti,",
  "tika-vin04t7:30_13": "so ce liṅge parivatte upasampajjitvā dhovati,",
  "tika-vin04t7:30_14": "daharassa bhikkhussa vā dinnaṁ hoti,",
  "tika-vin04t7:30_15": "sopi liṅge parivatte dhovati, nissaggiyaṁ pācittiyameva,",
  "tika-vin04t7:30_16": "rajāpanākoṭāpanesupi eseva nayo. ‘‘Idaṁ me, bhante,",
  "tika-vin04t7:30_17": "purāṇacīvaraṁ aññātikāya bhikkhuniyā dhovāpitaṁ nissaggiya’’nti (pārā.",
  "tika-vin04t7:30_18": "505) iminā panettha nayena nissajjanavidhānaṁ veditabbaṁ.",
  "tika-vin04t7:31_0": "Sāvatthiyaṁ udāyittheraṁ ārabbha purāṇacīvaradhovāpanavatthusmiṁ paññattaṁ, asādhāraṇapaññatti,",
  "tika-vin04t7:31_1": "sāṇattikaṁ ‘‘dhovā’’tiādikāya āṇattiyā,",
  "tika-vin04t7:31_2": "evaṁ āṇattāya ca bhikkhuniyā uddhanasajjanādīsu sabbappayogesu bhikkhuno dukkaṭaṁ.",
  "tika-vin04t7:31_3": "Dhovitvā ukkhittamattaṁ pana rattamattaṁ ākoṭitamattañca nissaggiyaṁ hoti,",
  "tika-vin04t7:31_4": "dhovanādīni tīṇipi dve vā kārāpentassa ekena vatthunā nissaggiyaṁ, itarehi dukkaṭaṁ.",
  "tika-vin04t7:31_5": "Sace pana ‘‘dhovā’’ti vuttā sabbānipi karoti, dhovanapaccayāva āpatti.",
  "tika-vin04t7:31_6": "‘‘Imasmiṁ cīvare yaṁ kattabbaṁ,",
  "tika-vin04t7:31_7": "taṁ karohī’’ti vadato pana ekavācāya pācittiyena saddhiṁ dve dukkaṭāni,",
  "tika-vin04t7:31_8": "bhikkhunisaṅghavasena ekatoupasampannāya dhovāpentassa anissajjitvā paribhuñjantassa,",
  "tika-vin04t7:31_9": "aññassa vā santakaṁ nisīdanapaccattharaṇaṁ vā dhovāpentassa,",
  "tika-vin04t7:31_10": "ñātikāya aññātikasaññino ceva, vematikassa ca dukkaṭaṁ,",
  "tika-vin04t7:31_11": "aññātikāya ñātikasaññinopi vematikassāpi nissaggiyaṁ pācittiyameva.",
  "tika-vin04t7:31_12": "Ito paraṁ pana evarūpesu ṭhānesu ‘‘tikapācittiya’’nti vakkhāma,",
  "tika-vin04t7:31_13": "sace ñātikāya sahāyā aññātikā ‘‘dhovā’’ti avuttā vā dhovati,",
  "tika-vin04t7:31_14": "aparibhuttaṁ vā aññaṁ vā parikkhāraṁ dhovati,",
  "tika-vin04t7:31_15": "sikkhamānasāmaṇeriyo vā dhovanti, anāpatti, ummattakādīnaṁ anāpattiyeva. Purāṇacīvaratā,",
  "tika-vin04t7:31_16": "upacāre ṭhatvā aññātikāya bhikkhuniyā āṇāpanaṁ,",
  "tika-vin04t7:31_17": "tassā dhovanādīni cāti imānettha tīṇi aṅgāni. Sañcarittasamuṭṭhānaṁ, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "tika-vin04t7:32_0": "Purāṇacīvarasikkhāpadavaṇṇanā niṭṭhitā.",
  "tika-vin04t7:33_0": "5. Cīvarappaṭiggahaṇasikkhāpadavaṇṇanā",
  "tika-vin04t7:34_0": "Pañcame aññātikāyātiidaṁ vuttanayameva,",
  "tika-vin04t7:34_1": "tasmā ito paraṁ katthaci na vicārayissāma.",
  "tika-vin04t7:34_2": "Cīvaranti channaṁ aññataraṁ vikappanupagaṁ,",
  "tika-vin04t7:34_3": "esa nayo sabbesu cīvarappaṭisaṁyuttasikkhāpadesu.",
  "tika-vin04t7:34_4": "Yattha pana viseso bhavissati, tattha vakkhāma.",
  "tika-vin04t7:34_5": "Paṭiggaṇheyyātiettha hatthena vā hatthe detu, pādamūle vā ṭhapetu,",
  "tika-vin04t7:34_6": "dhammakathaṁ kathentassa vatthesu khipiyamānesu upacāraṁ muñcitvāpi upari vā khipatu, sace sādiyati, paṭiggahitameva hoti.",
  "tika-vin04t7:34_7": "Yassa kassaci pana anupasampannassa hatthe pesitaṁ gaṇhituṁ vaṭṭati,",
  "tika-vin04t7:34_8": "‘‘paṁsukūlaṁ gaṇhissatī’’ti saṅkārakūṭādīsu ṭhapitampi paṁsukūlaṁ adhiṭṭhahitvā gahetuṁ vaṭṭatiyeva.",
  "tika-vin04t7:34_9": "Aññatra pārivattakāti yaṁ ‘‘antamaso harīṭakakkhaṇḍampi datvā vā dassāmī’’ti ābhogaṁ katvā vā pārivattakaṁ gaṇhāti,",
  "tika-vin04t7:34_10": "taṁ ṭhapetvā aññaṁ antamaso vikappanupagaṁ paṭaparissāvanampi gaṇhantassa nissaggiyaṁ hoti. Tatra ‘‘idaṁ me, bhante,",
  "tika-vin04t7:34_11": "cīvaraṁ aññātikāya bhikkhuniyā hatthato paṭiggahitaṁ aññatra pārivattakā nissaggiya’’nti (pārā.",
  "tika-vin04t7:34_12": "512) iminā nayena nissajjanavidhānaṁ veditabbaṁ.",
  "tika-vin04t7:35_0": "Rājagahe udāyittheraṁ ārabbha cīvarappaṭiggahaṇavatthusmiṁ paññattaṁ,",
  "tika-vin04t7:35_1": "‘‘aññatra pārivattakā’’ti ayamettha anupaññatti, asādhāraṇapaññatti, anāṇattikaṁ,",
  "tika-vin04t7:35_2": "gahaṇatthāya hatthappasāraṇādippayoge dukkaṭaṁ,",
  "tika-vin04t7:35_3": "paṭilābhena nissaggiyaṁ hoti, nissajjitabbaṁ, tikapācittiyaṁ,",
  "tika-vin04t7:35_4": "ekatoupasampannāya ñātikāya ca aññātikasaññissa vematikassa vā dukkaṭaṁ. Vissāsaggāhe, tāvakālike,",
  "tika-vin04t7:35_5": "pattatthavikādimhi ca anadhiṭṭhātabbaparikkhāre,",
  "tika-vin04t7:35_6": "sikkhamānasāmaṇerīnaṁ hatthato gahaṇe, ummattakādīnañca anāpatti. Vikappanupagacīvaratā, pārivattakābhāvo,",
  "tika-vin04t7:35_7": "aññātikāya hatthato gahaṇanti imānettha tīṇi aṅgāni. Sañcarittasamuṭṭhānaṁ, kiriyākiriyaṁ, sesaṁ catutthasadisamevāti.",
  "tika-vin04t7:36_0": "Cīvarappaṭiggahaṇasikkhāpadavaṇṇanā niṭṭhitā.",
  "tika-vin04t7:37_0": "6. Aññātakaviññattisikkhāpadavaṇṇanā",
  "tika-vin04t7:38_0": "Chaṭṭhe gahapatinti bhikkhūsu apabbajitamanussaṁ.",
  "tika-vin04t7:38_1": "Gahapatāninti bhikkhunīsu apabbajititthiṁ,",
  "tika-vin04t7:38_2": "esa nayo sabbesu gahapatippaṭisaṁyuttesu sikkhāpadesu.",
  "tika-vin04t7:38_3": "Viññāpeyyāti yāceyya vā yācāpeyya vā.",
  "tika-vin04t7:38_4": "Aññatra samayāti yo acchinnacīvaro vā hoti naṭṭhacīvaro vā,",
  "tika-vin04t7:38_5": "tassa taṁ samayaṁ ṭhapetvā aññasmiṁ viññāpanappayoge dukkaṭaṁ, paṭilābhena nissaggiyaṁ hoti. Tattha ‘‘idaṁ me, bhante,",
  "tika-vin04t7:38_6": "cīvaraṁ aññātakaṁ gahapatikaṁ aññatra samayā viññāpitaṁ nissaggiya’’nti (pārā.",
  "tika-vin04t7:38_7": "524) iminā nayena nissajjanavidhānaṁ veditabbaṁ.",
  "tika-vin04t7:39_0": "Sāvatthiyaṁ upanandaṁ ārabbha cīvaraviññāpanavatthusmiṁ paññattaṁ.",
  "tika-vin04t7:39_1": "‘‘Aññatra samayā’’ti ayamettha anupaññatti, sādhāraṇapaññatti, anāṇattikaṁ, tikapācittiyaṁ,",
  "tika-vin04t7:39_2": "ñātake aññātakasaññino vematikassa ca dukkaṭaṁ.",
  "tika-vin04t7:39_3": "Samaye vā ñātakappavārite vā viññāpentassa,",
  "tika-vin04t7:39_4": "aññassa vā ñātakappavārite tassevatthāya viññāpentassa, attano dhanena gaṇhantassa, ummattakādīnañca anāpatti. Vikappanupagacīvaratā, samayābhāvo, aññātakaviññatti,",
  "tika-vin04t7:39_5": "tāya ca paṭilābhoti imānettha cattāri aṅgāni.",
  "tika-vin04t7:39_6": "Samuṭṭhānādīni catutthasadisānevāti.",
  "tika-vin04t7:40_0": "Aññātakaviññattisikkhāpadavaṇṇanā niṭṭhitā.",
  "tika-vin04t7:41_0": "7. Tatuttarisikkhāpadavaṇṇanā",
  "tika-vin04t7:42_0": "Sattame tañceti taṁ acchinnacīvaraṁ vā naṭṭhacīvaraṁ vā.",
  "tika-vin04t7:42_1": "Abhihaṭṭhunti abhīti upasaggo, haritunti attho, gaṇhitunti vuttaṁ hoti. Pavāreyyāti icchāpeyya, icchaṁ ruciṁ uppādeyya, ‘‘yāvattakaṁ icchasi,",
  "tika-vin04t7:42_2": "tāvattakaṁ gaṇhāhī’’ti evaṁ nimanteyyāti attho,",
  "tika-vin04t7:42_3": "yathā vā ‘‘nekkhammaṁ daṭṭhu khemato’’ti (su. ni. 426, 1104; cūḷani.",
  "tika-vin04t7:42_4": "jatukaṇṇīmāṇavapucchāniddesa 67) ettha disvāti attho,",
  "tika-vin04t7:42_5": "evamidhāpi ‘‘abhihaṭṭhuṁ pavāreyyā’’ti upanetvā purato ṭhapento kāyena vā,",
  "tika-vin04t7:42_6": "‘‘amhākaṁ dussakoṭṭhāgārato yattakaṁ icchatha,",
  "tika-vin04t7:42_7": "tattakaṁ gaṇhathā’’ti vadanto vācāya vā abhiharitvā nimanteyyāti attho.",
  "tika-vin04t7:42_8": "Santaruttaraparamanti saantaraṁ uttaraṁ paramaṁ assa cīvarassāti santaruttaraparamaṁ,",
  "tika-vin04t7:42_9": "nivāsanena saddhiṁ pārupanaṁ ukkaṭṭhaparicchedo assāti vuttaṁ hoti.",
  "tika-vin04t7:42_10": "Tato cīvaraṁ sāditabbanti tato abhihaṭacīvarato ettakaṁ cīvaraṁ gahetabbaṁ, na tato paraṁ.",
  "tika-vin04t7:43_0": "Tatrāyaṁ vinicchayo – yassa adhiṭṭhitacīvarassa tīṇi naṭṭhāni, tena dve sāditabbāni,",
  "tika-vin04t7:43_1": "ekaṁ nivāsetvā ekaṁ pārupitvā aññaṁ sabhāgaṭṭhānato pariyesitabbaṁ. Yassa dve naṭṭhāni, tena ekaṁ sāditabbaṁ.",
  "tika-vin04t7:43_2": "Sace pana pakatiyāva santaruttarena carati, dve sāditabbāni,",
  "tika-vin04t7:43_3": "evaṁ ekaṁ sādiyanteneva samo bhavissati. Yassa tīsu ekaṁ naṭṭhaṁ, kiñci na sāditabbaṁ.",
  "tika-vin04t7:43_4": "Yassa pana dvīsu ekaṁ naṭṭhaṁ, ekaṁ sāditabbaṁ. Yassa ekaṁyeva hoti, tañca naṭṭhaṁ, dve sāditabbāni.",
  "tika-vin04t7:43_5": "Bhikkhuniyā pana pañcasu naṭṭhesu dve sāditabbāni,",
  "tika-vin04t7:43_6": "catūsu naṭṭhesu ekaṁ sāditabbaṁ,",
  "tika-vin04t7:43_7": "tīsu naṭṭhesu na kiñci sāditabbaṁ,",
  "tika-vin04t7:43_8": "ko pana vādo dvīsu vā ekasmiṁ vā.",
  "tika-vin04t7:43_9": "Yena kenaci hi santaruttaraparamatāya ṭhātabbaṁ,",
  "tika-vin04t7:43_10": "tato uttari viññāpanappayoge dukkaṭaṁ, paṭilābhena nissaggiyaṁ hoti. Tattha ‘‘idaṁ me, bhante,",
  "tika-vin04t7:43_11": "cīvaraṁ aññātakaṁ gahapatikaṁ tatuttari viññāpitaṁ nissaggiya’’nti (pārā.",
  "tika-vin04t7:43_12": "524) iminā nayena nissajjanavidhānaṁ veditabbaṁ.",
  "tika-vin04t7:44_0": "Sāvatthiyaṁ chabbaggiye bhikkhū ārabbha bahucīvaraviññāpanavatthusmiṁ paññattaṁ, sādhāraṇapaññatti, anāṇattikaṁ, tikapācittiyaṁ,",
  "tika-vin04t7:44_1": "ñātake aññātakasaññino vematikassa vā dukkaṭaṁ.",
  "tika-vin04t7:44_2": "Dve cīvarāni katvā ‘‘sesakaṁ āharissāmī’’ti vatvā gaṇhantassa,",
  "tika-vin04t7:44_3": "‘‘sesakaṁ tuyhaṁyeva hotū’’ti vuttassa,",
  "tika-vin04t7:44_4": "na acchinnanaṭṭhakāraṇā dinnaṁ gaṇhantassa,",
  "tika-vin04t7:44_5": "vuttanayena ñātakappavārite viññāpentassa, attano dhanena gaṇhantassa, ummattakādīnañca anāpatti. Tatuttaritā , acchinnādikāraṇatā , aññātakaviññatti,",
  "tika-vin04t7:44_6": "tāya ca paṭilābhoti imānettha cattāri aṅgāni.",
  "tika-vin04t7:44_7": "Samuṭṭhānādīni catutthasadisānevāti.",
  "tika-vin04t7:45_0": "Tatuttarisikkhāpadavaṇṇanā niṭṭhitā.",
  "tika-vin04t7:46_0": "8. Upakkhaṭasikkhāpadavaṇṇanā",
  "tika-vin04t7:47_0": "Aṭṭhame bhikkhuṁ paneva uddissāti ‘‘itthannāmassa bhikkhuno dassāmī’’ti evaṁ apadisitvā.",
  "tika-vin04t7:47_1": "Cīvaracetāpannanti hiraññādikaṁ cīvaramūlaṁ.",
  "tika-vin04t7:47_2": "Upakkhaṭaṁ hotīti sajjitaṁ hoti, saṁharitvā ṭhapitaṁ. Cetāpetvāti parivattetvā,",
  "tika-vin04t7:47_3": "kāretvā vā kiṇitvā vāti attho.",
  "tika-vin04t7:47_4": "Cīvarena acchādessāmīti vohāravacanametaṁ,",
  "tika-vin04t7:47_5": "itthannāmassa bhikkhuno dassāmīti ayaṁ panettha attho.",
  "tika-vin04t7:47_6": "Tatra ce soti yatra so gahapati vā gahapatānī vā,",
  "tika-vin04t7:47_7": "tatra so bhikkhu pubbe appavārito upasaṅkamitvā cīvare vikappaṁ āpajjeyya ceti ayamettha padasambandho.",
  "tika-vin04t7:47_8": "Vikappaṁ āpajjeyyāti visiṭṭhakappaṁ adhikavidhānaṁ āpajjeyya. Yathā pana tamāpajjati,",
  "tika-vin04t7:47_9": "taṁ dassetuṁ sādhu vatātiādimāha.",
  "tika-vin04t7:47_10": "Tattha sādhūti āyācane nipāto. Vatāti parivitakke. Manti attānaṁ niddisati. Āyasmāti paraṁ ālapati.",
  "tika-vin04t7:47_11": "Evarūpaṁ vā evarūpaṁ vāti āyatādīsu aññataraṁ.",
  "tika-vin04t7:47_12": "Kalyāṇakamyataṁ upādāyāti sundarakāmataṁ visiṭṭhakāmataṁ cittena gahetvā,",
  "tika-vin04t7:47_13": "tassa ‘‘āpajjeyya ce’’tiiminā sambandho,",
  "tika-vin04t7:47_14": "sace pana evarūpaṁ āpajjantassa tassa vacanena yo paṭhamaṁ adhippetato mūlaṁ vaḍḍhetvā sundarataraṁ cetāpeti,",
  "tika-vin04t7:47_15": "tassa payoge bhikkhuno dukkaṭaṁ, paṭilābhena nissaggiyaṁ hoti. Tattha ‘‘idaṁ me, bhante,",
  "tika-vin04t7:47_16": "cīvaraṁ pubbe appavāritaṁ aññātakaṁ gahapatikaṁ upasaṅkamitvā vikappaṁ āpannaṁ nissaggiya’’nti (pārā.",
  "tika-vin04t7:47_17": "529) iminā nayena nissajjanavidhānaṁ veditabbaṁ.",
  "tika-vin04t7:48_0": "Sāvatthiyaṁ upanandaṁ ārabbha cīvare vikappaṁ āpajjanavatthusmiṁ paññattaṁ, sādhāraṇapaññatti, anāṇattikaṁ, tikapācittiyaṁ,",
  "tika-vin04t7:48_1": "ñātake aññātakasaññino vematikassa vā dukkaṭaṁ.",
  "tika-vin04t7:48_2": "Mahagghaṁ cetāpetukāmaṁ appagghaṁ vā,",
  "tika-vin04t7:48_3": "eteneva mūlena ‘‘aññaṁ evarūpaṁ vā dehī’’ti vadantassa,",
  "tika-vin04t7:48_4": "vuttanayena ñātakappavārite viññāpentassa, attano dhanena gaṇhantassa, ummattakādīnañca anāpatti. Cīvare bhiyyokamyatā, aññātakaviññatti,",
  "tika-vin04t7:48_5": "tāya ca paṭilābhoti imānettha tīṇi aṅgāni.",
  "tika-vin04t7:48_6": "Samuṭṭhānādīni catutthasadisānevāti.",
  "tika-vin04t7:49_0": "Upakkhaṭasikkhāpadavaṇṇanā niṭṭhitā.",
  "tika-vin04t7:50_0": "9. Dutiyaupakkhaṭasikkhāpadavaṇṇanā",
  "tika-vin04t7:51_0": "Navame imināva nayena attho veditabbo.",
  "tika-vin04t7:51_1": "Idañhi purimassa anupaññattisadisaṁ,",
  "tika-vin04t7:51_2": "kevalaṁ tattha ekassa pīḷā katā, idha dvinnaṁ, ayamettha viseso,",
  "tika-vin04t7:51_3": "sesaṁ sabbaṁ purimasadisameva. Yathā ca dvinnaṁ,",
  "tika-vin04t7:51_4": "evaṁ bahūnaṁ pīḷaṁ katvā gaṇhatopi āpatti veditabbā.",
  "tika-vin04t7:51_5": "Nissajjanavidhāne ca ‘‘idaṁ me, bhante ,",
  "tika-vin04t7:51_6": "cīvaraṁ pubbe appavārite aññātake gahapatike upasaṅkamitvā vikappaṁ āpannaṁ nissaggiya’’nti (pārā.",
  "tika-vin04t7:51_7": "534) iminā nayena vacanabhedo ñātabboti.",
  "tika-vin04t7:52_0": "Dutiyaupakkhaṭasikkhāpadavaṇṇanā niṭṭhitā.",
  "tika-vin04t7:53_0": "10. Rājasikkhāpadavaṇṇanā",
  "tika-vin04t7:54_0": "Dasame rājabhoggoti rājato bhoggaṁ bhuñjitabbaṁ assa atthīti rājabhoggo, ‘‘rājabhogo’’tipi pāṭho,",
  "tika-vin04t7:54_1": "rājato bhogo assa atthīti attho.",
  "tika-vin04t7:54_2": "Cīvaracetāpannanti hiraññādikaṁ akappiyaṁ. Pahiṇeyyāti peseyya.",
  "tika-vin04t7:54_3": "Iminātiādi āgamanasuddhiṁ dassetuṁ vuttaṁ.",
  "tika-vin04t7:54_4": "Sace hi ‘‘idaṁ itthannāmassa bhikkhuno dehī’’ti peseyya,",
  "tika-vin04t7:54_5": "āgamanassa asuddhattā akappiyavatthuṁ ārabbha bhikkhunā kappiyakārakopi niddisitabbo na bhaveyya. Ābhatanti ānītaṁ.",
  "tika-vin04t7:54_6": "Na kho mayantiādi idaṁ kappiyavasena ābhatampi cīvaramūlaṁ īdisena dūtavacanena akappiyaṁ hoti,",
  "tika-vin04t7:54_7": "tasmā taṁ paṭikkhipitabbanti dassetuṁ vuttaṁ.",
  "tika-vin04t7:54_8": "Suvaṇṇaṁ rajataṁ kahāpaṇo māsakoti imāni hi cattāri nissaggiyavatthūni,",
  "tika-vin04t7:54_9": "muttā maṇi veḷuriyo saṅkho silā pavāḷaṁ lohitaṅko masāragallaṁ satta dhaññāni dāsidāsakhettavatthupupphārāmaphalārāmādayoti imāni dukkaṭavatthūni ca attano vā cetiyasaṅghagaṇapuggalānaṁ vā atthāya sampaṭicchituṁ na vaṭṭanti,",
  "tika-vin04t7:54_10": "tasmā taṁ sādituṁ na vaṭṭatīti dassanatthaṁ ‘‘na kho maya’’ntiādi vuttaṁ.",
  "tika-vin04t7:55_0": "Cīvarañca kho mayaṁ paṭiggaṇhāmāti idaṁ pana attānaṁ uddissa ābhatattā vattuṁ vaṭṭati, tasmā vuttaṁ. Kālenāti yuttapattakālena, yadā no attho hoti,",
  "tika-vin04t7:55_1": "tadā kappiyaṁ cīvaraṁ paṭiggaṇhāmāti attho.",
  "tika-vin04t7:55_2": "Veyyāvaccakaroti kappiyakārako.",
  "tika-vin04t7:55_3": "Niddisitabbotiidaṁ ‘‘atthi panāyasmato koci veyyāvaccakaro’’ti kappiyavacanena vuttattā anuññātaṁ.",
  "tika-vin04t7:55_4": "Sace pana dūto ‘‘ko imaṁ gaṇhātī’’ti vā ‘‘kassa demī’’ti vā vadati, na niddisitabbo.",
  "tika-vin04t7:55_5": "Ārāmiko vā upāsako vātiidaṁ sāruppatāya vuttaṁ,",
  "tika-vin04t7:55_6": "ṭhapetvā pana pañca sahadhammike yo koci kappiyakārako vaṭṭati. Eso kho,",
  "tika-vin04t7:55_7": "āvusotiidaṁ bhikkhussa kappiyavacanadassanatthaṁ vuttaṁ, evameva hi vattabbaṁ,",
  "tika-vin04t7:55_8": "‘‘etassa dehī’’tiādi na vattabbaṁ.",
  "tika-vin04t7:55_9": "Saññatto so mayāti āṇatto so mayā,",
  "tika-vin04t7:55_10": "yathā tumhākaṁ cīvarena atthe sati cīvaraṁ dassati, evaṁ vuttoti attho.",
  "tika-vin04t7:55_11": "Dūtena hi evaṁ ārociteyeva taṁ codetuṁ vaṭṭati,",
  "tika-vin04t7:55_12": "neva tassa hatthe datvā gatamattakāraṇena.",
  "tika-vin04t7:55_13": "Sace pana ‘‘ayaṁ veyyāvaccakaro’’ti sammukhā niddiṭṭho hoti,",
  "tika-vin04t7:55_14": "dūto ca sammukhā eva tassa hatthe cetāpannaṁ datvā ‘‘therassa cīvaraṁ kiṇitvā dehī’’ti gacchati,",
  "tika-vin04t7:55_15": "evaṁ ‘‘saññatto so mayā’’ti avuttepi codetuṁ vaṭṭati.",
  "tika-vin04t7:55_16": "Sace pana dūto gacchantova ‘‘ahaṁ tassa hatthe dassāmi,",
  "tika-vin04t7:55_17": "tumhe cīvaraṁ gaṇheyyāthā’’ti bhikkhuno vatvā vā gacchati, aññaṁ vā pesetvā ārocāpeti,",
  "tika-vin04t7:55_18": "evaṁ sati itarampi codetuṁ vaṭṭatiyeva.",
  "tika-vin04t7:55_19": "Desanāmattameva cetaṁ ‘‘dūtenā’’ti.",
  "tika-vin04t7:55_20": "Yopi attanā āharitvā evaṁ paṭipajjati, tasmimpi idameva lakkhaṇaṁ. Attho me, āvuso,",
  "tika-vin04t7:55_21": "cīvarenāti codanālakkhaṇanidassanametaṁ. Sace hi vācāya codeti,",
  "tika-vin04t7:55_22": "idaṁ vā vacanaṁ yāya kāyaci bhāsāya etassa attho vā vattabbo, ‘‘dehi me,",
  "tika-vin04t7:55_23": "āhara me’’tiādinā nayena pana vattuṁ na vaṭṭati.",
  "tika-vin04t7:55_24": "Abhinipphādeyyāti evaṁ vacībhedaṁ katvā tikkhattuṁ codayamāno paṭilābhavasena sādheyya.",
  "tika-vin04t7:55_25": "Iccetaṁ kusalanti etaṁ sundaraṁ.",
  "tika-vin04t7:56_0": "Chakkhattuparamanti bhāvanapuṁsakavacanametaṁ.",
  "tika-vin04t7:56_1": "Chakkhattuparamañhi tena cīvaraṁ uddissa tuṇhībhūtena ṭhātabbaṁ, na nisīditabbaṁ, na āmisaṁ paṭiggahetabbaṁ, na dhammo bhāsitabbo.",
  "tika-vin04t7:56_2": "‘‘Kiṁkāraṇā āgatosī’’ti vutte pana ‘‘jānāhi,",
  "tika-vin04t7:56_3": "āvuso’’ti ettakameva vattabbaṁ. Sace nisajjādīni karoti, ṭhānaṁ bhañjati, āgatakāraṇaṁ vināseti,",
  "tika-vin04t7:56_4": "idaṁ kāyena codanāya lakkhaṇadassanatthaṁ vuttaṁ.",
  "tika-vin04t7:56_5": "Ettha ca ukkaṭṭhaparicchedena tissannaṁ codanānaṁ channañca ṭhānānaṁ anuññātattā codanāya diguṇaṁ ṭhānaṁ anuññātaṁ hoti, tasmā sace codetiyeva, na tiṭṭhati, cha codanāyo labbhanti. Sace tiṭṭhatiyeva, na codeti, dvādasa ṭhānāni labbhanti. Sace ubhayaṁ karoti,",
  "tika-vin04t7:56_6": "ekāya codanāya dve ṭhānāni hāpetabbāni.",
  "tika-vin04t7:56_7": "Tattha yo ekadivasameva punappunaṁ gantvā chakkhattuṁ codeti,",
  "tika-vin04t7:56_8": "sakiṁyeva vā gantvā ‘‘attho me, āvuso,",
  "tika-vin04t7:56_9": "cīvarenā’’ti chakkhattuṁ vadati,",
  "tika-vin04t7:56_10": "tathā ekadivasameva punappunaṁ gantvā dvādasakkhattuṁ tiṭṭhati,",
  "tika-vin04t7:56_11": "sakiṁyeva vā gantvā tatra tatra ṭhāne tiṭṭhati,",
  "tika-vin04t7:56_12": "sopi sabbacodanāyo sabbaṭṭhānāni ca bhañjati,",
  "tika-vin04t7:56_13": "ko pana vādo nānādivasesu evaṁ karontassāti ayamettha vinicchayo.",
  "tika-vin04t7:56_14": "Ye pana kappiyakārake dāyako sayameva gantvā nisīdati te satakkhattumpi codetuṁ vaṭṭati.",
  "tika-vin04t7:56_15": "Yo pana ubhohi pi aniddiṭṭho mukhavevaṭikakappiyakārako ca parammukhakappiyakārako ca, so na kiñci vattabbo,",
  "tika-vin04t7:56_16": "evaṁ idha dasapi kappiyakārakā dassitā honti.",
  "tika-vin04t7:57_0": "Tatoce uttarīti vuttacodanāṭhānaparimāṇato uttari.",
  "tika-vin04t7:57_1": "Nissaggiyanti uttari vāyāmamānassa sabbappayogesu dukkaṭaṁ, paṭilābhena nissaggiyaṁ hoti. Ettha ca ‘‘idaṁ me, bhante,",
  "tika-vin04t7:57_2": "cīvaraṁ atirekatikkhattuṁ codanāya atirekachakkhattuṁ ṭhānena abhinipphāditaṁ nissaggiya’’nti (pārā.",
  "tika-vin04t7:57_3": "539) iminā nayena nissajjanavidhānaṁ veditabbaṁ.",
  "tika-vin04t7:57_4": "Yatassa cīvaracetāpannaṁ ābhatanti yato rājato vā rājabhoggato vā assa bhikkhuno cīvaracetāpannaṁ ānītaṁ, ‘‘yatvassā’’tipi pāṭho, ayameva attho.",
  "tika-vin04t7:57_5": "Tatthāti tassa rañño vā rājabhoggassa vā santikaṁ,",
  "tika-vin04t7:57_6": "samīpatthe hi idaṁ bhummavacanaṁ.",
  "tika-vin04t7:57_7": "Na taṁ tassa bhikkhuno kiñci atthaṁ anubhotīti taṁ cetāpannaṁ tassa bhikkhuno appamattakampi kammaṁ na nipphādeti.",
  "tika-vin04t7:57_8": "Yuñjantāyasmanto sakanti āyasmanto attano santakaṁ dhanaṁ pāpuṇantu.",
  "tika-vin04t7:57_9": "Mā vo sakaṁvinassāti tumhākaṁ santakaṁ mā vinassatu.",
  "tika-vin04t7:57_10": "Ayaṁ tattha sāmīcīti ayaṁ tattha anudhammatā lokuttaradhammaṁ anugatā, vattadhammatāti attho,",
  "tika-vin04t7:57_11": "tasmā evaṁ akaronto vattabhede dukkaṭaṁ āpajjati.",
  "tika-vin04t7:58_0": "Sāvatthiyaṁ upanandaṁ ārabbha ‘‘ajjuṇho, bhante, āgamehī’’ti (pārā. 537) vuccamāno nāgamesi, tasmiṁ vatthusmiṁ paññattaṁ, sādhāraṇapaññatti, anāṇattikaṁ, tikapācittiyaṁ,",
  "tika-vin04t7:58_1": "ūnakesu codanāṭhānesu atirekasaññino vematikassa vā dukkaṭaṁ. Acodanāya laddhe, sāmikehi codetvā dinne, ummattakādīnañca anāpatti.",
  "tika-vin04t7:58_2": "Kappiyakārakassa bhikkhuno niddiṭṭhabhāvo, dūtena appitatā, tatuttarivāyāmo,",
  "tika-vin04t7:58_3": "tena vāyāmena paṭilābhoti imānettha cattāri aṅgāni.",
  "tika-vin04t7:58_4": "Samuṭṭhānādīni catutthasadisānevāti.",
  "tika-vin04t7:59_0": "Rājasikkhāpadavaṇṇanā niṭṭhitā.",
  "tika-vin04t7:60_0": "Cīvaravaggo paṭhamo.",
  "tika-vin04t7:61_0": "2. Eḷakalomavaggo",
  "tika-vin04t7:62_0": "1. Kosiyasikkhāpadavaṇṇanā",
  "tika-vin04t7:63_0": "Eḷakalomavaggassa paṭhame kosiyamissakanti ekenāpi kosiyaṁsunā antamaso tassa karaṇaṭṭhāne vātavegena nipātitenāpi missīkataṁ.",
  "tika-vin04t7:63_1": "Santhatanti same bhūmibhāge kosiyaṁsūni uparūpari santharitvā kañjiyādīhi siñcitvā kattabbatālakkhaṇaṁ.",
  "tika-vin04t7:63_2": "Kārāpeyya nissaggiyanti karaṇakārāpanappayogesu dukkaṭaṁ, paṭilābhena nissaggiyaṁ hoti. Ettha ca ‘‘idaṁ me, bhante,",
  "tika-vin04t7:63_3": "kosiyamissakaṁ santhataṁ kārāpitaṁ nissaggiya’’nti (pārā.",
  "tika-vin04t7:63_4": "544) iminā nayena nissajjanavidhānaṁ veditabbaṁ,",
  "tika-vin04t7:63_5": "imasseva vacanassa anusārena ito paraṁ sabbasanthataṁ veditabbaṁ.",
  "tika-vin04t7:63_6": "Sakkā hi ettāvatā jānitunti na taṁ ito paraṁ dassayissāma.",
  "tika-vin04t7:64_0": "Āḷaviyaṁ chabbaggiye ārabbha kosiyamissakaṁ santhataṁ kārāpanavatthusmiṁ paññattaṁ, asādhāraṇapaññatti,",
  "tika-vin04t7:64_1": "attano atthāya kārāpanavasena sāṇattikaṁ,",
  "tika-vin04t7:64_2": "attanā vippakatapaayosāpananayena catukkapācittiyaṁ,",
  "tika-vin04t7:64_3": "aññassatthāya karaṇakārāpanesu aññena kataṁ paṭilabhitvā paribhuñjane ca dukkaṭaṁ. Vitānādikaraṇe, ummattakādīnañca anāpatti. Kosiyamissakabhāvo,",
  "tika-vin04t7:64_4": "attano atthāya santhatassa karaṇakārāpanaṁ,",
  "tika-vin04t7:64_5": "paṭilābho cāti imānettha tīṇi aṅgāni.",
  "tika-vin04t7:64_6": "Samuṭṭhānādīni dhovāpanasikkhāpade vuttanayenevāti.",
  "tika-vin04t7:65_0": "Kosiyasikkhāpadavaṇṇanā niṭṭhitā.",
  "tika-vin04t7:66_0": "2. Suddhakāḷakasikkhāpadavaṇṇanā",
  "tika-vin04t7:67_0": "Dutiye suddhakāḷakānanti suddhānaṁ kāḷakānaṁ aññehi amissīkatānaṁ.",
  "tika-vin04t7:67_1": "Vesāliyaṁ chabbaggiye ārabbha tādisaṁ santhataṁ karaṇavatthusmiṁ paññattaṁ, sesaṁ paṭhamasadisamevāti.",
  "tika-vin04t7:68_0": "Suddhakāḷakasikkhāpadavaṇṇanā niṭṭhitā.",
  "tika-vin04t7:69_0": "3. Dvebhāgasikkhāpadavaṇṇanā",
  "tika-vin04t7:70_0": "Tatiye dve bhāgāti dve koṭṭhāsā. Ādātabbāti gahetabbā. Gocariyānanti kapilavaṇṇānaṁ.",
  "tika-vin04t7:70_1": "Ayaṁ panettha vinicchayo – yattakehi kattukāmo hoti,",
  "tika-vin04t7:70_2": "tesu tulayitvā dve koṭṭhāsā kāḷakānaṁ gahetabbā, eko odātānaṁ, eko gocariyānaṁ.",
  "tika-vin04t7:70_3": "Ekassāpi kāḷakalomassa atirekabhāve nissaggiyaṁ hoti, ūnakaṁ vaṭṭati.",
  "tika-vin04t7:71_0": "Sāvatthiyaṁ chabbaggiye ārabbha tādisaṁ santhataṁ karaṇavatthusmiṁ paññattaṁ, kiriyākiriyaṁ, sesaṁ paṭhamasadisamevāti.",
  "tika-vin04t7:71_1": "Imāni pana tīṇi nissajjitvā paṭiladdhānipi paribhuñjituṁ na vaṭṭanti.",
  "tika-vin04t7:72_0": "Dvebhāgasikkhāpadavaṇṇanā niṭṭhitā.",
  "tika-vin04t7:73_0": "4. Chabbassasikkhāpadavaṇṇanā",
  "tika-vin04t7:74_0": "Catutthe orena ce channaṁ vassānanti channaṁ vassānaṁ orimabhāge, antoti attho.",
  "tika-vin04t7:74_1": "Aññatra bhikkhusammutiyāti yaṁ saṅgho gilānassa bhikkhuno santhatasammutiṁ deti,",
  "tika-vin04t7:74_2": "taṁ ṭhapetvā aladdhasammutikassa chabbassabbhantare aññaṁ santhataṁ karontassa nissaggiyaṁ hoti.",
  "tika-vin04t7:75_0": "Sāvatthiyaṁ sambahule bhikkhū ārabbha anuvassaṁ santhataṁ kārāpanavatthusmiṁ paññattaṁ,",
  "tika-vin04t7:75_1": "‘‘aññatra bhikkhusammutiyā’’ti ayamettha anupaññatti, sā yena laddhā hoti,",
  "tika-vin04t7:75_2": "tassa yāva rogo na vūpasammati, vūpasanto vā puna kuppati,",
  "tika-vin04t7:75_3": "tāva gatagataṭṭhāne anuvassampi kātuṁ vaṭṭati, aññassatthāya kāretuṁ,",
  "tika-vin04t7:75_4": "katañca paṭilabhitvā paribhuñjitumpi vaṭṭati, sesaṁ paṭhamasadisamevāti.",
  "tika-vin04t7:76_0": "Chabbassasikkhāpadavaṇṇanā niṭṭhitā.",
  "tika-vin04t7:77_0": "5. Nisīdanasikkhāpadavaṇṇanā",
  "tika-vin04t7:78_0": "Pañcame purāṇasanthataṁ nāma yattha sakimpi nisinno vā hoti nipanno vā.",
  "tika-vin04t7:78_1": "Samantāti ekapassato vaṭṭaṁ vā caturassaṁ vā chinditvā gahitaṭṭhānaṁ yathā vidatthimattaṁ hoti, evaṁ gahetabbaṁ.",
  "tika-vin04t7:78_2": "Santharantena pana ekadese vā santharitabbaṁ,",
  "tika-vin04t7:78_3": "vijaṭetvā vā missakaṁ katvā santharitabbaṁ, evaṁ thirataraṁ hoti.",
  "tika-vin04t7:78_4": "Anādā ceti sati purāṇasanthate aggahetvā.",
  "tika-vin04t7:78_5": "Asati pana aggahetvāpi vaṭṭati, aññassatthāya kāretuṁ,",
  "tika-vin04t7:78_6": "katañca paṭilabhitvā paribhuñjitumpi vaṭṭati.",
  "tika-vin04t7:79_0": "Sāvatthiyaṁ sambahule bhikkhū ārabbha santhatavissajjanavatthusmiṁ paññattaṁ, sesaṁ tatiyasadisamevāti.",
  "tika-vin04t7:80_0": "Nisīdanasikkhāpadavaṇṇanā niṭṭhitā.",
  "tika-vin04t7:81_0": "6. Eḷakalomasikkhāpadavaṇṇanā",
  "tika-vin04t7:82_0": "Chaṭṭhe addhānamaggappaṭipannassāti addhānasaṅkhātaṁ dīghamaggaṁ paṭipannassa,",
  "tika-vin04t7:82_1": "sabbañcetaṁ vatthumattadīpanameva,",
  "tika-vin04t7:82_2": "yattha katthaci pana dhammena labhitvā gaṇhato doso natthi.",
  "tika-vin04t7:82_3": "Tiyojanaparamanti gahitaṭṭhānato tiyojanappamāṇaṁ desaṁ. Sahatthāti sahatthena, attanā haritabbānīti attho.",
  "tika-vin04t7:82_4": "Asante hāraketi asanteyeva aññasmimpi hārake. Sace pana atthi, taṁ gāhetuṁ vaṭṭati.",
  "tika-vin04t7:82_5": "Attanā pana antamaso vātābādhappaṭikāratthaṁ suttakena abandhitvā kaṇṇacchidde pakkhittānipi ādāya tiyojanaṁ ekaṁ pādaṁ atikkāmentassa dukkaṭaṁ,",
  "tika-vin04t7:82_6": "dutiyapādātikkame nissaggiyaṁ pācittiyaṁ.",
  "tika-vin04t7:83_0": "Sāvatthiyaṁ aññataraṁ bhikkhuṁ ārabbha tiyojanātikkamanavatthusmiṁ paññattaṁ, asādhāraṇapaññatti, anāṇattikaṁ, tikapācittiyaṁ,",
  "tika-vin04t7:83_1": "ūnakatiyojane atirekasaññino vematikassa vā dukkaṭaṁ. Tiyojanaṁ haraṇapaccāharaṇe,",
  "tika-vin04t7:83_2": "vāsādhippāyena gantvā tato paraṁ haraṇe,",
  "tika-vin04t7:83_3": "acchinnaṁ vā nissaṭṭhaṁ vā paṭilabhitvā haraṇe, aññaṁ harāpane,",
  "tika-vin04t7:83_4": "antamaso suttakenapi baddhakatabhaṇḍaharaṇe, ummattakādīnañca anāpatti. Eḷakalomānaṁ akatabhaṇḍatā, paṭhamappaṭilābho,",
  "tika-vin04t7:83_5": "attanā ādāya vā aññassa ajānantassa yāne pakkhipitvā vā tiyojanātikkamanaṁ, āharaṇapaccāharaṇaṁ,",
  "tika-vin04t7:83_6": "avāsādhippāyatāti imānettha pañca aṅgāni. Eḷakalomasamuṭṭhānaṁ , kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "tika-vin04t7:84_0": "Eḷakalomasikkhāpadavaṇṇanā niṭṭhitā.",
  "tika-vin04t7:85_0": "7. Eḷakalomadhovāpanasikkhāpadavaṇṇanā",
  "tika-vin04t7:86_0": "Sattame sakkesu chabbaggiye ārabbha eḷakalomadhovāpanavatthusmiṁ paññattaṁ.",
  "tika-vin04t7:86_1": "Tattha purāṇacīvaradhovāpane vuttanayeneva sabbopi vinicchayo veditabbo.",
  "tika-vin04t7:87_0": "Eḷakalomadhovāpanasikkhāpadavaṇṇanā niṭṭhitā.",
  "tika-vin04t7:88_0": "8. Jātarūpasikkhāpadavaṇṇanā",
  "tika-vin04t7:89_0": "Aṭṭhame jātarūparajatanti suvaṇṇañceva rūpiyañca,",
  "tika-vin04t7:89_1": "apica kahāpaṇo lohamāsakadārumāsakajatumāsakādayopi ye vohāraṁ gacchanti,",
  "tika-vin04t7:89_2": "sabbe te idha rajatantveva vuttā.",
  "tika-vin04t7:89_3": "Uggaṇheyya vāti attano atthāya diyyamānaṁ vā yatthakatthaci ṭhitaṁ vā nippariggahitaṁ disvā sayaṁ gaṇheyya vā.",
  "tika-vin04t7:89_4": "Uggaṇhāpeyya vāti tadeva aññena gāhāpeyya vā.",
  "tika-vin04t7:89_5": "Upanikkhittaṁ vā sādiyeyyāti ‘‘idaṁ ayyassa hotū’’ti evaṁ sammukhā vā,",
  "tika-vin04t7:89_6": "‘‘asukasmiṁ nāma ṭhāne mama hiraññasuvaṇṇaṁ,",
  "tika-vin04t7:89_7": "taṁ tuyhaṁ hotū’’ti evaṁ parammukhā ṭhitaṁ vā kevalaṁ vācāya vā hatthamuddāya vā ‘‘tuyha’’nti vatvā pariccattaṁ yo kāyavācāhi appaṭikkhipitvā cittena adhivāseyya, ayaṁ ‘‘sādiyeyyā’’ti vuccati. Sace pana cittena sādiyati, gaṇhitukāmo hoti,",
  "tika-vin04t7:89_8": "kāyena vā vācāya vā ‘‘nayidaṁ kappatī’’ti paṭikkhipati,",
  "tika-vin04t7:89_9": "kāyavācāhi appaṭikkhipitvā suddhacitto hutvā ‘‘nayidaṁ amhākaṁ kappatī’’ti na sādiyati, vaṭṭati.",
  "tika-vin04t7:89_10": "Nissaggiyanti uggahaṇādīsu yaṁkiñci karontassa aghanabaddhesu vatthūsu vatthugaṇanāya nissaggiyaṁ pācittiyaṁ. Taṁ nissajjantena ‘‘ahaṁ, bhante, rūpiyaṁ paṭiggahesiṁ, idaṁ me, bhante, nissaggiyaṁ,",
  "tika-vin04t7:89_11": "imāhaṁ saṅghassa nissajjāmī’’ti (pārā.",
  "tika-vin04t7:89_12": "584) evaṁ saṅghamajjheyeva nissajjitabbaṁ.",
  "tika-vin04t7:89_13": "Sace tattha koci gahaṭṭho āgacchati , ‘‘idaṁ jānāhī’’ti vattabbo.",
  "tika-vin04t7:89_14": "‘‘Iminā kiṁ āhariyyatū’’ti bhaṇante pana ‘‘idaṁ nāmā’’ti avatvā ‘‘sappiādīni bhikkhūnaṁ kappantī’’ti evaṁ kappiyaṁ ācikkhitabbaṁ. Sace so āharati,",
  "tika-vin04t7:89_15": "rūpiyappaṭiggāhakaṁ ṭhapetvā sabbehi bhājetvā paribhuñjitabbaṁ.",
  "tika-vin04t7:89_16": "Rūpiyappaṭiggāhakassa pana yaṁ tappaccayā uppannaṁ,",
  "tika-vin04t7:89_17": "taṁ aññena labhitvā diyyamānampi antamaso tato nibbattarukkhacchāyāpi paribhuñjituṁ na vaṭṭati.",
  "tika-vin04t7:89_18": "Sace pana so kiñci āharituṁ na icchati, ‘‘imaṁ chaṭṭehī’’ti vattabbo.",
  "tika-vin04t7:89_19": "Sace yattha katthaci nikkhipati, gahetvā vā gacchati, na vāretabbo. No ce chaṭṭeti,",
  "tika-vin04t7:89_20": "pañcaṅgasamannāgato bhikkhu rūpiyachaṭṭako sammannitabbo.",
  "tika-vin04t7:89_21": "Tena animittaṁ katvāva gūthaṁ viya chaṭṭetabbaṁ. Sace nimittaṁ karoti, dukkaṭaṁ āpajjati.",
  "tika-vin04t7:90_0": "Rājagahe upanandaṁ ārabbha rūpiyappaṭiggahaṇavatthusmiṁ paññattaṁ, sādhāraṇapaññatti, sāṇattikaṁ, tikapācittiyaṁ,",
  "tika-vin04t7:90_1": "arūpiye rūpiyasaññino vematikassa vā,",
  "tika-vin04t7:90_2": "saṅghacetiyādīnaṁ atthāya gaṇhantassa,",
  "tika-vin04t7:90_3": "muttāmaṇiādippaṭiggahaṇe ca dukkaṭaṁ.",
  "tika-vin04t7:90_4": "Ratanasikkhāpadanayena nikkhipantassa, ummattakādīnañca anāpatti. Jātarūparajatabhāvo, attuddesikatā,",
  "tika-vin04t7:90_5": "gahaṇādīsu aññatarabhāvoti imānettha tīṇi aṅgāni.",
  "tika-vin04t7:90_6": "Samuṭṭhānādīsu siyā kiriyaṁ gahaṇena āpajjanato,",
  "tika-vin04t7:90_7": "siyā akiriyaṁ paṭikkhepassa akaraṇato,",
  "tika-vin04t7:90_8": "sesaṁ sañcaritte vuttanayamevāti.",
  "tika-vin04t7:91_0": "Jātarūpasikkhāpadavaṇṇanā niṭṭhitā.",
  "tika-vin04t7:92_0": "9. Rūpiyasaṁvohārasikkhāpadavaṇṇanā",
  "tika-vin04t7:93_0": "Navame nānappakārakanti katādivasena anekavidhaṁ.",
  "tika-vin04t7:93_1": "Rūpiyasaṁvohāranti jātarūparajataparivattanaṁ.",
  "tika-vin04t7:93_2": "Purimasikkhāpadena hi nissaggiyavatthudukkaṭavatthūnaṁ paṭiggahaṇaṁ vāritaṁ, iminā parivattanaṁ.",
  "tika-vin04t7:93_3": "Tasmā dukkaṭavatthunā dukkaṭavatthukappiyavatthūni,",
  "tika-vin04t7:93_4": "kappiyavatthunā ca dukkaṭavatthuṁ parivattentassa dukkaṭaṁ.",
  "tika-vin04t7:93_5": "Nissaggiyavatthunā pana nissaggiyavatthuṁ vā dukkaṭavatthuṁ vā kappiyavatthuṁ vā,",
  "tika-vin04t7:93_6": "dukkaṭavatthukappiyavatthūhi ca nissaggiyavatthuṁ parivattentassa nissaggiyaṁ hoti,",
  "tika-vin04t7:93_7": "taṁ purimanayānusāreneva saṅghamajjhe nissajjitabbaṁ,",
  "tika-vin04t7:93_8": "nissaṭṭhavatthusmiñca tattha vuttanayeneva paṭipajjitabbaṁ.",
  "tika-vin04t7:94_0": "Sāvatthiyaṁ chabbaggiye ārabbha rūpiyasaṁvohāravatthusmiṁ paññattaṁ, sādhāraṇapaññatti, anāṇattikaṁ,",
  "tika-vin04t7:94_1": "yaṁ attano dhanena parivatteti,",
  "tika-vin04t7:94_2": "tassa vā dhanassa vā rūpiyabhāvo ceva,",
  "tika-vin04t7:94_3": "parivattanañcāti imānettha dve aṅgāni. Kiriyaṁ,",
  "tika-vin04t7:94_4": "sesaṁ anantarasikkhāpade vuttanayamevāti.",
  "tika-vin04t7:95_0": "Rūpiyasaṁvohārasikkhāpadavaṇṇanā niṭṭhitā.",
  "tika-vin04t7:96_0": "10. Kayavikkayasikkhāpadavaṇṇanā",
  "tika-vin04t7:97_0": "Dasame nānappakārakanti cīvarādīnaṁ kappiyabhaṇḍānaṁ vasena anekavidhaṁ.",
  "tika-vin04t7:97_1": "Kayavikkayanti kayañceva vikkayañca. ‘‘Iminā imaṁ dehi, imaṁ āhara, parivattehi,",
  "tika-vin04t7:97_2": "cetāpehī’’ti iminā hi nayena parassa kappiyabhaṇḍaṁ gaṇhanto kayaṁ samāpajjati,",
  "tika-vin04t7:97_3": "attano kappiyabhaṇḍaṁ dento vikkayaṁ samāpajjati.",
  "tika-vin04t7:97_4": "Tasmā ṭhapetvā pañca sahadhammike yaṁ evaṁ attano kappiyabhaṇḍaṁ datvā mātu santakampi kappiyabhaṇḍaṁ gaṇhāti, taṁ nissaggiyaṁ hoti.",
  "tika-vin04t7:97_5": "Vuttalakkhaṇavasena saṅghagaṇapuggalesu yassa kassaci nissajjitabbaṁ,",
  "tika-vin04t7:97_6": "‘‘imaṁ bhuñjitvā vā gahetvā vā idaṁ nāma āhara vā karohi vā’’ti rajanādiṁ āharāpetvā vā dhamakaraṇādiparikkhāraṁ bhūmisodhanādiñca navakammaṁ kāretvā vā santaṁ vatthu nissajjitabbaṁ,",
  "tika-vin04t7:97_7": "asante pācittiyaṁ desetabbameva.",
  "tika-vin04t7:98_0": "Sāvatthiyaṁ upanandaṁ ārabbha kayavikkayavatthusmiṁ paññattaṁ,",
  "tika-vin04t7:98_1": "‘‘idaṁ kiṁ agghatī’’ti evaṁ agghaṁ pucchantassa,",
  "tika-vin04t7:98_2": "yassa hatthato bhaṇḍaṁ gaṇhitukāmo hoti,",
  "tika-vin04t7:98_3": "taṁ ṭhapetvā aññaṁ antamaso tasseva puttabhātukampi kappiyakārakaṁ katvā ‘‘iminā idaṁ nāma gahetvā dehī’’ti ācikkhantassa, ‘‘idaṁ amhākaṁ atthi,",
  "tika-vin04t7:98_4": "amhākañca iminā ca iminā ca attho’’ti evaṁ vatvā attano dhanena laddhaṁ gaṇhantassa,",
  "tika-vin04t7:98_5": "sahadhammikehi saddhiṁ kayavikkayaṁ karontassa, ummattakādīnañca anāpatti.",
  "tika-vin04t7:98_6": "Yaṁ attano dhanena parivatteti, yena ca parivatteti, tesaṁ kappiyavatthutā, asahadhammikatā,",
  "tika-vin04t7:98_7": "kayavikkayāpajjanañcāti imānettha tīṇi aṅgāni.",
  "tika-vin04t7:98_8": "Sesaṁ rūpiyasaṁvohāre vuttanayamevāti.",
  "tika-vin04t7:99_0": "Kayavikkayasikkhāpadavaṇṇanā niṭṭhitā.",
  "tika-vin04t7:100_0": "Eḷakalomavaggo dutiyo.",
  "tika-vin04t7:101_0": "3. Pattavaggo",
  "tika-vin04t7:102_0": "1. Pattasikkhāpadavaṇṇanā",
  "tika-vin04t7:103_0": "Pattavaggassa paṭhame atirekapattoti anadhiṭṭhito ca avikappito ca,",
  "tika-vin04t7:103_1": "so ca kho ukkaṭṭhamajjhimomakānaṁ aññataro pamāṇayuttova,",
  "tika-vin04t7:103_2": "tassa pamāṇaṁ ‘‘aḍḍhāḷhakodanaṁ gaṇhātī’’tiādinā (pārā 602) nayena pāḷiyaṁ vuttaṁ.",
  "tika-vin04t7:103_3": "Tatrāyaṁ vinicchayo – anupahatapurāṇasālitaṇḍulānaṁ sukoṭṭitaparisuddhānaṁ dve magadhanāḷiyo gahetvā tehi taṇḍulehi anuttaṇḍulamakilinnamapiṇḍikaṁ suvisadaṁ kundamakuḷarāsisadisaṁ avassāvitodanaṁ pacitvā niravasesaṁ patte pakkhipitvā tassa odanassa catutthabhāgappamāṇo nātighano nātitanuko hatthahāriyo sabbasambhārasaṅkhato muggasūpo pakkhipitabbo,",
  "tika-vin04t7:103_4": "tato ālopassa anurūpaṁ yāvacarimālopappahonakaṁ macchamaṁsādibyañjanaṁ pakkhipitabbaṁ,",
  "tika-vin04t7:103_5": "sappitelatakkarasakañjiyādīni pana gaṇanūpagāni na honti. Tāni hi odanagatikāneva, neva hāpetuṁ, na vaḍḍhetuṁ sakkonti,",
  "tika-vin04t7:103_6": "evametaṁ sabbampi pakkhittaṁ sace pattassa mukhavaṭṭiyā heṭṭhimarājisamaṁ tiṭṭhati,",
  "tika-vin04t7:103_7": "suttena vā hīrena vā chindantassa suttassa vā hīrassa vā heṭṭhimantaṁ phusati, ayaṁ ukkaṭṭho nāma patto.",
  "tika-vin04t7:103_8": "Sace taṁ rājiṁ atikkamma thūpīkataṁ tiṭṭhati, ayaṁ ukkaṭṭhomako nāma patto.",
  "tika-vin04t7:103_9": "Sace taṁ rājiṁ na sampāpuṇāti, antogadhameva hoti,",
  "tika-vin04t7:103_10": "ayaṁ ukkaṭṭhukkaṭṭho nāma patto.",
  "tika-vin04t7:103_11": "Ukkaṭṭhato upaḍḍhappamāṇo majjhimo.",
  "tika-vin04t7:103_12": "Majjhimapattato upaḍḍhappamāṇo omako.",
  "tika-vin04t7:103_13": "Tesampi vuttanayeneva bhedo veditabbo.",
  "tika-vin04t7:103_14": "Iccetesu navasu ukkaṭṭhukkaṭṭho ca omakomako cāti dve apattā,",
  "tika-vin04t7:103_15": "sesā satta pattā pamāṇayuttā nāma, ayametthasaṅkhepo,",
  "tika-vin04t7:103_16": "vitthāro pana samantapāsādikāyaṁ (pārā. aṭṭha. 2.598 ādayo) vutto,",
  "tika-vin04t7:103_17": "tasmā evaṁ pamāṇayuttaṁ samaṇasāruppena pakkaṁ ayopattaṁ vā mattikāpattaṁ vā labhitvā purāṇapattaṁ paccuddharitvā antodasāhe adhiṭṭhātabbo.",
  "tika-vin04t7:103_18": "Sace panassa mūlato kākaṇikamattampi dātabbaṁ avasiṭṭhaṁ hoti, adhiṭṭhānupago na hoti,",
  "tika-vin04t7:103_19": "appaccuddharantena vikappetabbo.",
  "tika-vin04t7:103_20": "Tattha paccuddharaṇādhiṭṭhānalakkhaṇaṁ cīvaravagge vuttanayeneva veditabbaṁ,",
  "tika-vin04t7:103_21": "vikappanalakkhaṇaṁ parato vakkhāma.",
  "tika-vin04t7:103_22": "Sace pana koci apattako bhikkhu dasa patte labhitvā sabbe attanāva paribhuñjitukāmo hoti,",
  "tika-vin04t7:103_23": "ekaṁ pattaṁ adhiṭṭhāya puna divase taṁ paccuddharitvā añño adhiṭṭhātabbo,",
  "tika-vin04t7:103_24": "etenupāyena vassasatampi pariharituṁ sakkā.",
  "tika-vin04t7:103_25": "Yo panassa patto mukhavaṭṭito heṭṭhā dvaṅgulamattokāsato paṭṭhāya yatthakatthaci kaṅgusitthanikkhamanamattena chiddena chiddo hoti, so adhiṭṭhānupago na hoti.",
  "tika-vin04t7:103_26": "Puna chidde pākatike kate adhiṭṭhātabbo,",
  "tika-vin04t7:103_27": "sesaṁ adhiṭṭhānavijahanaṁ ticīvare vuttanayameva.",
  "tika-vin04t7:104_0": "Sāvatthiyaṁ chabbaggiye ārabbha atirekapattadhāraṇavatthusmiṁ paññattaṁ, asādhāraṇapaññatti,",
  "tika-vin04t7:104_1": "sesavaṇṇanākkamo cīvaravaggassa paṭhamasikkhāpade vuttanayeneva veditabboti.",
  "tika-vin04t7:105_0": "Pattasikkhāpadavaṇṇanā niṭṭhitā.",
  "tika-vin04t7:106_0": "2. Ūnapañcabandhanasikkhāpadavaṇṇanā",
  "tika-vin04t7:107_0": "Dutiye ūnāni pañca bandhanāni assāti ūnapañcabandhano,",
  "tika-vin04t7:107_1": "nāssa pañca bandhanāni pūrentīti attho, tena ūnapañcabandhanena,",
  "tika-vin04t7:107_2": "itthambhūtassa lakkhaṇe karaṇavacanaṁ.",
  "tika-vin04t7:107_3": "Tattha yasmā abandhanassāpi pañca bandhanāni na pūrenti sabbaso natthitāya,",
  "tika-vin04t7:107_4": "tenassa padabhājane ‘‘ūnapañcabandhano nāma patto abandhano vā ekabandhano vā’’tiādi (pārā. 613) vuttaṁ.",
  "tika-vin04t7:107_5": "‘‘Ūnapañcabandhanenā’’ti ca vuttattā yassa pañcabandhano patto hoti pañcabandhanokāso vā, tassa so apatto,",
  "tika-vin04t7:107_6": "tasmā aññaṁ viññāpetuṁ vaṭṭati.",
  "tika-vin04t7:107_7": "Yasmiṁ pana patte mukhavaṭṭito heṭṭhā bhaṭṭhā dvaṅgulappamāṇā ekāpi rāji hoti,",
  "tika-vin04t7:107_8": "taṁ tassā rājiyā heṭṭhimapariyante pattavedhakena vijjhitvā pacitvā suttarajjukamakacirajjukādīhi vā tipusuttakena vā bandhitvā taṁ bandhanaṁ āmisassa alagganatthaṁ tipupaṭṭakena vā kenaci baddhasilesādinā vā paṭicchādetabbaṁ,",
  "tika-vin04t7:107_9": "so ca patto adhiṭṭhahitvā paribhuñjitabbo,",
  "tika-vin04t7:107_10": "sukhumaṁ vā chiddaṁ katvā bandhitabbo,",
  "tika-vin04t7:107_11": "phāṇitaṁ jhāpetvā pāsāṇacuṇṇena bandhitumpi vaṭṭati.",
  "tika-vin04t7:107_12": "Yassa pana dve rājiyo vā ekāyeva vā caturaṅgulā,",
  "tika-vin04t7:107_13": "tassa dve bandhanāni dātabbāni.",
  "tika-vin04t7:107_14": "Yassa tisso vā ekāyeva vā chaḷaṅgulā, tassa tīṇi.",
  "tika-vin04t7:107_15": "Yassa catasso vā ekāyeva vā aṭṭhaṅgulā, tassa cattāri.",
  "tika-vin04t7:107_16": "Yassa pañca vā ekāyeva vā dasaṅgulā,",
  "tika-vin04t7:107_17": "so baddhopi abaddhopi apattoyeva, añño viññāpetabbo,",
  "tika-vin04t7:107_18": "esa tāva mattikāpatte vinicchayo.",
  "tika-vin04t7:108_0": "Ayopatte pana sacepi pañca vā atirekāni vā chiddāni honti,",
  "tika-vin04t7:108_1": "tāni ce ayacuṇṇena vā āṇiyā vā lohamaṇḍalena vā baddhāni maṭṭhāni honti, sveva paribhuñjitabbo, añño na viññāpetabbo.",
  "tika-vin04t7:108_2": "Atha pana ekampi chiddaṁ mahantaṁ hoti,",
  "tika-vin04t7:108_3": "lohamaṇḍalena baddhampi maṭṭhaṁ na hoti, patte āmisaṁ laggati, akappiyo hoti ayaṁ patto, añño viññāpetabbo.",
  "tika-vin04t7:108_4": "Yo pana evaṁ pattasaṅkhepagate vā ayopatte,",
  "tika-vin04t7:108_5": "ūnapañcabandhane vā mattikāpatte sati aññaṁ viññāpeti, payoge dukkaṭaṁ, paṭilābhena nissaggiyo hoti, nissajjitabbo.",
  "tika-vin04t7:108_6": "Nissajjantena saṅghamajjhe eva nissajjitabbo,",
  "tika-vin04t7:108_7": "tena vuttaṁ ‘‘bhikkhuparisāya nissajjitabbo’’ti.",
  "tika-vin04t7:108_8": "Yo ca tassā bhikkhuparisāyātiettha tehi bhikkhūhi pakatiyā eva attano attano adhiṭṭhitaṁ pattaṁ gahetvā sannipatitabbaṁ,",
  "tika-vin04t7:108_9": "tato sammatena pattaggāhāpakena pattassa vijjamānaguṇaṁ vatvā ‘‘bhante,",
  "tika-vin04t7:108_10": "imaṁ gaṇhathā’’ti thero vattabbo.",
  "tika-vin04t7:108_11": "Sace therassa so patto na ruccati, appicchatāya vā na gaṇhāti, vaṭṭati.",
  "tika-vin04t7:108_12": "Tasmiṁ pana anukampāya agaṇhantassa dukkaṭaṁ. Sace pana gaṇhāti,",
  "tika-vin04t7:108_13": "therassa pattaṁ dutiyattheraṁ gāhāpetvā eteneva upāyena yāva saṅghanavakā gāhāpetabbo,",
  "tika-vin04t7:108_14": "tena pariccattapatto pana pattapariyanto nāma, so tassa bhikkhuno padātabbo.",
  "tika-vin04t7:108_15": "Tenāpi so yathā viññāpetvā gahitapatto,",
  "tika-vin04t7:108_16": "evameva sakkaccaṁ paribhuñjitabbo.",
  "tika-vin04t7:108_17": "Sace pana taṁ jigucchanto adese vā nikkhipati,",
  "tika-vin04t7:108_18": "aparibhogena vā paribhuñjati, vissajjeti vā, dukkaṭaṁ āpajjati.",
  "tika-vin04t7:109_0": "Sakkesu chabbaggiye ārabbha bahū patte viññāpanavatthusmiṁ paññattaṁ, sādhāraṇapaññatti, anāṇattikaṁ , abandhanena abandhanaṁ, ekabandhanaṁ, dubandhanaṁ, tibandhanaṁ, catubbandhanaṁ, abandhanokāsaṁ,",
  "tika-vin04t7:109_1": "ekadviticatubbandhanokāsaṁ cetāpeti,",
  "tika-vin04t7:109_2": "evaṁ ekekena pattena dasadhā dasavidhaṁ pattaṁ.",
  "tika-vin04t7:109_3": "Cetāpanavasena pana ekaṁ nissaggiyapācittiyasataṁ hoti. Naṭṭhapattassa, bhinnapattassa, attano ñātakappavārite, aññassa ca ñātakappavārite, tassevatthāya viññāpentassa, attano dhanena gaṇhato, ummattakādīnañca anāpatti.",
  "tika-vin04t7:109_4": "Adhiṭṭhānupagapattassa ūnapañcabandhanatā, attuddesikatā, akataviññatti ,",
  "tika-vin04t7:109_5": "tāya ca paṭilābhoti imānettha cattāri aṅgāni.",
  "tika-vin04t7:109_6": "Samuṭṭhānādīni dhovāpanasikkhāpade vuttanayānevāti.",
  "tika-vin04t7:110_0": "Ūnapañcabandhanasikkhāpadavaṇṇanā niṭṭhitā.",
  "tika-vin04t7:111_0": "3. Bhesajjasikkhāpadavaṇṇanā",
  "tika-vin04t7:112_0": "Tatiye paṭisāyanīyānīti paṭisāyitabbāni, paribhuñjitabbānīti attho.",
  "tika-vin04t7:112_1": "Etena sayaṁ uggahetvā nikkhittānaṁ sattāhātikkamepi anāpattiṁ dasseti,",
  "tika-vin04t7:112_2": "tāni hi paṭisāyituṁ na vaṭṭanti.",
  "tika-vin04t7:112_3": "Bhesajjānīti bhesajjakiccaṁ karontu vā, mā vā, evaṁ laddhavohārāni. Sappi nāma gavādīnaṁ sappi, yesaṁ maṁsaṁ kappati, tesaṁ sappi. Tathā navanītaṁ.",
  "tika-vin04t7:112_4": "Telaṁ nāma tilasāsapamadhūkaeraṇḍakavasādīhi nibbattitaṁ. Madhu nāma makkhikāmadhumeva.",
  "tika-vin04t7:112_5": "Phāṇitaṁ nāma ucchurasaṁ upādāya pana apakkā vā avatthukapakkā vā sabbāpi ucchuvikati ‘‘phāṇita’’nti veditabbaṁ.",
  "tika-vin04t7:112_6": "Tāni paṭiggahetvāti tāni bhesajjāni paṭiggahetvā, na tesaṁ vatthūni.",
  "tika-vin04t7:112_7": "Etena ṭhapetvā vasātelaṁ yānettha yāvakālikavatthukāni,",
  "tika-vin04t7:112_8": "tesaṁ vatthūni paṭiggahetvā katāni sappiādīni sattāhaṁ atikkāmayatopi anāpattiṁ dasseti.",
  "tika-vin04t7:112_9": "Vasātelaṁ pana kāle paṭiggahitaṁ kāle nipakkaṁ kāle saṁsaṭṭhaṁ telaparibhogena paribhuñjituṁ anuññātaṁ,",
  "tika-vin04t7:112_10": "tasmā ṭhapetvā manussavasaṁ aññaṁ yaṁkañci vasaṁ purebhattaṁ paṭiggahetvā sāmaṁ pacitvā nibbattitatelampi sattāhaṁ nirāmisaparibhogena vaṭṭati.",
  "tika-vin04t7:112_11": "Anupasampannena pacitvā dinnaṁ pana tadahupurebhattaṁ sāmisampi vaṭṭati,",
  "tika-vin04t7:112_12": "aññesaṁ yāvakālikavatthūnaṁ vatthuṁ pacituṁ na vaṭṭatiyeva.",
  "tika-vin04t7:112_13": "Nibbattitasappi vā navanītaṁ vā pacituṁ vaṭṭati,",
  "tika-vin04t7:112_14": "taṁ pana tadahupurebhattampi sāmisaṁ paribhuñjituṁ na vaṭṭati.",
  "tika-vin04t7:112_15": "Purebhattaṁ paṭiggahitakhīrādito anupasampannena pacitvā katasappiādīni pana tadahupurebhattaṁ sāmisānipi vaṭṭanti,",
  "tika-vin04t7:112_16": "pacchābhattato paṭṭhāya anajjhoharaṇīyāni, sattāhātikkamepi anāpatti.",
  "tika-vin04t7:112_17": "Sannidhikārakaṁ paribhuñjitabbānīti sannidhiṁ katvā nidahitvā purebhattaṁ paṭiggahitāni tadahupurebhattaṁ sāmisaparibhogenāpi vaṭṭanti,",
  "tika-vin04t7:112_18": "pacchābhattato paṭṭhāya pana tāni ca,",
  "tika-vin04t7:112_19": "pacchābhattaṁ paṭiggahitāni ca sattāhaṁ nirāmisaparibhogena paribhuñjitabbānīti attho.",
  "tika-vin04t7:112_20": "‘‘Paribhuñjitabbānī’’ti ca vacanato antosattāhe abbhañjanādīnaṁ atthāya adhiṭṭhahitvā ṭhapitesu anāpatti,",
  "tika-vin04t7:112_21": "yāvajīvikāni sāsapamadhūkaeraṇḍakaaṭṭhīni telakaraṇatthaṁ paṭiggahetvā tadaheva katatelaṁ sattāhakālikaṁ,",
  "tika-vin04t7:112_22": "dutiyadivase kataṁ chāhaṁ vaṭṭati, tatiyadivase kataṁ pañcāhaṁ,",
  "tika-vin04t7:112_23": "catutthapañcamachaṭṭhasattamadivase kataṁ tadaheva vaṭṭati.",
  "tika-vin04t7:112_24": "Sace yāva aruṇassa uggamanā tiṭṭhati, nissaggiyaṁ hoti,",
  "tika-vin04t7:112_25": "aṭṭhamadivase kataṁ anajjhoharaṇīyaṁ,",
  "tika-vin04t7:112_26": "anissaggiyattā pana bāhiraparibhogena vaṭṭati. Sacepi na karoti,",
  "tika-vin04t7:112_27": "telatthāya paṭiggahitasāsapādīnaṁ pana pāḷiyaṁ anāgatasappiādīnañca sattāhātikkame dukkaṭaṁ āpajjati.",
  "tika-vin04t7:112_28": "Sītudakena katamadhūkapupphaphāṇitaṁ pana phāṇitagatikameva, ambaphāṇitādīni yāvakālikāni. Yaṁ panettha sattāhakālikaṁ,",
  "tika-vin04t7:112_29": "taṁ nissaṭṭhaṁ paṭilabhitvāpi aruādīni vā makkhetuṁ, ajjhoharituṁ vā na vaṭṭati.",
  "tika-vin04t7:112_30": "Padīpe kāḷavaṇṇe vā upanetabbaṁ,",
  "tika-vin04t7:112_31": "aññassa bhikkhuno kāyikaparibhogaṁ vaṭṭati.",
  "tika-vin04t7:112_32": "Yaṁ pana nirapekkho pariccajitvā puna labhati, taṁ ajjhoharitumpi vaṭṭati. Visuṁ ṭhapitasappiādīsu,",
  "tika-vin04t7:112_33": "ekabhājane vā amissitesu vatthugaṇanāya āpattiyo.",
  "tika-vin04t7:113_0": "Sāvatthiyaṁ sambahule bhikkhū ārabbha sattāhaṁ atikkamanavatthusmiṁ paññattaṁ,",
  "tika-vin04t7:113_1": "sesaṁ cīvaravaggassa paṭhamasikkhāpade vuttanayeneva veditabbanti.",
  "tika-vin04t7:114_0": "Bhesajjasikkhāpadavaṇṇanā niṭṭhitā.",
  "tika-vin04t7:115_0": "4. Vassikasāṭikasikkhāpadavaṇṇanā",
  "tika-vin04t7:116_0": "Catutthe māso seso gimhānanti catunnaṁ gimhamāsānaṁ eko pacchimamāso seso.",
  "tika-vin04t7:116_1": "Pariyesitabbanti gimhānaṁ pacchimamāsassa paṭhamadivasato paṭṭhāya yāva kattikamāsassa pacchimadivaso,",
  "tika-vin04t7:116_2": "tāva ‘‘kālo vassikasāṭikāyā’’tiādinā satuppādakaraṇena, saṅghassa pavāritaṭṭhānato,",
  "tika-vin04t7:116_3": "attano ñātakappavāritaṭṭhānato pana ‘‘detha me vassikasāṭikacīvara’’ntiādikāya viññattiyāpi pariyesitabbaṁ.",
  "tika-vin04t7:116_4": "Aññātakaappavāritaṭṭhāne satuppādaṁ karontassa vattabhede dukkaṭaṁ,",
  "tika-vin04t7:116_5": "yathā vā tathā vā ‘‘detha me’’tiādivacanena viññāpentassa aññātakaviññattisikkhāpadena nissaggiyaṁ pācittiyaṁ.",
  "tika-vin04t7:116_6": "Katvā nivāsetabbanti gimhānaṁ pacchimaddhamāsassa paṭhamadivasato paṭṭhāya yāva kattikamāsassa pacchimadivaso,",
  "tika-vin04t7:116_7": "tāva sūcikammaniṭṭhānena sakimpi vaṇṇabhedamattarajanena kappabindukaraṇena ca katvā paridahitabbā.",
  "tika-vin04t7:116_8": "Ettāvatā gimhānaṁ pacchimo māso pariyesanakkhettaṁ ,",
  "tika-vin04t7:116_9": "pacchimo addhamāso karaṇanivāsanakkhettampi,",
  "tika-vin04t7:116_10": "vassānassa catūsu māsesu sabbampi taṁ vaṭṭatīti ayamattho dassito hoti.",
  "tika-vin04t7:116_11": "Yo cāyaṁ gimhānaṁ pacchimo māso anuññāto,",
  "tika-vin04t7:116_12": "ettha katapariyesitampi vassikasāṭikaṁ adhiṭṭhātuṁ na vaṭṭati.",
  "tika-vin04t7:116_13": "Sace tasmiṁ māse atikkante vassaṁ ukkaḍḍhiyati, puna māsaparihāraṁ labhati,",
  "tika-vin04t7:116_14": "dhovitvā pana nikkhipitvā vassūpanāyikadivase adhiṭṭhātabbā.",
  "tika-vin04t7:116_15": "Sace satisammosena vā appahonakabhāvena vā akatā hoti.",
  "tika-vin04t7:116_16": "Te ca dve māse vassānassa catumāsanti cha māse parihāraṁ labhati.",
  "tika-vin04t7:116_17": "Sace pana kattikamāse kathinaṁ atthariyati,",
  "tika-vin04t7:116_18": "aparepi cattāro māse labhati, evaṁ dasa māsā honti.",
  "tika-vin04t7:116_19": "Tato parampi satiyā paccāsāya taṁ mūlacīvaraṁ katvā ṭhapentassa ekamāsanti evaṁ ekādasa māse parihāraṁ labhati,",
  "tika-vin04t7:116_20": "ito paraṁ ekāhampi na labhati.",
  "tika-vin04t7:117_0": "Orena ce māsoseso gimhānanti gimhānaṁ pacchimamāsassa orimabhāge yāva hemantassa paṭhamadivaso, tāvāti attho.",
  "tika-vin04t7:117_1": "Pariyeseyyāti etesu sattasu piṭṭhisamayamāsesu aññātakaappavāritaṭṭhānato satuppādakaraṇena pariyesantassa nissaggiyaṁ pācittiyaṁ,",
  "tika-vin04t7:117_2": "viññāpentassa aññātakaviññattisikkhāpadena nissaggiyaṁ pācittiyaṁ,",
  "tika-vin04t7:117_3": "ñātakappavārite viññāpentassa tena sikkhāpadena anāpatti,",
  "tika-vin04t7:117_4": "satuppādaṁ karontassa iminā sikkhāpadena āpatti.",
  "tika-vin04t7:117_5": "Orenaddhamāso seso gimhānanti gimhānassa pacchimaddhamāsato orimabhāge ekasmiṁ addhamāse.",
  "tika-vin04t7:117_6": "Katvā nivāseyyāti etthantare dhammena uppannampi katvā nivāsentassa nissaggiyaṁ hoti.",
  "tika-vin04t7:118_0": "Sāvatthiyaṁ chabbaggiye bhikkhū ārabbha vassikasāṭikapariyesanavatthusmiṁ paññattaṁ, asādhāraṇapaññatti, anāṇattikaṁ, tikapācittiyaṁ,",
  "tika-vin04t7:118_1": "ūnakamāsaddhamāsesu atirekasaññino vematikassa vā dukkaṭaṁ,",
  "tika-vin04t7:118_2": "tathā satiyā vassikasāṭikāya naggassa kāyaṁ ovassāpayato.",
  "tika-vin04t7:118_3": "Pokkharaṇiyādīsu pana nhāyantassa vā acchinnacīvarassa vā naṭṭhacīvarassa vā ‘‘anivatthaṁ corā harantī’’ti evaṁ āpadāsu vā nivāsayato ummattakādīnañca anāpatti.",
  "tika-vin04t7:118_4": "Ettha ca vassikasāṭikāya attuddesikatā, asamaye pariyesanatā,",
  "tika-vin04t7:118_5": "tāya ca paṭilābhoti imāni tāva pariyesanāpattiyā tīṇi aṅgāni . Sacīvaratā, āpadābhāvo, vassikasāṭikāya sakabhāvo,",
  "tika-vin04t7:118_6": "asamaye nivāsananti imāni nivāsanāpattiyā cattāri aṅgāni.",
  "tika-vin04t7:118_7": "Samuṭṭhānādīni dhovāpanasikkhāpade vuttanayānevāti.",
  "tika-vin04t7:119_0": "Vassikasāṭikasikkhāpadavaṇṇanā niṭṭhitā.",
  "tika-vin04t7:120_0": "5. Cīvaraacchindanasikkhāpadavaṇṇanā",
  "tika-vin04t7:121_0": "Pañcame sāmaṁ cīvaraṁ datvāti veyyāvaccādīni paccāsisamāno sayameva datvā.",
  "tika-vin04t7:121_1": "Acchindeyyāti veyyāvaccādīni akarontaṁ disvā sakasaññāya acchindantassa vatthugaṇanāya āpattiyo.",
  "tika-vin04t7:121_2": "Acchindāpeyyātiettha pana ‘‘acchindā’’ti āṇattiyā dukkaṭaṁ,",
  "tika-vin04t7:121_3": "acchindesu yattakāni āṇattāni, tesaṁ gaṇanāya āpattiyo.",
  "tika-vin04t7:122_0": "Sāvatthiyaṁ upanandaṁ ārabbha cīvaraacchindanavatthusmiṁ paññattaṁ, sādhāraṇapaññatti, sāṇattikaṁ, tikapācittiyaṁ.",
  "tika-vin04t7:122_1": "Anupasampanne upasampannasaññino, vematikassa, anupasampannasaññino vā,",
  "tika-vin04t7:122_2": "upasampannassāpi vikappanupagapacchimacīvaraṁ ṭhapetvā aññaṁ parikkhāraṁ,",
  "tika-vin04t7:122_3": "anupasampannassa ca yaṁkiñci acchindato vā dukkaṭaṁ.",
  "tika-vin04t7:122_4": "Tena tuṭṭhena vā kupitena vā dinnaṁ pana tassa vissāsaṁ vā gaṇhantassa ummattakādīnañca anāpatti.",
  "tika-vin04t7:122_5": "Vikappanupagapacchimacīvaratā, sāmaṁ dinnatā, sakasaññitā, upasampannatā,",
  "tika-vin04t7:122_6": "kodhavasena acchindanaṁ vā acchindāpanaṁ vāti imānettha pañca aṅgāni.",
  "tika-vin04t7:122_7": "Samuṭṭhānādīni adinnādānasadisāni aññatra vedanāya.",
  "tika-vin04t7:122_8": "Vedanā pana idha dukkhavedanāyevāti.",
  "tika-vin04t7:123_0": "Cīvaraacchindanasikkhāpadavaṇṇanā niṭṭhitā.",
  "tika-vin04t7:124_0": "6. Suttaviññattisikkhāpadavaṇṇanā",
  "tika-vin04t7:125_0": "Chaṭṭhe suttanti chabbidhaṁ khomasuttādiṁ vā tesaṁ anulomaṁ vā.",
  "tika-vin04t7:125_1": "Viññāpetvāti cīvaratthāya yācitvā. Vāyāpeyyāti ‘‘cīvaraṁ me, āvuso,",
  "tika-vin04t7:125_2": "vāyathā’’ti akappiyāya viññattiyā vāyāpeyya.",
  "tika-vin04t7:125_3": "Nissaggiyanti evaṁ vāyāpentassa yo tantavāyo cīvaravāyanatthaṁ turivemasajjanādike payoge karoti,",
  "tika-vin04t7:125_4": "tassa sabbappayogesu dukkaṭaṁ, paṭilābhena nissaggiyaṁ hoti.",
  "tika-vin04t7:126_0": "Rājagahe chabbaggiye bhikkhū ārabbha cīvaravāyāpanavatthusmiṁ paññattaṁ, sādhāraṇapaññatti, anāṇattikaṁ,",
  "tika-vin04t7:126_1": "viññāpitasuttaṁ viññāpitatantavāyena vāyāpentassa dīghato vidatthimatte tiriyañca hatthamatte vīte nissaggiyaṁ pācittiyaṁ. Iti yāva cīvaraṁ vaḍḍhati,",
  "tika-vin04t7:126_2": "tāva iminā pamāṇena āpattiyo vaḍḍhanti.",
  "tika-vin04t7:126_3": "Teneva pana aviññattiyā laddhasuttaṁ vāyāpentassa yathā pubbe nissaggiyaṁ , evaṁ idha dukkaṭaṁ.",
  "tika-vin04t7:126_4": "Teneva viññattañca aviññattañca vāyāpentassa sace vuttappamāṇena kedārabaddhaṁ viya cīvaraṁ hoti,",
  "tika-vin04t7:126_5": "akappiyasuttamaye paricchede pācittiyaṁ, itarasmiṁ tatheva dukkaṭaṁ. Tato ce ūnatarā paricchedā,",
  "tika-vin04t7:126_6": "sabbaparicchedesu dukkaṭāneva.",
  "tika-vin04t7:126_7": "Atha ekantarikena vā suttena dīghato vā kappiyaṁ tiriyaṁ akappiyaṁ katvā vītaṁ hoti,",
  "tika-vin04t7:126_8": "pubbe vuttappamāṇagaṇanāya dukkaṭāni.",
  "tika-vin04t7:126_9": "Eteneva upāyena kappiyatantavāyena akappiyasutte,",
  "tika-vin04t7:126_10": "kappiyākappiyehi tantavāyehi suttepi kappiye akappiye kappiyākappiye ca āpattibhedo veditabbo. Tikapācittiyaṁ,",
  "tika-vin04t7:126_11": "avāyāpite vāyāpitasaññino vematikassa vā dukkaṭaṁ.",
  "tika-vin04t7:126_12": "Cīvarasibbanaāyogakāyabandhanaaṁsabaddhakapattatthavikaparissāvanānaṁ atthāya suttaṁ viññāpentassa,",
  "tika-vin04t7:126_13": "ñātakappavāritehi kappiyasuttaṁ vāyāpentassa, aññassatthāya, attano dhanena, ummattakādīnañca anāpatti,",
  "tika-vin04t7:126_14": "cīvaratthāya viññāpitasuttaṁ, attuddesikatā,",
  "tika-vin04t7:126_15": "akappiyatantavāyena akappiyaviññattiyā vāyāpananti imānettha tīṇi aṅgāni.",
  "tika-vin04t7:126_16": "Samuṭṭhānādīni dhovāpanasikkhāpade vuttanayānevāti.",
  "tika-vin04t7:127_0": "Suttaviññattisikkhāpadavaṇṇanā niṭṭhitā.",
  "tika-vin04t7:128_0": "7. Mahāpesakārasikkhāpadavaṇṇanā",
  "tika-vin04t7:129_0": "Sattame tatra ce so bhikkhūti yatra gāme vā nigame vā tantavāyā, tatra.",
  "tika-vin04t7:129_1": "Pubbe appavāritoti cīvarasāmikehi appavārito hutvā .",
  "tika-vin04t7:129_2": "Vikappaṁ āpajjeyyāti visiṭṭhakappaṁ adhikavidhānaṁ āpajjeyya.",
  "tika-vin04t7:129_3": "Idāni yenākārena vikappaṁ āpanno hoti, taṁ dassetuṁ idaṁ kho, āvusotiādi vuttaṁ. Tattha āyatanti dīghaṁ. Vitthatanti puthulaṁ. Appitanti ghanaṁ. Suvītanti suṭṭhu vītaṁ,",
  "tika-vin04t7:129_4": "sabbaṭṭhānesu samaṁ katvā vītaṁ.",
  "tika-vin04t7:129_5": "Suppavāyitanti suṭṭhu pavāyitaṁ,",
  "tika-vin04t7:129_6": "sabbaṭṭhānesu samaṁ katvā tante pasāritaṁ.",
  "tika-vin04t7:129_7": "Suvilekhitanti lekhaniyā suṭṭhu vilekhitaṁ.",
  "tika-vin04t7:129_8": "Suvitacchitanti kocchena suṭṭhu vitacchitaṁ, suṭṭhu niddhotanti attho.",
  "tika-vin04t7:129_9": "Piṇḍapātamattampīti ettha ca na bhikkhuno piṇḍapātadānamattena taṁ nissaggiyaṁ hoti,",
  "tika-vin04t7:129_10": "sace pana te tassa vacanena cīvarasāmikānaṁ hatthato suttaṁ gahetvā īsakampi āyataṁ vā vitthataṁ vā appitaṁ vā karonti,",
  "tika-vin04t7:129_11": "atha tesaṁ payoge bhikkhuno dukkaṭaṁ, paṭilābhena nissaggiyaṁ hoti.",
  "tika-vin04t7:130_0": "Sāvatthiyaṁ upanandaṁ ārabbha cīvare vikappaṁ āpajjanavatthusmiṁ paññattaṁ, sādhāraṇapaññatti, anāṇattikaṁ, tikapācittiyaṁ,",
  "tika-vin04t7:130_1": "ñātake aññātakasaññino vematikassa vā dukkaṭaṁ.",
  "tika-vin04t7:130_2": "Ñātakappavāritānaṁ tantavāyehi, aññassa vā atthāya, attano vā dhanena,",
  "tika-vin04t7:130_3": "mahagghaṁ vāyāpetukāmaṁ appagghaṁ vāyāpentassa, ummattakādīnañca anāpatti.",
  "tika-vin04t7:130_4": "Aññātakaappavāritānaṁ tantavāye upasaṅkamitvā vikappamāpajjanatā, cīvarassa attuddesikatā,",
  "tika-vin04t7:130_5": "tassa vacanena suttavaḍḍhanaṁ,",
  "tika-vin04t7:130_6": "cīvarappaṭilābhoti imānettha cattāri aṅgāni.",
  "tika-vin04t7:130_7": "Samuṭṭhānādīni dhovāpanasikkhāpade vuttanayānevāti.",
  "tika-vin04t7:131_0": "Mahāpesakārasikkhāpadavaṇṇanā niṭṭhitā.",
  "tika-vin04t7:132_0": "8. Accekacīvarasikkhāpadavaṇṇanā",
  "tika-vin04t7:133_0": "Aṭṭhame dasāhānāgatanti dasa ahāni dasāhaṁ,",
  "tika-vin04t7:133_1": "tena dasāhena anāgatā dasāhānāgatā, dasāhena asampattāti attho, taṁ dasāhānāgataṁ,",
  "tika-vin04t7:133_2": "accantasaṁyogavasena bhummatthe upayogavacanaṁ.",
  "tika-vin04t7:133_3": "Kattikatemāsikapuṇṇamanti paṭhamakattikapuṇṇamaṁ,",
  "tika-vin04t7:133_4": "idhāpi paṭhamapadassa anupayogatā purimanayeneva bhummatthe upayogavacanaṁ.",
  "tika-vin04t7:133_5": "Idaṁ vuttaṁ hoti – yato paṭṭhāya paṭhamappavāraṇā ‘‘dasāhānāgatā’’ti vuccati,",
  "tika-vin04t7:133_6": "sacepi tāni divasāni accantameva bhikkhuno accekacīvaraṁ uppajjeyya,",
  "tika-vin04t7:133_7": "‘‘accekaṁ ida’’nti jānamānena bhikkhunā sabbampi paṭiggahetabbanti.",
  "tika-vin04t7:133_8": "Tena pavāraṇāmāsassa juṇhapakkhapañcamito paṭṭhāya uppannassa cīvarassa nidhānakālo dassito hoti.",
  "tika-vin04t7:133_9": "Kāmañcesa ‘‘dasāhaparamaṁ atirekacīvaraṁ dhāretabba’’ntiimināva siddho,",
  "tika-vin04t7:133_10": "aṭṭhuppattivasena pana apubbaṁ viya atthaṁ dassetvā sikkhāpadaṁ ṭhapitaṁ.",
  "tika-vin04t7:133_11": "Accekacīvaranti gamikagilānagabbhiniabhinavuppannasaddhānaṁ puggalānaṁ aññatarena ‘‘vassāvāsikaṁ dassāmī’’ti evaṁ ārocetvā dinnaṁ.",
  "tika-vin04t7:133_12": "Sace taṁ pure pavāraṇāya vibhajitaṁ, yena gahitaṁ, tena vassacchedo na kātabbo, karoti ce, taṁ cīvaraṁ saṅghikaṁ hoti.",
  "tika-vin04t7:133_13": "Yāva cīvarakālasamayanti anatthate kathine yāva vassānassa pacchimo māso,",
  "tika-vin04t7:133_14": "atthate kathine yāva pañca māsā, tāva nikkhipitabbaṁ.",
  "tika-vin04t7:134_0": "Sāvatthiyaṁ sambahule bhikkhū ārabbha accekacīvarassa cīvarakālasamayaṁ atikkamanavatthusmiṁ paññattaṁ,",
  "tika-vin04t7:134_1": "sesamettha cīvaravaggassa paṭhamasikkhāpade vuttanayeneva veditabbanti.",
  "tika-vin04t7:135_0": "Accekacīvarasikkhāpadavaṇṇanā niṭṭhitā.",
  "tika-vin04t7:136_0": "9. Sāsaṅkasikkhāpadavaṇṇanā",
  "tika-vin04t7:137_0": "Navame upavassaṁ kho panāti ettha upavassanti upavassa, upavasitvāti vuttaṁ hoti, upasampajjantiādīsu (vibha.",
  "tika-vin04t7:137_1": "570) viya hettha anunāsiko daṭṭhabbo,",
  "tika-vin04t7:137_2": "vassaṁ upagantvā vasitvā cāti attho.",
  "tika-vin04t7:137_3": "Imassa ca padassa ‘‘tathārūpesu bhikkhu senāsanesu viharanto’’tiiminā sambandho,",
  "tika-vin04t7:137_4": "idaṁ vuttaṁ hoti – vassaṁ upagantvā vasitvā ca tato paraṁ pacchimakattikapuṇṇamapariyosānakālaṁ yāni kho pana tāni āraññakāni…pe… antaraghare nikkhipeyyāti.",
  "tika-vin04t7:137_5": "Tattha āraññakānīti sabbapacchimāni āropitena ācariyadhanunā gāmassa indakhīlato paṭṭhāya pañcadhanusatappamāṇe padese katasenāsanāni.",
  "tika-vin04t7:137_6": "Sace pana aparikkhitto gāmo hoti,",
  "tika-vin04t7:137_7": "parikkhepārahaṭṭhānato paṭṭhāya minetabbaṁ.",
  "tika-vin04t7:137_8": "Sace vihārassa parikkhepo vā aparikkhittassa yaṁ gāmato sabbapaṭhamaṁ senāsanaṁ vā cetiyaṁ vā bodhi vā dhuvasannipātaṭṭhānaṁ vā yāva ,",
  "tika-vin04t7:137_9": "taṁ tāva pakatimaggena minetabbaṁ, aññaṁ maggaṁ kātuṁ,",
  "tika-vin04t7:137_10": "amaggena vā minetuṁ na vaṭṭati.",
  "tika-vin04t7:137_11": "Sāsaṅkasammatānīti corādīnaṁ niviṭṭhokāsādidassanena ‘‘sāsaṅkānī’’ti sammatāni, evaṁ saññātānīti attho.",
  "tika-vin04t7:137_12": "Saha paṭibhayena sappaṭibhayāni,",
  "tika-vin04t7:137_13": "corehi manussānaṁ hataviluttākoṭitabhāvadassanato sannihitabalavabhayānīti attho.",
  "tika-vin04t7:138_0": "Antaraghare nikkhipeyyāti āraññakassa senāsanassa samantā sabbadisābhāgesu attanā abhirucite gocaragāme nikkhipeyya.",
  "tika-vin04t7:138_1": "Tañca kho satiyā aṅgasampattiyā,",
  "tika-vin04t7:138_2": "tatrāyaṁ aṅgasampatti – purimikāya upagantvā mahāpavāraṇāya pavārito hoti, idamekaṁ aṅgaṁ. Kattikamāsoyeva hoti, idaṁ dutiyaṁ aṅgaṁ.",
  "tika-vin04t7:138_3": "Pañcadhanusatikapacchimappamāṇayuttaṁ senāsanaṁ hoti, idaṁ tatiyaṁ aṅgaṁ.",
  "tika-vin04t7:138_4": "Ūnappamāṇe vā gāvutato atirekappamāṇe vā na labhati,",
  "tika-vin04t7:138_5": "yatra hi piṇḍāya caritvā bhuttavelāyameva puna vihāraṁ sakkā āgantuṁ, tadeva idhādhippetaṁ.",
  "tika-vin04t7:138_6": "Sāsaṅkasappaṭibhayameva hoti, idaṁ catutthaṁ aṅgaṁ hotīti.",
  "tika-vin04t7:138_7": "Kocideva paccayoti kiñcideva kāraṇaṁ.",
  "tika-vin04t7:138_8": "Tena cīvarenāti tena antaraghare nikkhittacīvarena. Vippavāsāyāti viyogavāsāya.",
  "tika-vin04t7:138_9": "Tato ce uttari vippavaseyyāti chārattato uttari tasmiṁ senāsane sattamaṁ aruṇaṁ uṭṭhāpeyyāti attho,",
  "tika-vin04t7:138_10": "tathā asakkontena pana gāmasīmaṁ okkamitvā sabhāyaṁ vā yattha katthaci vā vasitvā cīvarappavattiṁ ñatvā pakkamituṁ vaṭṭati.",
  "tika-vin04t7:138_11": "Aññatra bhikkhusammutiyāti yaṁ saṅgho gilānassa bhikkhuno cīvarena vippavāsasammutiṁ deti,",
  "tika-vin04t7:138_12": "taṁ ṭhapetvā aladdhasammutikassa atirekachārattaṁ vippavasato nissaggiyaṁ hoti.",
  "tika-vin04t7:139_0": "Sāvatthiyaṁ sambahule bhikkhū ārabbha cīvaravippavāsavatthusmiṁ paññattaṁ,",
  "tika-vin04t7:139_1": "sesamettha cīvaravaggassa dutiyasikkhāpade vuttanayeneva veditabbanti.",
  "tika-vin04t7:140_0": "Sāsaṅkasikkhāpadavaṇṇanā niṭṭhitā.",
  "tika-vin04t7:141_0": "10. Pariṇatasikkhāpadavaṇṇanā",
  "tika-vin04t7:142_0": "Dasame saṅghikanti saṅghassa santakaṁ.",
  "tika-vin04t7:142_1": "So hi saṅghassa pariṇatattā hatthe anāruḷhopi ekena pariyāyena saṅghasantako hoti.",
  "tika-vin04t7:142_2": "Lābhanti labhitabbaṁ cīvarādivatthuṁ.",
  "tika-vin04t7:142_3": "Pariṇatanti ‘‘dassāma karissāmā’’ti vacībhedena vā hatthamuddāya vā saṅghassa ninnaṁ hutvā ṭhitaṁ.",
  "tika-vin04t7:142_4": "Attano pariṇāmeyyāti ‘‘idaṁ mayhaṁ dethā’’tiādīni vadanto attaninnaṁ kareyya.",
  "tika-vin04t7:142_5": "Sace pana saṅghassa dinnaṁ hoti, taṁ gahetuṁ na vaṭṭati, saṅghasseva dātabbaṁ.",
  "tika-vin04t7:142_6": "Pariṇataṁ pana sahadhammikānaṁ vā gihīnaṁ vā antamaso mātusantakampi attano pariṇāmentassa payoge dukkaṭaṁ, paṭilābhena nissaggiyaṁ hoti.",
  "tika-vin04t7:143_0": "Sāvatthiyaṁ chabbaggiye bhikkhū ārabbha pariṇāmanavatthusmiṁ paññattaṁ, sādhāraṇapaññatti, anāṇattikaṁ, pariṇate vematikassa,",
  "tika-vin04t7:143_1": "apariṇate pariṇatasaññino ceva vematikassa ca,",
  "tika-vin04t7:143_2": "saṅghacetiyapuggalesu yassa kassaci pariṇataṁ aññasaṅghādīnaṁ pariṇāmentassa ca dukkaṭaṁ. Apariṇatasaññino,",
  "tika-vin04t7:143_3": "‘‘kattha demā’’ti pucchite ‘‘yattha tumhākaṁ cittaṁ pasīdati, tattha detha,",
  "tika-vin04t7:143_4": "tumhākaṁ deyyadhammo paribhogaṁ vā labheyyā’’tiādīni vadantassa, ummattakādīnañca anāpatti. Saṅghe pariṇatabhāvo,",
  "tika-vin04t7:143_5": "taṁ ñatvā attano pariṇāmanaṁ,",
  "tika-vin04t7:143_6": "paṭilābhoti imānettha tīṇi aṅgāni.",
  "tika-vin04t7:143_7": "Samuṭṭhānādīni adinnādānasadisānīti.",
  "tika-vin04t7:144_0": "Pariṇatasikkhāpadavaṇṇanā niṭṭhitā.",
  "tika-vin04t7:145_0": "Pattavaggo tatiyo.",
  "tika-vin04t7:146_0": "Iti kaṅkhāvitaraṇiyā pātimokkhavaṇṇanāya",
  "tika-vin04t7:147_0": "Nissaggiyapācittiyavaṇṇanā niṭṭhitā."
}