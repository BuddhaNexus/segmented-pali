{
  "tika-abh09t9:0_0": "3. Dhātukathāmātikā",
  "tika-abh09t9:1_0": "Idāni vibhaṅgamātikānantaraṁ –",
  "tika-abh09t9:2_0": "Ayaṁ dhātukathādīnaṁ, sampattā atthavaṇṇanā;",
  "tika-abh09t9:3_0": "Mātikānaṁ yato tasmā, pañcannampi yathārahaṁ.",
  "tika-abh09t9:4_0": "Anuttānatthato ceva, saṅkhepenatthanicchayā;",
  "tika-abh09t9:5_0": "Vibhaṅganayato ceva, hoti saṁvaṇṇanānayo.",
  "tika-abh09t9:6_0": "Tattha dhātukathāmātikāya tāva saṁvaṇṇanā hoti.",
  "tika-abh09t9:6_1": "Sā panesā nikkhepato pañcadhā ṭhitā –",
  "tika-abh09t9:6_2": "nayamātikā abbhantaramātikā nayamukhamātikā lakkhaṇamātikā bāhiramātikāti.",
  "tika-abh09t9:6_3": "Tattha ‘‘saṅgaho,",
  "tika-abh09t9:6_4": "asaṅgaho…pe…",
  "tika-abh09t9:6_5": "vippayuttena saṅgahitaṁ asaṅgahita’’nti ayaṁ cuddasahi padehi nikkhittā saṅgahādikena nayena dhātukathāya",
  "tika-abh09t9:6_6": "dhammā vibhattāti dassetuṁ ṭhapitattā nayamātikā nāma,",
  "tika-abh09t9:6_7": "yā ‘‘mūlamātikā’’tipi vuccati.",
  "tika-abh09t9:7_0": "‘‘Pañcakkhandhā…pe…",
  "tika-abh09t9:7_1": "manasikāro’’ti ayaṁ pañcavīsādhikena padasatena nikkhittā saṅgahādinayena vibhajitabbabhāvena dhātukathāya",
  "tika-abh09t9:7_2": "abbhantare eva ṭhapitattā abbhantaramātikā nāma,",
  "tika-abh09t9:7_3": "yā ‘‘dhātukathāmātikā’’tipi vuccati.",
  "tika-abh09t9:8_0": "‘‘Tīhi saṅgaho,",
  "tika-abh09t9:8_1": "tīhi asaṅgaho,",
  "tika-abh09t9:8_2": "catūhi sampayogo,",
  "tika-abh09t9:8_3": "catūhi vippayogo’’ti ayaṁ catūhi padehi nikkhittā khandhādīsu ca kusalattikādīsu ca mātikādhammesu tīhi",
  "tika-abh09t9:8_4": "khandhāyatanadhātupadeheva saṅgaho asaṅgaho ca,",
  "tika-abh09t9:8_5": "tathā catūhi arūpakkhandhehi sampayogo,",
  "tika-abh09t9:8_6": "vippayogo cāti imesaṁ saṅgahāsaṅgahādīnaṁ nayānaṁ mukhānīti dassetuṁ ṭhapitattā nayamukhamātikā nāma.",
  "tika-abh09t9:9_0": "‘‘Sabhāgo visabhāgo’’ti ayaṁ dvīhi padehi nikkhittā sabhāgavisabhāgalakkhaṇavaseneva saṅgahāsaṅgahanayā",
  "tika-abh09t9:9_1": "ceva sampayogavippayoganayā ca hontīti dassetuṁ ṭhapitattā lakkhaṇamātikā nāma.",
  "tika-abh09t9:9_2": "Sabbāpi dhammasaṅgaṇī dhātukathāya mātikāti ayaṁ chasaṭṭhi tikapadāni,",
  "tika-abh09t9:9_3": "dve ca dukapadasatāni saṅkhipitvā nikkhittā dhātukathā mātikāto bahi ṭhapitattā bāhiramātikā nāma.",
  "tika-abh09t9:9_4": "Evametissā pañcavidhāya mātikāya ayamanuttānatthavaṇṇanā.",
  "tika-abh09t9:10_0": "Saṅgahotiādīsu hi saṅgaho tāva jātisañjātikiriyāgaṇanavasena catubbidho.",
  "tika-abh09t9:10_1": "Tattha ‘‘sabbe khattiyā āgacchantu,",
  "tika-abh09t9:10_2": "yā cāvuso visākha,",
  "tika-abh09t9:10_3": "sammāvācā,",
  "tika-abh09t9:10_4": "yo ca sammākammanto,",
  "tika-abh09t9:10_5": "yo ca sammāājīvo,",
  "tika-abh09t9:10_6": "ime dhammā sīlakkhandhe saṅgahitā’’ti (ma. ni.",
  "tika-abh09t9:10_7": "1.462) ayaṁ jātisaṅgaho nāma.",
  "tika-abh09t9:10_8": "‘‘Sabbe kosalakā āgacchantu,",
  "tika-abh09t9:10_9": "yo cāvuso visākha,",
  "tika-abh09t9:10_10": "sammāvāyāmo,",
  "tika-abh09t9:10_11": "yā ca sammāsati,",
  "tika-abh09t9:10_12": "yo ca sammāsamādhi,",
  "tika-abh09t9:10_13": "ime dhammā samādhikkhandhe saṅgahitā’’ti (ma. ni.",
  "tika-abh09t9:10_14": "1.462) ayaṁ sañjātisaṅgaho nāma,",
  "tika-abh09t9:10_15": "ekaṭṭhāne jātisambandhabhāvena saṅgahoti attho.",
  "tika-abh09t9:10_16": "‘‘Sabbe hatthārohā āgacchantu,",
  "tika-abh09t9:10_17": "yā cāvuso visākha,",
  "tika-abh09t9:10_18": "sammādiṭṭhi,",
  "tika-abh09t9:10_19": "yo ca sammāsaṅkappo,",
  "tika-abh09t9:10_20": "ime dhammā paññākkhandhe saṅgahitā’’ti (ma. ni.",
  "tika-abh09t9:10_21": "1.462) ayaṁ kiriyāsaṅgaho nāma.",
  "tika-abh09t9:10_22": "‘‘Hañci cakkhāyatanaṁ rūpakkhandhagaṇanaṁ gacchati,",
  "tika-abh09t9:10_23": "tena vata re vattabbe ‘cakkhāyatanaṁ rūpakkhandhena saṅgahita’’’nti (kathā.",
  "tika-abh09t9:10_24": "471) ayaṁ gaṇanasaṅgaho nāma,",
  "tika-abh09t9:10_25": "ayamidha adhippeto.",
  "tika-abh09t9:10_26": "Tappaṭipakkhena asaṅgaho veditabbo.",
  "tika-abh09t9:10_27": "Tesaṁ vikappato saṅgahitena asaṅgahitādīni,",
  "tika-abh09t9:10_28": "ekuppādekanirodhaekavatthukaekārammaṇatāvasena sampayogo,",
  "tika-abh09t9:10_29": "tappaṭipakkhato vippayogo,",
  "tika-abh09t9:10_30": "tesaṁ vikappato sampayuttena vippayuttādīni,",
  "tika-abh09t9:10_31": "tadubhayasaṁsaggavikappato saṅgahitena sampayuttaṁ vippayuttantiādīni ca veditabbāni.",
  "tika-abh09t9:10_32": "Sesaṁ vuttatthameva.",
  "tika-abh09t9:10_33": "Ayaṁ tāvettha anuttānapadattho.",
  "tika-abh09t9:11_0": "Saṅgahāsaṅgahapadatthavaṇṇanā",
  "tika-abh09t9:12_0": "Atthavinicchayato pana yasmā abbhantaramātikāya rūpakkhandhādīni,",
  "tika-abh09t9:12_1": "bāhiramātikāya kusalādīni ca ‘‘saṅgaho asaṅgaho’’tiādikehi nayamātikāpadehi ‘‘tīhi saṅgaho,",
  "tika-abh09t9:12_2": "tīhi asaṅgaho’’tiādinayamukhamātikāvasena yathārahaṁ niddesatthāya bhagavatā ṭhapitāni,",
  "tika-abh09t9:12_3": "tasmā khandhādīnaṁ saṅgahādīnaṁ pāḷiyaṁ vuttānusāreneva saṅkhepato atthavinicchayo hoti.",
  "tika-abh09t9:12_4": "Iminā nayena vibhaṅganayo sakkā ñātunti taṁ visuṁ na vakkhāma.",
  "tika-abh09t9:13_0": "Tattha saṅgahāsaṅgahavāre khandhānaṁ tāva ayaṁ niddese nayo –",
  "tika-abh09t9:13_1": "rūpakkhandho ekena khandhena ekādasahi āyatanehi ekādasahi dhātūhi saṅgahito.",
  "tika-abh09t9:13_2": "Catūhi khandhehi ekenāyatanena sattahi dhātūhi asaṅgahito.",
  "tika-abh09t9:13_3": "Tattha ekādasahīti manāyatanavajjehi.",
  "tika-abh09t9:13_4": "Dhammāyatanenāpi hi keci rūpadhammā saṅgahitā.",
  "tika-abh09t9:13_5": "Ekādasahīti sattaviññāṇadhātuvajjāhi.",
  "tika-abh09t9:13_6": "Sesaṁ suviññeyyameva.",
  "tika-abh09t9:14_0": "Vedanādayo tayo khandhā yathāsakaṁ ekena khandhena ekenāyatanena ekāya dhātuyā saṅgahitā,",
  "tika-abh09t9:14_1": "catūhi khandhehi ekādasahi āyatanehi sattarasahi dhātūhi asaṅgahitā,",
  "tika-abh09t9:14_2": "tathā viññāṇakkhandhopi.",
  "tika-abh09t9:14_3": "Kevalaṁ panettha sattahi viññāṇadhātūhi saṅgahito,",
  "tika-abh09t9:14_4": "ekādasahi dhātūhi asaṅgahitoti ettakameva viseso.",
  "tika-abh09t9:14_5": "Tattha hi vedanādīnaṁ tiṇṇaṁ khandhānaṁ ekena dhammāyatanena ca ekāya dhammadhātuyā ca saṅgahitatā veditabbā.",
  "tika-abh09t9:14_6": "Pāḷiyaṁ panettha khandhapadaniddese,",
  "tika-abh09t9:14_7": "upari āyatanādiniddesesu ca ‘‘rūpakkhandho ca vedanākkhandho ca dvīhi khandhehi ekādasahāyatanehi ekādasahi dhātūhi saṅgahitā’’tiādinā (dhātu.",
  "tika-abh09t9:14_8": "15) dvimūlakādinayenāpi vitthāranayo vibhatto,",
  "tika-abh09t9:14_9": "sopi iminā ekamūlanayānusārena sabbattha suviññeyyoti na vitthārayimhā.",
  "tika-abh09t9:14_10": "Ayaṁ khandhapadaniddesanayo.",
  "tika-abh09t9:15_0": "Āyatanadhātupadānampi khandhapade vuttānusāreneva tīhi saṅgaho,",
  "tika-abh09t9:15_1": "tīhi asaṅgaho ca yathāyogaṁ yojetvā ñātabbo.",
  "tika-abh09t9:15_2": "Kevalaṁ panettha dhammāyatanadhammadhātūsu asaṅkhatassa khandhasaṅgahābhāvā taṁ ṭhapetvā sesānaṁ khandhesu saṅgaho veditabbo.",
  "tika-abh09t9:16_0": "Saccesu dukkhasaccaṁ sabbehi khandhāyatanadhātūhi.",
  "tika-abh09t9:16_1": "Samudayamaggasaccāni saṅkhārakkhandhena,",
  "tika-abh09t9:16_2": "dhammāyatanadhammadhātūhi ca saṅgahitāni.",
  "tika-abh09t9:16_3": "Nirodhasaccaṁ khandhena asaṅgahitaṁ,",
  "tika-abh09t9:16_4": "dhammāyatanadhammadhātūhi eva saṅgahitaṁ.",
  "tika-abh09t9:17_0": "Indriyesu jīvitindriyaṁ dvīhi rūpakkhandhasaṅkhārakkhandhehi.",
  "tika-abh09t9:17_1": "Sukhindriyādīni pañca vedanākkhandhena ,",
  "tika-abh09t9:17_2": "saddhādīni saṅkhārakkhandhena,",
  "tika-abh09t9:17_3": "sabbāni cetāni jīvitindriyādīni,",
  "tika-abh09t9:17_4": "itthindriyapurisindriyādīnipi dhammāyatanadhammadhātūhi saṅgahitāni.",
  "tika-abh09t9:17_5": "Sesindriyāni suviññeyyāni.",
  "tika-abh09t9:18_0": "Paṭiccasamuppādesu nāmarūpaṁ viññāṇavajjitehi catūhi khandhehi,",
  "tika-abh09t9:18_1": "ekādasahi āyatanadhātūhi ca saṅgahitaṁ.",
  "tika-abh09t9:18_2": "Ettha hi pavattiyaṁ nāmarūpassāpi gahitattā saddāyatanampi gahitanti veditabbaṁ.",
  "tika-abh09t9:18_3": "Saḷāyatanaṁ dvīhi khandhehi,",
  "tika-abh09t9:18_4": "pasādaviññāṇabhūtehi chahi āyatanehi,",
  "tika-abh09t9:18_5": "dvādasahi dhātūhi saṅgahitaṁ.",
  "tika-abh09t9:18_6": "Upapattibhavo pana kāmabhavabhūto pañcahi khandhehi,",
  "tika-abh09t9:18_7": "saddāyatanavajjitehi ekādasahi āyatanehi,",
  "tika-abh09t9:18_8": "sattarasahi dhātūhi.",
  "tika-abh09t9:18_9": "Rūpabhavo pañcahi khandhehi,",
  "tika-abh09t9:18_10": "saddādicatukkaghānādittayatabbiññāṇavajjehi pañcahāyatanehi,",
  "tika-abh09t9:18_11": "aṭṭhahi dhātūhi saṅgahito.",
  "tika-abh09t9:18_12": "Asaññībhavo ekena rūpakkhandhena,",
  "tika-abh09t9:18_13": "rūpadhammavasena dvīhi āyatanadhātūhi saṅgahito.",
  "tika-abh09t9:18_14": "Ghānādittayaṁ panettha āyatanādikiccākaraṇato āyatanadhātūhi asaṅgahitampi rūpakkhandhena saṅgahitanti daṭṭhabbaṁ.",
  "tika-abh09t9:18_15": "Bhavassa ca ekantamupādinnattā pavattivipākānaṁ cakkhuviññāṇādīnaṁ gahaṇepi anupādinnasaddāyatanassa idha aggahaṇaṁ daṭṭhabbaṁ.",
  "tika-abh09t9:18_16": "Arūpabhavo catūhi khandhehi dvīhi āyatanadhātūhi.",
  "tika-abh09t9:18_17": "Jātijarāmaraṇāni nāmarūpadhammānaṁ lakkhaṇattā dvīhi rūpakkhandhasaṅkhārakkhandhehi.",
  "tika-abh09t9:18_18": "Sokadukkhadomanassāni vedanākkhandhena.",
  "tika-abh09t9:18_19": "Upāyāso saṅkhārakkhandhena,",
  "tika-abh09t9:18_20": "dhammāyatanadhammadhātūhi ca saṅgahito.",
  "tika-abh09t9:18_21": "Paridevo rūpakkhandhasaddāyatanasaddadhātūhi.",
  "tika-abh09t9:18_22": "Sesāni panettha paṭiccasamuppādaṅgāni,",
  "tika-abh09t9:18_23": "satipaṭṭhānasammappadhānā ca suviññeyyāva.",
  "tika-abh09t9:19_0": "Iddhipādā dvīhi khandhehi,",
  "tika-abh09t9:19_1": "āyatanehi,",
  "tika-abh09t9:19_2": "dhātūhi saṅgahitā.",
  "tika-abh09t9:19_3": "Ettha ca cittiddhipādassa dhammadhātumanoviññāṇadhātuniyamato soḷasahi dhātūhi asaṅgaho veditabbo.",
  "tika-abh09t9:19_4": "Jhānāni dvīhi vedanāsaṅkhārakkhandhehi,",
  "tika-abh09t9:19_5": "ekenāyatanena,",
  "tika-abh09t9:19_6": "ekāya dhātuyā ca saṅgahitāni.",
  "tika-abh09t9:19_7": "Appamaññā ekena khandhena,",
  "tika-abh09t9:19_8": "ekena āyatanena,",
  "tika-abh09t9:19_9": "ekāya dhātuyā saṅgahitā.",
  "tika-abh09t9:19_10": "Evaṁ pañcindriyādīnipi.",
  "tika-abh09t9:19_11": "Kevalaṁ pana cittaṁ sattahi viññāṇadhātūhi saṅgahitanti ettakameva viseso.",
  "tika-abh09t9:19_12": "Sabbesampi cesa vuttāvasesehi khandhāyatanadhātūhi asaṅgahitabhāvo veditabbo.",
  "tika-abh09t9:20_0": "Iminā nayena bāhiramātikāyapi ‘‘kusalā dhammā,",
  "tika-abh09t9:20_1": "akusalā dhammā catūhi khandhehi,",
  "tika-abh09t9:20_2": "dvīhi āyatanehi,",
  "tika-abh09t9:20_3": "dhātūhi saṅgahitā.",
  "tika-abh09t9:20_4": "Abyākatā pana asaṅkhataṁ khandhato ṭhapetvā pañcahi khandhehi dvādasahi āyatanehi aṭṭhārasahi dhātūhi",
  "tika-abh09t9:20_5": "saṅgahitā’’tiādinā yojetvā saṅgahāsaṅgaho ñātabboti ayamettha saṅkhepo,",
  "tika-abh09t9:20_6": "vitthāro pana dhātukathāpāḷiaṭṭhakathāsu (dhātu. 77 ādayo; dhātu. aṭṭha.",
  "tika-abh09t9:20_7": "77) gahetabboti.",
  "tika-abh09t9:21_0": "Niṭṭhito ‘‘saṅgaho asaṅgaho’’ti padassa",
  "tika-abh09t9:22_0": "Atthavinicchayo.",
  "tika-abh09t9:23_0": "Saṅgahitenaasaṅgahitapadatthavaṇṇanā",
  "tika-abh09t9:24_0": "Saṅgahitenaasaṅgahitapade sabbesaṁ rūpakkhandhādipadānaṁ niddeso na sambhavati.",
  "tika-abh09t9:24_1": "Yāni panettha padāni rūpekadesaṁ,",
  "tika-abh09t9:24_2": "arūpena asammissaṁ viññāṇekadesañca aññena asammissaṁ dīpenti,",
  "tika-abh09t9:24_3": "tesamidha niddeso.",
  "tika-abh09t9:24_4": "Tāni pana manāyatanadhammāyatanavajjitānaṁ dasāyatanānaṁ,",
  "tika-abh09t9:24_5": "dhammadhātuvajjitānaṁ sattarasannaṁ dhātūnaṁ,",
  "tika-abh09t9:24_6": "sattarūpindriyānañca vasena veditabbāni,",
  "tika-abh09t9:24_7": "na rūpakkhandhādīnaṁ.",
  "tika-abh09t9:24_8": "Teneva pāḷiyaṁ –",
  "tika-abh09t9:25_0": "‘‘Dasāyatanā sattarasa dhātuyo,",
  "tika-abh09t9:26_0": "Sattindriyā asaññābhavo ekavokārabhavo;",
  "tika-abh09t9:27_0": "Paridevo sanidassanasappaṭighaṁ,",
  "tika-abh09t9:28_0": "Anidassanaṁ punadeva sappaṭighaṁ upādā’’ti. (dhātu. 178) –",
  "tika-abh09t9:29_0": "Evaṁ uddānagāthā vuttā.",
  "tika-abh09t9:29_1": "Rūpakkhandhena hi rūpakkhandhova saṅgahito,",
  "tika-abh09t9:29_2": "evaṁ vedanākkhandhādīhi ca vedanākkhandhādayova.",
  "tika-abh09t9:29_3": "Tepi ca yehi kehici āyatanadhātūhi asaṅgahitā nāma natthīti tesaṁ saṅgahitena asaṅgahitattābhāvā yathāvuttāyatanānaṁ",
  "tika-abh09t9:29_4": "vasenevettha atthavinicchayo hoti.",
  "tika-abh09t9:29_5": "Idaṁ hettha lakkhaṇaṁ –",
  "tika-abh09t9:29_6": "yaṁ khandhapadena saṅgahitaṁ hutvā āyatanadhātupadehi asaṅgahitaṁ,",
  "tika-abh09t9:29_7": "khandhāyatanapadehi vā saṅgahitaṁ hutvā dhātupadena asaṅgahitaṁ,",
  "tika-abh09t9:29_8": "tassa khandhāyatanadhātūhi asaṅgaho vuccati. Kathaṁ?",
  "tika-abh09t9:29_9": "Cakkhāyatanena ye dhammā khandhasaṅgahena saṅgahitā,",
  "tika-abh09t9:29_10": "āyatanasaṅgahena,",
  "tika-abh09t9:29_11": "dhātusaṅgahena ca asaṅgahitā,",
  "tika-abh09t9:29_12": "te dhammā katihi khandhehi,",
  "tika-abh09t9:29_13": "āyatanehi,",
  "tika-abh09t9:29_14": "dhātūhi asaṅgahitā?",
  "tika-abh09t9:29_15": "Te dhammā catūhi khandhehi dvīhi āyatanehi aṭṭhahi dhātūhi asaṅgahitā.",
  "tika-abh09t9:29_16": "Evaṁ rūpāyatanādīsupi pasādavisayabhūtesu dhātūsu,",
  "tika-abh09t9:29_17": "rūpindriyādīsu ca yojanakkamo veditabbo.",
  "tika-abh09t9:30_0": "Tatrāyaṁ nayo –",
  "tika-abh09t9:30_1": "cakkhāyatanena ye rūpadhammā khandhasaṅgahena rūpakkhandhoti saṅgahitā,",
  "tika-abh09t9:30_2": "āyatanadhātusaṅgahena cakkhāyatanena asaṅgahitā,",
  "tika-abh09t9:30_3": "cakkhudhātuyā asaṅgahitā,",
  "tika-abh09t9:30_4": "cakkhāyatanacakkhudhātūhi ekassevetassa cakkhussa visuṁ āyatanadhātūsu saṅgahitattā te cakkhāyatanavirahitā",
  "tika-abh09t9:30_5": "sabbe rūpadhammā catūhi arūpakkhandhehi cakkhāyatanaṁ manāyatananti dvīhi āyatanehi cakkhudhātu sattaviññāṇadhātūti",
  "tika-abh09t9:30_6": "aṭṭhahi dhātūhi asaṅgahitā.",
  "tika-abh09t9:30_7": "Upari rūpāyatanādīsupi eseva nayo.",
  "tika-abh09t9:30_8": "Imasmiṁ hi vāre cakkhāyatanassa attano tīhipi khandhāyatanadhātusaṅgahehi saṅgahitatāya asaṅgahitattābhāvā khandhasaṅgahena saṅgahitaṁ,",
  "tika-abh09t9:30_9": "āyatanasaṅgahena asaṅgahitaṁ,",
  "tika-abh09t9:30_10": "dhātusaṅgahena asaṅgahitanti evaṁ tīhipi saṅgahitāsaṅgahitavisesanehi visiṭṭhasseva ‘‘katihi khandhehī’’tiādinā",
  "tika-abh09t9:30_11": "khandhādīhi asaṅgahassa vuccamānattā ca arūpakkhandhehi saha bahibhūtatā veditabbā.",
  "tika-abh09t9:30_12": "Yathā cettha cakkhāyatanena upalakkhitānaṁ rūpadhammānaṁyeva saṅgahitena asaṅgahitatā,",
  "tika-abh09t9:30_13": "na cakkhāyatanassa,",
  "tika-abh09t9:30_14": "evaṁ upari rūpāyatanādīhi upalakkhitavārepi yathārahaṁ ñātabbā.",
  "tika-abh09t9:31_0": "Sesesu pana cakkhuviññāṇadhātuyā ye dhammā khandhasaṅgahena saṅgahitā,",
  "tika-abh09t9:31_1": "āyatanasaṅgahena saṅgahitā,",
  "tika-abh09t9:31_2": "dhātusaṅgahena asaṅgahitā,",
  "tika-abh09t9:31_3": "te dhammā catūhi khandhehi ekādasahi āyatanehi dvādasahi dhātūhi asaṅgahitā.",
  "tika-abh09t9:31_4": "Evaṁ sesaviññāṇadhātūsupi.",
  "tika-abh09t9:31_5": "Paṭiccasamuppādaṅgesu asaññībhavena ye dhammā…pe…",
  "tika-abh09t9:31_6": "te dhammā catūhi khandhehi dasahāyatanehi soḷasahi dhātūhi asaṅgahitā.",
  "tika-abh09t9:31_7": "Upādādhammehi ye dhammā…pe…",
  "tika-abh09t9:31_8": "te dhammā catūhi khandhehi ekādasahāyatanehi sattarasahi dhātūhi asaṅgahitāti ime cattāro vārā apubbavisesā samāyeva.",
  "tika-abh09t9:31_9": "Tattha cakkhuviññāṇavāre dvādasahīti cha viññāṇadhātuyo vajjetvā avasesāhi dhātūhi sesā cha viññāṇadhātuyova khandhāyatanasaṅgahehi saṅgahitā,",
  "tika-abh09t9:31_10": "dhātusaṅgaheneva asaṅgahitā.",
  "tika-abh09t9:31_11": "Avasesāhi dvādasahi dhātūhi asaṅgahitāti.",
  "tika-abh09t9:31_12": "Esa nayo sesaviññāṇadhātūsupi.",
  "tika-abh09t9:32_0": "Dutiye tīhāyatanehīti rūpāyatanadhammāyatanamanāyatanehi.",
  "tika-abh09t9:32_1": "Asaññibrahmaloke hi rūpāyatanadhammāyatanavasena dve āyatanāni upapattibhavabhāvena pāḷiyaṁ āgatāni,",
  "tika-abh09t9:32_2": "te pana khandhehi saṅgahitāni,",
  "tika-abh09t9:32_3": "āyatanadhātūsu asaṅgahitāni.",
  "tika-abh09t9:32_4": "Tadavasesāni nava rūpāyatanāni,",
  "tika-abh09t9:32_5": "tāni teheva ca dvīhi manāyatanadhammāyatanehi ca asaṅgahitāni nāma honti.",
  "tika-abh09t9:32_6": "Navahi dhātūhīti rūpadhātudhammadhātūhi saddhiṁ sattahi viññāṇadhātūhi.",
  "tika-abh09t9:33_0": "Tatiye dasahīti rūpāyatanadhammāyatanavajjehi.",
  "tika-abh09t9:33_1": "Soḷasahīti rūpadhātudhammadhātuvajjāhi.",
  "tika-abh09t9:33_2": "Anidassanasappaṭighāni nāma nava oḷārikāyatanāni,",
  "tika-abh09t9:33_3": "tāni tehi khandhasaṅgahena saṅgahitāni,",
  "tika-abh09t9:33_4": "āyatanadhātusaṅgahehi ca asaṅgahitāni,",
  "tika-abh09t9:33_5": "rūpāyatanadhammāyatanāni dvepi sesehi āyatanadhātūhi asaṅgahitāni nāma honti.",
  "tika-abh09t9:34_0": "Catutthe ekādasahīti phoṭṭhabbāyatanavajjehi phoṭṭhabbāyatanassa upādādhammehi āyatanādīsu asaṅgahitattā.",
  "tika-abh09t9:34_1": "Sesaṁ suviññeyyameva.",
  "tika-abh09t9:34_2": "Ayaṁ saṅgahitenaasaṅgahitapade nayo.",
  "tika-abh09t9:35_0": "Asaṅgahitenasaṅgahitapadatthavaṇṇanā",
  "tika-abh09t9:36_0": "Asaṅgahitenasaṅgahitapade pana yāni padāni viññāṇena vā oḷārikarūpena vā asammissaṁ dhammāyatanekadesaṁ dīpenti,",
  "tika-abh09t9:36_1": "tāneva niddisīyanti,",
  "tika-abh09t9:36_2": "tāni pana vedanādīnaṁ tiṇṇaṁ khandhānaṁ,",
  "tika-abh09t9:36_3": "dukkhasaccavajjitānaṁ tiṇṇaṁ saccānaṁ,",
  "tika-abh09t9:36_4": "pasādamanovajjitānaṁ soḷasannaṁ indriyānaṁ,",
  "tika-abh09t9:36_5": "avijjāsaṅkhāraphassavedanātaṇhupādānakammabhavajātijarāmaraṇasokadukkhadomanassupāyāsavasena cuddasapaccayākārapadānañca vasena veditabbāni,",
  "tika-abh09t9:36_6": "na rūpakkhandhādīnaṁ.",
  "tika-abh09t9:36_7": "Teneva aṭṭhakathāyaṁ –",
  "tika-abh09t9:37_0": "‘‘Tayo khandhā tathā saccā, indriyāni ca soḷasa;",
  "tika-abh09t9:38_0": "Padāni paccayākāre, cuddasūpari cuddasa.",
  "tika-abh09t9:39_0": "‘‘Samatiṁsa padā honti, gocchakesu dasasvatha;",
  "tika-abh09t9:40_0": "Duve cūḷantaradukā, aṭṭha honti mahantarā’’ti. (dhātu. aṭṭha. 179) –",
  "tika-abh09t9:41_0": "Evaṁ uddānagāthā vuttā.",
  "tika-abh09t9:41_1": "Idaṁ hettha lakkhaṇaṁ –",
  "tika-abh09t9:41_2": "yaṁ khandhapadena asaṅgahitaṁ,",
  "tika-abh09t9:41_3": "āyatanadhātupadehi saṅgahitaṁ,",
  "tika-abh09t9:41_4": "tasseva tīhi visesanehi visiṭṭhassa khandhādīhi saṅgaho vuccati. Kathaṁ?",
  "tika-abh09t9:41_5": "Vedanākkhandhena ye dhammā khandhasaṅgahena asaṅgahitā,",
  "tika-abh09t9:41_6": "āyatanadhātusaṅgahehi saṅgahitā,",
  "tika-abh09t9:41_7": "te dhammā katihi khandhehi,",
  "tika-abh09t9:41_8": "āyatanehi,",
  "tika-abh09t9:41_9": "dhātūhi saṅgahitā?",
  "tika-abh09t9:41_10": "Te dhammā asaṅkhataṁ khandhato ṭhapetvā tīhi khandhehi ekenāyatanena ekāya dhātuyā saṅgahitāti.",
  "tika-abh09t9:42_0": "Tatrāyaṁ nayo –",
  "tika-abh09t9:42_1": "vedanākkhandhena hi nibbānaṁ,",
  "tika-abh09t9:42_2": "sukhumarūpaṁ,",
  "tika-abh09t9:42_3": "saññāsaṅkhārā ca khandhasaṅgahena asaṅgahitā hutvā dhammāyatanadhammadhātusaṅgahena saṅgahitā.",
  "tika-abh09t9:42_4": "Tesu nibbānaṁ khandhasaṅgahaṁ na gacchati,",
  "tika-abh09t9:42_5": "sesā tīhi rūpasaññāsaṅkhārakkhandhehi saṅgahaṁ gacchanti,",
  "tika-abh09t9:42_6": "āyatanadhātuyo panettha dhammāyatanadhammadhātūnaṁ vaseneva sabbattha veditabbā itarāsaṁ asambhavā,",
  "tika-abh09t9:42_7": "imesu ca nibbānampi saṅgahaṁ gacchati.",
  "tika-abh09t9:42_8": "Teneva hi ‘‘asaṅkhataṁ khandhato ṭhapetvā’’ti vuttaṁ.",
  "tika-abh09t9:42_9": "Tassāyamattho –",
  "tika-abh09t9:42_10": "khandhasaṅgahe eva asaṅkhataṁ ṭhapetvā,",
  "tika-abh09t9:42_11": "na itarasaṅgahesūti evaṁ saññākkhandhādīsupi yojanā veditabbā.",
  "tika-abh09t9:42_12": "Ayaṁ pana viseso –",
  "tika-abh09t9:42_13": "jīvitindriyena ye dhammā…pe…",
  "tika-abh09t9:42_14": "te dhammā dvīhi vedanāsaññākkhandhehi saṅgahitā,",
  "tika-abh09t9:42_15": "rūpārūpajīvitindriyehi nibbānavedanāsaññāviññāṇakkhandhā khandhasaṅgahena asaṅgahitā,",
  "tika-abh09t9:42_16": "tesu ca nibbānavedanāsaññāva āyatanadhātusaṅgahena saṅgahitāti.",
  "tika-abh09t9:42_17": "Sesaṁ suviññeyyameva.",
  "tika-abh09t9:42_18": "Ayaṁ asaṅgahitenasaṅgahitapade nayo.",
  "tika-abh09t9:43_0": "Saṅgahitenasaṅgahitapadatthavaṇṇanā",
  "tika-abh09t9:44_0": "Saṅgahitenasaṅgahitapade pana yāni padāni saṅkhārekadesaṁ aññena asammissaṁ dīpenti vedanekadesaṁ vā sukhumarūpaṁ vā saddekadesaṁ vā,",
  "tika-abh09t9:44_1": "tāneva niddisīyanti.",
  "tika-abh09t9:44_2": "Khandhāyatanadhātūsu ekampi koṭṭhāsaṁ sakalena gahetvā ṭhitapadāni na yujjanti.",
  "tika-abh09t9:44_3": "Tāni pana dvinnaṁ samudayamaggasaccānaṁ,",
  "tika-abh09t9:44_4": "pannarasindriyānaṁ,",
  "tika-abh09t9:44_5": "ekādasapaṭiccapadādīnañca vasena veditabbāni.",
  "tika-abh09t9:44_6": "Idaṁ hettha lakkhaṇaṁ –",
  "tika-abh09t9:44_7": "yaṁ attanā khandhādivasena saṅgahitehi khandhādito saṅgahitaṁ,",
  "tika-abh09t9:44_8": "tasseva paṭhamaṁ uddhaṭapadassa puna khandhādīhi saṅgaho vuccati.",
  "tika-abh09t9:45_0": "Tatrāyaṁ ādipade nayo –",
  "tika-abh09t9:45_1": "samudayasaccena ye dhammā khandhādīhi tīhi saṅgahehipi saṅgahitā,",
  "tika-abh09t9:45_2": "tehi dhammehi ye dhammā khandhādīhi tīhipi saṅgahitā,",
  "tika-abh09t9:45_3": "te dhammā ekena khandhena ekenāyatanena ekāya dhātuyā saṅgahitāti.",
  "tika-abh09t9:45_4": "Samudayasaccena hi taṇhāvajjā sesā saṅkhārā khandhādīhi saṅgahehi saṅgahitā,",
  "tika-abh09t9:45_5": "puna tehi ca taṇhāva saṅgahitā,",
  "tika-abh09t9:45_6": "sā ca puna saṅkhārakkhandhadhammāyatanadhammadhātūhi saṅgahitā.",
  "tika-abh09t9:45_7": "Sesesupi eseva nayo.",
  "tika-abh09t9:45_8": "Ayaṁ saṅgahitenasaṅgahitapade nayo.",
  "tika-abh09t9:46_0": "Asaṅgahitenaasaṅgahitapadatthavaṇṇanā",
  "tika-abh09t9:47_0": "Asaṅgahitenaasaṅgahitapade pana yāni padāni pañcakkhandhagāhakehi dukkhasaccādīhi,",
  "tika-abh09t9:47_1": "viññāṇena saddhiṁ sukhumarūpagāhakehi acetasikādīhi ca padehi vivajjitāni rūpakkhandhādīni,",
  "tika-abh09t9:47_2": "tāneva niddisīyanti.",
  "tika-abh09t9:47_3": "Idaṁ hettha lakkhaṇaṁ –",
  "tika-abh09t9:47_4": "yaṁ paṭhamaṁ uddhaṭena rūpakkhandhādipadena khandhādito asaṅgahitaṁ,",
  "tika-abh09t9:47_5": "yaṁ tehi asaṅgahitaṁ,",
  "tika-abh09t9:47_6": "tasseva puna khandhādīhi asaṅgaho vuccati.",
  "tika-abh09t9:48_0": "Tatrāyaṁ ekapadayojanā –",
  "tika-abh09t9:48_1": "rūpakkhandhena ye dhammā khandhādīhi tīhipi asaṅgahehi asaṅgahitā,",
  "tika-abh09t9:48_2": "tehi dhammehi ye dhammā khandhādīhi tīhi asaṅgahitā,",
  "tika-abh09t9:48_3": "te dhammā ekena khandhena ekenāyatanena sattahi dhātūhi asaṅgahitā.",
  "tika-abh09t9:48_4": "Rūpakkhandhena hi cattāro khandhā,",
  "tika-abh09t9:48_5": "nibbānañca khandhasaṅgahena asaṅgahitā,",
  "tika-abh09t9:48_6": "āyatanādīhi pana viññāṇameva ṭhapetvā vedanādayo dhammāyatanena rūpakkhandhekadesena saṅgahitāti viññāṇameva",
  "tika-abh09t9:48_7": "tīhipi khandhasaṅgahādīhi rūpakkhandhena asaṅgahitaṁ nāma.",
  "tika-abh09t9:48_8": "Tena puna viññāṇena saddhiṁ sanibbānā cattāro khandhā khandhādīhi asaṅgahitā,",
  "tika-abh09t9:48_9": "te sabbepi puna viññāṇabhūtena ekena khandhena ekenāyatanena sattahi dhātūhi asaṅgahitāti.",
  "tika-abh09t9:48_10": "Ayaṁ asaṅgahitenaasaṅgahitapade nayo.",
  "tika-abh09t9:49_0": "Sampayogavippayogapadatthavaṇṇanā",
  "tika-abh09t9:50_0": "Sampayogavippayogapade pana yāni padāni nibbānena,",
  "tika-abh09t9:50_1": "rūpena vā missesu sattasu viññāṇadhātūsu ekāyapi avippayutte arūpadhamme pakāsenti,",
  "tika-abh09t9:50_2": "tesaṁ dhammāyatanadukkhasaccādīnaṁ niddeso na sambhavati.",
  "tika-abh09t9:50_3": "Kāhici pana viññāṇadhātūhi vippayuttānaṁ rūpamissārūpadhammānaṁ,",
  "tika-abh09t9:50_4": "kevalānārammaṇānaṁ vā sakalarūpakkhandhānaṁ vā pakāsakānaṁ rūpabhavarūpakkhandhakusalādipadānaṁ sampayogapade eva niddeso na sambhavati,",
  "tika-abh09t9:50_5": "vippayogapade pana sambhavati.",
  "tika-abh09t9:50_6": "Arūpakkhandhānaṁ pana paccekaṁ, dvinnaṁ, tiṇṇaṁ,",
  "tika-abh09t9:50_7": "tadekadesānaṁ vā tadubhayepi sambhavati.",
  "tika-abh09t9:50_8": "‘‘Catūhi sampayogo,",
  "tika-abh09t9:50_9": "catūhi vippayogo,",
  "tika-abh09t9:50_10": "sabhāgo visabhāgo’’ti hi vacanato catūhi arūpakkhandheheva sabhāgānaṁ ekasantāne ekakkhaṇeva uppannānaṁ",
  "tika-abh09t9:50_11": "arūpakkhandhānaṁ eva aññamaññaṁ sampayogo labbhati.",
  "tika-abh09t9:50_12": "Rūpadhammānaṁ pana rūpena,",
  "tika-abh09t9:50_13": "nibbānena vā,",
  "tika-abh09t9:50_14": "nibbānassa ca rūpena saddhiṁ sampayogo nāma natthi,",
  "tika-abh09t9:50_15": "tathā rūpanibbānānaṁ arūpakkhandhehi.",
  "tika-abh09t9:50_16": "Visabhāgā hi te tesaṁ yathā arūpakkhandhānaṁ rūpanibbānehi,",
  "tika-abh09t9:50_17": "evaṁ bhinnasantānikehi nānakkhaṇikehi arūpadhammehipi saddhiṁ natthiyeva.",
  "tika-abh09t9:50_18": "Tepi hi tesaṁ santānakkhaṇavisabhāgatāya visabhāgā eva.",
  "tika-abh09t9:50_19": "Ayaṁ pana visabhāgatā idha sāmaññato na gahitā tesaṁ avisesena sampayogassāpi sambhavā.",
  "tika-abh09t9:50_20": "Yattha pana visesetvā cakkhuviññāṇataṁsampayuttādayo nikkhittā,",
  "tika-abh09t9:50_21": "tatthāyampi visabhāgatā gahitā.",
  "tika-abh09t9:50_22": "Yattha pana ye aniddhāritavisesanā,",
  "tika-abh09t9:50_23": "tatthāpi sabbathā sampayogalakkhaṇaṁ na sambhavati.",
  "tika-abh09t9:50_24": "So ca tassa ekantena visabhāgoti idha gayhati.",
  "tika-abh09t9:51_0": "Tatrāyaṁ nayo –",
  "tika-abh09t9:51_1": "rūpakkhandho kenaci sampayuttoti? Natthi.",
  "tika-abh09t9:51_2": "Katihi vippayutto?",
  "tika-abh09t9:51_3": "Catūhi khandhehi ekenāyatanena sattahi dhātūhi vippayutto,",
  "tika-abh09t9:51_4": "ekenāyatanena ekāya dhātuyā kehici vippayutto.",
  "tika-abh09t9:51_5": "Esa nayo cakkhāyatanādianārammaṇesupi.",
  "tika-abh09t9:51_6": "Sārammaṇesu pana vedanākkhandho tīhi khandhehi ekenāyatanena sattahi dhātūhi sampayutto,",
  "tika-abh09t9:51_7": "ekenāyatanena ekāya dhātuyā kehici sampayutto.",
  "tika-abh09t9:51_8": "Ekena khandhena dasahi āyatanehi dasahi dhātūhi vippayutto,",
  "tika-abh09t9:51_9": "ekenāyatanena ekāya dhātuyā kehici vippayutto.",
  "tika-abh09t9:51_10": "Esa nayo saññākkhandhādīsupi.",
  "tika-abh09t9:52_0": "Tattha ekenāti manāyatanena.",
  "tika-abh09t9:52_1": "Sattahīti viññāṇadhātūhi.",
  "tika-abh09t9:52_2": "Kehicīti dhammāyatanadhammadhātupariyāpannehi vedanāsaññāsaṅkhārehi.",
  "tika-abh09t9:52_3": "Dutiyanaye tīhīti attānaṁ ṭhapetvā sesehi arūpakkhandhehi.",
  "tika-abh09t9:52_4": "Kehici vippayuttoti dhammāyatanadhammadhātūsu saññāsaṅkhārehi.",
  "tika-abh09t9:52_5": "Kehici vippayuttoti rūpanibbānehi.",
  "tika-abh09t9:52_6": "Evaṁ uparipi sabbattha yathānurūpaṁ ñātabbaṁ.",
  "tika-abh09t9:52_7": "Sesaṁ vuttanayameva.",
  "tika-abh09t9:52_8": "Ayaṁ pana viseso ‘‘samudayamaggasaccādayo ekāya manoviññāṇadhātuyā sampayuttā,",
  "tika-abh09t9:52_9": "adhimokkho pana manodhātumanoviññāṇadhātūhi dvīhevā’’ti.",
  "tika-abh09t9:52_10": "Ayaṁ sampayogavippayogapade nayo.",
  "tika-abh09t9:53_0": "Sampayuttenavippayuttapadatthavaṇṇanā",
  "tika-abh09t9:54_0": "Sampayuttenavippayuttapade pana sampayogārahapadesu yāni padāni dhammadhātuyā sampayutte dhamme,",
  "tika-abh09t9:54_1": "viññāṇañca aññena asammissaṁ dīpenti,",
  "tika-abh09t9:54_2": "tesameva niddeso.",
  "tika-abh09t9:54_3": "Tāni pana catunnaṁ arūpakkhandhapadānaṁ,",
  "tika-abh09t9:54_4": "manāyatanassa,",
  "tika-abh09t9:54_5": "sattannaṁ viññāṇadhātūnaṁ,",
  "tika-abh09t9:54_6": "manopekkhāvasena dvinnaṁ indriyānaṁ,",
  "tika-abh09t9:54_7": "viññāṇaphassavedanānaṁ tiṇṇaṁ paṭiccasamuppādapadānaṁ,",
  "tika-abh09t9:54_8": "phassasattakassa,",
  "tika-abh09t9:54_9": "adukkhamasukhasavitakkasavicāraupekkhāsahagatānaṁ vasena tiṇṇaṁ tikapadānaṁ,",
  "tika-abh09t9:54_10": "sattamahantaradukapadādīnañca vasena veditabbāni,",
  "tika-abh09t9:54_11": "na itaresaṁ asambhavā.",
  "tika-abh09t9:54_12": "Teneva aṭṭhakathāyaṁ –",
  "tika-abh09t9:55_0": "‘‘Cattāro khandhāyatanañca ekaṁ,",
  "tika-abh09t9:56_0": "Dve indriyā dhātupadāni satta;",
  "tika-abh09t9:57_0": "Tayo paṭiccā atha phassasattakaṁ,",
  "tika-abh09t9:58_0": "Tike tayo satta mahantare ca;",
  "tika-abh09t9:59_0": "Ekaṁ savitakkaṁ savicāramekaṁ,",
  "tika-abh09t9:60_0": "Yuttaṁ upekkhāya ca ekamevā’’ti. (dhātu. aṭṭha. 306) –",
  "tika-abh09t9:61_0": "Uddānagāthā vuttā.",
  "tika-abh09t9:61_1": "Idaṁ hettha lakkhaṇaṁ –",
  "tika-abh09t9:61_2": "ye dhammā paṭhamaṁ uddhaṭapadena sampayuttā,",
  "tika-abh09t9:61_3": "tehi ye dhammā vippayuttā,",
  "tika-abh09t9:61_4": "tesaṁ khandhādīhi vippayogo vuccati.",
  "tika-abh09t9:62_0": "Tatrāyaṁ nayo –",
  "tika-abh09t9:62_1": "vedanākkhandhena ye dhammā sampayuttā,",
  "tika-abh09t9:62_2": "tehi dhammehi ye dhammā vippayuttā,",
  "tika-abh09t9:62_3": "te dhammā catūhi khandhehi ekenāyatanena sattahi dhātūhi vippayuttā,",
  "tika-abh09t9:62_4": "ekenāyatanena ekāya dhātuyā kehici vippayuttā.",
  "tika-abh09t9:62_5": "Cakkhuviññāṇadhātuyā ye dhammā sampayuttā,",
  "tika-abh09t9:62_6": "tehi dhammehi ye dhammā vippayuttā,",
  "tika-abh09t9:62_7": "te dhammā na kehici khandhāyatanehi vippayuttā,",
  "tika-abh09t9:62_8": "ekāya pana dhātuyā vippayuttāti evaṁ sabbattha yojanā veditabbā.",
  "tika-abh09t9:63_0": "Tattha te dhammāti rūpanibbānadhammā,",
  "tika-abh09t9:63_1": "te vedanāya sampayuttehi vippayuttā.",
  "tika-abh09t9:63_2": "Ekenāti manāyatanena.",
  "tika-abh09t9:63_3": "Dutiyanaye te dhammāti sappītikā te dhammā.",
  "tika-abh09t9:63_4": "Na kehicīti paṭhamaṁ uddhaṭaṁ cakkhuviññāṇadhātuṁ ṭhapetvā sesā chaviññāṇadhātū,",
  "tika-abh09t9:63_5": "taṁsampayuttā, rūpaṁ,",
  "tika-abh09t9:63_6": "nibbānañca.",
  "tika-abh09t9:63_7": "Tehi sabbesaṁ khandhāyatanānaṁ saṅgahitattā na kehici khandhehi,",
  "tika-abh09t9:63_8": "āyatanehi vā vippayuttā.",
  "tika-abh09t9:63_9": "Na hi sayaṁ attanā vippayujjati,",
  "tika-abh09t9:63_10": "sampayujjati vāti.",
  "tika-abh09t9:63_11": "Ekāyāti cakkhuviññāṇadhātuyā.",
  "tika-abh09t9:63_12": "Sesaṁ suviññeyyameva.",
  "tika-abh09t9:63_13": "Ayaṁ sampayuttenavippayuttapade nayo.",
  "tika-abh09t9:64_0": "Vippayuttenasampayuttapadatthavaṇṇanā",
  "tika-abh09t9:65_0": "Vippayuttenasampayuttapade pana vippayuttena sampayutto nāma dhammo natthi,",
  "tika-abh09t9:65_1": "desanāsampadamattāya pana moghampetaṁ padaṁ uddhaṭaṁ,",
  "tika-abh09t9:65_2": "teneva pāḷiyaṁ sabbavāresupi ‘‘natthi natthi’’ icceva vuttaṁ.",
  "tika-abh09t9:65_3": "Rūpakkhandhādianārammaṇadhammehi vippayuttā cattāro khandhā,",
  "tika-abh09t9:65_4": "tesañca aññehi sampayogo natthi.",
  "tika-abh09t9:65_5": "Vedanādīhipi rūpanibbānādīni vippayuttāni,",
  "tika-abh09t9:65_6": "tesañca kenaci sampayogova natthīti.",
  "tika-abh09t9:65_7": "Ayaṁ vippayuttenasampayuttapade nayo.",
  "tika-abh09t9:66_0": "Sampayuttenasampayuttapadatthavaṇṇanā",
  "tika-abh09t9:67_0": "Sampayuttenasampayuttapade pana yāni padāni rūpena asammissaṁ arūpakkhandhekadesameva dīpenti,",
  "tika-abh09t9:67_1": "tesameva niddeso,",
  "tika-abh09t9:67_2": "na rūpārūpasammissānaṁ,",
  "tika-abh09t9:67_3": "sabbarūpakkhandhadīpakānaṁ tesaṁ sampayuttatāyogābhāvā.",
  "tika-abh09t9:67_4": "Sabbārūpakkhandhenāpi hi kusalādinā añño sampayutto nāma natthi.",
  "tika-abh09t9:67_5": "Idaṁ hettha lakkhaṇaṁ –",
  "tika-abh09t9:67_6": "ye dhammā paṭhamaṁ uddhaṭā,",
  "tika-abh09t9:67_7": "attanā sampayuttena puna sampayuttā,",
  "tika-abh09t9:67_8": "tesaññeva khandhādīhi sampayogo vuccati.",
  "tika-abh09t9:68_0": "Tatrāyaṁ nayo –",
  "tika-abh09t9:68_1": "vedanākkhandhena ye dhammā sampayuttā,",
  "tika-abh09t9:68_2": "tehi dhammehi ye dhammā sampayuttā,",
  "tika-abh09t9:68_3": "te dhammā tīhi khandhehi ekenāyatanena sattahi dhātūhi sampayuttā,",
  "tika-abh09t9:68_4": "ekenāyatanena…pe…",
  "tika-abh09t9:68_5": "kehici sampayuttā.",
  "tika-abh09t9:68_6": "Samudayasaccena ye dhammā sampayuttā,",
  "tika-abh09t9:68_7": "tehi dhammehi ye dhammā sampayuttā,",
  "tika-abh09t9:68_8": "te dhammā tīhi khandhehi ekenāyatanena ekāya manoviññāṇadhātuyā sampayuttā,",
  "tika-abh09t9:68_9": "ekena khandhena ekenāyatanena ekāya dhātuyā kehici sampayuttāti.",
  "tika-abh09t9:68_10": "Sesaṁ suviññeyyameva.",
  "tika-abh09t9:68_11": "Ayaṁ sampayuttenasampayuttapade nayo.",
  "tika-abh09t9:69_0": "Vippayuttenavippayuttapadatthavaṇṇanā",
  "tika-abh09t9:70_0": "Vippayuttenavippayuttapade pana sampayogapade vuttapadāneva niddisīyanti.",
  "tika-abh09t9:70_1": "Idaṁ hettha lakkhaṇaṁ –",
  "tika-abh09t9:70_2": "ye dhammā paṭhamaṁ uddhaṭapadena vippayuttehi puna vippayuttā,",
  "tika-abh09t9:70_3": "tesaṁ khandhādīhi vippayogo vuccati.",
  "tika-abh09t9:71_0": "Tatrāyaṁ nayo –",
  "tika-abh09t9:71_1": "rūpakkhandhena ye dhammā vippayuttā,",
  "tika-abh09t9:71_2": "tehi dhammehi ye dhammā vippayuttā,",
  "tika-abh09t9:71_3": "te dhammā catūhi khandhehi ekenāyatanena sattahi dhātūhi vippayuttā,",
  "tika-abh09t9:71_4": "ekenāyatanena…pe…",
  "tika-abh09t9:71_5": "kehici vippayuttā.",
  "tika-abh09t9:71_6": "Vedanākkhandhena ye dhammā vippayuttā,",
  "tika-abh09t9:71_7": "tehi dhammehi ye dhammā vippayuttā,",
  "tika-abh09t9:71_8": "te dhammā ekena khandhena dasahāyatanehi dasahi dhātūhi vippayuttā, ekena…pe…",
  "tika-abh09t9:71_9": "kehici vippayuttāti.",
  "tika-abh09t9:71_10": "Sesaṁ suviññeyyameva.",
  "tika-abh09t9:71_11": "Ayaṁ vippayuttenavippayuttapade nayo.",
  "tika-abh09t9:72_0": "Saṅgahitenasampayuttavippayuttapadatthavaṇṇanā",
  "tika-abh09t9:73_0": "Saṅgahitenasampayuttavippayuttapade pana saṅgahitenasaṅgahitapade niddiṭṭhāni samudayasaccādipadāneva niddisīyanti.",
  "tika-abh09t9:73_1": "Idaṁ hettha lakkhaṇaṁ –",
  "tika-abh09t9:73_2": "ye dhammā paṭhamaṁ uddhaṭapadena khandhādīhi tīhipi saṅgahitā,",
  "tika-abh09t9:73_3": "tesaṁ khandhādīhi sampayogo,",
  "tika-abh09t9:73_4": "vippayogo ca vuccati.",
  "tika-abh09t9:74_0": "Tatrāyaṁ nayo –",
  "tika-abh09t9:74_1": "samudayasaccena ye dhammā khandhādīhi tīhipi saṅgahehi saṅgahitā,",
  "tika-abh09t9:74_2": "te dhammā tīhi khandhehi ekenāyatanena sattahi dhātūhi sampayuttā,",
  "tika-abh09t9:74_3": "ekena khandhena ekenāyatanena ekāya dhātuyā kehici sampayuttā.",
  "tika-abh09t9:74_4": "Ekena khandhena dasahāyatanadhātūhi vippayuttā,",
  "tika-abh09t9:74_5": "ekenāyatanena ekāya dhātuyā kehici vippayuttā.",
  "tika-abh09t9:74_6": "Itthindriyena ye dhammā khandhādīhi tīhipi saṅgahitā,",
  "tika-abh09t9:74_7": "te dhammā na kehici sampayuttā,",
  "tika-abh09t9:74_8": "catūhi khandhehi ekenāyatanena sattahi dhātūhi vippayuttā, ekena…pe…",
  "tika-abh09t9:74_9": "kehici vippayuttāti.",
  "tika-abh09t9:75_0": "Tattha ekenāti manāyatanena.",
  "tika-abh09t9:75_1": "Ekena khandhenāti saṅkhārakkhandhena.",
  "tika-abh09t9:75_2": "Kehicīti saṅkhārakkhandhe taṇhāya dhammāyatanadhammadhātūsu taṇhāvedanāsaññāhi.",
  "tika-abh09t9:75_3": "Sesaṁ suviññeyyameva.",
  "tika-abh09t9:75_4": "Ayaṁ saṅgahitenasampayuttavippayuttapade nayo.",
  "tika-abh09t9:76_0": "Sampayuttenasaṅgahitāsaṅgahitapadatthavaṇṇanā",
  "tika-abh09t9:77_0": "Sampayuttenasaṅgahitāsaṅgahitapade pana sampayuttenasampayuttapade niddiṭṭhāni vedanākkhandhādipadāneva niddisīyanti.",
  "tika-abh09t9:77_1": "Idaṁ hettha lakkhaṇaṁ –",
  "tika-abh09t9:77_2": "ye dhammā paṭhamaṁ uddhaṭapadena sampayuttā,",
  "tika-abh09t9:77_3": "tesaṁ khandhādīhi saṅgaho,",
  "tika-abh09t9:77_4": "asaṅgaho ca vuccati.",
  "tika-abh09t9:78_0": "Tatrāyaṁ nayo –",
  "tika-abh09t9:78_1": "vedanākkhandhena ye dhammā sampayuttā,",
  "tika-abh09t9:78_2": "te dhammā tīhi khandhehi dvīhi āyatanehi aṭṭhahi dhātūhi saṅgahitā,",
  "tika-abh09t9:78_3": "sesehi asaṅgahitā.",
  "tika-abh09t9:78_4": "Viññāṇakkhandhena ye dhammā sampayuttā,",
  "tika-abh09t9:78_5": "te dhammā tīhi khandhehi ekenāyatanena ekāya dhātuyā saṅgahitā,",
  "tika-abh09t9:78_6": "sesehi asaṅgahitāti.",
  "tika-abh09t9:79_0": "Tattha tīhīti saññākkhandhādīhi tīhi.",
  "tika-abh09t9:79_1": "Tehi vedanāya sampayuttā.",
  "tika-abh09t9:79_2": "Dvīhīti dhammāyatanamanāyatanehi.",
  "tika-abh09t9:79_3": "Sesaṁ suviññeyyameva.",
  "tika-abh09t9:79_4": "Ayaṁ sampayuttenasaṅgahitāsaṅgahitapade nayo.",
  "tika-abh09t9:80_0": "Asaṅgahitenasampayuttavippayuttapadatthavaṇṇanā",
  "tika-abh09t9:81_0": "Asaṅgahitenasampayuttavippayuttapade pana yāni padāni sukhumarūpaṁ aviññāṇaṁ,",
  "tika-abh09t9:81_1": "arūpaṁ saviññāṇaṁ vā,",
  "tika-abh09t9:81_2": "kevalaṁ arūpaṁ vā thūlarūpassapi kevalaṁ vā,",
  "tika-abh09t9:81_3": "sukhumarūpaṁ dīpenti,",
  "tika-abh09t9:81_4": "tesameva niddeso .",
  "tika-abh09t9:81_5": "Idaṁ hettha lakkhaṇaṁ –",
  "tika-abh09t9:81_6": "ye dhammā paṭhamaṁ uddhaṭadhammehi khandhādīhi tīhipi asaṅgahitā,",
  "tika-abh09t9:81_7": "tesaṁ khandhādīhi sampayogo,",
  "tika-abh09t9:81_8": "vippayogo ca vuccati.",
  "tika-abh09t9:82_0": "Tatrāyaṁ nayo –",
  "tika-abh09t9:82_1": "rūpakkhandhena ye dhammā khandhādīhi asaṅgahitā,",
  "tika-abh09t9:82_2": "te dhammā tīhi khandhehi sampayuttā,",
  "tika-abh09t9:82_3": "ekenāyatanena ekāya dhātuyā kehici sampayuttā,",
  "tika-abh09t9:82_4": "ekena khandhena dasahi āyatanadhātūhi vippayuttā,",
  "tika-abh09t9:82_5": "ekenāyatanena ekāya dhātuyā kehici vippayuttā.",
  "tika-abh09t9:82_6": "Evaṁ dhammāyatanaitthindriyādīsupi yojanā.",
  "tika-abh09t9:83_0": "Arūpabhavena ye dhammā khandhādīhi asaṅgahitā,",
  "tika-abh09t9:83_1": "te sampayuttāti natthi.",
  "tika-abh09t9:83_2": "Te catūhi khandhehi ekenāyatanena sattahi dhātūhi vippayuttā,",
  "tika-abh09t9:83_3": "ekenāyatanena ekāya dhātuyā kehici vippayuttā.",
  "tika-abh09t9:83_4": "Evaṁ iddhipādakusalādipadesupi yojanā.",
  "tika-abh09t9:84_0": "Tattha rūpakkhandhena viññāṇasseva tīhipi asaṅgahitattā tassa tīhi vedanādīhi sampayogo,",
  "tika-abh09t9:84_1": "itarehi ca vippayogo ñātabbo.",
  "tika-abh09t9:84_2": "Sesaṁ suviññeyyameva.",
  "tika-abh09t9:84_3": "Ayaṁ asaṅgahitenasampayuttavippayuttapade nayo.",
  "tika-abh09t9:85_0": "Vippayuttenasaṅgahitāsaṅgahitapadatthavaṇṇanā",
  "tika-abh09t9:86_0": "Vippayuttenasaṅgahitāsaṅgahitapade pana yāni padāni kevalānaṁ sārammaṇānaṁ,",
  "tika-abh09t9:86_1": "anārammaṇānaṁ vā dhammānaṁ pakāsakāni ca sabhāvajātibhūmikālasantānavasena bhinnatāya kehici arūpakkhandhehi",
  "tika-abh09t9:86_2": "vippayuttānaṁ anārammaṇadhammamissārūpakkhandhānaṁ pakāsakāni dukkhasaccaabyākataparittaatītaajjhattādipadāni,",
  "tika-abh09t9:86_3": "tesameva niddeso itaresaṁ dhammāyatanajīvitindriyanāmarūpasaḷāyatanajātijarāmaraṇaajjhattabahiddhāanidassanaappaṭighanahetuādīnaṁ",
  "tika-abh09t9:86_4": "tesaṁ kenaci vippayogāsambhavā.",
  "tika-abh09t9:86_5": "Idaṁ hettha lakkhaṇaṁ –",
  "tika-abh09t9:86_6": "ye dhammā paṭhamaṁ uddhaṭapadena vippayuttā,",
  "tika-abh09t9:86_7": "tesaṁ khandhādīhi saṅgaho,",
  "tika-abh09t9:86_8": "asaṅgaho ca vuccati.",
  "tika-abh09t9:87_0": "Tatrāyaṁ nayo –",
  "tika-abh09t9:87_1": "rūpakkhandhena ye dhammā vippayuttā,",
  "tika-abh09t9:87_2": "te dhammā catūhi khandhehi dvīhāyatanehi aṭṭhahi dhātūhi saṅgahitā,",
  "tika-abh09t9:87_3": "ekena khandhena dasahi āyatanadhātūhi asaṅgahitā.",
  "tika-abh09t9:87_4": "Dukkhasaccena ye dhammā vippayuttā,",
  "tika-abh09t9:87_5": "te dhammā catūhi khandhehi dvīhāyatanehi dvīhi dhātūhi saṅgahitā.",
  "tika-abh09t9:87_6": "Tattha dukkhasaccena vippayuttā nāma lokuttaracittacetasikāni,",
  "tika-abh09t9:87_7": "te ca dhammā vedanākkhandhādicatukkhandhehi manoviññāṇadhammadhātuvasena dvīhi dhātūhi saṅgahitāti.",
  "tika-abh09t9:87_8": "Sesaṁ suviññeyyameva.",
  "tika-abh09t9:87_9": "Ayaṁ vippayuttenasaṅgahitāsaṅgahitapade nayo.",
  "tika-abh09t9:87_10": "Ayamettha saṅkhepato vibhaṅganayena saddhiṁ atthanicchayo,",
  "tika-abh09t9:87_11": "vitthāro pana dhātukathāpāḷiaṭṭhakathāsu (dhātu. 12; dhātu. aṭṭha.",
  "tika-abh09t9:87_12": "1-2) gahetabboti.",
  "tika-abh09t9:88_0": "Mohavicchedaniyā abhidhammamātikatthavaṇṇanāya",
  "tika-abh09t9:89_0": "Dhātukathāmātikatthavaṇṇanā niṭṭhitā."
}