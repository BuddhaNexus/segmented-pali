{
  "tika-vin08t3:0_0": "3. Bhesajjādikaraṇavinicchayakathā",
  "tika-vin08t3:1_0": "15.",
  "tika-vin08t3:1_1": "Evaṁ parikkhāravinicchayaṁ kathetvā idāni bhesajjakaraṇaparittapaṭisanthārānaṁ vinicchayaṁ kathetuṁ “bhesajjā”tiādimāha.",
  "tika-vin08t3:1_2": "Tattha bhisakkassa idaṁ kammaṁ bhesajjaṁ. Kiṁ taṁ?",
  "tika-vin08t3:1_3": "Tikicchanaṁ.",
  "tika-vin08t3:1_4": "Kariyate karaṇaṁ,",
  "tika-vin08t3:1_5": "bhesajjassa karaṇaṁ bhesajjakaraṇaṁ,",
  "tika-vin08t3:1_6": "vejjakammakaraṇanti vuttaṁ hoti.",
  "tika-vin08t3:1_7": "Parisamantato tāyati rakkhatīti parittaṁ,",
  "tika-vin08t3:1_8": "ārakkhāti attho.",
  "tika-vin08t3:1_9": "Paṭisantharaṇaṁ paṭisanthāro,",
  "tika-vin08t3:1_10": "attanā saddhiṁ aññesaṁ sambandhakaraṇanti attho.",
  "tika-vin08t3:1_11": "Tattha yo vinicchayo mātikāyaṁ “bhesajjakaraṇampi ca parittaṁ,",
  "tika-vin08t3:1_12": "paṭisanthāro”ti mayā vutto,",
  "tika-vin08t3:1_13": "tasmiṁ samabhiniviṭṭhe bhesajjakaraṇavinicchaye.",
  "tika-vin08t3:1_14": "Sahadhammo etesanti sahadhammikā, tesaṁ,",
  "tika-vin08t3:1_15": "ekassa satthuno sāsane sahasikkhamānadhammānanti attho.",
  "tika-vin08t3:1_16": "Atha vā sahadhamme niyuttā sahadhammikā, tesaṁ,",
  "tika-vin08t3:1_17": "sahadhammasaṅkhāte sikkhāpade sikkhamānabhāvena niyuttānanti attho.",
  "tika-vin08t3:1_18": "Vivaṭṭanissitasīlādiyuttabhāvena samattā samasīlasaddhāpaññānaṁ.",
  "tika-vin08t3:1_19": "Etena dussīlānaṁ bhinnaladdhikānañca akātumpi labbhatīti dasseti.",
  "tika-vin08t3:2_0": "Ñātakapavāritaṭṭhānato vāti attano vā tesaṁ vā ñātakapavāritaṭṭhānato.",
  "tika-vin08t3:2_1": "Na kariyitthāti akatā,",
  "tika-vin08t3:2_2": "ayuttavasena akatapubbā viññatti akataviññatti.",
  "tika-vin08t3:2_3": "Vajirabuddhiṭīkāyaṁ pana “akataviññattiyāti na viññattiyā.",
  "tika-vin08t3:2_4": "Sā hi ananuññātattā katāpi akatā viyāti akataviññatti,",
  "tika-vin08t3:2_5": "‘vadeyyātha bhante yenattho’ti evaṁ akataṭṭhāne viññatti akataviññattīti likhita”nti vuttaṁ.",
  "tika-vin08t3:2_6": "Sāratthadīpaniyaṁ “gilānassa atthāya appavāritaṭṭhānato viññattiyā anuññātattā katāpi akatā viyāti akataviññatti,",
  "tika-vin08t3:2_7": "‘vada bhante paccayenā’ti evaṁ akatapavāraṇaṭṭhāne ca viññatti akataviññattī”ti.",
  "tika-vin08t3:3_0": "16.Paṭiyādiyatīti sampādeti.",
  "tika-vin08t3:3_1": "Akātuṁ na vaṭṭatīti ettha dukkaṭanti vadanti,",
  "tika-vin08t3:3_2": "ayuttatāvasena panettha akaraṇappaṭikkhepo vutto,",
  "tika-vin08t3:3_3": "na āpattivasenāti gahetabbaṁ.",
  "tika-vin08t3:3_4": "Sabbaṁparikammaṁ anāmasantenāti mātugāmasarīrādīnaṁ anāmāsattā vuttaṁ.",
  "tika-vin08t3:3_5": "Yāva ñātakā na passantīti yāva tassa ñātakā na passanti.",
  "tika-vin08t3:3_6": "“Titthiyabhūtānaṁ mātāpitūnaṁ sahatthā dātuṁ na vaṭṭatī”ti vajirabuddhiṭīkāyaṁ vuttaṁ.",
  "tika-vin08t3:4_0": "17.",
  "tika-vin08t3:4_1": "Pitu bhaginī pitucchā.",
  "tika-vin08t3:4_2": "Mātu bhātā mātulo.",
  "tika-vin08t3:4_3": "Nappahontīti kātuṁ na sakkontīti ṭīkāsu vuttaṁ.",
  "tika-vin08t3:4_4": "“Tesaṁyeva santakaṁ bhesajjaṁ gahetvā kevalaṁ yojetvā dātabba”nti vatvā “sace pana nappahonti yācanti ca,",
  "tika-vin08t3:4_5": "detha no bhante,",
  "tika-vin08t3:4_6": "tumhākaṁ paṭidassāmā”ti vuttattā pana tesaṁ bhesajjassa appahonakattā bhesajjameva yācantīti aṭṭhakathādhippāyo dissati,",
  "tika-vin08t3:4_7": "vīmaṁsitabbo.",
  "tika-vin08t3:4_8": "Na yācantīti lajjāya na yācanti,",
  "tika-vin08t3:4_9": "gāravena vā.",
  "tika-vin08t3:4_10": "“Ābhogaṁ katvā”ti vuttattā aññathā dentassa āpattiyeva.",
  "tika-vin08t3:4_11": "Sāratthadīpaniyaṁ pana “ābhogaṁ katvāti idaṁ kattabbakaraṇadassanavasena vuttaṁ,",
  "tika-vin08t3:4_12": "ābhogaṁ pana akatvāpi dātuṁ vaṭṭatīti tīsu gaṇṭhipadesu likhita”nti vuttaṁ.",
  "tika-vin08t3:4_13": "Porāṇaṭīkāyampi tadeva gahetvā likhitaṁ.",
  "tika-vin08t3:4_14": "Vimativinodaniyaṁ pana taṁ vacanaṁ paṭikkhittaṁ.",
  "tika-vin08t3:4_15": "Vuttañhi tattha keci pana “ābhogaṁ akatvāpi dātuṁ vaṭṭatīti vadanti,",
  "tika-vin08t3:4_16": "taṁ na yuttaṁ bhesajjakaraṇassa,",
  "tika-vin08t3:4_17": "pāḷiyaṁ ‘anāpatti bhikkhu pārājikassa,",
  "tika-vin08t3:4_18": "āpatti dukkaṭassā’ti evaṁ antarāpattidassanavasena sāmaññato paṭikkhittattā,",
  "tika-vin08t3:4_19": "aṭṭhakathāyaṁ avuttappakārena karontassa sutteneva āpattisiddhāti daṭṭhabbā.",
  "tika-vin08t3:4_20": "Teneva aṭṭhakathāyampi ‘tesaññeva santaka’ntiādi vutta”nti.",
  "tika-vin08t3:5_0": "Ete dasa ñātake ṭhapetvāti tesaṁ puttanattādayopi tappaṭibaddhattā ñātakā evāti tepi ettheva saṅgahitā.",
  "tika-vin08t3:5_1": "Tena aññesanti iminā aññātakānaṁ gahaṇaṁ veditabbaṁ.",
  "tika-vin08t3:5_2": "Tenevāha “etesaṁ puttaparamparāyā”tiādi.",
  "tika-vin08t3:5_3": "Kulaparivaṭṭāti kulānaṁ paṭipāṭi,",
  "tika-vin08t3:5_4": "kulaparamparāti vuttaṁ hoti.",
  "tika-vin08t3:5_5": "Bhesajjaṁ karontassāti yathāvuttavidhinā karontassa,",
  "tika-vin08t3:5_6": "“tāvakālikaṁ dassāmī”ti ābhogaṁ akatvā dentassapi pana antarāpattidukkaṭaṁ vinā micchājīvanaṁ vā kuladūsanaṁ vā na hotiyeva.",
  "tika-vin08t3:5_7": "Tenāha “vejjakammaṁ vā kuladūsakāpatti vā na hotī”ti.",
  "tika-vin08t3:5_8": "Ñātakānañhi santakaṁ yācitvāpi gahetuṁ vaṭṭati,",
  "tika-vin08t3:5_9": "tasmā tattha kuladūsanādi na siyā.",
  "tika-vin08t3:5_10": "Sāratthadīpaniyampi “mayhaṁ dassanti karissantīti paccāsāya karontassapi yācitvā gahetabbaṭṭhānatāya",
  "tika-vin08t3:5_11": "ñātakesu vejjakammaṁ vā kuladūsakāpatti vā na hotīti vadantī”ti vuttaṁ.",
  "tika-vin08t3:5_12": "Vajirabuddhiṭīkāyaṁ pana “vejjakammaṁ vā kuladūsakāpatti vā na hotīti vacanato yāva sattamo kulaparivaṭṭo,",
  "tika-vin08t3:5_13": "tāva bhesajjaṁ kātuṁ vaṭṭatīti vadantī”ti ettakameva vuttaṁ.",
  "tika-vin08t3:5_14": "Sabbapadesu vinicchayo veditabboti “cūḷamātuyā”tiādīsu sabbapadesu cūḷamātuyā sāmikotiādinā yojetvā heṭṭhā vuttanayeneva vinicchayo veditabbo.",
  "tika-vin08t3:6_0": "Upajjhāyassa āharāmāti idaṁ upajjhāyena mama ñātakānaṁ bhesajjaṁ āharathāti āṇattehi kattabbavidhidassanatthaṁ vuttaṁ.",
  "tika-vin08t3:6_1": "Iminā ca sāmaṇerādīnaṁ apaccāsāyapi parajanassa bhesajjakaraṇaṁ na vaṭṭatīti dasseti.",
  "tika-vin08t3:6_2": "Vuttanayeneva pariyesitvāti iminā “bhikkhācāravattena vā”tiādinā,",
  "tika-vin08t3:6_3": "“ñātisāmaṇerehi vā”tiādinā ca vuttamatthaṁ atidisati.",
  "tika-vin08t3:6_4": "Apaccāsīsantenāti āgantukacorādīnaṁ karontenapi manussā nāma upakārakā hontīti attano tehi lābhaṁ apatthayantena,",
  "tika-vin08t3:6_5": "paccāsāya karontassa pana vejjakammakuladūsanādinā doso hotīti adhippāyo.",
  "tika-vin08t3:6_6": "Evañhi upakāre kate sāsanassa guṇaṁ ñatvā pasīdanti,",
  "tika-vin08t3:6_7": "saṅghassa vā upakārakā hontīti karaṇe pana doso natthi.",
  "tika-vin08t3:6_8": "Keci pana “apaccāsīsantena āgantukādīnaṁ paṭikkhittapuggalānampi dātuṁ vaṭṭatī”ti vadanti,",
  "tika-vin08t3:6_9": "taṁ na yuttaṁ kattabbākattabbaṭṭhānavibhāgassa niratthakattappasaṅgato apaccāsīsantena “sabbesampi dātuṁ",
  "tika-vin08t3:6_10": "kātuñca vaṭṭatī”ti ettakamattasseva vattabbato.",
  "tika-vin08t3:6_11": "Apaccāsīsanañca micchājīvakuladūsanādidosanisedhanatthameva vuttaṁ na bhesajjakaraṇasaṅkhātāya imissā",
  "tika-vin08t3:6_12": "antarāpattiyā muccanatthaṁ āgantukacorādīnaṁ anuññātānaṁ dāneneva tāya āpattiyā muccanatoti gahetabbaṁ.",
  "tika-vin08t3:7_0": "18.",
  "tika-vin08t3:7_1": "Teneva apaccāsīsantenapi akātabbaṭṭhānaṁ dassetuṁ “saddhaṁ kula”ntiādi vuttaṁ.",
  "tika-vin08t3:7_2": "“Bhesajjaṁ ācikkhathā”ti vuttepi “aññamaññaṁ pana kathā kātabbā”ti idaṁ pariyāyattā vaṭṭati.",
  "tika-vin08t3:7_3": "Evaṁ heṭṭhā vuttanayena idañcidañca gahetvā karontīti iminā pariyāyena kathentassapi nevatthi dosoti ācariyā.",
  "tika-vin08t3:7_4": "Pucchantīti iminā diṭṭhadiṭṭharogīnaṁ pariyāyenapi vatvā vicaraṇaṁ ayuttanti dasseti.",
  "tika-vin08t3:7_5": "Pucchitassapi pana paccāsīsantassa pariyāyakathāpi na vaṭṭatīti vadanti.",
  "tika-vin08t3:7_6": "Samullapesīti apaccāsīsanto eva aññamaññaṁ kathaṁ samuṭṭhāpesi.",
  "tika-vin08t3:7_7": "Ācariyabhāgoti vinayācāraṁ akopetvā bhesajjācikkhaṇena vejjācariyabhāgo ayanti atthoti vimativinodaniyaṁ vuttaṁ.",
  "tika-vin08t3:8_0": "Sāratthadīpaniyaṁ pana “vinayalakkhaṇaṁ ajānantassa anācariyassa tadanurūpavohārāsambhavato īdisassa",
  "tika-vin08t3:8_1": "lābhassa uppatti nāma natthīti ‘ācariyabhāgo nāma aya’nti vuttaṁ.",
  "tika-vin08t3:8_2": "Vinaye pakataññunā ācariyena labhitabbabhāgo ayanti vuttaṁ hotī”ti vuttaṁ.",
  "tika-vin08t3:8_3": "“Pupphapūjanatthāya dinnepi akappiyavohārena vidhānassa ayuttattā ‘kappiyavasenā’ti vuttaṁ,",
  "tika-vin08t3:8_4": "‘pupphaṁ āharathā’tiādinā kappiyavohāravasenāti attho”ti sāratthadīpaniyaṁ vuttaṁ.",
  "tika-vin08t3:8_5": "Vimativinodaniyaṁ pana “pupphapūjanatthāyapi sampaṭicchiyamānaṁ rūpiyaṁ attano santakattabhajanena nissaggiyamevāti āha ‘kappiyavasena gāhāpetvā’ti.",
  "tika-vin08t3:8_6": "‘Amhākaṁ rūpiyaṁ na vaṭṭati,",
  "tika-vin08t3:8_7": "pupphapūjanatthaṁ pupphaṁ vaṭṭatī’tiādinā paṭikkhipitvā kappiyena kammena gāhāpetvāti attho”ti vuttaṁ.",
  "tika-vin08t3:8_8": "Vajirabuddhiṭīkāyaṁ pana “kappiyavasenāti amhākaṁ pupphaṁ ānethātiādinā.",
  "tika-vin08t3:8_9": "‘Pūjaṁ akāsī’ti vuttattā sayaṁ gahetuṁ na vaṭṭatīti vadantī”ti ettakameva vuttaṁ.",
  "tika-vin08t3:8_10": "Ayamettha bhesajjakaraṇavinicchayakathālaṅkāro.",
  "tika-vin08t3:9_0": "19.",
  "tika-vin08t3:9_1": "Evaṁ bhesajjakaraṇavinicchayaṁ kathetvā idāni parittakaraṇavinicchayaṁ kathetumāha “paritte panā”tiādi.",
  "tika-vin08t3:9_2": "Tattha yadi “parittaṁ karothā”ti vutte karonti,",
  "tika-vin08t3:9_3": "bhesajjakaraṇaṁ viya gihikammaṁ viya ca hotīti “na kātabba”nti vuttaṁ.",
  "tika-vin08t3:9_4": "“Parittaṁ bhaṇathā”ti vutte pana dhammajjhesanattā anajjhiṭṭhenapi bhaṇitabbo dhammo,",
  "tika-vin08t3:9_5": "pageva ajjhiṭṭhenāti “kātabba”nti vuttaṁ,",
  "tika-vin08t3:9_6": "cāletvā suttaṁ parimajjitvāti parittaṁ karontena kātabbavidhiṁ dasseti.",
  "tika-vin08t3:9_7": "Cāletvā suttaṁ parimajjitvāti idaṁ vā “parittāṇaṁ ettha pavesemī”ti cittena evaṁ kate parittāṇā ettha pavesitā nāma hotīti vuttaṁ.",
  "tika-vin08t3:9_8": "Vihārato…pe…",
  "tika-vin08t3:9_9": "dukkaṭanti idaṁ aññātake gahaṭṭhe sandhāya vuttanti vadanti.",
  "tika-vin08t3:9_10": "Pādesu udakaṁ ākiritvāti idaṁ tasmiṁ dese cārittavasena vuttaṁ.",
  "tika-vin08t3:9_11": "Tattha hi pāḷiyā nisinnānaṁ bhikkhūnaṁ pādesu rogavūpasamanādiatthāya udakaṁ siñcitvā parittaṁ kātuṁ",
  "tika-vin08t3:9_12": "suttañca ṭhapetvā “parittaṁ bhaṇathā”ti vatvā gacchanti.",
  "tika-vin08t3:9_13": "Evañhi kariyamāne yadi pāde apanenti,",
  "tika-vin08t3:9_14": "manussā taṁ “avamaṅgala”nti maññanti “rogo na vūpasamessatī”ti.",
  "tika-vin08t3:9_15": "Tenāha “na pādā apanetabbā”ti.",
  "tika-vin08t3:10_0": "Matasarīradassane viya kevale susānadassanepi idaṁ jātānaṁ sattānaṁ vayagamanaṭṭhānanti maraṇasaññā uppajjatīti āha “sīvathikadassane…pe…",
  "tika-vin08t3:10_1": "maraṇassatiṁ paṭilabhissāmāti gantuṁ vaṭṭatī”ti.",
  "tika-vin08t3:10_2": "Lesakappaṁ akatvā samuppannasuddhacittena “parivāratthāya āgacchantū”ti vuttepi gantuṁ vaṭṭatīti vimativinodaniyaṁ vuttaṁ.",
  "tika-vin08t3:10_3": "Etena asubhadassananti vacanamattena lesakappaṁ katvā evaṁ gate matassa ñātakā pasīdissanti,",
  "tika-vin08t3:10_4": "dānaṁ dassanti,",
  "tika-vin08t3:10_5": "mayaṁ lābhaṁ labhissāma,",
  "tika-vin08t3:10_6": "upaṭṭhākaṁ labhissāmāti asuddhacittena gantuṁ na vaṭṭatīti dasseti.",
  "tika-vin08t3:10_7": "Kammaṭṭhānasīsena pana “maraṇassatiṁ labhissāmā”tiādinā suddhacittena pakkositepi apakkositepi gantuṁ vaṭṭatīti dīpeti.",
  "tika-vin08t3:10_8": "Tālapaṇṇassa parittalekhanaṭṭhānattā parittasuttassa parittakaraṇasaññāṇattā tāni disvā amanussā parittasaññāya",
  "tika-vin08t3:10_9": "apakkamantīti āha “tālapaṇṇaṁ pana parittasuttaṁ vā hatthe vā pāde vā bandhitabba”nti.",
  "tika-vin08t3:11_0": "Ettha ca ādito paṭṭhāya yāva “āṭānāṭiyaparittaṁ vā bhaṇitabba”nti ettakoyeva vinayaṭṭhakathābhato pāḷimuttaparittakaraṇavinicchayo,",
  "tika-vin08t3:11_1": "na pana tato paraṁ vutto,",
  "tika-vin08t3:11_2": "tasmā “idha panā”tiādiko kathāmaggo samantapāsādikāyaṁ natthi,",
  "tika-vin08t3:11_3": "tīsu ṭīkāsupi taṁsaṁvaṇṇanānayo natthi,",
  "tika-vin08t3:11_4": "tathāpi so suttaṭṭhakathāyaṁ āgatovāti taṁ dassetuṁ “idha pana āṭānāṭiyasuttassa parikammaṁ veditabba”ntiādimāha.",
  "tika-vin08t3:11_5": "Tattha idhāti “āṭānāṭiyaparittaṁ vā bhaṇitabba”nti vacane.",
  "tika-vin08t3:11_6": "Panāti visesatthe nipāto.",
  "tika-vin08t3:11_7": "Dīghanikāye pāthikavagge āgatassa āṭānāṭiyaparittassa parikammaṁ evaṁ veditabbanti yojanā.",
  "tika-vin08t3:11_8": "Yadi paṭhamameva na vattabbaṁ,",
  "tika-vin08t3:11_9": "atha kiṁ kātabbanti āha “mettasutta”ntiādi.",
  "tika-vin08t3:11_10": "Evañhi laddhāsevanaṁ hutvā atiojavantaṁ hoti.",
  "tika-vin08t3:12_0": "Piṭṭhaṁ vā maṁsaṁ vāti vā-saddo aniyamattho,",
  "tika-vin08t3:12_1": "tena macchakhaṇḍapūvakhajjakādayo saṅgaṇhāti.",
  "tika-vin08t3:12_2": "Otāraṁ labhantīti attanā piyāyitakhādanīyanibaddhavasanaṭṭhānalābhatāya avatāraṇaṁ labhanti.",
  "tika-vin08t3:12_3": "Haritūpalittanti allagomayalittaṁ.",
  "tika-vin08t3:12_4": "Idañhi porāṇakacārittaṁ bhūmivisuddhakaraṇaṁ.",
  "tika-vin08t3:12_5": "Parisuddhaṁ…pe…",
  "tika-vin08t3:12_6": "nisīditabbanti iminā parittakārakassa bhikkhuno mettākaruṇāvasena cittavisuddhipi icchitabbāti dasseti.",
  "tika-vin08t3:12_7": "Evañhi sati upari vakkhamānaubhayato rakkhāsaṁvidhānena sameti.",
  "tika-vin08t3:12_8": "Ṭīkāyaṁ pana “sarīrasuddhipi icchitabbāti dassetī”ti vuttaṁ.",
  "tika-vin08t3:12_9": "Tadetaṁ vicāretabbaṁ.",
  "tika-vin08t3:12_10": "Na hi “kāyasuddhimattena amanussānaṁ piyo hotī”ti vuttaṁ,",
  "tika-vin08t3:12_11": "mettāvaseneva pana vuttaṁ.",
  "tika-vin08t3:12_12": "Vuttañhetaṁ bhagavatā “mettāya,",
  "tika-vin08t3:12_13": "bhikkhave,",
  "tika-vin08t3:12_14": "cetovimuttiyā…pe…",
  "tika-vin08t3:12_15": "ekādasānisaṁsā pāṭikaṅkhā.",
  "tika-vin08t3:12_16": "Katame ekādasa?",
  "tika-vin08t3:12_17": "Sukhaṁ supati,",
  "tika-vin08t3:12_18": "sukhaṁ paṭibujjhati,",
  "tika-vin08t3:12_19": "na pāpakaṁ supinaṁ passati,",
  "tika-vin08t3:12_20": "manussānaṁ piyo hoti,",
  "tika-vin08t3:12_21": "amanussānaṁ piyo hotī”tiādi.",
  "tika-vin08t3:13_0": "Parittakārako…pe…",
  "tika-vin08t3:13_1": "samparivāritenāti idaṁ parittakaraṇo bāhirato ārakkhāsaṁvidhānaṁ,",
  "tika-vin08t3:13_2": "“metta…pe…",
  "tika-vin08t3:13_3": "vattabba”nti abbhantarato ārakkhāsaṁvidhānaṁ,",
  "tika-vin08t3:13_4": "evaṁ ubhayato rakkhāsaṁvidhānaṁ hoti.",
  "tika-vin08t3:13_5": "Evañhi amanussā parittakārakassa antarāyaṁ kātuṁ na visahanti.",
  "tika-vin08t3:13_6": "Maṅgalakathā vattabbāti amanussānaṁ tosanatthāya paṇṇākāraṁ katvā mahāmaṅgalakathā kathetabbā.",
  "tika-vin08t3:13_7": "Evaṁ upari vakkhamānena “tuyhaṁ paṇṇākāratthāya mahāmaṅgalakathā vuttā”ti vacanena sameti.",
  "tika-vin08t3:13_8": "Ṭīkāyaṁ pana “pubbupacāravasena vattabbā”ti vuttaṁ.",
  "tika-vin08t3:13_9": "Sabbasannipātoti tasmiṁ vihāre tasmiṁ gāmakkhette sabbesaṁ bhikkhūnaṁ sannipāto ghosetabbo “cetiyaṅgaṇe sabbehi sannipatitabba”nti.",
  "tika-vin08t3:13_10": "Anāgantuṁnāmana labhatīti amanusso buddhāṇābhayena rājāṇābhayena anāgantuṁ na labhati catunnaṁ mahārājūnaṁ āṇāṭṭhāniyattā.",
  "tika-vin08t3:13_11": "Gahitakāpadesena amanussova pucchito hotīti “amanussagahitako ‘tvaṁ ko nāmo’ti pucchitabbo”ti vuttaṁ.",
  "tika-vin08t3:13_12": "Mālāgandhādīsūti mālāgandhādipūjāsu.",
  "tika-vin08t3:13_13": "Āsanapūjāyāti cetiye buddhāsanapūjāya.",
  "tika-vin08t3:13_14": "Piṇḍapāteti bhikkhusaṅghassa piṇḍapātadāne.",
  "tika-vin08t3:13_15": "Evaṁ vatthuppadesena cetanā vuttā,",
  "tika-vin08t3:13_16": "tasmā pattidānaṁ sambhavati.",
  "tika-vin08t3:14_0": "Devatānanti yakkhasenāpatīnaṁ.",
  "tika-vin08t3:14_1": "Vuttañhi āṭānāṭiyasutte “imesaṁ yakkhānaṁ mahāyakkhānaṁ senāpatīnaṁ mahāsenāpatīnaṁ ujjhāpetabba”ntiādi.",
  "tika-vin08t3:14_2": "Āṭāti dabbimukhasakuṇā.",
  "tika-vin08t3:14_3": "Te āṭā nadanti etthāti āṭānādaṁ,",
  "tika-vin08t3:14_4": "devanagaraṁ,",
  "tika-vin08t3:14_5": "āṭānāde kataṁ āṭānādiyaṁ, suttaṁ.",
  "tika-vin08t3:14_6": "Ṭīkāyaṁ “parittaṁ bhaṇitabbanti etthāpi ‘mettacittaṁ purecārikaṁ katvā’ti ca ‘maṅgalakathā vattabbā’ti",
  "tika-vin08t3:14_7": "ca ‘vihārassa upavane’ti ca evamādi sabbaṁ gihīnaṁ parittakaraṇe vuttaṁ parikammaṁ kātabbamevā”ti vuttaṁ,",
  "tika-vin08t3:14_8": "evaṁ sati aṭṭhakathāyaṁ “etaṁ tāva gihīnaṁ parikamma”nti vatvā “sace pana bhikkhū”tiādinā visesatthajotakena",
  "tika-vin08t3:14_9": "pana-saddena saha vuccamānaṁ “idaṁ bhikkhūnaṁ parikamma”nti vacanaṁ niratthakaṁ viya hoti.",
  "tika-vin08t3:14_10": "Avisese hi sati bhedo kātabbo na siyā.",
  "tika-vin08t3:14_11": "Bhikkhūnañca yathāvuttāva bāhirārakkhā dukkarā hoti,",
  "tika-vin08t3:14_12": "tasmā gihīnaṁ parittakaraṇe vuttaparikamme asampajjamānepi aṭṭhakathāyaṁ vuttanayeneva kātuṁ vaṭṭatīti no mati.",
  "tika-vin08t3:15_0": "Idaṁ pana idha āgataṁ āṭānāṭiyasuttaparikammaṁ sutvā “idaṁ suttaṁ amanussānaṁ amanāpaṁ,",
  "tika-vin08t3:15_1": "sajjhāyantassa parittaṁ karontassa amanussā antarāyaṁ kareyyu”nti maññamānā porāṇā catūhi mahārājehi",
  "tika-vin08t3:15_2": "ārocitaṁ sabbaññubuddhena desitaṁ mūlabhūtaṁ dīghanikāye āgataṁ āṭānāṭiyasuttaṁ pahāya mūlasuttato gāthāchakkameva",
  "tika-vin08t3:15_3": "gahetvā avasesaṁ sabbaṁ suttaṁ ṭhapetvā aññagāthāyo pakkhipitvā “āṭānāṭiyaparitta”nti ṭhapesuṁ,",
  "tika-vin08t3:15_4": "tampi parittaṁ amūlabhūtattā ekenākārena dhāretuṁ asakkontā keci saṁkhittena dhārenti,",
  "tika-vin08t3:15_5": "keci vitthārena,",
  "tika-vin08t3:15_6": "keci ekaccā gāthāyo pakkhipanti,",
  "tika-vin08t3:15_7": "keci nikkhipanti,",
  "tika-vin08t3:15_8": "keci bhikkhū taṁmissakaparittampi maṅgalakaraṇakālādīsu vattumavisahantā taṁ ṭhapetvā aññasuttāniyeva bhaṇanti,",
  "tika-vin08t3:15_9": "sabbametaṁ ayuttaṁ viya dissati. Kasmā?",
  "tika-vin08t3:15_10": "Cattāropi mahārājāno imaṁ āṭānāṭiyaṁ rakkhaṁ saṁvidahamānā buddhasāsane amanussānaṁ pasādāya,",
  "tika-vin08t3:15_11": "catassannaṁ parisānaṁ aviheṭhanāya eva saṁvidahiṁsu,",
  "tika-vin08t3:15_12": "na aññena kāraṇena.",
  "tika-vin08t3:15_13": "Vuttañhi tattha “tattha santi uḷārā yakkhānivāsino,",
  "tika-vin08t3:15_14": "ye imasmiṁ bhagavato pāvacane appasannā,",
  "tika-vin08t3:15_15": "tesaṁ pasādāya uggaṇhātu bhante bhagavā āṭānāṭiyaṁ rakkhaṁ bhikkhūnaṁ bhikkhunīnaṁ upāsakānaṁ upāsikānaṁ guttiyā rakkhāya avihiṁsāya phāsuvihārāyā”ti.",
  "tika-vin08t3:16_0": "Sammāsambuddhenapi imassa suttassa nigamane “uggaṇhātha bhikkhave āṭānāṭiyaṁ rakkhaṁ,",
  "tika-vin08t3:16_1": "pariyāpuṇātha bhikkhave āṭānāṭiyaṁ rakkhaṁ,",
  "tika-vin08t3:16_2": "dhāretha bhikkhave āṭānāṭiyaṁ rakkhaṁ,",
  "tika-vin08t3:16_3": "atthasaṁhitā bhikkhave āṭānāṭiyā rakkhā bhikkhūnaṁ bhikkhunīnaṁ upāsakānaṁ upāsikānaṁ guttiyā rakkhāya",
  "tika-vin08t3:16_4": "avihiṁsāya phāsuvihārāyā”ti bhikkhūnaṁ dhāraṇaṁ uyyojitaṁ ānisaṁsañca pakāsitaṁ.",
  "tika-vin08t3:16_5": "Aṭṭhakathācariyehi ca “buddhabhāsite ekakkharampi ekapadampi apanetabbaṁ nāma natthī”ti vuttaṁ,",
  "tika-vin08t3:16_6": "tasmā catūhi mahārājehi saṁvidahitaṁ sammāsambuddhena āhaccabhāsitaṁ tisso saṅgītiyo āruḷhaṁ pakatiāṭānāṭiyasuttameva dhāretuṁ sajjhāyituñca yuttaṁ,",
  "tika-vin08t3:16_7": "na bhagavatā abhāsitaṁ tisso saṅgītiyo anāruḷhaṁ missakasuttanti.",
  "tika-vin08t3:16_8": "Dīghanikāyaṭṭhakathāyaṁ āgataṁ idaṁ āṭānāṭiyaparittaparikammaṁ pana pakatisajjhāyanavācanādiṁ sandhāya aṭṭhakathācariyehi na vuttaṁ,",
  "tika-vin08t3:16_9": "atha kho gahaṭṭhaṁ vā pabbajitaṁ vā amanussehi gahitakāle mocāpanatthāya lokiyehi mantaṁ viya bhaṇanaṁ sandhāya vuttaṁ.",
  "tika-vin08t3:16_10": "Vuttañhi tattha “amanussagahitako tvaṁ ko nāmosīti pucchitabbo”tiādi.",
  "tika-vin08t3:17_0": "Āṭānāṭiyā rakkhā ca nāma na sakalasuttaṁ,",
  "tika-vin08t3:17_1": "atha kho “vipassissa ca namatthū”ti padaṁ ādiṁ katvā catunnaṁ mahārājūnaṁ vasena catukkhattuṁ āgataṁ",
  "tika-vin08t3:17_2": "“jinaṁ vandāma gotama”nti padaṁ pariyosānaṁ katvā vuttasuttekadesoyeva.",
  "tika-vin08t3:17_3": "Kathaṁ viññāyatīti ce?",
  "tika-vin08t3:17_4": "“Atha kho vessavaṇo mahārājā bhagavato adhivāsanaṁ viditvā imaṁ āṭānāṭiyaṁ rakkhaṁ abhāsī”ti ārabhitvā",
  "tika-vin08t3:17_5": "yathāvuttasuttekadesassa avasāne “ayaṁ kho mārisā āṭānāṭiyā rakkhā”ti niyyātitattā.",
  "tika-vin08t3:17_6": "Tasmā yathā nāma byagghādayo attano bhakkhaṁ vilumpantānaṁ balavaduṭṭhacittā bhavanti,",
  "tika-vin08t3:17_7": "evaṁ attanā gahitamanussaṁ mocāpentānaṁ amanussā paduṭṭhacittā honti.",
  "tika-vin08t3:17_8": "Iti tathā mocāpetuṁ āraddhakāle bhikkhūnaṁ parissayavinodanatthaṁ imaṁ āṭānāṭiyaparittaparikammaṁ aṭṭhakathācariyehi vuttanti daṭṭhabbaṁ.",
  "tika-vin08t3:17_9": "Ayaṁ parittakaraṇavinicchayakathālaṅkāro.",
  "tika-vin08t3:18_0": "20.Anāmaṭṭhapiṇḍapātoti ettha amasiyitthāti āmaṭṭho,",
  "tika-vin08t3:18_1": "na āmaṭṭho anāmaṭṭho.",
  "tika-vin08t3:18_2": "Piṇḍaṁ piṇḍaṁ hutvā patatīti piṇḍapāto.",
  "tika-vin08t3:18_3": "Anāmaṭṭho ca so piṇḍapāto cāti tathā,",
  "tika-vin08t3:18_4": "aggahitaaggo,",
  "tika-vin08t3:18_5": "aparibhutto piṇḍapātoti attho.",
  "tika-vin08t3:18_6": "Sacepi kahāpaṇagghanako hotīti iminā dāyakehi bahubyañjanena sampādetvā sakkaccaṁ dinnabhāvaṁ dīpeti.",
  "tika-vin08t3:18_7": "Tena vuttaṁ “saddhādeyyavinipātanaṁ natthī”ti,",
  "tika-vin08t3:18_8": "evaṁ sakkaccaṁ saddhāya dinnaṁ mahagghabhojanampi mātāpitūnaṁ datvā saddhādeyyavinipātanaṁ nāma na hoti,",
  "tika-vin08t3:18_9": "pageva appagghabhojaneti adhippāyo.",
  "tika-vin08t3:18_10": "Mātādipañcakaṁyeva vatvā bhesajjakaraṇe viya aparesampi dasannaṁ dātuṁ vaṭṭatīti avuttattā aññesaṁ ñātakānampi pesetvā dātuṁ na vaṭṭatīti siddhaṁ,",
  "tika-vin08t3:18_11": "“vihāraṁ sampattassa pana yassa kassaci āgantukassa vā”iccādivakkhamānattā vihāraṁ sampattānaṁ ñātakānampi āgantukasāmaññena dātuṁ vaṭṭatīti ca.",
  "tika-vin08t3:18_12": "Thālaketi saṅghike kaṁsādimaye thālake.",
  "tika-vin08t3:18_13": "Pattopi ettha saṅgayhati.",
  "tika-vin08t3:18_14": "Na vaṭṭatīti iminā dukkaṭanti dasseti.",
  "tika-vin08t3:18_15": "Dāmarikacorassāti rajjaṁ patthentassa pākaṭacorassa.",
  "tika-vin08t3:18_16": "Adīyamānepi “na dentī”ti kujjhantīti sambandho.",
  "tika-vin08t3:19_0": "Āmisassa dhammassa ca alābhena attano parassa ca antare sambhavantassa chiddassa vivarassa paṭisantharaṇaṁ pidahanaṁ paṭisanthāro.",
  "tika-vin08t3:19_1": "So pana dhammāmisavasena duvidho.",
  "tika-vin08t3:19_2": "Tattha āmisapaṭisanthāraṁ sandhāya “kassa kātabbo,",
  "tika-vin08t3:19_3": "kassa na kātabbo”ti vuttaṁ.",
  "tika-vin08t3:19_4": "Āgantukassa vā…pe…",
  "tika-vin08t3:19_5": "kātabboyevāti vuttamatthaṁ pākaṭaṁ kātuṁ “āgantukaṁ tāvā”tiādimāha.",
  "tika-vin08t3:19_6": "Khīṇaparibbayanti iminā agatibhāvaṁ karuṇāṭṭhānatañca dasseti.",
  "tika-vin08t3:19_7": "Tena ca tabbidhurānaṁ samiddhānaṁ āgantukattepi dātuṁ na vaṭṭatīti siddhaṁ hoti.",
  "tika-vin08t3:19_8": "“Apaccāsīsantenā”ti vatvā paccāsīsanappakāraṁ dassetuṁ “manussā nāmā”tiādi vuttaṁ.",
  "tika-vin08t3:19_9": "Ananuññātānaṁ pana apaccāsīsantenapi dātuṁ na vaṭṭati saddhādeyyavinipātattā,",
  "tika-vin08t3:19_10": "paccāsāya pana sati kuladūsanampi hoti.",
  "tika-vin08t3:19_11": "Ubbāsetvāti samantato tiyojanaṁ vilumpante manusse palāpetvā.",
  "tika-vin08t3:19_12": "Varapotthakacittattharaṇanti anekappakāraṁ itthipurisādiuttamarūpavicittaṁ attharaṇaṁ.",
  "tika-vin08t3:19_13": "Ayaṁ paṭisanthāravinicchayakathālaṅkāro.",
  "tika-vin08t3:20_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t3:21_0": "Bhesajjādivinicchayakathālaṅkāro nāma",
  "tika-vin08t3:22_0": "Tatiyo paricchedo."
}