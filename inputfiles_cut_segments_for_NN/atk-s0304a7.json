{
  "atk-s0304a7:0_0": "8. Gāmaṇisaṁyuttaṁ",
  "atk-s0304a7:1_0": "1. Caṇḍasuttavaṇṇanā",
  "atk-s0304a7:2_0": "353.",
  "atk-s0304a7:2_1": "Gāmaṇisaṁyuttassa paṭhame caṇḍo gāmaṇīti dhammasaṅgāhakattherehi caṇḍoti gahitanāmo eko gāmaṇi.",
  "atk-s0304a7:2_2": "Pātukarotīti bhaṇḍantaṁ paṭibhaṇḍanto akkosantaṁ paccakkosanto paharantaṁ paṭipaharanto pākaṭaṁ karotīti dasseti.",
  "atk-s0304a7:2_3": "Na pātukarotīti akkuṭṭhopi pahaṭopi kiñci paccanīkaṁ akarontoti dasseti.",
  "atk-s0304a7:3_0": "2. Tālapuṭasuttavaṇṇanā",
  "atk-s0304a7:4_0": "354.",
  "atk-s0304a7:4_1": "Dutiye tālapuṭoti evaṁnāmako.",
  "atk-s0304a7:4_2": "Tassa kira bandhanā pamuttatālapakkavaṇṇo viya mukhavaṇṇo vippasanno ahosi,",
  "atk-s0304a7:4_3": "tenassa tālapuṭoti nāmaṁ akaṁsu.",
  "atk-s0304a7:4_4": "Svāyaṁ abhinīhārasampanno pacchimabhavikapuggalo.",
  "atk-s0304a7:4_5": "Yasmā pana paṭisandhi nāma aniyatā ākāse khittadaṇḍasadisā,",
  "atk-s0304a7:4_6": "tasmā esa naṭakule nibbatti.",
  "atk-s0304a7:4_7": "Vuḍḍhippatto pana naṭasippe aggo hutvā sakalajambudīpe pākaṭo jāto.",
  "atk-s0304a7:4_8": "Tassa pañca sakaṭasatāni pañca mātugāmasatāni parivāro,",
  "atk-s0304a7:4_9": "bhariyāyapissa tāvatakāvāti mātugāmasahassena ceva sakaṭasahassena ca saddhiṁ yaṁ yaṁ nagaraṁ vā nigamaṁ vā pavisati,",
  "atk-s0304a7:4_10": "tatthassa puretarameva satasahassaṁ denti.",
  "atk-s0304a7:4_11": "Samajjavesaṁ gaṇhitvā pana mātugāmasahassena saddhiṁ kīḷaṁ karontassa yaṁ hatthūpagapādūpagādiābharaṇajātaṁ khipanti,",
  "atk-s0304a7:4_12": "tassa pariyanto natthi.",
  "atk-s0304a7:4_13": "So taṁdivasaṁ mātugāmasahassaparivārito rājagahe kīḷaṁ katvā paripakkañāṇattā saparivārova yena bhagavā tenupasaṅkami.",
  "atk-s0304a7:5_0": "Saccālikenāti saccena ca alikena ca.",
  "atk-s0304a7:5_1": "Tiṭṭhatetanti tiṭṭhatu etaṁ.",
  "atk-s0304a7:5_2": "Rajanīyāti rāgappaccayā mukhato pañcavaṇṇasuttanīharaṇavātavuṭṭhidassanādayo aññe ca kāmassādasaṁyuttākāradassanakā abhinayā.",
  "atk-s0304a7:5_3": "Bhiyyosomattāyāti adhikappamāṇattāya.",
  "atk-s0304a7:5_4": "Dosanīyāti dosappaccayā hatthapādacchedādidassanākārā.",
  "atk-s0304a7:5_5": "Mohanīyāti mohappaccayā udakaṁ gahetvā telakaraṇaṁ,",
  "atk-s0304a7:5_6": "telaṁ gahetvā udakakaraṇanti evamādayo māyāpabhedā.",
  "atk-s0304a7:6_0": "Pahāsonāma nirayoti visuṁ pahāsanāmako nirayo nāma natthi,",
  "atk-s0304a7:6_1": "avīcisseva pana ekasmiṁ koṭṭhāse naccantā viya gāyantā viya ca naṭavesaṁ gahetvāva paccanti,",
  "atk-s0304a7:6_2": "taṁ sandhāyetaṁ vuttaṁ. Nāhaṁ, bhante,",
  "atk-s0304a7:6_3": "etaṁ rodāmīti ahaṁ, bhante,",
  "atk-s0304a7:6_4": "etaṁ bhagavato byākaraṇaṁ na rodāmīti evaṁ sakammakavasenettha attho veditabbo,",
  "atk-s0304a7:6_5": "na assuvimocanamattena.",
  "atk-s0304a7:6_6": "‘‘Mataṁ vā ammarodantī’’tiādayo cettha aññepi vohārā veditabbā.",
  "atk-s0304a7:7_0": "3-5. Yodhājīvasuttādivaṇṇanā",
  "atk-s0304a7:8_0": "355-357.",
  "atk-s0304a7:8_1": "Tatiye yodhājīvoti yuddhena jīvikaṁ kappanako dhammasaṅgāhakattherehi evaṁ gahitanāmo.",
  "atk-s0304a7:8_2": "Ussahati vāyamatīti ussāhaṁ vāyāmaṁ karoti.",
  "atk-s0304a7:8_3": "Pariyāpādentīti maraṇaṁ paṭipajjāpenti.",
  "atk-s0304a7:8_4": "Dukkaṭanti duṭṭhu kataṁ.",
  "atk-s0304a7:8_5": "Duppaṇihitanti duṭṭhu ṭhapitaṁ.",
  "atk-s0304a7:8_6": "Parajito nāma nirayoti ayampi na visuṁ eko nirayo,",
  "atk-s0304a7:8_7": "avīcisseva pana ekasmiṁ koṭṭhāse pañcāvudhasannaddhā phalakahatthā hatthiassarathe āruyha saṅgāme yujjhantā viya paccanti,",
  "atk-s0304a7:8_8": "taṁ sandhāyetaṁ vuttaṁ.",
  "atk-s0304a7:8_9": "Catutthapañcamesupi eseva nayo.",
  "atk-s0304a7:9_0": "6. Asibandhakaputtasuttavaṇṇanā",
  "atk-s0304a7:10_0": "358.",
  "atk-s0304a7:10_1": "Chaṭṭhe pacchābhūmakāti pacchābhūmivāsino.",
  "atk-s0304a7:10_2": "Kāmaṇḍalukāti sakamaṇḍaluno.",
  "atk-s0304a7:10_3": "Sevālamālikāti pātova udakato sevālañceva uppalādīni ca gahetvā udakasuddhikabhāvajānanatthāya mālaṁ katvā piḷandhanakā.",
  "atk-s0304a7:10_4": "Udakorohakāti sāyaṁpātaṁ udakaṁ orohanakā.",
  "atk-s0304a7:10_5": "Uyyāpentīti upari yāpenti.",
  "atk-s0304a7:10_6": "Saññāpentīti sammā ñāpenti.",
  "atk-s0304a7:10_7": "Saggaṁ nāma okkāmentīti parivāretvā ṭhitā ‘‘gaccha, bho,",
  "atk-s0304a7:10_8": "brahmalokaṁ, gaccha, bho,",
  "atk-s0304a7:10_9": "brahmaloka’’nti vadantā saggaṁ pavesenti.",
  "atk-s0304a7:10_10": "Anuparisakkeyyāti anuparigaccheyya.",
  "atk-s0304a7:10_11": "Ummujjāti ummujja uṭṭhaha.",
  "atk-s0304a7:10_12": "Thalamuplavāti thalamabhiruha.",
  "atk-s0304a7:10_13": "Tatra yāssāti tatra yā bhaveyya.",
  "atk-s0304a7:10_14": "Sakkharā vā kaṭhalā vāti sakkharā ca kaṭhalā ca .",
  "atk-s0304a7:10_15": "Sā adhogāmī assāti sā adho gaccheyya,",
  "atk-s0304a7:10_16": "heṭṭhāgāmī bhaveyya.",
  "atk-s0304a7:10_17": "Adhogacchāti heṭṭhā gaccha.",
  "atk-s0304a7:11_0": "7. Khettūpamasuttavaṇṇanā",
  "atk-s0304a7:12_0": "359.",
  "atk-s0304a7:12_1": "Sattame jaṅgalanti thaddhaṁ na mudu.",
  "atk-s0304a7:12_2": "Ūsaranti sañjātaloṇaṁ.",
  "atk-s0304a7:12_3": "Pāpabhūmīti lāmakabhūmibhāgaṁ.",
  "atk-s0304a7:12_4": "Maṁdīpātiādīsu ahaṁ dīpo patiṭṭhā etesanti maṁdīpā.",
  "atk-s0304a7:12_5": "Ahaṁ leṇo allīyanaṭṭhānaṁ etesanti maṁleṇā.",
  "atk-s0304a7:12_6": "Ahaṁ tāṇaṁ rakkhā etesanti maṁtāṇā.",
  "atk-s0304a7:12_7": "Ahaṁ saraṇaṁ bhayanāsanaṁ etesanti maṁsaraṇā.",
  "atk-s0304a7:12_8": "Viharantīti maṁ evaṁ katvā viharanti.",
  "atk-s0304a7:13_0": "Gobhattampīti dhaññaphalassa abhāvena lāyitvā kalāpakalāpaṁ bandhitvā ṭhapitaṁ gimhakāle gunnampi khādanaṁ bhavissatīti attho.",
  "atk-s0304a7:13_1": "Udakamaṇikoti kucchiyaṁ maṇikamekhalāya evaṁ laddhanāmo bhājanaviseso.",
  "atk-s0304a7:13_2": "Ahārī aparihārīti udakaṁ na harati na pariharati,",
  "atk-s0304a7:13_3": "na pariyādiyatīti attho.",
  "atk-s0304a7:13_4": "Iti imasmiṁ sutte sakkaccadhammadesanāva kathitā.",
  "atk-s0304a7:13_5": "Buddhānañhi asakkaccadhammadesanā nāma natthi.",
  "atk-s0304a7:13_6": "Sīhasamānavuttino hi buddhā,",
  "atk-s0304a7:13_7": "yathā sīho pabhinnavaravāraṇassapi sasabiḷārādīnampi gahaṇatthāya ekasadisameva vegaṁ karoti,",
  "atk-s0304a7:13_8": "evaṁ buddhāpi ekassa desentāpi dvinnaṁ bahūnaṁ bhikkhuparisāya bhikkhuniupāsakaupāsikāparisāyapi titthiyānampi desentā sakkaccameva desenti.",
  "atk-s0304a7:13_9": "Catasso pana parisā saddahitvā okappetvā suṇantīti tāsaṁ desanā sakkaccadesanā nāma jātā.",
  "atk-s0304a7:14_0": "8. Saṅkhadhamasuttavaṇṇanā",
  "atk-s0304a7:15_0": "360.",
  "atk-s0304a7:15_1": "Aṭṭhame yaṁbahulaṁ yaṁbahulanti iminā nigaṇṭho attanāva attano vādaṁ bhindati.",
  "atk-s0304a7:15_2": "Tasmā bhagavā evaṁ sante na koci āpāyikotiādimāha.",
  "atk-s0304a7:15_3": "Purimāni pana cattāri padāni diṭṭhiyā paccayā honti.",
  "atk-s0304a7:15_4": "Tasmā tesupi ādīnavaṁ dassento idha, gāmaṇi,",
  "atk-s0304a7:15_5": "ekacco satthā evaṁvādī hotītiādimāha.",
  "atk-s0304a7:15_6": "Tattha ahampamhīti ahampi amhi.",
  "atk-s0304a7:16_0": "Mettāsahagatenātiādīsu yaṁ vattabbaṁ,",
  "atk-s0304a7:16_1": "taṁ sabbaṁ saddhiṁ bhāvanānayena visuddhimagge vuttameva.",
  "atk-s0304a7:16_2": "Seyyathāpi, gāmaṇi,",
  "atk-s0304a7:16_3": "balavā saṅkhadhamotiādi pana idha apubbaṁ.",
  "atk-s0304a7:16_4": "Tattha balavāti balasampanno.",
  "atk-s0304a7:16_5": "Saṅkhadhamoti saṅkhadhamako.",
  "atk-s0304a7:16_6": "Appakasirenāti akicchena adukkhena.",
  "atk-s0304a7:16_7": "Dubbalo hi saṅkhadhamo saṅkhaṁ dhamantopi na sakkoti catasso disā sarena viññāpetuṁ,",
  "atk-s0304a7:16_8": "nāssa saṅkhasaddo sabbato pharati,",
  "atk-s0304a7:16_9": "balavato pana vipphāriko hoti,",
  "atk-s0304a7:16_10": "tasmā ‘‘balavā’’ti āha.",
  "atk-s0304a7:17_0": "Mettāya cetovimuttiyāti ettha ‘‘mettā’’ti vutte upacāropi appanāpi vaṭṭati,",
  "atk-s0304a7:17_1": "‘‘cetovimuttī’’ti vutte pana appanāva vaṭṭati.",
  "atk-s0304a7:17_2": "Yaṁ pamāṇakataṁ kammanti pamāṇakataṁ kammaṁ nāma kāmāvacaraṁ vuccati,",
  "atk-s0304a7:17_3": "appamāṇakataṁ kammaṁ nāma rūpāvacaraṁ.",
  "atk-s0304a7:17_4": "Tañhi pamāṇaṁ atikkamitvā odhisakaanodhisakadisāpharaṇavasena vaḍḍhetvā katattā appamāṇakatanti vuccati.",
  "atk-s0304a7:18_0": "Na taṁ tatrāvasissati,",
  "atk-s0304a7:18_1": "na taṁ tatrāvatiṭṭhatīti taṁ kāmāvacarakammaṁ tasmiṁ rūpārūpāvacarakamme na ohīyati na tiṭṭhati.",
  "atk-s0304a7:18_2": "Kiṁ vuttaṁ hoti?",
  "atk-s0304a7:18_3": "Taṁ kāmāvacarakammaṁ tassa rūpārūpāvacarakammassa antarā laggituṁ vā ṭhātuṁ vā rūpārūpāvacarakammaṁ pharitvā",
  "atk-s0304a7:18_4": "pariyādiyitvā attano okāsaṁ gahetvā patiṭṭhātuṁ vā na sakkoti.",
  "atk-s0304a7:18_5": "Atha kho rūpārūpāvacarakammameva kāmāvacaraṁ mahogho viya parittaṁ udakaṁ pharitvā pariyādiyitvā attano okāsaṁ katvā tiṭṭhati,",
  "atk-s0304a7:18_6": "tassa vipākaṁ paṭibāhitvā sayameva brahmasahabyataṁ upanetīti.",
  "atk-s0304a7:18_7": "Iti idaṁ suttaṁ ādimhi kilesavasena vuṭṭhāya avasāne brahmavihāravasena gahitattā yathānusandhināva gataṁ.",
  "atk-s0304a7:19_0": "9. Kulasuttavaṇṇanā",
  "atk-s0304a7:20_0": "361.",
  "atk-s0304a7:20_1": "Navame dubbhikkhāti dullabhabhikkhā.",
  "atk-s0304a7:20_2": "Dvīhitikāti ‘‘jīvissāma nu kho na nu kho’’ti evaṁ pavattaīhitikā.",
  "atk-s0304a7:20_3": "‘‘Duhitikā’’tipi pāṭho.",
  "atk-s0304a7:20_4": "Ayameva attho.",
  "atk-s0304a7:20_5": "Dukkhā īhiti ettha na sakkā koci payogo sukhena kātunti duhitikā.",
  "atk-s0304a7:20_6": "Tattha tattha matamanussānaṁ vippakiṇṇāni setāni aṭṭhikāni etthāti setaṭṭhikā.",
  "atk-s0304a7:20_7": "Salākāvuttāti salākamattavuttā,",
  "atk-s0304a7:20_8": "yaṁ tattha vuttaṁ vāpitaṁ,",
  "atk-s0304a7:20_9": "taṁ salākamattameva ahosi,",
  "atk-s0304a7:20_10": "phale na janayatīti attho.",
  "atk-s0304a7:21_0": "Uggilitunti dve ante mocetvā kathetuṁ asakkonto uggilituṁ bahi nīharituṁ na sakkhīti .",
  "atk-s0304a7:21_1": "Ogilitunti pucchāya dosaṁ disvā hāretuṁ asakkonto ogilituṁ anto pavesetuṁ na sakkhīti.",
  "atk-s0304a7:22_0": "Ito so gāmaṇi ekanavutikappeti bhagavā kathayamānova yāva nikkhanto nāsikavāto na puna pavisati,",
  "atk-s0304a7:22_1": "tāvatakena kālena ekanavutikappe anussari ‘‘atthi nu kho kiñci kule pakkabhikkhādānena upahatapubba’’nti parijānanatthaṁ.",
  "atk-s0304a7:22_2": "Athekampi apassanto ‘‘ito so,",
  "atk-s0304a7:22_3": "gāmaṇī’’tiādimāha.",
  "atk-s0304a7:22_4": "Idāni dānādīnaṁ ānisaṁsaṁ kathento atha kho yāni tāni kulāni aḍḍhānīti dhammadesanaṁ ārabhi.",
  "atk-s0304a7:22_5": "Tattha dānasambhūtānīti dānena sambhūtāni nibbattāni.",
  "atk-s0304a7:22_6": "Sesapadadvayepi eseva nayo.",
  "atk-s0304a7:22_7": "Ettha pana saccaṁ nāma saccavāditā.",
  "atk-s0304a7:22_8": "Sāmaññaṁ nāma sesasīlaṁ.",
  "atk-s0304a7:22_9": "Vikiratīti ayogena vaḷañjento vippakirati.",
  "atk-s0304a7:22_10": "Vidhamatīti dhamento viya nāseti.",
  "atk-s0304a7:22_11": "Viddhaṁsetīti nāseti.",
  "atk-s0304a7:22_12": "Aniccatāti hutvā abhāvo bahunāpi kālena saṅgatānaṁ khaṇeneva antaradhānaṁ.",
  "atk-s0304a7:23_0": "10. Maṇicūḷakasuttavaṇṇanā",
  "atk-s0304a7:24_0": "362.",
  "atk-s0304a7:24_1": "Dasame taṁ parisaṁ etadavocāti tassa kira evaṁ ahosi ‘‘kulaputtā pabbajantā puttadārañceva jātarūparajatañca pahāyeva pabbajanti,",
  "atk-s0304a7:24_2": "na ca sakkā yaṁ pahāya pabbajitā,",
  "atk-s0304a7:24_3": "taṁ tehi gahetu’’nti nayaggāhe ṭhatvā ‘‘mā ayyo’’tiādivacanaṁ avoca.",
  "atk-s0304a7:24_4": "Ekaṁsenetanti etaṁ pañcakāmaguṇakappanaṁ assamaṇadhammo asakyaputtiyadhammoti ekaṁsena dhāreyyāsi.",
  "atk-s0304a7:25_0": "Tiṇanti senāsanacchadanatiṇaṁ.",
  "atk-s0304a7:25_1": "Pariyesitabbanti tiṇacchadane vā iṭṭhakacchadane vā gehe palujjante yehi taṁ kāritaṁ,",
  "atk-s0304a7:25_2": "tesaṁ santikaṁ gantvā ‘‘tumhehi kāritasenāsanaṁ ovassati,",
  "atk-s0304a7:25_3": "na sakkā tattha vasitu’’nti ācikkhitabbaṁ.",
  "atk-s0304a7:25_4": "Manussā sakkontā karissanti,",
  "atk-s0304a7:25_5": "asakkontā ‘‘tumhe vaḍḍhakiṁ gahetvā kārāpetha,",
  "atk-s0304a7:25_6": "mayaṁ te saññāpessāmā’’ti vakkhanti.",
  "atk-s0304a7:25_7": "Evaṁ vutte kāretvā tesaṁ ācikkhitabbaṁ.",
  "atk-s0304a7:25_8": "Manussā vaḍḍhakīnaṁ dātabbaṁ dassanti.",
  "atk-s0304a7:25_9": "Sace āvāsasāmikā natthi,",
  "atk-s0304a7:25_10": "aññesampi bhikkhācāravattena ārocetvā kāretuṁ vaṭṭati.",
  "atk-s0304a7:25_11": "Idaṁ sandhāya ‘‘pariyesitabba’’nti vuttaṁ.",
  "atk-s0304a7:26_0": "Dārunti senāsane gopānasiādīsu palujjamānesu tadatthāya dāruṁ.",
  "atk-s0304a7:26_1": "Sakaṭanti gihivikataṁ katvā tāvakālikasakaṭaṁ.",
  "atk-s0304a7:26_2": "Na kevalañca sakaṭameva,",
  "atk-s0304a7:26_3": "aññampi vāsipharasukuddālādiupakaraṇaṁ evaṁ pariyesituṁ vaṭṭati.",
  "atk-s0304a7:26_4": "Purisoti hatthakammavasena puriso pariyesitabbo.",
  "atk-s0304a7:26_5": "Yaṁkiñci hi purisaṁ ‘‘hatthakammaṁ , āvuso,",
  "atk-s0304a7:26_6": "katvā dassasī’’ti vatvā ‘‘dassāmi,",
  "atk-s0304a7:26_7": "bhante,’’ti vutte ‘‘idañcidañca karohī’’ti yaṁ icchati,",
  "atk-s0304a7:26_8": "taṁ kāretuṁ vaṭṭati.",
  "atk-s0304a7:26_9": "Na tvevāhaṁ, gāmaṇi,",
  "atk-s0304a7:26_10": "kenaci pariyāyenāti jātarūparajataṁ panāhaṁ kenacipi kāraṇena pariyesitabbanti na vadāmi.",
  "atk-s0304a7:27_0": "11. Bhadrakasuttavaṇṇanā",
  "atk-s0304a7:28_0": "363.",
  "atk-s0304a7:28_1": "Ekādasame mallesūti evaṁnāmake janapade.",
  "atk-s0304a7:28_2": "Vadhenāti māraṇena.",
  "atk-s0304a7:28_3": "Jāniyāti dhanajāniyā.",
  "atk-s0304a7:28_4": "Akālikena pattenāti na kālantarena pattena,",
  "atk-s0304a7:28_5": "kālaṁ anatikkamitvāva pattenāti attho.",
  "atk-s0304a7:28_6": "Ciravāsī nāma kumāroti evaṁnāmako tassa putto.",
  "atk-s0304a7:28_7": "Bahi āvasathe paṭivasatīti bahinagare kiñcideva sippaṁ uggaṇhanto vasati.",
  "atk-s0304a7:28_8": "Imasmiṁ sutte vaṭṭadukkhaṁ kathitaṁ.",
  "atk-s0304a7:29_0": "12. Rāsiyasuttavaṇṇanā",
  "atk-s0304a7:30_0": "364.",
  "atk-s0304a7:30_1": "Dvādasame rāsiyoti rāsiṁ katvā pañhassa pucchitattā rāsiyoti evaṁ dhammasaṅgāhakattherehi gahitanāmo.",
  "atk-s0304a7:30_2": "Tapassinti tapanissitakaṁ.",
  "atk-s0304a7:30_3": "Lūkhajīvinti lūkhajīvikaṁ.",
  "atk-s0304a7:30_4": "Antāti koṭṭhāsā.",
  "atk-s0304a7:30_5": "Gāmoti gāmmo.",
  "atk-s0304a7:30_6": "Gammotipi pāṭho,",
  "atk-s0304a7:30_7": "gāmavāsīnaṁ dhammoti attho.",
  "atk-s0304a7:30_8": "Attakilamathānuyogoti attano kilamathānuyogo,",
  "atk-s0304a7:30_9": "sarīradukkhakaraṇanti attho.",
  "atk-s0304a7:31_0": "Kasmā panettha kāmasukhallikānuyogo gahito,",
  "atk-s0304a7:31_1": "kasmā attakilamathānuyogo,",
  "atk-s0304a7:31_2": "kasmā majjhimā paṭipadāti?",
  "atk-s0304a7:31_3": "Kāmasukhallikānuyogo tāva kāmabhogīnaṁ dassanatthaṁ gahito,",
  "atk-s0304a7:31_4": "attakilamathānuyogo tapanissitakānaṁ,",
  "atk-s0304a7:31_5": "majjhimā paṭipadā tiṇṇaṁ nijjaravatthūnaṁ dassanatthaṁ gahitā.",
  "atk-s0304a7:31_6": "Kiṁ etesaṁ dassane payojananti?",
  "atk-s0304a7:31_7": "Ime dve ante pahāya tathāgato majjhimāya paṭipadāya sammāsambodhiṁ patto.",
  "atk-s0304a7:31_8": "So kāmabhoginopi na sabbe garahati na pasaṁsati,",
  "atk-s0304a7:31_9": "tapanissitakepi na sabbe garahati na pasaṁsati,",
  "atk-s0304a7:31_10": "garahitabbayuttakeyeva garahati,",
  "atk-s0304a7:31_11": "pasaṁsitabbayuttake pasaṁsatīti imassatthassa pakāsanaṁ etesaṁ dassane payojananti veditabbaṁ.",
  "atk-s0304a7:32_0": "Idāni tamatthaṁ pakāsento tayo khome, gāmaṇi,",
  "atk-s0304a7:32_1": "kāmabhoginotiādimāha.",
  "atk-s0304a7:32_2": "Tattha sāhasenāti sāhasikakammena.",
  "atk-s0304a7:32_3": "Na saṁvibhajatīti mittasahāyasandiṭṭhasambhattānaṁ saṁvibhāgaṁ na karoti.",
  "atk-s0304a7:32_4": "Na puññāni karotīti anāgatabhavassa paccayabhūtāni puññāni na karoti.",
  "atk-s0304a7:32_5": "Dhammādhammenāti dhammena ca adhammena ca.",
  "atk-s0304a7:32_6": "Ṭhānehīti kāraṇehi.",
  "atk-s0304a7:32_7": "Sacchikarotīti kathaṁ attānaṁ ātāpento paritāpento sacchikaroti?",
  "atk-s0304a7:32_8": "Caturaṅgavīriyavasena ca dhutaṅgavasena ca.",
  "atk-s0304a7:32_9": "Tisso sandiṭṭhikā nijjarāti ettha ekopi maggo tiṇṇaṁ kilesānaṁ nijjaraṇatāya tisso nijjarāti vuttoti.",
  "atk-s0304a7:33_0": "13. Pāṭaliyasuttavaṇṇanā",
  "atk-s0304a7:34_0": "365.",
  "atk-s0304a7:34_1": "Terasame dūteyyānīti dūtakammāni paṇṇāni ceva mukhasāsanāni ca.",
  "atk-s0304a7:34_2": "Pāṇātipātañcāhanti idaṁ kasmā āraddhaṁ?",
  "atk-s0304a7:34_3": "Na kevalaṁ ahaṁ māyaṁ jānāmi,",
  "atk-s0304a7:34_4": "aññampi idañcidañca jānāmīti sabbaññubhāvadassanatthaṁ āraddhaṁ. Santi hi, gāmaṇi,",
  "atk-s0304a7:34_5": "eke samaṇabrāhmaṇāti idaṁ sesasamaṇabrāhmaṇānaṁ laddhiṁ dassetvā tassā pajahāpanatthaṁ āraddhaṁ.",
  "atk-s0304a7:35_0": "Mālī kuṇḍalīti mālāya mālī,",
  "atk-s0304a7:35_1": "kuṇḍalehi kuṇḍalī.",
  "atk-s0304a7:35_2": "Itthikāmehīti itthīhi saddhiṁ kāmā itthikāmā,",
  "atk-s0304a7:35_3": "tehi itthikāmehi.",
  "atk-s0304a7:35_4": "Āvasathāgāranti kulagharassa ekasmiṁ ṭhāne ekekasseva sukhanivāsatthāya kataṁ vāsāgāraṁ.",
  "atk-s0304a7:35_5": "Tenāhaṁ yathāsatti yathābalaṁ saṁvibhajāmīti tassāhaṁ attano sattianurūpena ceva balānurūpena ca saṁvibhāgaṁ karomi.",
  "atk-s0304a7:35_6": "Alanti yuttaṁ.",
  "atk-s0304a7:35_7": "Kaṅkhaniye ṭhāneti kaṅkhitabbe kāraṇe.",
  "atk-s0304a7:35_8": "Cittasamādhinti tasmiṁ dhammasamādhismiṁ ṭhito tvaṁ saha vipassanāya catunnaṁ maggānaṁ vasena cittasamādhiṁ sace paṭilabheyyāsīti dasseti.",
  "atk-s0304a7:35_9": "Apaṇṇakatāyamayhanti ayaṁ paṭipadā mayhaṁ apaṇṇakatāya anaparādhakatāya eva saṁvattatīti attho.",
  "atk-s0304a7:35_10": "Kaṭaggāhoti jayaggāho.",
  "atk-s0304a7:36_0": "Ayaṁ kho, gāmaṇi,",
  "atk-s0304a7:36_1": "dhammasamādhi,",
  "atk-s0304a7:36_2": "tatra ce tvaṁ cittasamādhiṁ paṭilabheyyāsīti ettha dhammasamādhīti dasakusalakammapathadhammā,",
  "atk-s0304a7:36_3": "cittasamādhīti saha vipassanāya cattāro maggā.",
  "atk-s0304a7:36_4": "Atha vā ‘‘pāmojjaṁ jāyati,",
  "atk-s0304a7:36_5": "pamuditassa pīti jāyatī’’ti (a. ni.",
  "atk-s0304a7:36_6": "5.26) evaṁ vuttā pāmojjapītipassaddhisukhasamādhisaṅkhātā pañca dhammā dhammasamādhi nāma,",
  "atk-s0304a7:36_7": "cittasamādhi pana saha vipassanāya cattāro maggāva.",
  "atk-s0304a7:36_8": "Atha vā dasakusalakammapathā cattāro brahmavihārā cāti ayaṁ dhammasamādhi nāma,",
  "atk-s0304a7:36_9": "taṁ dhammasamādhiṁ pūrentassa uppannā cittekaggatā cittasamādhi nāma.",
  "atk-s0304a7:36_10": "Evaṁ tvaṁ imaṁ kaṅkhādhammaṁ pajaheyyāsīti evaṁ tvaṁ imasmiṁ vuttappabhede dhammasamādhismiṁ ṭhito sace evaṁ cittasamādhiṁ paṭilabheyyāsi,",
  "atk-s0304a7:36_11": "ekaṁsenetaṁ kaṅkhaṁ pajaheyyāsīti attho.",
  "atk-s0304a7:36_12": "Sesaṁ sabbattha vuttanayamevāti.",
  "atk-s0304a7:37_0": "Gāmaṇisaṁyuttavaṇṇanā niṭṭhitā."
}