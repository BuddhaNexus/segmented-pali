{
  "tika-vin08t32:0_0": "32. Garukāpattivuṭṭhānavinicchayakathā",
  "tika-vin08t32:1_0": "Paṭicchannaparivāsakathā",
  "tika-vin08t32:2_0": "236.",
  "tika-vin08t32:2_1": "Evaṁ codanādivinicchayaṁ kathetvā idāni garukāpattivuṭṭhānavinicchayaṁ kathetuṁ ‘‘garukāpattivuṭṭhāna’’ntiādimāha.",
  "tika-vin08t32:2_2": "Tattha garu alahukaṁ paṭikaraṇaṁ etissā āpattiyāti garukā,",
  "tika-vin08t32:2_3": "āpajjitabbāti āpatti,",
  "tika-vin08t32:2_4": "garukā ca sā āpatti cāti garukāpatti,",
  "tika-vin08t32:2_5": "vuṭṭhahate vuṭṭhānaṁ,",
  "tika-vin08t32:2_6": "garukāpattiyā vuṭṭhānaṁ garukāpatti vuṭṭhānaṁ. Kiṁ taṁ?",
  "tika-vin08t32:2_7": "Saṅghādisesāpattito parisuddhabhāvo.",
  "tika-vin08t32:2_8": "Tenāha ‘‘parivāsamānattādīhi vinayakammehi garukāpattito vuṭṭhāna’’nti.",
  "tika-vin08t32:2_9": "Kiñcāpi catubbidho parivāso,",
  "tika-vin08t32:2_10": "appaṭicchannaparivāso pana idha nādhippetoti āha ‘‘tividho parivāso’’ti.",
  "tika-vin08t32:2_11": "Tathā hi vuttaṁ samantapāsādikāyaṁ (cūḷava. aṭṭha.",
  "tika-vin08t32:2_12": "75) ‘‘tattha catubbidho parivāso –",
  "tika-vin08t32:2_13": "appaṭicchannaparivāso paṭicchannaparivāso suddhantaparivāso samodhānaparivāsoti.",
  "tika-vin08t32:2_14": "Tesu ‘yo so,",
  "tika-vin08t32:2_15": "bhikkhave,",
  "tika-vin08t32:2_16": "aññopi aññatitthiyapubbo imasmiṁ dhammavinaye ākaṅkhati pabbajjaṁ,",
  "tika-vin08t32:2_17": "ākaṅkhati upasampadaṁ,",
  "tika-vin08t32:2_18": "tassa cattāro māse parivāso dātabbo’ti evaṁ mahākhandhake (mahāva.",
  "tika-vin08t32:2_19": "86) vutto titthiyaparivāso appaṭicchannaparivāso nāma.",
  "tika-vin08t32:2_20": "Tattha yaṁ vattabbaṁ,",
  "tika-vin08t32:2_21": "taṁ vuttameva.",
  "tika-vin08t32:2_22": "Ayaṁ pana idha anadhippeto’’ti.",
  "tika-vin08t32:2_23": "Ito paraṁ aṭṭhakathāyaṁ vuttanayeneva suviññeyyoti tasmā dubbiññeyyaṭṭhāneyeva vaṇṇayissāma.",
  "tika-vin08t32:3_0": "237.Evaṁ yo yo āpanno hoti,",
  "tika-vin08t32:3_1": "tassa tassa nāmaṁ gahetvā kammavācā kātabbāti etena pāḷiyaṁ sabbasādhāraṇavasena ‘‘suṇātu me, bhante, saṅgho,",
  "tika-vin08t32:3_2": "ayaṁ itthannāmo bhikkhū’’ti ca ‘‘yadi saṅghassa pattakallaṁ,",
  "tika-vin08t32:3_3": "saṅgho itthannāmassa bhikkhuno’’ti ca āgatepi kammavācābhaṇanakāle tathā abhaṇitvā ‘‘ayaṁ buddharakkhito",
  "tika-vin08t32:3_4": "bhikkhū’’ti ca ‘‘imassa buddharakkhitassa bhikkhuno’’ti ca evaṁ sakasakanāmaṁ uddharitvāva kammavācā",
  "tika-vin08t32:3_5": "kātabbāti dasseti.",
  "tika-vin08t32:4_0": "Māḷakasīmāyameva vattaṁ samādātabbaṁ,",
  "tika-vin08t32:4_1": "na tato bahi. Kasmā?",
  "tika-vin08t32:4_2": "‘‘Aññattha kammavācā aññattha samādāna’’nti vattabbadosappasaṅgato.",
  "tika-vin08t32:4_3": "Asamādinnavattassa ārocanāsambhavato,",
  "tika-vin08t32:4_4": "māḷakasīmāya sannipatitānaṁ bhikkhūnaṁ ekassapi anārocane sati ratticchedasambhavato ca.",
  "tika-vin08t32:4_5": "Parivāsaṁ samādiyāmi,",
  "tika-vin08t32:4_6": "vattaṁ samādiyāmīti imesu dvīsu padesu ekekena vā ubhohi padehi vā samādātabbaṁ.",
  "tika-vin08t32:4_7": "Kathaṁ viññāyatīti ce?",
  "tika-vin08t32:4_8": "‘‘Ekapadenapi cettha nikkhitto hoti parivāso,",
  "tika-vin08t32:4_9": "dvīhi pana sunikkhittoyeva,",
  "tika-vin08t32:4_10": "samādānepi eseva nayo’’ti vakkhamānattā.",
  "tika-vin08t32:4_11": "Samādiyitvā tattheva saṅghassa ārocetabbaṁ,",
  "tika-vin08t32:4_12": "na tattha anārocetvā aññattha gantabbaṁ. Kasmā?",
  "tika-vin08t32:4_13": "Vuṭṭhitāya parisāya puna sannipātetuṁ dukkarattā,",
  "tika-vin08t32:4_14": "ekassapi bhikkhuno anārocetvā aruṇuṭṭhāpane sati ratticchedakarattā.",
  "tika-vin08t32:5_0": "Ārocentena evaṁ ārocetabbanti sambandho.",
  "tika-vin08t32:5_1": "‘‘Ahaṁ bhante…pe…",
  "tika-vin08t32:5_2": "saṅgho dhāretū’’ti ettakameva vatvā yācane viya ‘‘dutiyampi tatiyampī’’ti avuttattā accāyikakaraṇe sati ekavāraṁ ārocitepi upapannamevāti daṭṭhabbaṁ.",
  "tika-vin08t32:5_3": "Vediyāmahaṁ bhante,",
  "tika-vin08t32:5_4": "vediyatīti maṁ saṅgho dhāretūti ettha ‘‘vediyāmīti cittena sampaṭicchitvā sukhaṁ anubhavāmi,",
  "tika-vin08t32:5_5": "na tappaccayā ahaṁ dukkhitoti adhippāyo’’ti sāratthadīpaniyaṁ (sārattha. ṭī.",
  "tika-vin08t32:5_6": "cūḷavagga 3.97) vuttaṁ.",
  "tika-vin08t32:5_7": "Ettha ca ‘‘sukhaṁ vedemi vedana’’ntiādīsu viya pi-saddo anubhavanattho hoti.",
  "tika-vin08t32:5_8": "Vajirabuddhiṭīkāyaṁ (vajira. ṭī.",
  "tika-vin08t32:5_9": "cūḷavagga 97) pana ‘‘vediyāmīti jānemi,",
  "tika-vin08t32:5_10": "cittena sampaṭicchitvā sukhaṁ anubhavāmi,",
  "tika-vin08t32:5_11": "na tappaccayā ahaṁ dukkhitoti adhippāyoti likhita’’nti vuttaṁ.",
  "tika-vin08t32:5_12": "Ettha pana ‘‘dīpaṅkaro lokavidū’’tiādīsu viya ñāṇattho anubhavanattho ca.",
  "tika-vin08t32:5_13": "Vimativinodaniyaṁ (vi. vi. ṭī.",
  "tika-vin08t32:5_14": "cūḷavagga 2.97) pana ‘‘vediyāmahanti jānāpemahaṁ,",
  "tika-vin08t32:5_15": "ārocemīti attho,",
  "tika-vin08t32:5_16": "anubhavāmītipissa atthaṁ vadanti.",
  "tika-vin08t32:5_17": "Purimaṁ pana pasaṁsanti ārocanavacanattā’’ti.",
  "tika-vin08t32:5_18": "Ettha tu –",
  "tika-vin08t32:6_0": "‘‘Sampannaṁ sālikedāraṁ, suvā khādanti brāhmaṇa;",
  "tika-vin08t32:7_0": "Paṭivedemi te brahme, na naṁ vāretumussahe’’ti. –",
  "tika-vin08t32:8_0": "Ādīsu viya ārocanatthoti daṭṭhabbo.",
  "tika-vin08t32:9_0": "Ārocetvā…pe…",
  "tika-vin08t32:9_1": "nikkhipitabbanti dukkaṭaparimocanatthaṁ vuttaṁ.",
  "tika-vin08t32:9_2": "Keci pana ‘‘tadaheva puna vattaṁ samādiyitvā aruṇaṁ uṭṭhāpetukāmassa ratticchedaparihāratthampī’’ti vadanti.",
  "tika-vin08t32:9_3": "Yassa māḷake nārocitaṁ,",
  "tika-vin08t32:9_4": "tassa ārocetvā nikkhipitabbaṁ.",
  "tika-vin08t32:9_5": "Yassa ārocitaṁ,",
  "tika-vin08t32:9_6": "tassa puna ārocanakiccaṁ natthi,",
  "tika-vin08t32:9_7": "kevalaṁ nikkhipitabbameva.",
  "tika-vin08t32:9_8": "‘‘Sabhāgā bhikkhū vasantī’’ti vuttattā visabhāgānaṁ vasanaṭṭhāne vattaṁ asamādiyitvā bahi eva kātumpi vaṭṭatīti daṭṭhabbaṁ.",
  "tika-vin08t32:9_9": "Dve leḍḍupāteatikkamitvāti idaṁ vihāre bhikkhūnaṁ sajjhāyādisaddasavanūpacāravijahanatthaṁ vuttaṁ,",
  "tika-vin08t32:9_10": "mahāmaggato okkammāti idaṁ maggapaṭipannānaṁ bhikkhūnaṁ savanūpacārātikkamanatthaṁ,",
  "tika-vin08t32:9_11": "gumbena vātiādi dassanūpacāravijahanatthaṁ.",
  "tika-vin08t32:9_12": "Sopi kenaci kammena purearuṇe eva gacchatīti iminā ārocanāya katāya sabbesu bhikkhūsu bahivihāraṁ gatesupi",
  "tika-vin08t32:9_13": "ūnegaṇecaraṇadoso vā vippavāsadoso vā na hoti ārocanatthattā sahavāsassāti dasseti.",
  "tika-vin08t32:9_14": "Tenāha ‘‘ayañcā’’tiādi.",
  "tika-vin08t32:9_15": "Anikkhittavattena antoupacāragatānaṁ sabbesampi ārocetabbā.",
  "tika-vin08t32:9_16": "‘‘Ayaṁ nikkhittavattassa parihāro’’ti vuttaṁ,",
  "tika-vin08t32:9_17": "tattha nikkhittavattassāti vattaṁ nikkhipitvā parivasantassāti attho.",
  "tika-vin08t32:9_18": "Ayaṁ panettha therassa adhippāyo –",
  "tika-vin08t32:9_19": "vattaṁ nikkhipitvā parivasantassa upacāragatānaṁ sabbesaṁ ārocanakiccaṁ natthi,",
  "tika-vin08t32:9_20": "diṭṭharūpānaṁ sutasaddānaṁ ārocetabbaṁ,",
  "tika-vin08t32:9_21": "adiṭṭhaasutānampi antodvādasahatthagatānaṁ ārocetabbaṁ.",
  "tika-vin08t32:9_22": "Idaṁ vattaṁ nikkhipitvā parivasantassa lakkhaṇanti.",
  "tika-vin08t32:9_23": "Therassāti mahāpadumattherassa.",
  "tika-vin08t32:10_0": "238.Kukkuccavinodanatthāyāti imesu paṭicchannadivasappamāṇena parivasitadivasesu ‘‘siyuṁ nu kho tividharatticchedakāraṇayuttāni kānici divasāni,",
  "tika-vin08t32:10_1": "evaṁ sati aparipuṇṇaparivāsadivasattā na mānattāraho bhaveyya,",
  "tika-vin08t32:10_2": "asati ca mānattārahabhāve mānattaṁ dinnampi adinnaṁyeva bhaveyya,",
  "tika-vin08t32:10_3": "evañca sati āpannāpattito vuṭṭhānaṁ na bhaveyyā’’ti imassa vinayakukkuccassa vinodanatthāya.",
  "tika-vin08t32:10_4": "Ekena vā dvīhi vā tīhi vā divasehi adhikatarāni divasāni parivasitvā nanu cāyaṁ parivutthaparivāso,",
  "tika-vin08t32:10_5": "tasmānena mānattameva yācitabbaṁ,",
  "tika-vin08t32:10_6": "atha kasmā vattaṁ samādiyitvā mānattaṁ yācitabbanti āhāti codanaṁ manasi karontena vuttaṁ ‘‘ayañhi vatte samādinne’’tiādi.",
  "tika-vin08t32:10_7": "Hi yasmā ayaṁ bhikkhu vatte samādinne eva mānattāraho hoti,",
  "tika-vin08t32:10_8": "na asamādinne,",
  "tika-vin08t32:10_9": "iti tasmā vattaṁ samādiyitvā mānattaṁ yācitabbanti sambandho.",
  "tika-vin08t32:10_10": "Nanu ca kammavācāyaṁ ‘‘so parivutthaparivāso saṅghaṁ mānattaṁ yācati’’icceva vuttaṁ,",
  "tika-vin08t32:10_11": "na vuttaṁ ‘‘samādinnavatto’’ti,",
  "tika-vin08t32:10_12": "atha kasmā ‘‘vatte samādinne eva mānattāraho hotī’’ti vuttanti codanaṁ sandhāyāha ‘‘nikkhittavattena parivutthattā’’ti.",
  "tika-vin08t32:10_13": "Yasmā ayaṁ bhikkhu nikkhittavattena hutvā parivuttho hoti,",
  "tika-vin08t32:10_14": "no anikkhittavattena,",
  "tika-vin08t32:10_15": "tasmā nikkhittavattena hutvā parivutthattā ayaṁ bhikkhu vatte samādinne eva mānattāraho hoti,",
  "tika-vin08t32:10_16": "no asamādinneti yojanā.",
  "tika-vin08t32:10_17": "Tathā hi vuttaṁ ‘‘anikkhittavattassa pana puna samādānakiccaṁ natthi.",
  "tika-vin08t32:10_18": "So hi paṭicchannadivasātikkameneva mānattāraho hoti,",
  "tika-vin08t32:10_19": "tasmā tassa mānattaṁ dātabbamevā’’ti.",
  "tika-vin08t32:11_0": "Catūhipañcahi vā bhikkhūhi saddhinti ūnegaṇecaraṇadosā vimuccanatthaṁ.",
  "tika-vin08t32:11_1": "Parikkhittassa vihārassa parikkhepatotiādi kiñcāpi pāḷiyaṁ natthi,",
  "tika-vin08t32:11_2": "atha kho aṭṭhakathācariyānaṁ vacanena tathā eva paṭipajjitabbanti ca vuttaṁ.",
  "tika-vin08t32:11_3": "‘‘Atthibhāvaṁ sallakkhetvāti dvādasahatthe upacāre sallakkhetvā,",
  "tika-vin08t32:11_4": "anikkhittavattānaṁ upacārasīmāya āgatabhāvaṁ sallakkhetvā sahavāsādikaṁ veditabbanti ca vuttaṁ.",
  "tika-vin08t32:11_5": "‘Nikkhipantena ārocetvā nikkhipitabbaṁ payojanaṁ atthī’ti ca vuttaṁ,",
  "tika-vin08t32:11_6": "na pana taṁ payojanaṁ dassita’’nti vajirabuddhiṭīkāyaṁ (vajira. ṭī.",
  "tika-vin08t32:11_7": "cūḷavagga 97) vuttaṁ,",
  "tika-vin08t32:11_8": "vattabhedadukkaṭā muccanapayojanaṁ hotīti veditabbaṁ.",
  "tika-vin08t32:12_0": "239.Abbhānaṁ kātuṁ na vaṭṭatīti katampi akatameva hotīti attho.",
  "tika-vin08t32:12_1": "‘‘Tenāpi vattaṁ samādiyitvā ārocetvā abbhānaṁ yācitabba’’nti vuttattā abbhānayācanatthaṁ mānattassa samādiyanakālepi ārocetabbameva.",
  "tika-vin08t32:12_2": "Pubbe mānattacāritakāle ārocitamevāti anārocetvā abbhānaṁ na yācitabbanti viññāyati.",
  "tika-vin08t32:12_3": "Evaṁ mānattayācanakālepi parivāsaṁ samādiyitvā ārocetabbamevāti daṭṭhabbaṁ.",
  "tika-vin08t32:13_0": "240.Ciṇṇamānatto bhikkhu abbhetabboti ciṇṇamānattassa ca abbhānārahassa ca ninnānākaraṇattā vuttaṁ.",
  "tika-vin08t32:13_1": "Aññathā ‘‘abbhānāraho abbhetabbo’’ti vattabbaṁ siyā.",
  "tika-vin08t32:13_2": "Ukkhepanīyakammakatopi attano laddhiggahaṇavasena sabhāgabhikkhumhi sati tassa anārocāpetuṁ na labhati.",
  "tika-vin08t32:14_0": "‘‘Anantarāyikassa pana antarāyikasaññāya chādayato acchannāvā’’ti pāṭho.",
  "tika-vin08t32:14_1": "Averibhāvena sabhāgo averisabhāgo.",
  "tika-vin08t32:14_2": "‘‘Sabhāgasaṅghādisesaṁ āpannassa pana santike āvi kātuṁ na vaṭṭatī’’ti pasaṅgato idheva pakāsitaṁ.",
  "tika-vin08t32:14_3": "Lahukesu paṭikkhepo natthi.",
  "tika-vin08t32:14_4": "Tattha ñattiyā āvi katvā uposathaṁ kātuṁ anuññātattā lahukasabhāgaṁ āvi kātuṁ vaṭṭatīti.",
  "tika-vin08t32:14_5": "Sabhāgasaṅghādisesaṁ pana ñattiyā ārocanaṁ na vaṭṭatīti kira.",
  "tika-vin08t32:14_6": "‘‘Tassa santike taṁ āpattiṁ paṭikarissatīti (mahāva.",
  "tika-vin08t32:14_7": "171) vuttattā lahukassevāyaṁ samanuññātā.",
  "tika-vin08t32:14_8": "Na hi sakkā suddhassa ekassa santike saṅghādisesassa paṭikaraṇaṁ kātu’’nti likhitaṁ.",
  "tika-vin08t32:14_9": "Lahukesupi sabhāgaṁ āvi kātuṁ na vaṭṭatīti.",
  "tika-vin08t32:14_10": "Tasmā eva hi ñattiyā āvikaraṇaṁ anuññātaṁ,",
  "tika-vin08t32:14_11": "itarathā taṁ niratthakaṁ siyā.",
  "tika-vin08t32:14_12": "Aññamaññārocanassa vaṭṭati,",
  "tika-vin08t32:14_13": "tato na vaṭṭatīti dīpanatthameva ñattiyā āvikaraṇamanuññātaṁ ,",
  "tika-vin08t32:14_14": "teneva idha ‘‘sabhāgasaṅghādisesaṁ āpannassā’’tiādi vuttaṁ,",
  "tika-vin08t32:14_15": "ayamattho ‘‘ettāvatā te dve nirāpattikā honti,",
  "tika-vin08t32:14_16": "tesaṁ santike sesehi sabhāgāpattiyo desetabbā’’ti vacanena kaṅkhāvitaraṇiyampi (kaṅkhā. aṭṭha.",
  "tika-vin08t32:14_17": "nidānavaṇṇanā) pakāsitova.",
  "tika-vin08t32:14_18": "Saṅghādisesaṁ pana ñattiyā ārocetvā uposathaṁ kātuṁ vaṭṭati.",
  "tika-vin08t32:14_19": "Tassā ñattiyā ayamattho –",
  "tika-vin08t32:14_20": "yadā suddhaṁ bhikkhuṁ passissati,",
  "tika-vin08t32:14_21": "tassa santike aññamaññārocanavasena paṭikarissati,",
  "tika-vin08t32:14_22": "evaṁ paṭikate ‘‘na ca,",
  "tika-vin08t32:14_23": "bhikkhave,",
  "tika-vin08t32:14_24": "sāpattikena pātimokkhaṁ sotabbaṁ,",
  "tika-vin08t32:14_25": "yo suṇeyya,",
  "tika-vin08t32:14_26": "āpatti dukkaṭassā’’ti (cūḷava.",
  "tika-vin08t32:14_27": "386) vuttāpattito mokkho hoti,",
  "tika-vin08t32:14_28": "tasmā ‘‘garukaṁ vā hotu lahukaṁ vā,",
  "tika-vin08t32:14_29": "ñattiyā āvi kātuṁ vaṭṭatī’’ti vuttaṁ.",
  "tika-vin08t32:14_30": "Ubhosu nayesu yuttataraṁ gahetabbaṁ.",
  "tika-vin08t32:14_31": "‘‘Nāmañceva āpatti cāti tena tena vītikkamenāpannāpatti āpatti.",
  "tika-vin08t32:14_32": "Nāmanti tassā āpattiyā nāma’’nti likhitaṁ.",
  "tika-vin08t32:14_33": "Ārocetvā nikkhipitabbanti ettha ārocanaṁ vattabhedadukkaṭapariharaṇappayojananti veditabbaṁ.",
  "tika-vin08t32:15_0": "‘‘Satiyeva antarāye antarāyikasaññī chādeti,",
  "tika-vin08t32:15_1": "acchannā hoti.",
  "tika-vin08t32:15_2": "Antarāyikassa pana antarāyikasaññāya vā anantarāyikasaññāya vā chādayato acchannāvā’’tipi pāṭho.",
  "tika-vin08t32:15_3": "Averīti hitakāmo.",
  "tika-vin08t32:15_4": "Uddhaste aruṇeti uṭṭhite aruṇe.",
  "tika-vin08t32:15_5": "Suddhassa santiketi sabhāgasaṅghādisesaṁ anāpannassa santike.",
  "tika-vin08t32:15_6": "Vatthunti asucimocanādivītikkamaṁ.",
  "tika-vin08t32:15_7": "Sukkavissaṭṭhīti vatthu ceva gottañcāti ‘‘sukkavissaṭṭhī’’ti idaṁ asucimocanalakkhaṇassa vītikkamassa pakāsanato vatthu ceva hoti,",
  "tika-vin08t32:15_8": "sajātiyasādhāraṇavijātiyavinivattasabhāvāya sukkavissaṭṭhiyā eva pakāsanato gottañca hotīti attho.",
  "tika-vin08t32:15_9": "Gaṁ tāyatīti hi gottaṁ.",
  "tika-vin08t32:15_10": "Saṅghādisesoti nāmañceva āpatti cāti saṅghādisesoti tena tena vītikkamena āpannassa āpattinikāyassa nāmapakāsanato nāmañceva hoti,",
  "tika-vin08t32:15_11": "āpattisabhāvato āpatti ca.",
  "tika-vin08t32:16_0": "Suddhassāti sabhāgasaṅghādisesaṁ anāpannassa,",
  "tika-vin08t32:16_1": "tato vuṭṭhitassa vā.",
  "tika-vin08t32:16_2": "Aññasminti suddhantaparivāsavasena āpattivuṭṭhānato aññasmiṁ āpattivuṭṭhāne.",
  "tika-vin08t32:16_3": "Paṭicchādiyitthāti paṭicchannā. Kā sā? Āpatti.",
  "tika-vin08t32:16_4": "Divasādīhi paricchinditvā vasanaṁ parivāso. Ko so?",
  "tika-vin08t32:16_5": "Vinayakammakaraṇaṁ.",
  "tika-vin08t32:16_6": "Paṭicchannāya āpattiyā parivāso paṭicchannaparivāso.",
  "tika-vin08t32:17_0": "Paṭicchannaparivāsakathā niṭṭhitā.",
  "tika-vin08t32:18_0": "Suddhantaparivāsakathā",
  "tika-vin08t32:19_0": "242.",
  "tika-vin08t32:19_1": "Sujjhanaṁ suddho, ko so?",
  "tika-vin08t32:19_2": "Āpattivigamo.",
  "tika-vin08t32:19_3": "Amati osānabhāvaṁ gacchatīti anto,",
  "tika-vin08t32:19_4": "suddho anto yassa parivāsassāti suddhanto,",
  "tika-vin08t32:19_5": "suddhanto ca so parivāso cāti suddhantaparivāso,",
  "tika-vin08t32:19_6": "suddhakālaṁ pariyantaṁ katvā asuddhakālappamāṇena paricchinditvā kataparivāso.",
  "tika-vin08t32:20_0": "Suddhantaparivāsakathā niṭṭhitā.",
  "tika-vin08t32:21_0": "Odhānasamodhānaparivāsakathā",
  "tika-vin08t32:22_0": "243.",
  "tika-vin08t32:22_1": "Samodhīyate samodhānaṁ,",
  "tika-vin08t32:22_2": "nānākālikā nānāvatthukā āpattiyo agghādivasena samodhānaṁ ekīkaraṇaṁ ,",
  "tika-vin08t32:22_3": "samodhānetvā kato parivāso samodhānaparivāsoti viggaho.",
  "tika-vin08t32:22_4": "Kammavācāyaṁ ‘‘paṭikassito saṅghena itthannāmo bhikkhu antarā sambahulānaṁ āpattīnaṁ appaṭicchannānaṁ mūlāyapaṭikassanā,",
  "tika-vin08t32:22_5": "khamati saṅghassa,",
  "tika-vin08t32:22_6": "tasmā tuṇhī,",
  "tika-vin08t32:22_7": "evametaṁ dhārayāmī’’ti ettha gatyatthadhātuyā kammani ca nayanatthadhātuyā kammani ca tadatthasampadāne",
  "tika-vin08t32:22_8": "ca vibhattipariṇāme cāti imesu catūsu ṭhānesu āyādesassa vuttattā,",
  "tika-vin08t32:22_9": "paṭipubbakasadhātuyā ca nayanatthattā ‘‘mūlāyā’’ti idaṁ ‘‘paṭikassito’’ti ettha kammaṁ,",
  "tika-vin08t32:22_10": "tasmā ‘‘paṭikassito…pe…",
  "tika-vin08t32:22_11": "mūlāya’’ iti ettakameva bhavitabbaṁ,",
  "tika-vin08t32:22_12": "na ‘‘mūlāyapaṭikassanā’’ti evaṁ maññamānā saddaviduno ‘‘paṭikassanā’’ti idaṁ adhikanti vā vadeyyuṁ makkheyyuṁ vā,",
  "tika-vin08t32:22_13": "na panetaṁ vattabbaṁ.",
  "tika-vin08t32:22_14": "Navapāṭhesuyeva ayaṁ pāṭho saddalakkhaṇayutto vā ayutto vāti cintetabbo,",
  "tika-vin08t32:22_15": "na pana pāḷiyaṭṭhakathādito āgatesu porāṇapāṭhesu.",
  "tika-vin08t32:22_16": "Tesu pana kathaṁ yojiyamāno ayaṁ pāṭho saddayuttiyā ca atthayuttiyā ca samannāgato bhaveyyāti yojanākāroyeva cintetabbo.",
  "tika-vin08t32:22_17": "Ayañca pāṭho porāṇapāḷipāṭhova,",
  "tika-vin08t32:22_18": "tasmā ‘‘mūlāyapaṭikassanā’’ti idaṁ karaṇavasena vipariṇāmetvā ‘‘mūlāyapaṭikassanāya paṭikassito’’ti yojetabbaṁ.",
  "tika-vin08t32:23_0": "Kathaṁ panetassa porāṇapāṭhabhāvo jānitabboti?",
  "tika-vin08t32:23_1": "Pakaraṇe āgatattā.",
  "tika-vin08t32:23_2": "Vuttañhi vimativinodaniyaṁ (vi. vi. ṭī.",
  "tika-vin08t32:23_3": "cūḷavagga 2.102) ‘‘pāḷiyaṁ paṭikassito saṅghena udāyi bhikkhu antarā ekissā āpattiyā…pe…",
  "tika-vin08t32:23_4": "mūlāyapaṭikassanāti idaṁ karaṇavasena vipariṇāmetvā mūlāyapaṭikassanāya paṭikassitoti yojetabba’’nti.",
  "tika-vin08t32:23_5": "Atha vā ‘‘mūlāya paṭikassanā mūlāyapaṭikassanā’’ti aluttasamāsavasena uttarapadena samāsaṁ katvā saṅghena",
  "tika-vin08t32:23_6": "itthannāmo bhikkhu antarā sambahulānaṁ āpattīnaṁ appaṭicchannānaṁ hetu paṭikassito.",
  "tika-vin08t32:23_7": "Sā mūlāyapaṭikassanā khamati saṅghassāti yojetabbaṁ.",
  "tika-vin08t32:23_8": "Tathā hi vuttaṁ tattheva (vi. vi. ṭī.",
  "tika-vin08t32:23_9": "cūḷavagga 2.102) ‘‘atha vā mūlāyapaṭikassanā khamati saṅghassāti uttarapadena saha paccattavaseneva yojetumpi vaṭṭatī’’ti.",
  "tika-vin08t32:24_0": "Taṁ dentena paṭhamaṁ mūlāya paṭikassitvā pacchāparivāso dātabboti ettha taṁ odhānasamodhānaparivāsaṁ",
  "tika-vin08t32:24_1": "dentena paṭhamaṁ taṁ bhikkhuṁ mūlāya paṭikassitvā mūladivase ākaḍḍhitvā tassa antarāpattiyā samodhānaparivāso",
  "tika-vin08t32:24_2": "dātabboti attho.",
  "tika-vin08t32:24_3": "Yathā kiṁ vimativinodaniyaṁ (vi. vi. ṭī.",
  "tika-vin08t32:24_4": "cūḷavagga 2.102) ‘‘udāyiṁ bhikkhuṁ antarā ekissā āpattiyā…pe…",
  "tika-vin08t32:24_5": "mūlāya paṭikassitvāti ettha antarā ekissā āpattiyā hetubhūtāya udāyiṁ bhikkhuṁ mūlāya paṭikassitvā mūladivase",
  "tika-vin08t32:24_6": "ākaḍḍhitvā tassā antarāpattiyā samodhānaparivāsaṁ detūti yojanā’’ti vuttaṁ.",
  "tika-vin08t32:24_7": "Mahāsumattheravāde āvikārāpetvā vissajjetabboti tassa atekicchabhāvaṁ teneva saṅghassa pākaṭaṁ kāretvā",
  "tika-vin08t32:24_8": "lajjīgaṇato viyojanavasena vissajjetabboti attho.",
  "tika-vin08t32:25_0": "Odhānasamodhānaparivāsakathā niṭṭhitā.",
  "tika-vin08t32:26_0": "Agghasamodhānaparivāsakathā",
  "tika-vin08t32:27_0": "244.",
  "tika-vin08t32:27_1": "Agghena agghavasena arahavasena samodhānaṁ agghasamodhānaṁ,",
  "tika-vin08t32:27_2": "āpannāsu sambahulāsu āpattīsu yā āpattiyo ciratarappaṭicchannāyo,",
  "tika-vin08t32:27_3": "tāsaṁ agghena samodhāya tāsaṁ rattiparicchedavasena avasesānaṁ ūnatarappaṭicchannānaṁ āpattīnaṁ parivāso dīyati,",
  "tika-vin08t32:27_4": "ayaṁ vuccati agghasamodhāno.",
  "tika-vin08t32:27_5": "Sataṁ āpattiyoti kāyasaṁsaggādivasena ekadivase āpannā sataṁ āpattiyo.",
  "tika-vin08t32:27_6": "Dasasatanti sahassaāpattiyo.",
  "tika-vin08t32:27_7": "Rattisataṁ chādayitvānāti yojetabbaṁ.",
  "tika-vin08t32:27_8": "‘‘Agghasamodhāno nāma sabhāgavatthukāyo sambahulā āpattiyo āpannassa bahurattiṁ paṭicchāditāpattiyaṁ nikkhipitvā dātabbo,",
  "tika-vin08t32:27_9": "itaro nānāvatthukānaṁ vasenāti ayametesaṁ viseso’’ti vajirabuddhiṭīkāyaṁ (vajira. ṭī.",
  "tika-vin08t32:27_10": "cūḷavaggga 102) vuttaṁ.",
  "tika-vin08t32:28_0": "Agghasamodhānaparivāsakathā niṭṭhitā.",
  "tika-vin08t32:29_0": "246.",
  "tika-vin08t32:29_1": "Liṅgaparivattanakakathāyaṁ yadi kassaci bhikkhuno itthiliṅgaṁ pātu bhaveyya,",
  "tika-vin08t32:29_2": "kiṁ tena puna upajjhā gahetabbā,",
  "tika-vin08t32:29_3": "puna upasampadā kātabbā,",
  "tika-vin08t32:29_4": "kiṁ bhikkhūpasampadāto paṭṭhāya vassagaṇanā kātabbā,",
  "tika-vin08t32:29_5": "udāhu ito paṭṭhāyāti pucchāya sati taṁ pariharitumāha ‘‘sace’’tiādi.",
  "tika-vin08t32:29_6": "Evaṁ sante sā bhikkhunī bhikkhūnaṁ majjheyeva vasitabbaṁ bhaveyyāti codanaṁ sandhāyāha ‘‘appatirūpa’’ntiādi.",
  "tika-vin08t32:29_7": "Evaṁ sante bhikkhubhūtakāle āpajjitāpattiyo kathaṁ kātabbāti codanaṁ manasi katvā āha ‘‘yā desanāgāminiyo vā’’tiādi.",
  "tika-vin08t32:29_8": "Tattha bhikkhūnaṁ bhikkhunīhi sādhāraṇāti sañcarittādayo.",
  "tika-vin08t32:29_9": "Asādhāraṇāti sukkavissaṭṭhiādayo.",
  "tika-vin08t32:29_10": "Hotu bhagavato anuññātavasena liṅge parivatte asādhāraṇāpattīhi vuṭṭhitabhāvo,",
  "tika-vin08t32:29_11": "puna pakatiliṅge uppanne puna āpatti siyāti āsaṅkaṁ pariharituṁ ‘‘puna pakatiliṅge’’tiādi vuttaṁ.",
  "tika-vin08t32:29_12": "Idāni tamatthaṁ pāḷiyā sādhetuṁ ‘‘vuttañceta’’ntiādimāha.",
  "tika-vin08t32:29_13": "Tassattho paṭhamapārājikavaṇṇanāya ṭīkāsu (sārattha. ṭī. 2.69; vajira. ṭī.",
  "tika-vin08t32:29_14": "pārājika 69) vuttanayeneva daṭṭhabbo,",
  "tika-vin08t32:29_15": "idha pana garukāpattivuṭṭhānakathābhūtattā sāyeva kathā vuccate.",
  "tika-vin08t32:30_0": "247.",
  "tika-vin08t32:30_1": "Tattha bhikkhunīhi sādhāraṇāya paṭicchannāya āpattiyāti sañcarittādiāpattiyā,",
  "tika-vin08t32:30_2": "hetvatthe cetaṁ karaṇavacanaṁ.",
  "tika-vin08t32:30_3": "Parivasantassāti anādare sāmivacanaṁ.",
  "tika-vin08t32:30_4": "Pakkhamānattameva dātabbaṁ,",
  "tika-vin08t32:30_5": "na puna parivāso dātabbo bhikkhunibhāve aparivāsārahattāti adhippāyo.",
  "tika-vin08t32:30_6": "Mānattaṁ carantassāti anādareyeva sāmivacanaṁ,",
  "tika-vin08t32:30_7": "chārattamānatte āciṇṇeyeva parivattati,",
  "tika-vin08t32:30_8": "puna pakkhamānattameva dātabbanti.",
  "tika-vin08t32:30_9": "Tena vakkhati ‘‘sace ciṇṇamānattassā’’tiādi.",
  "tika-vin08t32:30_10": "Akusalavipāke parikkhīṇeti purisindriyassa antaradhānaṁ sandhāya vuttaṁ.",
  "tika-vin08t32:30_11": "Itthindriyapatiṭṭhānaṁ pana kusalavipākameva.",
  "tika-vin08t32:30_12": "Vuttañhi aṭṭhakathāyaṁ ‘‘ubhayampi akusalena antaradhāyati,",
  "tika-vin08t32:30_13": "kusalena paṭilabbhatī’’ti.",
  "tika-vin08t32:30_14": "Chārattaṁ mānattameva dātabbaṁ,",
  "tika-vin08t32:30_15": "na parivāso dātabbo,",
  "tika-vin08t32:30_16": "na vā pakkhamānattaṁ dātabbaṁ.",
  "tika-vin08t32:31_0": "‘‘Ayaṁ pana viseso’’ti vatvā taṁ visesaṁ dassetumāha ‘‘sace’’tiādi.",
  "tika-vin08t32:31_1": "Parivāsadānaṁ natthi,",
  "tika-vin08t32:31_2": "chārattaṁ mānattameva dātabbaṁ. Kasmā?",
  "tika-vin08t32:31_3": "Bhikkhunikāle paṭicchannattā.",
  "tika-vin08t32:31_4": "Bhikkhukāle channāyeva hi āpatti parivāsārahā hoti,",
  "tika-vin08t32:31_5": "no bhikkhunikāleti ayametāsaṁ viseso.",
  "tika-vin08t32:31_6": "Pakkhamānattaṁ carantiyāti anādare sāmivacanaṁ,",
  "tika-vin08t32:31_7": "pakkhamānatte āciṇṇeyevāti attho.",
  "tika-vin08t32:31_8": "Tathā hi vakkhati ‘‘ciṇṇamānattāyā’’tiādi.",
  "tika-vin08t32:31_9": "Chārattaṁ mānattaṁ carantassātiādi vuttanayameva.",
  "tika-vin08t32:32_0": "Parivāsavinicchayakathā",
  "tika-vin08t32:33_0": "Idāni saṅghādisesāpatti yasmā sāvasesagarukāpatti hoti satekicchā,",
  "tika-vin08t32:33_1": "tasmā yathā nāma rogāturo puggalo kiñci attano hitasukhakāraṇaṁ kātuṁ na sakkoti,",
  "tika-vin08t32:33_2": "tamenaṁ kāruṇiko tikicchako karuṇāsañcodito tikicchaṁ katvā gelaññato vuṭṭhāpetvā hitasukhaṁ janeti,",
  "tika-vin08t32:33_3": "evaṁ saṅghādisesāpattisamaṅgī puggalo āṇāvītikkamantarāyikabhāvato saggamokkhamaggaṁ sodhetuṁ na sakkoti,",
  "tika-vin08t32:33_4": "tamenaṁ mahākāruṇiko bhagavā mahākaruṇāya sañcoditamānaso anekehi nayehi āpattito vuṭṭhānaṁ katvā saggamokkhasukhe patiṭṭhapeti,",
  "tika-vin08t32:33_5": "bhagavato adhippāyaññuno aṭṭhakathācariyāpi anekehi kāraṇehi bhagavato vacanassa atthaṁ pakāsetvā visuddhakāmānaṁ nayaṁ denti,",
  "tika-vin08t32:33_6": "tathā ṭīkācariyādayopi.",
  "tika-vin08t32:33_7": "Evaṁ dinne pana naye yoniso manasi kātuṁ sakkontā paṇḍitā yathānusiṭṭhaṁ paṭipajjanti,",
  "tika-vin08t32:33_8": "asakkontā aññathā atthaṁ gahetvā na yathānusiṭṭhaṁ paṭipajjanti,",
  "tika-vin08t32:33_9": "tesaṁ diṭṭhānugatiṁ anugacchantā sissādayopi tatheva karonti,",
  "tika-vin08t32:33_10": "tasmā bhagavato vacanañca pubbenāparaṁ saṁsanditvā aṭṭhakathāṭīkādivacanañca sammā tulayitvā tathato",
  "tika-vin08t32:33_11": "bhagavato adhippāyaṁ ñatvā yathānusiṭṭhaṁ paṭipajjantehi garukāpattito vuṭṭhahanatthaṁ yogo karaṇīyo.",
  "tika-vin08t32:34_0": "Tasmā yadā bhikkhū āgacchanti vinayadharassa santikaṁ ‘‘garukāpattivuṭṭhānaṁ karissāmā’’ti,",
  "tika-vin08t32:34_1": "tadā vinayadharena ‘‘tvaṁ katarāpattiṁ āpanno’’ti pucchitabbo.",
  "tika-vin08t32:34_2": "‘‘Saṅghādisesaṁ āpanno’’ti vutte ‘‘katarasaṅghādisesa’’nti pucchitvā ‘‘imaṁ nāmā’’ti vutte sukkavissaṭṭhiyaṁ mocetukāmacetanā, upakkamo,",
  "tika-vin08t32:34_3": "muccananti tīṇi aṅgāni.",
  "tika-vin08t32:34_4": "Kāyasaṁsagge manussitthī,",
  "tika-vin08t32:34_5": "itthisaññitā,",
  "tika-vin08t32:34_6": "kāyasaṁsaggarāgo,",
  "tika-vin08t32:34_7": "tena rāgena vāyāmo,",
  "tika-vin08t32:34_8": "hatthaggāhādisamāpajjananti pañca aṅgāni.",
  "tika-vin08t32:34_9": "Duṭṭhullavācāyaṁ manussitthī,",
  "tika-vin08t32:34_10": "itthisaññitā,",
  "tika-vin08t32:34_11": "duṭṭhullavācassādarāgo,",
  "tika-vin08t32:34_12": "tena rāgena obhāsanaṁ,",
  "tika-vin08t32:34_13": "taṅkhaṇavijānananti pañca aṅgāni.",
  "tika-vin08t32:34_14": "Attakāme manussitthī,",
  "tika-vin08t32:34_15": "itthisaññitā,",
  "tika-vin08t32:34_16": "attakāmapāricariyāya rāgo,",
  "tika-vin08t32:34_17": "tena rāgena vaṇṇabhaṇanaṁ,",
  "tika-vin08t32:34_18": "taṅkhaṇavijānananti pañca aṅgāni.",
  "tika-vin08t32:34_19": "Sañcaritte yesu sañcarittaṁ samāpajjati,",
  "tika-vin08t32:34_20": "tesaṁ manussajātikatā ,",
  "tika-vin08t32:34_21": "nālaṁvacanīyatā,",
  "tika-vin08t32:34_22": "paṭiggaṇhanavīmaṁsanapaccāharaṇānīti pañca aṅgāni.",
  "tika-vin08t32:34_23": "Kuṭikāre ullittādīnaṁ aññataratā,",
  "tika-vin08t32:34_24": "heṭṭhimapamāṇasambhavo,",
  "tika-vin08t32:34_25": "adesitavatthukatā,",
  "tika-vin08t32:34_26": "pamāṇātikkantatā,",
  "tika-vin08t32:34_27": "attuddesikatā,",
  "tika-vin08t32:34_28": "vāsāgāratā,",
  "tika-vin08t32:34_29": "lepaghaṭanāti satta pamāṇayuttādīsu chadhā aṅgāni.",
  "tika-vin08t32:34_30": "Vihārakāre tāniyeva cha aṅgāni.",
  "tika-vin08t32:34_31": "Duṭṭhadose yaṁ codeti,",
  "tika-vin08t32:34_32": "tassa upasampannoti saṅkhyupagamanaṁ,",
  "tika-vin08t32:34_33": "tasmiṁ suddhasaññitā,",
  "tika-vin08t32:34_34": "yena pārājikena codeti ,",
  "tika-vin08t32:34_35": "tassa diṭṭhādivasena amūlakatā,",
  "tika-vin08t32:34_36": "cāvanādhippāyena sammukhācodanā,",
  "tika-vin08t32:34_37": "tassa taṅkhaṇavijānananti pañca aṅgāni.",
  "tika-vin08t32:34_38": "Aññabhāgiye aññabhāgiyassa adhikaraṇassa kañcidesaṁ lesamattaṁ upādiyanatā,",
  "tika-vin08t32:34_39": "purimāni pañcāti cha aṅgāni.",
  "tika-vin08t32:34_40": "Saṅghabhede bhedāya parakkamanaṁ,",
  "tika-vin08t32:34_41": "dhammakammena samanubhāsanaṁ,",
  "tika-vin08t32:34_42": "kammavācāpariyosānaṁ,",
  "tika-vin08t32:34_43": "appaṭinissajjananti cattāri aṅgāni.",
  "tika-vin08t32:34_44": "Bhedānuvattake aṅgesu yathā tattha parakkamanaṁ,",
  "tika-vin08t32:34_45": "evaṁ idha anuvattananti cattāri aṅgāni.",
  "tika-vin08t32:34_46": "Dubbace aṅgesu yathā tattha parakkamanaṁ,",
  "tika-vin08t32:34_47": "evaṁ idha avacanīyakaraṇatāti cattāri aṅgāni.",
  "tika-vin08t32:34_48": "Kuladūsake aṅgesu yathā tattha parakkamanaṁ,",
  "tika-vin08t32:34_49": "evaṁ idha chandādīhi pāpananti cattāri aṅgāni.",
  "tika-vin08t32:34_50": "Iti imāni aṅgāni sodhetvā sace aṅgapāripūrī hoti,",
  "tika-vin08t32:34_51": "‘‘saṅghādiseso’’ti vattabbo. No ce,",
  "tika-vin08t32:34_52": "‘‘nāyaṁ saṅghādiseso,",
  "tika-vin08t32:34_53": "thullaccayādīsu aññatarāpattī’’ti vatvā ‘‘nāyaṁ vuṭṭhānagāminī,",
  "tika-vin08t32:34_54": "desanāgāminī ayaṁ āpatti,",
  "tika-vin08t32:34_55": "tasmā patirūpassa bhikkhussa santike desehī’’ti vatvā desāpetabbo.",
  "tika-vin08t32:35_0": "Atha pana anāpatticchāyā paññāyati,",
  "tika-vin08t32:35_1": "‘‘anāpattī’’ti vatvā uyyojetabbā.",
  "tika-vin08t32:35_2": "Sace pana saṅghādisesacchāyā paññāyati,",
  "tika-vin08t32:35_3": "‘‘tvaṁ imaṁ āpattiṁ āpajjitvā chādesi,",
  "tika-vin08t32:35_4": "na chādesī’’ti pucchitvā ‘‘na chādemī’’ti vutte ‘‘tena hi tvaṁ na parivāsāraho,",
  "tika-vin08t32:35_5": "mānattārahova hotī’’ti vattabbo.",
  "tika-vin08t32:35_6": "‘‘Chādemī’’ti pana vutte ‘‘dasasu ākāresu aññatarakāraṇena chādesi,",
  "tika-vin08t32:35_7": "udāhu aññakāraṇenā’’ti pucchitvā ‘‘dasasu aññatarakāraṇenā’’ti vutte ‘‘evampi mānattāraho hoti,",
  "tika-vin08t32:35_8": "na parivāsāraho’’ti vattabbo.",
  "tika-vin08t32:35_9": "Atha ‘‘aññakāraṇenā’’ti vadati,",
  "tika-vin08t32:35_10": "evaṁ santepi ‘‘tvaṁ āpattiāpannabhāvaṁ jānanto paṭicchādesi,",
  "tika-vin08t32:35_11": "udāhu ajānanto’’ti pucchitvā ‘‘ajānanto paṭicchādemī’’ti vutte ca ‘‘āpattiāpannabhāvaṁ saranto paṭicchādesi,",
  "tika-vin08t32:35_12": "udāhu visaritvā paṭicchādesī’’ti pucchitvā ‘‘visaritvā paṭicchādemī’’ti vutte ca ‘‘āpattiāpannabhāve vematiko hutvā paṭicchādesi,",
  "tika-vin08t32:35_13": "udāhu nibbematiko hutvā’’ti pucchitvā ‘‘vematiko hutvā’’ti vutte ca ‘‘na tvaṁ parivāsāraho,",
  "tika-vin08t32:35_14": "mānattārahova hotī’’ti vattabbo.",
  "tika-vin08t32:36_0": "Atha ‘‘jānanto paṭicchādemī’’ti vutte ca ‘‘saranto paṭicchādemī’’ti vutte ca ‘‘nibbematiko hutvā paṭicchādemī’’ti",
  "tika-vin08t32:36_1": "vutte ca ‘‘tvaṁ parivāsāraho’’ti vattabbo.",
  "tika-vin08t32:36_2": "Vuttañhetaṁ samuccayakkhandhake (cūḷava.",
  "tika-vin08t32:36_3": "144) ‘‘so evaṁ vadati ‘yāyaṁ, āvuso,",
  "tika-vin08t32:36_4": "āpatti jānapaṭicchannā,",
  "tika-vin08t32:36_5": "dhammikaṁ tassā āpattiyā parivāsadānaṁ,",
  "tika-vin08t32:36_6": "dhammattā ruhati.",
  "tika-vin08t32:36_7": "Yā ca khvāyaṁ, āvuso,",
  "tika-vin08t32:36_8": "āpatti ajānappaṭicchannā,",
  "tika-vin08t32:36_9": "adhammikaṁ tassā āpattiyā parivāsadānaṁ,",
  "tika-vin08t32:36_10": "adhammattā na ruhati. Ekissā, āvuso,",
  "tika-vin08t32:36_11": "āpattiyā bhikkhu mānattāraho’’’ti ca,",
  "tika-vin08t32:36_12": "‘‘so evaṁ vadati ‘yāyaṁ āpatti saramānapaṭicchannā,",
  "tika-vin08t32:36_13": "dhammikaṁ tassā āpattiyā parivāsadānaṁ,",
  "tika-vin08t32:36_14": "dhammattā ruhati.",
  "tika-vin08t32:36_15": "Yā ca khvāyaṁ āpatti asaramānapaṭicchannā,",
  "tika-vin08t32:36_16": "adhammikaṁ tassā āpattiyā parivāsadānaṁ,",
  "tika-vin08t32:36_17": "adhammattā na ruhati. Ekissā, āvuso,",
  "tika-vin08t32:36_18": "āpattiyā bhikkhu mānattāraho’’’ti ca,",
  "tika-vin08t32:36_19": "‘‘so evaṁ vadati ‘yāyaṁ, āvuso,",
  "tika-vin08t32:36_20": "āpatti nibbematikapaṭicchannā,",
  "tika-vin08t32:36_21": "dhammikaṁ tassā āpattiyā parivāsadānaṁ,",
  "tika-vin08t32:36_22": "dhammattā ruhati.",
  "tika-vin08t32:36_23": "Yā ca khvāyaṁ, āvuso,",
  "tika-vin08t32:36_24": "āpatti vematikapaṭicchannā,",
  "tika-vin08t32:36_25": "adhammikaṁ tassā āpattiyā parivāsadānaṁ,",
  "tika-vin08t32:36_26": "adhammattā na ruhati. Ekissā, āvuso,",
  "tika-vin08t32:36_27": "āpattiyā bhikkhumānattāraho’’’ti ca.",
  "tika-vin08t32:37_0": "Evaṁ parivāsārahabhāvaṁ pakāsetvā ‘‘ayaṁ bhikkhu parivāsāraho,",
  "tika-vin08t32:37_1": "tīsu parivāsesu kataraparivāsāraho’’ti cintetvā ‘‘bhikkhu tvaṁ kati āpattiyo chādesī’’ti pucchitvā ‘‘ekaṁ",
  "tika-vin08t32:37_2": "āpatti’’nti vā ‘‘dve tīṇi tatuttari vā āpattiyo chādemī’’ti vā vutte ‘‘katīhaṁ tvaṁ āpattiṁ paṭicchādesī’’ti",
  "tika-vin08t32:37_3": "pucchitvā ‘‘ekāhamevāhaṁ paṭicchādemī’’ti vā ‘‘dvīhaṁ tīhaṁ tatuttari vā paṭicchādemī’’ti vā vutte ‘‘yāvatīhaṁ",
  "tika-vin08t32:37_4": "paṭicchādesi,",
  "tika-vin08t32:37_5": "tāvatīhaṁ tvaṁ paṭivasissasī’’ti vattabbo.",
  "tika-vin08t32:37_6": "Vuttañhetaṁ bhagavatā ‘‘yāvatīhaṁ jānaṁ paṭicchādeti,",
  "tika-vin08t32:37_7": "tāvatīhaṁ tena bhikkhunā akāmā parivatthabba’’nti.",
  "tika-vin08t32:37_8": "Tato ‘‘ayaṁ bhikkhu āpattipariyantaṁ jānāti,",
  "tika-vin08t32:37_9": "tasmā paṭicchannaparivāsāraho’’ti (pārā.",
  "tika-vin08t32:37_10": "442) ñatvā tadanurūpā kammavācā kātabbā.",
  "tika-vin08t32:38_0": "Ettha ca āpattipariyantapucchanaṁ kammavācākaraṇatthameva hoti,",
  "tika-vin08t32:38_1": "rattipariyantapucchanaṁ pana tadatthañceva suddhantaparivāsassa ananurūpabhāvadassanatthañca hoti.",
  "tika-vin08t32:38_2": "Vuttañhi aṭṭhakathāyaṁ (cuḷava. aṭṭha.",
  "tika-vin08t32:38_3": "102) ‘‘so duvidho cūḷasuddhanto mahāsuddhantoti,",
  "tika-vin08t32:38_4": "duvidhopi cesa rattiparicchedaṁ sakalaṁ vā ekaccaṁ vā ajānantassa ca asarantassa ca tattha vematikassa ca dātabbo.",
  "tika-vin08t32:38_5": "Āpattipariyantaṁ pana ‘ahaṁ ettakā āpattiyo āpanno’ti jānātu vā, mā vā,",
  "tika-vin08t32:38_6": "akāraṇameta’’nti.",
  "tika-vin08t32:38_7": "Tato tassa bhikkhuno nisīdanaṭṭhānaṁ jānitabbaṁ.",
  "tika-vin08t32:38_8": "Duvidhañhi nisīdanaṭṭhānaṁ anikkhittavattena nisīditabbaṭṭhānaṁ,",
  "tika-vin08t32:38_9": "nikkhittavattena nisīditabbaṭṭhānanti.",
  "tika-vin08t32:39_0": "Tattha appabhikkhuke vihāre sabhāgabhikkhūnaṁ vasanaṭṭhāne upacārasīmāparicchinno antovihāro anikkhittavattena nisīditabbaṭṭhānaṁ hoti.",
  "tika-vin08t32:39_1": "Upacārasīmaṁ atikkamma mahāmaggato okkamma gumbavatipaṭicchannaṭṭhānaṁ nikkhittavattena nisīditabbaṭṭhānaṁ hoti.",
  "tika-vin08t32:39_2": "Vuttañhi aṭṭhakathāyaṁ (cūḷava. aṭṭha.",
  "tika-vin08t32:39_3": "102) ‘‘sace appabhikkhuko vihāro hoti,",
  "tika-vin08t32:39_4": "sabhāgā bhikkhū vasanti,",
  "tika-vin08t32:39_5": "vattaṁ anikkhipitvā vihāreyeva rattipariggaho kātabbo.",
  "tika-vin08t32:39_6": "Atha na sakkā sodhetuṁ,",
  "tika-vin08t32:39_7": "vuttanayeneva vattaṁ nikkhipitvā paccūsasamaye ekena bhikkhunā saddhiṁ mānattavaṇṇanāyaṁ vuttanayeneva",
  "tika-vin08t32:39_8": "upacārasīmaṁ atikkamitvā mahāmaggā okkamma paṭicchannaṭṭhāne nisīditvā antoaruṇeyeva vuttanayeneva vattaṁ",
  "tika-vin08t32:39_9": "samādiyitvā tassa bhikkhuno parivāso ārocetabbo’’ti.",
  "tika-vin08t32:39_10": "‘‘Mānattavaṇṇanāyaṁ vuttanayenevā’’ti ca ‘‘sace appabhikkhuko vihāro hoti,",
  "tika-vin08t32:39_11": "sabhāgā bhikkhū vasanti,",
  "tika-vin08t32:39_12": "vattaṁ anikkhipitvā antovihāreyeva rattiyo gaṇetabbā.",
  "tika-vin08t32:39_13": "Atha na sakkā sodhetuṁ,",
  "tika-vin08t32:39_14": "vuttanayeneva vattaṁ nikkhipitvā paccūsasamaye catūhi pañcahi vā bhikkhūhi saddhiṁ parikkhittassa vihārassa parikkhepato,",
  "tika-vin08t32:39_15": "aparikkhittassa parikkhepārahaṭṭhānato dve leḍḍupāte atikkamitvā mahāmaggato okkamma gumbena vā vatiyā vā paṭicchannaṭṭhāne nisīditabba’’nti (vi. saṅga. aṭṭha.",
  "tika-vin08t32:39_16": "238) idaṁ vacanaṁ sandhāya vuttaṁ.",
  "tika-vin08t32:40_0": "Tattha appabhikkhuko vihāro hotīti idaṁ bahubhikkhuke vihāre aññe bhikkhū gacchanti,",
  "tika-vin08t32:40_1": "aññe bhikkhū āgacchanti,",
  "tika-vin08t32:40_2": "tasmā ratticchedavattabhedakāraṇāni sodhetuṁ dukkarattā vuttaṁ.",
  "tika-vin08t32:40_3": "Vakkhati hi ‘‘atha na sakkā sodhetu’’nti.",
  "tika-vin08t32:40_4": "Sabhāgā bhikkhū vasantīti idaṁ visabhāgānaṁ verībhikkhūnaṁ santike vattaṁ ārocento pakāsetukāmo hoti ,",
  "tika-vin08t32:40_5": "tasmā vuttaṁ.",
  "tika-vin08t32:40_6": "Vuttañhi aṭṭhakathāyaṁ (cūḷava. aṭṭha. 102; vi. saṅga. aṭṭha.",
  "tika-vin08t32:40_7": "236) ‘‘tasmā averisabhāgassa santike ārocetabbā.",
  "tika-vin08t32:40_8": "Yo pana visabhāgo hoti sutvā pakāsetukāmo,",
  "tika-vin08t32:40_9": "evarūpassa upajjhāyassapi santike nārocetabbā’’ti,",
  "tika-vin08t32:40_10": "tasmā visabhāgānaṁ vasanaṭṭhāne vattaṁ asamādiyitvā bahiyeva kātumpi vaṭṭatīti daṭṭhabbaṁ.",
  "tika-vin08t32:40_11": "Vihāreyevāti antoupacārasīmāyameva.",
  "tika-vin08t32:40_12": "Vakkhati hi ‘‘atha na sakkā…pe…",
  "tika-vin08t32:40_13": "upacārasīmaṁ atikkamitvā’’ti.",
  "tika-vin08t32:40_14": "Rattipariggaho kātabboti rattigaṇanā kātabbā.",
  "tika-vin08t32:40_15": "Vuttañhi mānattavaṇṇanāyaṁ ‘‘rattiyo gaṇetabbā’’ti.",
  "tika-vin08t32:40_16": "Atha na sakkā sodhetunti bahubhikkhukattā vā vihārassa visabhāgānaṁ vasanaṭṭhānattā vā ratticchedavattābhedakāraṇānipi sodhetuṁ na sakkā.",
  "tika-vin08t32:40_17": "Vattaṁ nikkhipitvāti parivāsavattaṁ nikkhipitvā.",
  "tika-vin08t32:40_18": "Paccūsasamayeti pacchimayāmakāle aruṇodayato puretarameva.",
  "tika-vin08t32:40_19": "Tathā hi vakkhati ‘‘antoaruṇeyeva vuttanayena vattaṁ samādiyitvā tassa bhikkhuno parivāso ārocetabbo’’ti.",
  "tika-vin08t32:40_20": "Ekena bhikkhunā saddhinti vippavāsaratticchedavimuccanatthaṁ vinā pakatattena sabhikkhukaāvāsaaakkhukaanāvāsagamanasaṅkhātavattabhedavimuccanatthañca vuttaṁ.",
  "tika-vin08t32:40_21": "Tathā hi vuttaṁ ‘‘na,",
  "tika-vin08t32:40_22": "bhikkhave,",
  "tika-vin08t32:40_23": "pārivāsikena bhikkhunā sabhikkhukā āvāsā abhikkhuko anāvāso gantabbo aññatra pakatattena aññatra antarāyā’’ti (cūḷava. 76).",
  "tika-vin08t32:41_0": "Mānattavaṇṇanāyaṁ vuttanayenāti ‘‘parikkhittassa vihārassa parikkhepato,",
  "tika-vin08t32:41_1": "aparikkhittassa parikkhepārahaṭṭhānato dve leḍḍupāte atikkamitvā’’ti vuttanayena.",
  "tika-vin08t32:41_2": "Yadi evaṁ visamamidaṁ nayadassanaṁ,",
  "tika-vin08t32:41_3": "parikkhepaparikkhepārahaṭṭhāne eva hi upacārasīmā hoti,",
  "tika-vin08t32:41_4": "kasmā tattha upacārasīmato dveleḍḍupātātikkamo vutto,",
  "tika-vin08t32:41_5": "idha pana upacārasīmātikkamo evāti ? Saccaṁ,",
  "tika-vin08t32:41_6": "tathāpi vihāre bhikkhūnaṁ sajjhāyādisaddasavanasabbhāvato suvidūrātikkamo vutto,",
  "tika-vin08t32:41_7": "idha pana upacārasīmato atikkamamattopi atikkamoyevāti katvā vutto.",
  "tika-vin08t32:41_8": "Buddhamataññuno hi aṭṭhakathācariyā.",
  "tika-vin08t32:41_9": "Tathā hi vuttaṁ vajirabuddhiṭīkāyaṁ (vajira. ṭī.",
  "tika-vin08t32:41_10": "cūḷavagga 97) ‘‘parikkhittassa vihārassa parikkhepatotiādi kiñcāpi pāḷiyaṁ natthi,",
  "tika-vin08t32:41_11": "atha kho aṭṭhakathācariyānaṁ vacanena tathā eva paṭipajjitabbanti ca vutta’’nti.",
  "tika-vin08t32:42_0": "Mānattavaṇṇanāyaṁ catūhi pañcahi vā bhikkhūhi saddhinti idaṁ pana ūnegaṇecaraṇaratticchedavimuccanatthaṁ vuttaṁ.",
  "tika-vin08t32:42_1": "Dve leḍḍupāte atikkamitvātiādi aññesaṁ bhikkhūnaṁ savanūpacāradassanūpacāravijahanatthaṁ vuttaṁ.",
  "tika-vin08t32:42_2": "Tenevāha ṭīkācariyo ‘‘dve leḍḍupāte atikkamitvāti idaṁ vihāre bhikkhūnaṁ sajjhāyādisaddasavanūpacāravijahanatthaṁ vuttaṁ,",
  "tika-vin08t32:42_3": "‘mahāmaggato okkammāti idaṁ maggapaṭipannānaṁ bhikkhūnaṁ savanūpacāravijahanatthaṁ,",
  "tika-vin08t32:42_4": "gumbena vātiādi dassanūpacāravijahanattha’’nti.",
  "tika-vin08t32:42_5": "Tasmā yathāvuttaṁ duvidhaṁ ṭhānaṁ parivasantamānattacārikabhikkhūhi nisīditabbaṭṭhānaṁ hoti.",
  "tika-vin08t32:42_6": "Tesu ca yadi antovihāreyeva nisīditvā parivasati,",
  "tika-vin08t32:42_7": "upacārasīmagatānaṁ sabbesaṁ bhikkhūnaṁ ārocetabbaṁ hoti.",
  "tika-vin08t32:42_8": "Atha bahiupacārasīmāyaṁ,",
  "tika-vin08t32:42_9": "diṭṭharūpānaṁ sutasaddānaṁ ārocetabbaṁ.",
  "tika-vin08t32:42_10": "Adiṭṭhaasutānampi antodvādasahatthagatānaṁ ārocetabbameva.",
  "tika-vin08t32:42_11": "Vuttañhi vajirabuddhiṭīkāyaṁ ‘‘vattaṁ nikkhipitvā vasantassa upacārasīmagatānaṁ sabbesaṁ ārocanakiccaṁ natthi,",
  "tika-vin08t32:42_12": "diṭṭharūpānaṁ sutasaddānaṁ ārocetabbaṁ.",
  "tika-vin08t32:42_13": "Adiṭṭhaassutānampi antodvādasahatthagatānaṁ ārocetabbaṁ.",
  "tika-vin08t32:42_14": "Idaṁ vattaṁ nikkhipitvā vasantassa lakkhaṇanti vutta’’nti.",
  "tika-vin08t32:42_15": "Idañca vattaṁ anikkhipitvā vasantassa antovihāreyeva rattipariggahassa ca nikkhipitvā vasantassa upacārasīmaṁ",
  "tika-vin08t32:42_16": "atikkamitvā vattasamādānassa ca aṭṭhakathāyaṁ vuttattā vuttaṁ.",
  "tika-vin08t32:42_17": "Upacāro pana antosīmāya ṭhitānaṁ sakalaupacārasīmā hoti,",
  "tika-vin08t32:42_18": "bahiupacārasīmāya ṭhitānaṁ dvādasahatthamattaṁ.",
  "tika-vin08t32:42_19": "Teneva hi uddesabhattādisaṅghalābho yadi antosīmāya uppajjati,",
  "tika-vin08t32:42_20": "sīmaṭṭhakasaṅghassa hoti.",
  "tika-vin08t32:42_21": "Yadi bahisīmāyaṁ,",
  "tika-vin08t32:42_22": "dvādasahatthabbhantare pattabhikkhūnaṁ,",
  "tika-vin08t32:42_23": "tasmā upacāravasenapi esa attho viññāyati.",
  "tika-vin08t32:42_24": "Tathā hi vuttaṁ vajirabuddhiṭīkāyaṁ (vajira. ṭī.",
  "tika-vin08t32:42_25": "cūḷavagga 97) ‘‘atthibhāvaṁ sallakkhetvāti dvādasahatthe upacāre sallakkhetvā anikkhittavattānaṁ upacārasīmāya",
  "tika-vin08t32:42_26": "āgatabhāvaṁ sallakkhetvā sahavāsādikaṁ veditabbanti ca vutta’’nti.",
  "tika-vin08t32:43_0": "Evaṁ anikkhittavattānaṁ hutvā parivasantānaṁ antovihāreyeva vasanassa,",
  "tika-vin08t32:43_1": "nikkhittavattānaṁ hutvā parivasantānaṁ vihārato bahi dve leḍḍupāte atikkamitvā vasanassa ca aṭṭhakathādīsu",
  "tika-vin08t32:43_2": "pakaraṇesu āgatattā tathāgatanayo pakaraṇāgatanayo hoti.",
  "tika-vin08t32:43_3": "Idāni pana ācariyā anikkhittavattassa ca ratticchedavattabhedadose pariharituṁ atidukkarattā,",
  "tika-vin08t32:43_4": "nikkhittavattassa ca devasikaṁ paccūsasamaye bahisīmagamanassa dukkhattā,",
  "tika-vin08t32:43_5": "vāḷasarīsapādiparisayassa ca āsaṅkitabbabhāvato ratticchedavattabhedapariharaṇavasena lakkhaṇapāripūrimeva",
  "tika-vin08t32:43_6": "manasi karontā nikkhittavattāpi samānā antovihāreyeva parivāsavasanañca mānattacaraṇañca karonti.",
  "tika-vin08t32:44_0": "Ekacce ācariyā bahiupacārasīmāyaṁ patirūpaṭṭhāne pakatattānaṁ bhikkhūnaṁ vasanasālaṁ kārāpetvā pārivāsikabhikkhūnaṁ",
  "tika-vin08t32:44_1": "nipajjanamañcaṁ sabbato channaparicchinnaṁ sadvārabandhanaṁ suguttaṁ kārāpetvā taṁ padesaṁ vatiyā parikkhipāpetvā",
  "tika-vin08t32:44_2": "sāyanhasamaye tattha gantvā upaṭṭhākasāmaṇerādayo nivattāpetvā purimayāme vā majjhimayāme vā samantato",
  "tika-vin08t32:44_3": "saddachijjanakāle pakatattabhikkhū sālāyaṁ nipajjāpetvā pārivāsikabhikkhū vattaṁ samādāpetvā ārocāpetvā",
  "tika-vin08t32:44_4": "attano attano mañcakesu nipajjāpetvā pacchimayāmakāle uṭṭhāpetvā aruṇe uṭṭhite ārocāpetvā vattaṁ nikkhipāpenti.",
  "tika-vin08t32:44_5": "Esa nayo pakaraṇesu anāgatattā ācariyānaṁ matena katattā ācariyanayo nāma.",
  "tika-vin08t32:44_6": "Esa nayopi yathārutato pakaraṇesu anāgatopi pakaraṇānulomavasena ratticchedavattabhedadose pariharitvā",
  "tika-vin08t32:44_7": "lajjipesalehi bahussutehi sikkhākāmehi vinaye pakataññūhi vicārito samāno sundaro pasatthova hoti,",
  "tika-vin08t32:44_8": "tasmā ‘‘anulomanayo’’tipi vattuṁ vaṭṭati.",
  "tika-vin08t32:45_0": "Nanu ca anikkhittavattānaṁyeva antovihāre vasanaṁ aṭṭhakathāyaṁ vuttaṁ,",
  "tika-vin08t32:45_1": "atha kasmā nikkhittavattāpi samānā vasantīti? Saccaṁ,",
  "tika-vin08t32:45_2": "tattha pana appabhikkhukattā sabhāgabhikkhūnaṁ vasanaṭṭhānattā ca ratticchedavattabhedadose ca pariharituṁ",
  "tika-vin08t32:45_3": "sakkuṇeyyabhāvato sakalarattindivampi vattaṁ anikkhipitvā vasanaṁ vuttaṁ,",
  "tika-vin08t32:45_4": "idha pana tathā asakkuṇeyyabhāvato divā vattaṁ nikkhipitvā rattiyaṁ samādiyanto āgantukānaṁ anāgamanakālabhāvato,",
  "tika-vin08t32:45_5": "saddachijjanakālabhāvato ca ratticchedādidose pariharituṁ sakkuṇeyyattā tadanulomoyeva hotīti mantvā ācariyā evaṁ karontīti daṭṭhabbaṁ.",
  "tika-vin08t32:46_0": "Evaṁ hotu,",
  "tika-vin08t32:46_1": "bahiupacārasīmāya vasantānaṁ paṭicchannaṭṭhāne nisīdanameva aṭṭhakathāyaṁ vuttaṁ,",
  "tika-vin08t32:46_2": "na pakatattasālākaraṇamañcakaraṇādīni,",
  "tika-vin08t32:46_3": "atha kasmā etāni karontīti? Saccaṁ,",
  "tika-vin08t32:46_4": "tathāpi pakatattasālākaraṇaṁ pārivāsikānaṁ bhikkhūnaṁ pakatattehi bhikkhūhi vippavāsaratticchedavattabhedadosapariharaṇatthaṁ,",
  "tika-vin08t32:46_5": "taṁ ‘‘tayo kho, upāli,",
  "tika-vin08t32:46_6": "pārivāsikassa bhikkhuno ratticchedā sahavāso,",
  "tika-vin08t32:46_7": "vippavāso,",
  "tika-vin08t32:46_8": "anārocanā’’ti vuttapāṭhaṁ (cūḷava.",
  "tika-vin08t32:46_9": "83) anulometi.",
  "tika-vin08t32:46_10": "Mañcakaraṇaṁ sahavāsaratticchedavattabhedadosapariharaṇatthaṁ, taṁ ‘‘na,",
  "tika-vin08t32:46_11": "bhikkhave,",
  "tika-vin08t32:46_12": "pārivāsikena bhikkhunā pakatattena bhikkhunā saddhiṁ ekacchanne āvāse vatthabbaṁ,",
  "tika-vin08t32:46_13": "na ekacchanne anāvāse vatthabbaṁ,",
  "tika-vin08t32:46_14": "na ekacchanne āvāse vā anāvāse vā vatthabba’’nti vuttapāṭhañca (cūḷava.",
  "tika-vin08t32:46_15": "81) yathāvuttapāṭhañca anulometi.",
  "tika-vin08t32:46_16": "Ādi-saddena sāyanhasamaye gamanādīni saṅgaṇhāti.",
  "tika-vin08t32:46_17": "Tesu aṭṭhakathāyaṁ paccūsasamaye gamane eva vuttepi sāyanhasamaye gamanaṁ rattigamanassa bahuparissayattā parissayavinodanatthaṁ,",
  "tika-vin08t32:46_18": "taṁ ‘‘antarāyato parimuccanatthāya gantabbamevā’’ti vuttaṁ aṭṭhakathāpāṭhaṁ (cūḷava. aṭṭha.",
  "tika-vin08t32:46_19": "76) anulometi.",
  "tika-vin08t32:46_20": "Upaṭṭhākasāmaṇerādīnaṁ nivattāpanaṁ anupasampannena sahaseyyasaṅkānivattanatthaṁ,",
  "tika-vin08t32:46_21": "taṁ ‘‘yo pana bhikkhu anupasampannena sahaseyyaṁ kappeyya,",
  "tika-vin08t32:46_22": "pācittiya’’nti vuttaṁ mātikāpāṭhaṁ (pāci.",
  "tika-vin08t32:46_23": "49) anulometi.",
  "tika-vin08t32:46_24": "Purimayāme vā majjhimayāme vā samantato saddachijjanakāle pakatattabhikkhū sālāyaṁ nipajjāpetvā pārivāsikabhikkhūnaṁ",
  "tika-vin08t32:46_25": "vattasamādāpanaṁ aññabhikkhūnaṁ saddasavanavivajjanatthaṁ,",
  "tika-vin08t32:46_26": "taṁ anārocanaratticchedadosapariharaṇatthaṁ,",
  "tika-vin08t32:46_27": "taṁ yathāvuttaratticchedapāṭhaṁ anulometi.",
  "tika-vin08t32:47_0": "Nanu ca aṭṭhakathāyaṁ antoaruṇeyeva vattasamādāpanaṁ vuttaṁ,",
  "tika-vin08t32:47_1": "atha kasmā ‘‘purimayāmamajjhimayāmesū’’ti vuttanti?",
  "tika-vin08t32:47_2": "Nāyaṁ doso,",
  "tika-vin08t32:47_3": "hiyyoaruṇuggamanato paṭṭhāya hi yāva ajjaaruṇuggamanā eko rattindivo ajjaaruṇassa anto nāma,",
  "tika-vin08t32:47_4": "ajjaaruṇato paṭṭhāya pacchākālo aruṇassa bahi nāma,",
  "tika-vin08t32:47_5": "tasmā purimamajjhimayāmesu katavattasamādānampi aruṇodayato pure katattā antoaruṇe kataṁyeva hoti.",
  "tika-vin08t32:47_6": "Vattaṁ asamādiyitvā nipajjane ca sati niddāvasena aruṇuggamanakālaṁ ajānitvā vattasamādānaṁ atikkantaṁ bhaveyya,",
  "tika-vin08t32:47_7": "tasmā puretarameva samādānaṁ katvā nipajjanaṁ ñāyāgataṁ hoti,",
  "tika-vin08t32:47_8": "‘‘antoaruṇeyeva vuttanayeneva vattaṁ samādiyitvā’’ti vuttaaṭṭhakathāpāṭhañca (cūḷava. aṭṭha.",
  "tika-vin08t32:47_9": "102) anulometi.",
  "tika-vin08t32:48_0": "Evaṁ hotu,",
  "tika-vin08t32:48_1": "evaṁ santepi kasmā ‘‘ārocāpetvā’’ti vuttaṁ,",
  "tika-vin08t32:48_2": "nanu māḷakasīmāyaṁ samādinnakāleyeva vattamārocitanti?",
  "tika-vin08t32:48_3": "Saccaṁ ārocitaṁ,",
  "tika-vin08t32:48_4": "ayaṁ pana bhikkhu divā vattaṁ nikkhipitvā nisinno,",
  "tika-vin08t32:48_5": "idāni samādinno,",
  "tika-vin08t32:48_6": "tasmā māḷakasīmāya ārocitampi puna ārocetabbaṁ hoti.",
  "tika-vin08t32:48_7": "Idampi ‘‘antoaruṇeyeva vuttanayeneva vattaṁ samādiyitvā tassa bhikkhuno parivāso ārocetabbo’’ti pāṭhaṁ (cūḷava. aṭṭha.",
  "tika-vin08t32:48_8": "102) anulometi.",
  "tika-vin08t32:48_9": "Atha ‘‘attano attano mañcakesu nipajjāpetvā’’ti kasmā vuttaṁ,",
  "tika-vin08t32:48_10": "nanu aññamaññassa mañcesu nipajjamānāpi pakatattasālato nibbodakapatanaṭṭhānato bahi nipajjamānā sahavāsaraaācchedadosato muttāyevāti?",
  "tika-vin08t32:48_11": "Na panevaṁ daṭṭhabbaṁ.",
  "tika-vin08t32:48_12": "Na hi pārivāsiko pakatattabhikkhūheva ekacchanne nipanno sahavāsaratticchedappatto hoti,",
  "tika-vin08t32:48_13": "atha kho aññamaññampi hotiyeva.",
  "tika-vin08t32:48_14": "Vuttañcetaṁ samantapāsādikāyaṁ (cūḷava. aṭṭha.",
  "tika-vin08t32:48_15": "81) ‘‘sace hi dve pārivāsikā ekato vaseyyuṁ,",
  "tika-vin08t32:48_16": "te aññamaññassa ajjhācāraṁ ñatvā agāravā vā vippaṭisārino vā hutvā pāpiṭṭhataraṁ vā āpattiṁ āpajjeyyuṁ vibbhameyyuṁ vā,",
  "tika-vin08t32:48_17": "tasmā nesaṁ sahaseyyā sabbappakārena paṭikkhittā’’ti.",
  "tika-vin08t32:48_18": "‘‘Pacchimayāmakāle uṭṭhāpetvā aruṇe uṭṭhite ārocāpetvā vattaṁ nikkhipāpentī’’ti ettha aruṇe anuṭṭhiteyeva",
  "tika-vin08t32:48_19": "vattanikkhipane kariyamāne ratticchedo hoti,",
  "tika-vin08t32:48_20": "sā ratti gaṇanūpagā na hoti,",
  "tika-vin08t32:48_21": "tasmā paṭhamaparicchede vuttaṁ aruṇakathāvinicchayaṁ oloketvā aruṇuggamanabhāvo suṭṭhu jānitabbo.",
  "tika-vin08t32:49_0": "‘‘Ārocāpetvā vattaṁ nikkhipāpetabba’’nti vuttaṁ.",
  "tika-vin08t32:49_1": "Kasmā ārocāpeti,",
  "tika-vin08t32:49_2": "nanu samādinnakāleyeva ārocitanti? Saccaṁ,",
  "tika-vin08t32:49_3": "tathāpi pārivāsikavattasamādānakāle ārocitesu bhikkhūsu ekacce nikkhipanakāle gacchanti,",
  "tika-vin08t32:49_4": "aññe āgacchanti,",
  "tika-vin08t32:49_5": "evaṁ parisasaṅkamanampi siyā,",
  "tika-vin08t32:49_6": "tathā ca sati abhinavāgatānaṁ sabbhāvā ārocetabbaṁ hoti,",
  "tika-vin08t32:49_7": "asati pana abhinavāgatabhikkhumhi ārocanakiccaṁ natthi.",
  "tika-vin08t32:49_8": "Evaṁ santepi ārocane dosābhāvato puna ārocanaṁ ñāyāgataṁ hoti,",
  "tika-vin08t32:49_9": "mānattacaraṇakāle pana samādāne ārocitepi nikkhipane avassaṁ ārocetabbameva . Kasmā?",
  "tika-vin08t32:49_10": "Divasantarabhāvato.",
  "tika-vin08t32:49_11": "‘‘Devasikaṁ ārocetabba’’nti (cūḷava. aṭṭha.",
  "tika-vin08t32:49_12": "90) hi vuttaṁ.",
  "tika-vin08t32:49_13": "Evaṁ santepi sāyaṁ samādānakāle ārocessati,",
  "tika-vin08t32:49_14": "tasmā nikkhipane ārocanakiccaṁ natthīti ce? Na,",
  "tika-vin08t32:49_15": "sāyaṁ samādānakāle ete bhikkhū āgacchissantipi,",
  "tika-vin08t32:49_16": "na āgacchissantipi,",
  "tika-vin08t32:49_17": "anāgatānaṁ kathaṁ ārocetuṁ labhissati,",
  "tika-vin08t32:49_18": "anārocane ca sati ratticchedo siyā,",
  "tika-vin08t32:49_19": "tasmā tasmiṁ divase aruṇe uṭṭhite vattanikkhipanato pureyeva ārocetabbanti no mati,",
  "tika-vin08t32:49_20": "suṭṭhutaraṁ upadhāretvā gahetabbaṁ.",
  "tika-vin08t32:49_21": "Evaṁ pakaraṇāgatanayena vā pakaraṇānulomaācariyanayena vā sammāsambuddhassa āṇaṁ patiṭṭhāpentena vinayakovidena",
  "tika-vin08t32:49_22": "bahussutena lajjīpesalabhūtena vinayadharena visuddhikāmānaṁ pesalānaṁ bhikkhūnaṁ sīlavisuddhatthāya",
  "tika-vin08t32:49_23": "suṭṭhu vicāretvā parivāsavattāmānattacaraṇavattāni ācikkhitabbānīti.",
  "tika-vin08t32:50_0": "Imasmiṁ ṭhāne lajjībhikkhūnaṁ parivāsādikathāya kusalatthaṁ nānāvādanayo vuccate –",
  "tika-vin08t32:50_1": "keci bhikkhū ‘‘pakatattasālaṁ kurumānena tassā sālāya majjhe thambhaṁ nimittaṁ katvā tato dvādasahatthamattaṁ",
  "tika-vin08t32:50_2": "padesaṁ sallakkhetvā yathā paññatte pārivāsikānaṁ mañce nipannassa bhikkhussa gīvā tassa padesassa upari hoti,",
  "tika-vin08t32:50_3": "tathā paññāpetabbo.",
  "tika-vin08t32:50_4": "Evaṁ kate sukataṁ hotī’’ti vadanti karonti ca.",
  "tika-vin08t32:50_5": "Ekacce ‘‘mañce nipannassa bhikkhussa kaṭi tassa padesassa upari hoti,",
  "tika-vin08t32:50_6": "yathā paññāpetabbo,",
  "tika-vin08t32:50_7": "evaṁ kate sukataṁ hotī’’ti vadanti karonti ca,",
  "tika-vin08t32:50_8": "taṁ vacanaṁ neva pāḷiyaṁ,",
  "tika-vin08t32:50_9": "na aṭṭhakathāṭīkādīsu vijjati,",
  "tika-vin08t32:50_10": "kevalaṁ tesaṁ parikappameva.",
  "tika-vin08t32:50_11": "Ayaṁ pana nesaṁ adhippāyo siyā –",
  "tika-vin08t32:50_12": "‘‘dvādasahatthaṁ pana upacāraṁ muñcitvā nisīdituṁ vaṭṭatī’’ti aṭṭhakathāyaṁ vuttavacanañca ‘‘atha dvādasahatthaṁ",
  "tika-vin08t32:50_13": "upacāraṁ okkamitvā ajānantasseva gacchati,",
  "tika-vin08t32:50_14": "ratticchedo hoti eva,",
  "tika-vin08t32:50_15": "vattabhedo pana natthī’’ti aṭṭhakathāvacanañca (cūḷava. aṭṭha.",
  "tika-vin08t32:50_16": "97) ‘‘adiṭṭhaassutānampi antodvādasahatthagatānaṁ ārocetabba’’nti vuttaṭīkāvacanañca (sārattha. ṭī.",
  "tika-vin08t32:50_17": "cūḷavagga 3.97) ‘‘adiṭṭhaassutānampi antodvādasahatthagatānaṁ ārocetabbaṁ,",
  "tika-vin08t32:50_18": "‘idaṁ vattaṁ nikkhipitvā vasantassa lakkhaṇa’nti vutta’’nti vuttavajirabuddhiṭīkāvacanañca (vajira. ṭī.",
  "tika-vin08t32:50_19": "cūḷavagga 97) ‘‘atthibhāvaṁ sallakkhetvāti dvādasahatthe upacāre sallakkhetvā,",
  "tika-vin08t32:50_20": "anikkhittavattānaṁ upacārasīmāya āgatabhāvaṁ sallakkhetvā sahavāsādikaṁ veditabba’’nti vuttaṁ vajirabuddhiṭīkāvacanañca",
  "tika-vin08t32:50_21": "passitvā ayoniso atthaṁ gahetvā sabbattha dvādasahatthameva pamāṇaṁ,",
  "tika-vin08t32:50_22": "tato ūnampi adhikampi na vaṭṭati,",
  "tika-vin08t32:50_23": "tasmā yathāvuttanayena majjhe thambhato dvādasahatthamatte padese nipannassa bhikkhussa gīvā vā kaṭi vā hotu,",
  "tika-vin08t32:50_24": "evaṁ sante dvādasahatthappadese pārivāsikabhikkhu hoti,",
  "tika-vin08t32:50_25": "tato sahavāsato vā vippavāsato vā ratticchedavattabhedadosā na hontīti.",
  "tika-vin08t32:51_0": "Tatrevaṁ yuttāyuttavicāraṇā kātabbā.",
  "tika-vin08t32:51_1": "Yathāvuttapāṭhesu paṭhamapāṭhassa ayamadhippāyo –",
  "tika-vin08t32:51_2": "pakatattabhikkhumhi chamāya nisinne yadi pārivāsikabhikkhu āsane nisīditukāmo,",
  "tika-vin08t32:51_3": "pakatattassa bhikkhuno nisinnaṭṭhānato dvādasahatthaṁ upacāraṁ muñcitvāva nisīdituṁ vaṭṭati,",
  "tika-vin08t32:51_4": "na dvādasahatthabbhantareti.",
  "tika-vin08t32:51_5": "Etena dvīsupi chamāya nisinnesu dvādasahatthabbhantarepi vaṭṭati,",
  "tika-vin08t32:51_6": "dvādasahatthappadesato bahi nisīdanto āsanepi nisīdituṁ vaṭṭatīti dasseti.",
  "tika-vin08t32:51_7": "Tenāha ‘‘na chamāya nisinneti pakatatte bhūmiyaṁ nisinne itarena antamaso tiṇasantharepi uccatare vālikatalepi vā na nisīditabbaṁ,",
  "tika-vin08t32:51_8": "dvādasahatthaṁ pana upacāraṁ muñcitvā nisīdituṁ vaṭṭatī’’ti (cūḷava. aṭṭha. 81).",
  "tika-vin08t32:51_9": "Iti pakatatte chamāya nisinne pārivāsikena nisīditabbaṭṭhānadīpako ayaṁ pāṭho,",
  "tika-vin08t32:51_10": "na mañcapaññāpanaṭṭhānasayanaṭṭhānadīpako,",
  "tika-vin08t32:51_11": "taṁ pubbāparaparipuṇṇaṁ sakalaṁ pāṭhaṁ anoloketvā ekadesamattameva passitvā parikappavasena ayoniso adhippāyaṁ gaṇhanti.",
  "tika-vin08t32:52_0": "Dutiyapāṭhassa pana ayamadhippāyo –",
  "tika-vin08t32:52_1": "bahi upacārasīmāya paṭicchannaṭṭhāne vattaṁ samādiyitvā nisinne bhikkhusmiṁ tassa nisinnaṭṭhānato dvādasahatthaṁ",
  "tika-vin08t32:52_2": "upacāraṁ okkamitvā tassa ajānantasseva añño bhikkhu gacchati,",
  "tika-vin08t32:52_3": "tassa pārivāsikassa bhikkhuno ratticchedo hoti,",
  "tika-vin08t32:52_4": "vattabhedo pana natthi.",
  "tika-vin08t32:52_5": "Kasmā ratticchedo hoti?",
  "tika-vin08t32:52_6": "Upacāraṁ okkamitattā.",
  "tika-vin08t32:52_7": "Kasmā na vattabhedo?",
  "tika-vin08t32:52_8": "Ajānantattāti.",
  "tika-vin08t32:52_9": "Etena bahiupacārasīmāya upacāro dvādasahatthappamāṇo hoti ārocanakkhettabhūtoti dasseti.",
  "tika-vin08t32:52_10": "Tenāha ‘‘gumbena vā vatiyā vā paṭicchannaṭṭhāne nisīditabbaṁ,",
  "tika-vin08t32:52_11": "antoaruṇeyeva vuttanayena vattaṁ samādiyitvā ārocetabbaṁ.",
  "tika-vin08t32:52_12": "Sace añño koci bhikkhu kenacideva karaṇīyena taṁ ṭhānaṁ āgacchati,",
  "tika-vin08t32:52_13": "sace esa taṁ passati,",
  "tika-vin08t32:52_14": "saddaṁ vāssa suṇāti,",
  "tika-vin08t32:52_15": "ārocetabbaṁ.",
  "tika-vin08t32:52_16": "Anārocentassa ratticchedo ceva vattabhedo ca.",
  "tika-vin08t32:52_17": "Atha dvādasahatthaṁ upacāraṁ okkamitvā ajānantasseva gacchati,",
  "tika-vin08t32:52_18": "ratticchedo hoti eva,",
  "tika-vin08t32:52_19": "vattabhedo pana natthī’’ti (cūḷava. aṭṭha. 97).",
  "tika-vin08t32:52_20": "Iti ayampi pāṭho ārocanakkhettadīpako hoti,",
  "tika-vin08t32:52_21": "na mañcapaññāpanādidīpakoti daṭṭhabbaṁ.",
  "tika-vin08t32:53_0": "Tatiyapāṭhassa pana ayamadhippāyo –",
  "tika-vin08t32:53_1": "kiṁ bahiupacārasīmāya vattasamādānaṭṭhānaṁ āgatabhikkhūnaṁ diṭṭharūpānaṁ sutasaddānaṁyeva ārocetabbanti",
  "tika-vin08t32:53_2": "pucchāya sati adiṭṭhaassutānampi antodvādasahatthagatānaṁ ārocetabbanti vissajjetabbanti.",
  "tika-vin08t32:53_3": "Etena adiṭṭhaassutānaṁ pana antodvādasahatthagatānaṁyeva ārocetabbaṁ,",
  "tika-vin08t32:53_4": "na bahidvādasahatthagatānaṁ,",
  "tika-vin08t32:53_5": "diṭṭhasutānaṁ pana antodvādasahatthagatānampi bahidvādasahatthagatānampi ākāsādigatānampi ārocetabbamevāti dasseti.",
  "tika-vin08t32:53_6": "Tenāha ‘‘ayaṁ panettha therassa adhippāyo –",
  "tika-vin08t32:53_7": "vattaṁ nikkhipitvā parivasantassa upacāragatānaṁ sabbesaṁ ārocanakiccaṁ natthi,",
  "tika-vin08t32:53_8": "diṭṭharūpānaṁ sutasaddānaṁ ārocetabbaṁ,",
  "tika-vin08t32:53_9": "adiṭṭhaassutānampi antodvādasahatthagatānaṁ ārocetabbaṁ.",
  "tika-vin08t32:53_10": "Idaṁ vattaṁ nikkhipitvā parivasantassa lakkhaṇa’’nti (sārattha. ṭī.",
  "tika-vin08t32:53_11": "cūḷavagga 3.97).",
  "tika-vin08t32:53_12": "Iti ayampi pāṭho ārocetabbalakkhaṇadīpako hoti,",
  "tika-vin08t32:53_13": "na mañcapaññāpanādidīpakoti.",
  "tika-vin08t32:53_14": "Catutthapāṭhassa adhippāyopi tatiyapāṭhassa adhippāyasadisova.",
  "tika-vin08t32:54_0": "Pañcamapāṭhassa pana ayamadhippāyo –",
  "tika-vin08t32:54_1": "atthibhāvaṁ sallakkhetvāti ettha etasmiṁ aṭṭhakathāvacane nikkhittavattānaṁ bhikkhūnaṁ attano nisinnaṭṭhānato",
  "tika-vin08t32:54_2": "dvādasahatthe upacāre aññesaṁ bhikkhūnaṁ atthibhāvaṁ sallakkhetvā anikkhittavattānaṁ upacārasīmāya aññesaṁ",
  "tika-vin08t32:54_3": "bhikkhūnaṁ āgatabhāvaṁ sallakkhetvā sahavāsādikaṁ veditabbaṁ.",
  "tika-vin08t32:54_4": "Ādi-saddena vippavāsaanārocanaūnegaṇecaraṇāni saṅgaṇhāti.",
  "tika-vin08t32:54_5": "Ayañca yasmā gaṇassa ārocetvā bhikkhūnañca atthibhāvaṁ sallakkhetvā vasi ,",
  "tika-vin08t32:54_6": "tasmā nikkhittavattānaṁ bahiupacārasīmāya samādinnattā attano nisinnaṭṭhānato dvādasahatthe upacāre aññesaṁ",
  "tika-vin08t32:54_7": "bhikkhūnaṁ atthibhāvaṁ sallakkhetvā anikkhittavattānaṁ antovihāre samādinnattā upacārasīmāya aññesaṁ",
  "tika-vin08t32:54_8": "bhikkhūnaṁ āgatabhāvaṁ sallakkhetvā sahavāsavippavāsaanārocanaūnegaṇecaraṇasaṅkhātāni vattacchedakāraṇāni",
  "tika-vin08t32:54_9": "veditabbānīti.",
  "tika-vin08t32:54_10": "Vuttañhi aṭṭhakathāyaṁ (cūḷava. aṭṭha.",
  "tika-vin08t32:54_11": "97) ‘‘ayañca yasmā gaṇassa ārocetvā bhikkhūnañca atthibhāvaṁ sallakkhetvāva vasi,",
  "tika-vin08t32:54_12": "tenassa ūnegaṇecaraṇadoso vā vippavāso vā na hotī’’ti.",
  "tika-vin08t32:54_13": "Iti ayañca pāṭho pakatattabhikkhūsu gatesupi vattaṁ ārocetvā bhikkhūnaṁ atthibhāvaṁ sallakkhetvā vasitattā dosābhāvameva dīpeti,",
  "tika-vin08t32:54_14": "na mañcapaññāpanādīni.",
  "tika-vin08t32:54_15": "Iti imesaṁ pāṭhānaṁ ayoniso adhippāyaṁ gahetvā ‘‘sabbattha dvādasahatthameva pamāṇa’’nti maññamānā vicāriṁsu,",
  "tika-vin08t32:54_16": "tesaṁ diṭṭhānugatiṁ āpajjamānā sissānusissādayopi tatheva karonti,",
  "tika-vin08t32:54_17": "tadetaṁ appamāṇaṁ.",
  "tika-vin08t32:55_0": "Kathaṁ?",
  "tika-vin08t32:55_1": "Yaṁ tattha pakatattasālāya majjhe thambhaṁ nimittaṁ katvā dvādasahatthaṁ miniṁsu,",
  "tika-vin08t32:55_2": "tadappamāṇaṁ .",
  "tika-vin08t32:55_3": "Na hi thambhena vā sālāya vā sahavāso vā vippavāso vā vutto,",
  "tika-vin08t32:55_4": "atha kho pakatattabhikkhunāva.",
  "tika-vin08t32:55_5": "Vuttañhi samantapāsādikāyaṁ (cūḷava. aṭṭha.",
  "tika-vin08t32:55_6": "83) ‘‘tattha sahavāsoti yvāyaṁ pakatattena bhikkhunā saddhiṁ ekacchannetiādinā nayena vutto ekato vāso.",
  "tika-vin08t32:55_7": "Vippavāsoti ekakasseva vāso’’ti.",
  "tika-vin08t32:55_8": "Yañhi tato dvādasahatthamattaṭṭhāne bhikkhussa gīvāṭṭhapanaṁ vā kaṭiṭṭhapanaṁ vā vadanti,",
  "tika-vin08t32:55_9": "tadapi appamāṇaṁ.",
  "tika-vin08t32:55_10": "Bahiupacārasīmāya hi parivasantassa bhikkhussa sakalasarīraṁ pakatattabhikkhūnaṁ antodvādasahatthe upacāre ṭhapetabbaṁ hoti,",
  "tika-vin08t32:55_11": "na ekadesamattaṁ.",
  "tika-vin08t32:56_0": "Tesaṁ pana ayamadhippāyo siyā –",
  "tika-vin08t32:56_1": "dvādasahatthappadesato sakalasarīrassa antokaraṇe sati sahavāso bhaveyya,",
  "tika-vin08t32:56_2": "bahikaraṇe sati vippavāso,",
  "tika-vin08t32:56_3": "tena upaḍḍhaṁ anto upaḍḍhaṁ bahi hotūti,",
  "tika-vin08t32:56_4": "taṁ micchāñāṇavasena hoti.",
  "tika-vin08t32:56_5": "Na hi sahavāsadoso dvādasahatthena kathito,",
  "tika-vin08t32:56_6": "atha kho ekacchanne sayanena.",
  "tika-vin08t32:56_7": "Vuttañhetaṁ bhagavatā pārivāsikakkhandhake (cūḷava. 81) ‘‘na,",
  "tika-vin08t32:56_8": "bhikkhave,",
  "tika-vin08t32:56_9": "pārivāsikena bhikkhunā pakatattena bhikkhunā saddhiṁ ekacchanne āvāse vatthabbaṁ,",
  "tika-vin08t32:56_10": "na ekacchanne anāvāse vatthabbaṁ,",
  "tika-vin08t32:56_11": "na ekacchanne āvāse vā anāvāse vā vatthabba’’nti.",
  "tika-vin08t32:56_12": "Aṭṭhakathāyampi (cūḷava. aṭṭha.",
  "tika-vin08t32:56_13": "81) vuttaṁ ‘‘ekacchanne āvāse’’tiādīsu āvāso nāma vasanatthāya katasenāsanaṁ.",
  "tika-vin08t32:56_14": "Anāvāso nāma cetiyagharaṁ bodhigharaṁ sammuñjaniaṭṭako dāruaṭṭako pānīyamāḷo vaccakuṭi dvārakoṭṭhakoti evamādi.",
  "tika-vin08t32:56_15": "Tatiyapadena tadubhayampi gahitaṁ,",
  "tika-vin08t32:56_16": "‘etesu yattha katthaci ekacchanne chadanato udakapatanaṭṭhānaparicchinne okāse ukkhittako vasituṁ na labhati,",
  "tika-vin08t32:56_17": "pārivāsiko pana antoāvāseyeva na labhatī’ti mahāpaccariyaṁ vuttaṁ.",
  "tika-vin08t32:56_18": "Mahāaṭṭhakathāyaṁ pana ‘avisesena udakapātena vārita’nti vuttaṁ.",
  "tika-vin08t32:56_19": "Kurundiyaṁ ‘etesu ettakesu pañcavaṇṇachadanabaddhaṭṭhānesu pārivāsikassa ca ukkhittakassa ca pakatattena saddhiṁ udakapātena vārita’nti vuttaṁ,",
  "tika-vin08t32:56_20": "tasmā nānūpacārepi ekacchanne na vaṭṭati.",
  "tika-vin08t32:56_21": "Sace panettha tadahupasampannepi pakatatte paṭhamaṁ pavisitvā nipanne saṭṭhivassopi pārivāsiko pacchā pavisitvā jānanto nipajjati,",
  "tika-vin08t32:56_22": "ratticchedo ceva vattabhedadukkaṭañca,",
  "tika-vin08t32:56_23": "ajānantassa ratticchedova,",
  "tika-vin08t32:56_24": "na vattabhedadukkaṭaṁ.",
  "tika-vin08t32:56_25": "Sace pana tasmiṁ paṭhamaṁ nipanne pacchā pakatatto pavisitvā nipajjati,",
  "tika-vin08t32:56_26": "pārivāsiko ca jānāti,",
  "tika-vin08t32:56_27": "ratticchedo ceva vattabhedadukkaṭañca.",
  "tika-vin08t32:56_28": "No ce jānāti ,",
  "tika-vin08t32:56_29": "ratticchedova,",
  "tika-vin08t32:56_30": "na vattabhedadukkaṭanti,",
  "tika-vin08t32:56_31": "tasmā sālāyapi vihārepi chadanato udakapatanaṭṭhānato muttamatteyeva sahavāsadoso na vijjatīti daṭṭhabbaṁ.",
  "tika-vin08t32:57_0": "Ekacce pana majjhimatthambhato dvādasahatthāyāmena daṇḍakena cakkaṁ bhamitvā samantato bāhire lekhaṁ karonti,",
  "tika-vin08t32:57_1": "evaṁ kate sā bāhiralekhā āvaṭṭato dvāsattatihatthamattā hoti,",
  "tika-vin08t32:57_2": "tato taṁ padesaṁ dvādasahatthena daṇḍakena minitvā bhājiyamānaṁ chabhāgameva hoti,",
  "tika-vin08t32:57_3": "tato tesaṁ chabhāgānaṁ sīmāya ekekasmiṁ mañce paññapiyamāne chaḷeva mañcaṭṭhānāni honti,",
  "tika-vin08t32:57_4": "tasmā ekasmiṁ vaṭṭamaṇḍale cha bhikkhūyeva apubbaṁ acarimaṁ vasituṁ labhanti,",
  "tika-vin08t32:57_5": "na tato uddhanti vadanti.",
  "tika-vin08t32:57_6": "Kasmā pana evaṁ karontīti?",
  "tika-vin08t32:57_7": "Pubbe vuttanayena ‘‘sabbattha dvādasahatthamattameva pamāṇa’’nti gahitattā.",
  "tika-vin08t32:57_8": "Evaṁ kira nesamadhippāyo –",
  "tika-vin08t32:57_9": "pārivāsiko pakatattassa bhikkhuno dvādasahatthabbhantare sayamāno sahavāso siyā,",
  "tika-vin08t32:57_10": "bāhire sayamāno vippavāso,",
  "tika-vin08t32:57_11": "tathā aññamaññassapīti.",
  "tika-vin08t32:57_12": "Evaṁ karontānaṁ pana nesaṁ sakaadhippāyopi na sijjhati,",
  "tika-vin08t32:57_13": "kuto bhagavato adhippāyo.",
  "tika-vin08t32:58_0": "Kathaṁ?",
  "tika-vin08t32:58_1": "Pārivāsiko bhikkhu pakatattabhikkhūnañca aññamaññassa ca dvādasahatthamatte padese hotūti nesamadhippāyo.",
  "tika-vin08t32:58_2": "Atha pana majjhimatthambhaṁ nimittaṁ katvā miniyamānā samantato bāhiralekhā thambhatoyeva dvādasahatthamattā hoti,",
  "tika-vin08t32:58_3": "na pakatattabhikkhūhi.",
  "tika-vin08t32:58_4": "Te hi thambhato bahi ekaratanadvitiratanādiṭṭhāne ṭhitā,",
  "tika-vin08t32:58_5": "bāhiratopi lekhāyeva thambhato dvādasahatthamattā hoti,",
  "tika-vin08t32:58_6": "na tassūpari nipannabhikkhu.",
  "tika-vin08t32:58_7": "So hi dviratanamattenapi tiratanamattenapi lekhāya antopi hoti bahipi.",
  "tika-vin08t32:58_8": "Aññamaññassapi chabhāgasīmāyeva aññamaññassa dvādasahatthamattā hoti ,",
  "tika-vin08t32:58_9": "na tassūpari paññattamañco vā tattha nipannabhikkhu vā.",
  "tika-vin08t32:58_10": "Mañco hi ekaratanamattena vā dviratanamattena vā sīmaṁ atikkamitvā ṭhito,",
  "tika-vin08t32:58_11": "bhikkhūpi sayamānā na sīmāya upariyeva sayanti,",
  "tika-vin08t32:58_12": "vidatthimattena vā ratanamattena vā sīmaṁ atikkamitvā vā appatvā vā sayanti,",
  "tika-vin08t32:58_13": "tasmā te pārivāsikā bhikkhū pakatattabhikkhūnampi aññamaññassapi dvādasahatthamattaṭṭhāyino na honti,",
  "tika-vin08t32:58_14": "tato ūnāva honti,",
  "tika-vin08t32:58_15": "tasmā sakaadhippāyopi na sijjhati.",
  "tika-vin08t32:59_0": "Bhagavato pana adhippāyo –",
  "tika-vin08t32:59_1": "yadi appabhikkhukādiaṅgasampannattā vihārassa vattaṁ anikkhipitvā antovihāreyeva parivasati,",
  "tika-vin08t32:59_2": "evaṁ sati pakatattena bhikkhunā na ekacchanne āvāse vasitabbaṁ.",
  "tika-vin08t32:59_3": "Yadi tādisaāvāse vā anāvāse vā chadanato udakapatanaṭṭhānassa anto sayeyya,",
  "tika-vin08t32:59_4": "sahavāso nāma,",
  "tika-vin08t32:59_5": "ratticchedo hotīti ayamattho yathāvutta-pāḷiyā ca aṭṭhakathāya ca pakāsetabbo.",
  "tika-vin08t32:59_6": "Na ekacchanne āvāse dvīhi vatthabbaṁ.",
  "tika-vin08t32:59_7": "Yadi vaseyya,",
  "tika-vin08t32:59_8": "vuḍḍhassa ratticchedoyeva,",
  "tika-vin08t32:59_9": "navakassa ratticchedo ceva vattabhedadukkaṭañca hoti.",
  "tika-vin08t32:59_10": "Samavassā ce,",
  "tika-vin08t32:59_11": "ajānantassa ratticchedoyeva ,",
  "tika-vin08t32:59_12": "jānantassa ubhayampīti ayamattho ‘‘tayo kho, upāli,",
  "tika-vin08t32:59_13": "pārivāsikassa bhikkhuno ratticchedā sahavāso vippavāso anārocanā’’ti ca ‘‘na,",
  "tika-vin08t32:59_14": "bhikkhave,",
  "tika-vin08t32:59_15": "pārivāsikena bhikkhunā pārivāsikena vuḍḍhatarena saddhiṁ na ekacchanne āvāse vatthabba’’nti (cūḷava.",
  "tika-vin08t32:59_16": "82) ca ‘‘vuḍḍhatarenāti ettha…pe…",
  "tika-vin08t32:59_17": "sace hi dve pārivāsikā ekato vaseyyuṁ,",
  "tika-vin08t32:59_18": "te aññamaññassa ajjhācāraṁ ñatvā agāravā vā vippaṭisārino vā hutvā pāpiṭṭhataraṁ vā āpattiṁ āpajjeyyuṁ vibbhameyyuṁ vā,",
  "tika-vin08t32:59_19": "tasmā nesaṁ sahaseyyā sabbappakārena paṭikkhittā’’ti (cūḷava. aṭṭha.",
  "tika-vin08t32:59_20": "81) ca imehi pāḷiaṭṭhakathāpāṭhehi pakāsetabbo.",
  "tika-vin08t32:59_21": "Vippavāsepi pārivāsikena abhikkhuke āvāse na vatthabbaṁ,",
  "tika-vin08t32:59_22": "pakatattena vinā abhikkhuko āvāso na gantabbo,",
  "tika-vin08t32:59_23": "bahisīmāyaṁ bhikkhūnaṁ vasanaṭṭhānato dvādasahatthappamāṇassa upacārassa anto nisīditabbanti bhagavato adhippāyo.",
  "tika-vin08t32:60_0": "Ayamattho ‘‘na,",
  "tika-vin08t32:60_1": "bhikkhave,",
  "tika-vin08t32:60_2": "pārivāsikena bhikkhunā sabhikkhukā āvāsā abhikkhuko āvāso gantabbo aññatra pakatattena aññatra antarāyā’’tiādi (cūḷava.",
  "tika-vin08t32:60_3": "76) ca ‘‘tayo kho, upāli…pe…",
  "tika-vin08t32:60_4": "anārocanā’’ti ca ‘‘cattāro kho, upāli,",
  "tika-vin08t32:60_5": "mānattacārikassa bhikkhuno ratticchedā sahavāso,",
  "tika-vin08t32:60_6": "vippavāso,",
  "tika-vin08t32:60_7": "anārocanā,",
  "tika-vin08t32:60_8": "ūnegaṇecaraṇa’’nti (cūḷava.",
  "tika-vin08t32:60_9": "92) ca ‘‘vippavāsoti ekakasseva vāso’’ti ca ‘‘ayañca yasmā gaṇassa ārocetvā bhikkhūnañca atthibhāvaṁ sallakkhetvāva vasi,",
  "tika-vin08t32:60_10": "tenassa ūnegaṇecaraṇadoso vā vippavāso vā na hotī’’ti ca ‘‘atthibhāvaṁ sallakkhetvāti dvādasahatthe upacāre sallakkhetvā,",
  "tika-vin08t32:60_11": "anikkhittavattānaṁ upacārasīmāya āgatabhāvaṁ sallakkhetvā sahavāsādikaṁ veditabba’’nti ca āgatehi pāḷiyaṭṭhakathā-vajirabuddhiṭīkāpāṭhehi",
  "tika-vin08t32:60_12": "pakāsetabbo,",
  "tika-vin08t32:60_13": "tasmā vihāre parivasantassa upacārasīmāya abbhantare yattha katthaci vasantassa natthi vippavāso,",
  "tika-vin08t32:60_14": "bahiupacārasīmāyaṁ parivasantassa bhikkhūnaṁ nisinnapariyantato dvādasahatthabbhantare vasantassa ca natthi vippavāsoti,",
  "tika-vin08t32:60_15": "tañca parivāsakāle ‘‘ekena bhikkhunā saddhi’’nti vacanato ekassapi bhikkhuno,",
  "tika-vin08t32:60_16": "mānattacaraṇakāle ‘‘catūhi pañcahi vā bhikkhūhi saddhi’’nti (cūḷava. aṭṭha.",
  "tika-vin08t32:60_17": "102) vacanato ca catunnaṁ pañcannampi bhikkhūnaṁ hatthapāsabhūte dvādasahatthabbhantarepi vasituṁ labhati,",
  "tika-vin08t32:60_18": "natthi vippavāsoti daṭṭhabbaṁ.",
  "tika-vin08t32:61_0": "Vattaṁ samādiyitvā tesaṁ bhikkhūnaṁ ārocitakālato pana paṭṭhāya kenaci karaṇīyena tesu bhikkhūsu gatesupi",
  "tika-vin08t32:61_1": "yathāvuttaaṭṭhakathāpāṭhanayena vippavāso na hoti.",
  "tika-vin08t32:61_2": "Tathā hi vuttaṁ vimativinodaniyaṁ (vi. vi. ṭī.",
  "tika-vin08t32:61_3": "cūḷavagga 2.97) ‘‘sopi kenaci kammena purearuṇe eva gacchatīti iminā ārocanāya katāya sabbesupi bhikkhūsu",
  "tika-vin08t32:61_4": "bahivihāraṁ gatesu ūnegaṇecaraṇadoso vā vippavāsadoso vā na hoti ārocitattā sahavāsassāti dasseti.",
  "tika-vin08t32:61_5": "Tenāha ‘ayañcā’tiādī’’ti.",
  "tika-vin08t32:61_6": "Apare pana ācariyā ‘‘bahisīmāya vattasamādānaṭṭhāne vatiparikkhepopi pakatattabhikkhūheva kātabbo,",
  "tika-vin08t32:61_7": "na kammārahabhikkhūhi.",
  "tika-vin08t32:61_8": "Yathā loke bandhanāgārādi daṇḍakārakehi eva kattabbaṁ,",
  "tika-vin08t32:61_9": "na daṇḍārahehi,",
  "tika-vin08t32:61_10": "evamidhāpī’’ti vadanti,",
  "tika-vin08t32:61_11": "tampi aṭṭhakathādīsu na dissati.",
  "tika-vin08t32:61_12": "Na hi vatiparikkhepo daṇḍakammatthāya kārito,",
  "tika-vin08t32:61_13": "atha kho dassanūpacāravijahanatthameva.",
  "tika-vin08t32:61_14": "Tathā hi vuttaṁ sāratthadīpaniyaṁ (sārattha. ṭī.",
  "tika-vin08t32:61_15": "cūḷavagga 3.97) ‘‘gumbena vā vatiyā vā paṭicchannaṭṭhāneti dassanūpacāravijahanattha’’nti.",
  "tika-vin08t32:61_16": "Tathā vimativinodaniyampi (vi. vi. ṭī.",
  "tika-vin08t32:61_17": "cūḷavagga 2.97) ‘‘gumbena vātiādi dassanūpacāravijahanattha’’nti.",
  "tika-vin08t32:61_18": "Ito paraṁ aṭṭhakathāyaṁ vuttanayeneva parivāsadānañca mānattadānañca veditabbaṁ.",
  "tika-vin08t32:61_19": "Yattha pana saṁsayitabbaṁ atthi,",
  "tika-vin08t32:61_20": "tattha saṁsayavinodanatthāya kathetabbaṁ kathayāma.",
  "tika-vin08t32:62_0": "Ekacce bhikkhū evaṁ vadanti –",
  "tika-vin08t32:62_1": "pārivāsiko bhikkhu vuḍḍhataropi samāno vatte samādinne navakaṭṭhāne ṭhito.",
  "tika-vin08t32:62_2": "Tathā hi vuttaṁ ‘‘yattha pana nisīdāpetvā parivisanti,",
  "tika-vin08t32:62_3": "tattha sāmaṇerānaṁ jeṭṭhakena,",
  "tika-vin08t32:62_4": "bhikkhūnaṁ saṅghanavakena hutvā nisīditabba’’nti (cūḷava. aṭṭha.",
  "tika-vin08t32:62_5": "75) tasmā ārocitakālādīsu ‘‘ahaṁ bhante’’icceva vattabbaṁ,",
  "tika-vin08t32:62_6": "na ‘‘ahaṁ āvuso’’ti.",
  "tika-vin08t32:62_7": "Tatrevaṁ vicāraṇā kātabbā –",
  "tika-vin08t32:62_8": "pārivāsikādayo bhikkhū seyyāpariyantaāsanapariyantabhāgitāya navakaṭṭhāne ṭhitā,",
  "tika-vin08t32:62_9": "na ekantena navakabhūtattā.",
  "tika-vin08t32:62_10": "Tathā hi vuttaṁ bhagavatā ‘‘anujānāmi,",
  "tika-vin08t32:62_11": "bhikkhave,",
  "tika-vin08t32:62_12": "pārivāsikānaṁ bhikkhūnaṁ pañca yathāvuḍḍhaṁ uposathaṁ pavāraṇaṁ vassikasāṭikaṁ oṇojanaṁ bhatta’’nti (cūḷava. 75).",
  "tika-vin08t32:62_13": "Aṭṭhakathāyañca (cūḷava. aṭṭha.",
  "tika-vin08t32:62_14": "81) ‘‘pakatattaṁ bhikkhuṁ disvā āsanā vuṭṭhātabbaṁ,",
  "tika-vin08t32:62_15": "pakatatto bhikkhu āsanena nimantetabbo’’ti etissā pāḷiyā saṁvaṇṇanāya ‘‘vuṭṭhātabbaṁ,",
  "tika-vin08t32:62_16": "nimantetabboti tadahupasampannampi disvā vuṭṭhātabbameva,",
  "tika-vin08t32:62_17": "vuṭṭhāya ca ‘ahaṁ iminā sukhanisinno vuṭṭhāpito’ti parammukhena na gantabbaṁ,",
  "tika-vin08t32:62_18": "‘idaṁ ācariya āsanaṁ,",
  "tika-vin08t32:62_19": "ettha nisīdathā’ti evaṁ nimantetabboyevā’’ti ettheva ‘‘ācariyā’’ti ālapanaviseso vutto,",
  "tika-vin08t32:62_20": "na aññattha.",
  "tika-vin08t32:62_21": "Yadi vuḍḍhatarenapi ‘‘bhante’’icceva vattabbo siyā,",
  "tika-vin08t32:62_22": "idhāpi ‘‘idaṁ, bhante,",
  "tika-vin08t32:62_23": "āsana’’nti vattabbaṁ bhaveyya,",
  "tika-vin08t32:62_24": "na pana vuttaṁ,",
  "tika-vin08t32:62_25": "tasmā na tesaṁ taṁ vacanaṁ sārato paccetabbaṁ.",
  "tika-vin08t32:62_26": "Imasmiṁ pana vinayasaṅgahappakaraṇe (vi. saṅga. aṭṭha.",
  "tika-vin08t32:62_27": "237) ‘‘ārocentena sace navakataro hoti,",
  "tika-vin08t32:62_28": "‘āvuso’ti vattabbaṁ.",
  "tika-vin08t32:62_29": "Sace vuḍḍhataro,",
  "tika-vin08t32:62_30": "‘bhante’ti vattabba’’nti vuttaṁ,",
  "tika-vin08t32:62_31": "idañca ‘‘ekena bhikkhunā saddhi’’nti heṭṭhā vuttattā taṁ paṭiggāhakabhūtaṁ pakatattaṁ bhikkhuṁ sandhāya vuttanti daṭṭhabbaṁ.",
  "tika-vin08t32:63_0": "Bahavo pana bhikkhū pārivāsikaṁ bhikkhuṁ saṅghamajjhe nisīdāpetvā vattaṁ yācāpetvā kammavācāpariyosāne",
  "tika-vin08t32:63_1": "samādāpetvā ārocanamakāretvā saṅghamajjhato nikkhamāpetvā parisapariyante nisīdāpetvā tattha nisinnena",
  "tika-vin08t32:63_2": "ārocāpetvā vattaṁ nikkhipāpenti,",
  "tika-vin08t32:63_3": "evaṁ karontānañca nesaṁ ayamadhippāyo –",
  "tika-vin08t32:63_4": "ayaṁ bhikkhu vatte asamādinne vuḍḍhaṭṭhāniyopi hoti,",
  "tika-vin08t32:63_5": "tasmā yācanakāle ca kammavācāsavanakāle ca vattasamādānakāle ca saṅghamajjhe nisīdanāraho hoti,",
  "tika-vin08t32:63_6": "vatte pana samādinne navakaṭṭhāniyo,",
  "tika-vin08t32:63_7": "tasmā na saṅghamajjhe nisīdanāraho,",
  "tika-vin08t32:63_8": "āsanapariyantabhāgitāya parisapariyanteyeva nisīdanārahoti,",
  "tika-vin08t32:63_9": "tadetaṁ evaṁ vicāretabbaṁ –",
  "tika-vin08t32:63_10": "ayaṁ bhikkhu saṅghamajjhe nisīdamāno āsanaṁ gahetvā yathāvuḍḍhaṁ nisinno na hoti,",
  "tika-vin08t32:63_11": "atha kho kammārahabhāvena āsanaṁ aggahetvā añjaliṁ paggahetvā ukkuṭikameva nisinno hoti,",
  "tika-vin08t32:63_12": "kammāraho ca nāma saṅghamajjheyeva ṭhapetabbo hoti, no bahi,",
  "tika-vin08t32:63_13": "tasmā ‘‘saṅghamajjhe nisīdanāraho na hotī’’ti na sakkā vattuṁ tasmiṁ kāle,",
  "tika-vin08t32:63_14": "nikkhamāpite ca vattārocanavattanikkhipanānaṁ aniṭṭhitattā aññamaññaṁ āhacca suṭṭhu nisinnaṁ bhikkhusaṅghaṁ pariharitumasakkuṇeyyattā,",
  "tika-vin08t32:63_15": "cīvarakaṇṇapādapiṭṭhiādīhi bādhitattā agāravakiriyā viya dissati,",
  "tika-vin08t32:63_16": "ārocanakiriyañca vattanikkhipanañca saṅghamajjheyeva kattabbaṁ pariyante nisīditvā karonto aṭṭhakathāvirodho hoti.",
  "tika-vin08t32:63_17": "Vuttañhi aṭṭhakathāyaṁ (cūḷava. aṭṭha.",
  "tika-vin08t32:63_18": "97) ‘‘vattaṁ samādiyitvā tattheva saṅghassa ārocetabbaṁ…pe…",
  "tika-vin08t32:63_19": "ārocetvā sace nikkhipitukāmo,",
  "tika-vin08t32:63_20": "vuttanayeneva saṅghamajjhe nikkhipitabba’’nti. Kasmā?",
  "tika-vin08t32:63_21": "Samādānaṭṭhāneyeva ārocāpetvā tattheva nikkhipāpetvā niṭṭhitasabbakiccameva nikkhamāpetvā attano āsane nisīdāpento ñāyāgatoti amhākaṁ khanti.",
  "tika-vin08t32:64_0": "Tathā sāyaṁ vattārocanakāle bahūsu pārivāsikesu vuḍḍhataraṁ paṭhamaṁ samādāpetvā ārocāpetvā anukkamena",
  "tika-vin08t32:64_1": "sabbapacchā navakataraṁ samādāpenti ārocāpenti,",
  "tika-vin08t32:64_2": "pāto nikkhipanakāle pana navakataraṁ paṭhamaṁ ārocāpetvā nikkhipāpenti,",
  "tika-vin08t32:64_3": "tato anukkamena vuḍḍhataraṁ sabbapacchā ārocāpetvā nikkhipāpenti.",
  "tika-vin08t32:64_4": "Tesaṁ ayamadhippāyo siyā –",
  "tika-vin08t32:64_5": "yadā dasa bhikkhū pakatattā dasa bhikkhū pārivāsikā honti,",
  "tika-vin08t32:64_6": "tadā vuḍḍhatarena paṭhamaṁ samādiyitvā ārocite tassa ārocanaṁ avasesā ekūnavīsati bhikkhū suṇanti,",
  "tika-vin08t32:64_7": "dutiyassa aṭṭhārasa,",
  "tika-vin08t32:64_8": "tatiyassa sattarasāti anukkamena hāyitvā sabbanavakassa ārocanaṁ dasa pakatattā suṇanti sesānaṁ apakatattabhāvato.",
  "tika-vin08t32:64_9": "Tato nikkhipanakāle sabbanavako pubbe attanā ārocitānaṁ dasannaṁ bhikkhūnaṁ ārocetvā nikkhipati,",
  "tika-vin08t32:64_10": "tato paṭilomena dutiyo ekādasannaṁ,",
  "tika-vin08t32:64_11": "tatiyo dvādasannanti anukkamena vaḍḍhitvā sabbajeṭṭhako attanā pubbe ārocitānaṁ ekūnavīsatibhikkhūnaṁ ārocetvā nikkhipati,",
  "tika-vin08t32:64_12": "evaṁ yathānukkamena nikkhipanaṁ hoti.",
  "tika-vin08t32:64_13": "Sabbajeṭṭhake pana paṭhamaṁ nikkhitte sati pubbe attanā ārocitānaṁ navannaṁ bhikkhūnaṁ tadā apakatattabhāvato ārocitānaṁ santike nikkhipanaṁ na hoti,",
  "tika-vin08t32:64_14": "tathā sesānaṁ.",
  "tika-vin08t32:64_15": "Tesaṁ pana ekaccānaṁ ūnaṁ hoti,",
  "tika-vin08t32:64_16": "ekaccānaṁ adhikaṁ,",
  "tika-vin08t32:64_17": "tasmā yathāvuttanayena sabbanavakato paṭṭhāya anukkamena nikkhipitabbanti.",
  "tika-vin08t32:65_0": "Evaṁvādīnaṁ pana tesamāyasmantānaṁ vāde pakatattāyeva bhikkhū ārocetabbā honti,",
  "tika-vin08t32:65_1": "no apakatattā.",
  "tika-vin08t32:65_2": "Pubbe ārocitānaṁyeva santike vattaṁ nikkhipitabbaṁ hoti,",
  "tika-vin08t32:65_3": "no anārocitānaṁ.",
  "tika-vin08t32:65_4": "Evaṁ pana pakatattāyeva bhikkhū ārocetabbā na honti,",
  "tika-vin08t32:65_5": "atha kho apakatattāpi ‘‘sace dve pārivāsikā gataṭṭhāne aññamaññaṁ passanti,",
  "tika-vin08t32:65_6": "ubhohi aññamaññassa ārocetabba’’nti aṭṭhakathāyaṁ vuttattā.",
  "tika-vin08t32:65_7": "Pubbe ārocitānampi anārocitānampi santike ārocetvā nikkhipitabbameva ‘‘sace so bhikkhu kenacideva karaṇīyena pakkanto hoti,",
  "tika-vin08t32:65_8": "yaṁ aññaṁ sabbapaṭhamaṁ passati,",
  "tika-vin08t32:65_9": "tassa ārocetvā nikkhipitabba’’nti (cūḷava. aṭṭha.",
  "tika-vin08t32:65_10": "102) vuttattā,",
  "tika-vin08t32:65_11": "tasmā tathā akarontepi sabbesaṁ ārocitattā natthi doso.",
  "tika-vin08t32:65_12": "Appekacce bhikkhū ‘‘pakatattassevāyaṁ ārocanā’’ti maññamānā sāyaṁ vuḍḍhapaṭipāṭiyā vattaṁ samādiyitvā",
  "tika-vin08t32:65_13": "ārocetvā attano sayanaṁ pavisitvā dvārajagganasayanasodhanādīni karontā aññesaṁ ārocitaṁ na suṇanti.",
  "tika-vin08t32:65_14": "Appekacce pāto sayaṁ ārocetvā nikkhipitvā aññesaṁ ārocanaṁ vā nikkhipanaṁ vā anāgametvā bhikkhācārādīnaṁ atthāya gacchanti,",
  "tika-vin08t32:65_15": "evaṁ karontānaṁ tesaṁ ārocanaṁ ekaccānaṁ asutabhāvasambhavato sāsaṅko hoti pārivāsikānaṁ aññamaññārocanassa pakaraṇesu āgatattā.",
  "tika-vin08t32:65_16": "Na kevalaṁ sāratthadīpaniyaṁyeva,",
  "tika-vin08t32:65_17": "atha kho vajirabuddhiṭīkāyampi (vajira. ṭī.",
  "tika-vin08t32:65_18": "cūḷavagga 76) ‘‘sace dve pārivāsikā gataṭṭhāne aññamaññaṁ passanti,",
  "tika-vin08t32:65_19": "ubhohipi aññamaññassa ārocetabbaṁ avisesena ‘āgantukena ārocetabbaṁ,",
  "tika-vin08t32:65_20": "āgantukassa ārocetabba’nti vuttattā’’ti vuttaṁ.",
  "tika-vin08t32:66_0": "Tathā appekacce pakatattā bhikkhū pārivāsikesu bhikkhūsu sāyaṁ vattasamādānatthaṁ pakatattasālato nikkhamitvā",
  "tika-vin08t32:66_1": "attano attano sayanasamīpaṁ gatesu attano sayanapaññāpanapaakkhāraṭhapanaaññamaññaālāpasallāpakaraṇādivasena",
  "tika-vin08t32:66_2": "āḷolentā pārivāsikānaṁ vattārocanaṁ na suṇanti,",
  "tika-vin08t32:66_3": "na manasi karonti.",
  "tika-vin08t32:66_4": "Appekacce pāto vattanikkhipanakāle pārivāsikabhikkhūsu vattārocanavattanikkhipanāni karontesupi niddāpasutā hutvā na suṇanti.",
  "tika-vin08t32:66_5": "Evaṁ karontānampi tesaṁ ekaccānaṁ assutasambhavato vattārocanaṁ sāsaṅkaṁ hotīti.",
  "tika-vin08t32:66_6": "Hotu sāsaṅkaṁ,",
  "tika-vin08t32:66_7": "suṇantānaṁ assutasambhavepi ārocakānaṁ sammāārocanena vattassa paripuṇṇattā ko dosoti ce?",
  "tika-vin08t32:66_8": "Ārocakānaṁ sammā ārocitattā vatte paripuṇṇepi vattabhedadukkaṭatova vimutto siyā,",
  "tika-vin08t32:66_9": "na ratticchedato.",
  "tika-vin08t32:66_10": "Vuttañhi samantapāsādikāyaṁ (cūḷava. aṭṭha.",
  "tika-vin08t32:66_11": "76) ‘‘sace vāyamantopi sampāpuṇituṁ vā sāvetuṁ vā na sakkoti,",
  "tika-vin08t32:66_12": "ratticchedova hoti,",
  "tika-vin08t32:66_13": "na vattabhedadukkaṭa’’nti.",
  "tika-vin08t32:67_0": "Athaññe bhikkhū vattaṁ samādiyitvā rattiṁ nipannā niddābhāvena manussasaddampi suṇanti,",
  "tika-vin08t32:67_1": "bheriādisaddampi suṇanti,",
  "tika-vin08t32:67_2": "sakaṭanāvādiyānasaddampi suṇanti,",
  "tika-vin08t32:67_3": "te tena saddena āsaṅkanti ‘‘bhikkhūnaṁ nu kho aya’’nti,",
  "tika-vin08t32:67_4": "te tena kāraṇena ratticchedaṁ maññanti. Kasmā?",
  "tika-vin08t32:67_5": "‘‘Ayañca nesaṁ chattasaddaṁ vā ukkāsitasaddaṁ vā khipitasaddaṁ vā sutvā āgantukabhāvaṁ jānāti,",
  "tika-vin08t32:67_6": "gantvā ārocetabbaṁ.",
  "tika-vin08t32:67_7": "Gatakāle jānantenapi anubandhitvā ārocetabbameva.",
  "tika-vin08t32:67_8": "Sampāpuṇituṁ asakkontassa ratticchedova hoti,",
  "tika-vin08t32:67_9": "na vattabhedadukkaṭa’’nti (cūḷava. aṭṭha.",
  "tika-vin08t32:67_10": "76) vuttattāti.",
  "tika-vin08t32:67_11": "Te evaṁ saññāpetabbā –",
  "tika-vin08t32:67_12": "māyasmanto evaṁ maññittha,",
  "tika-vin08t32:67_13": "nāyaṁ pāṭho bahisīmaṭṭhavasena vutto,",
  "tika-vin08t32:67_14": "atha kho upacārasīmaṭṭhavasena vutto.",
  "tika-vin08t32:67_15": "Vuttañhi tattheva ‘‘yepi antovihāraṁ appavisitvā upacārasīmaṁ okkamitvā gacchantī’’ti.",
  "tika-vin08t32:67_16": "Tatthapi āgantukabhāvassa jānitattā ratticchedo hoti,",
  "tika-vin08t32:67_17": "tasmā dūresaddasavanamattena ratticchedo natthi,",
  "tika-vin08t32:67_18": "‘‘ayaṁ bhikkhūnaṁ saddo,",
  "tika-vin08t32:67_19": "ayaṁ bhikkhūhi vāditabherighaṇṭādisaddo,",
  "tika-vin08t32:67_20": "ayaṁ bhikkhūhi pājitasakaṭanāvādisaddo’’ti nisinnaṭṭhānato jānantoyeva ratticchedakaro hoti.",
  "tika-vin08t32:67_21": "Tenāha ‘‘āyasmā karavīkatissatthero ‘samaṇo aya’nti vavatthānameva pamāṇa’’nti.",
  "tika-vin08t32:68_0": "Divā dūre gacchantaṁ janakāyaṁ disvāpi ‘‘ime bhikkhū nu kho’’ti parikappentā ratticchedaṁ maññanti,",
  "tika-vin08t32:68_1": "tampi akāraṇaṁ. Kasmā?",
  "tika-vin08t32:68_2": "‘‘Bhikkhū’’ti vavatthānassa abhāvā.",
  "tika-vin08t32:68_3": "Vuttañhi aṭṭhakathāyaṁ ‘‘nadīādīsu nāvāya gacchantampi paratīre ṭhitampi ākāse gacchantampi pabbatathalaaraññādīsu",
  "tika-vin08t32:68_4": "dūre ṭhitampi bhikkhuṁ disvā sace ‘bhikkhū’ti vavatthānaṁ atthi,",
  "tika-vin08t32:68_5": "nāvādīhi vā gantvā mahāsaddaṁ katvā vā vegena anubandhitvā vā ārocetabba’’nti.",
  "tika-vin08t32:68_6": "Iti bhikkhuṁ disvāpi ‘‘bhikkhū’’ti vavatthānameva pamāṇaṁ.",
  "tika-vin08t32:68_7": "Abhikkhuṁ pana ‘‘bhikkhū’’ti vavatthāne santepi vā asantepi vā kiṁ vattabbaṁ atthi,",
  "tika-vin08t32:68_8": "bahavo pana bhikkhū idaṁ rūpadassanaṁ saddasavanañca āsaṅkantā ‘‘pabhāte sati taṁ dvayaṁ bhaveyya,",
  "tika-vin08t32:68_9": "tasmā manussānaṁ gamanakālasaddakaraṇakālato pubbeyeva vattaṁ nikkhipitabba’’nti maññamānā anuggateyeva aruṇe vattaṁ nikkhipanti,",
  "tika-vin08t32:68_10": "tadayuttaṁ ratticchedattāti.",
  "tika-vin08t32:69_0": "Atha pana vinayadharena ‘‘kittakā te āpattiyo, chādesi,",
  "tika-vin08t32:69_1": "kīvatīhaṁ paṭicchādesī’’ti puṭṭho samāno ‘‘ahaṁ, bhante,",
  "tika-vin08t32:69_2": "āpattipariyantaṁ na jānāmi,",
  "tika-vin08t32:69_3": "rattipariyantaṁ na jānāmi,",
  "tika-vin08t32:69_4": "āpattipariyantaṁ nassarāmi,",
  "tika-vin08t32:69_5": "rattipariyantaṁ nassarāmi,",
  "tika-vin08t32:69_6": "āpattipariyante vematiko,",
  "tika-vin08t32:69_7": "rattipariyante vematiko’’ti vutte ‘‘ayaṁ bhikkhu suddhantaparivāsāraho’’ti ñatvā tassapi duvidhattā cūḷasuddhantamahāsuddhantavasena",
  "tika-vin08t32:69_8": "‘‘tesu ayaṁ bhikkhu imassa araho’’ti ñāpanatthaṁ upasampadato paṭṭhāya anulomakkamena vā ārocitadivasato",
  "tika-vin08t32:69_9": "paṭṭhāya paṭilomakkamena vā ‘‘kittakaṁ kālaṁ tvaṁ ārocanaāvikaraṇādivasena suddho’’ti pucchitvā ‘‘āma bhante,",
  "tika-vin08t32:69_10": "ettakaṁ kālaṁ ahaṁ suddhomhī’’ti vutte ‘‘ayaṁ bhikkhu ekaccaṁ rattipariyantaṁ jānāti,",
  "tika-vin08t32:69_11": "tasmā cūḷasuddhantāraho’’ti ñatvā tassa suddhakālaṁ apanetvā asuddhakālavasena pariyantaṁ katvā cūḷasuddhantaparivāso dātabbo.",
  "tika-vin08t32:69_12": "Ayaṁ uddhampi ārohati,",
  "tika-vin08t32:69_13": "adhopi orohati.",
  "tika-vin08t32:69_14": "Yo pana anulomavasena vā paṭilomavasena vā pucchiyamāno ‘‘sakalampi rattipariyantaṁ ahaṁ na jānāmi nassarāmi,",
  "tika-vin08t32:69_15": "vematiko homī’’ti vutte ‘‘ayaṁ bhikkhu sakalampi rattipariyantaṁ na jānāti,",
  "tika-vin08t32:69_16": "tasmā mahāsuddhantāraho’’ti ñatvā tassa upasampadato paṭṭhāya yāva vattasamādānā ettakaṁ kālaṁ pariyantaṁ katvā mahāsuddhantaparivāso dātabbo.",
  "tika-vin08t32:69_17": "Uddhaṁārohanaadhoorohanabhāvo panesaṁ aṭṭhakathāyaṁ (cūḷava. aṭṭha.",
  "tika-vin08t32:69_18": "102) vuttoyeva.",
  "tika-vin08t32:69_19": "Ito parampi vidhānaṁ aṭṭhakathāyaṁ āgatanayeneva daṭṭhabbaṁ.",
  "tika-vin08t32:70_0": "Idāni pana bahavo bhikkhū ‘‘ayaṁ cūḷasuddhantāraho,",
  "tika-vin08t32:70_1": "ayaṁ mahāsuddhantāraho’’ti avicinantā antokammavācāyaṁ ‘‘āpattipariyantaṁ na jānāti,",
  "tika-vin08t32:70_2": "rattipariyantaṁ na jānāti,",
  "tika-vin08t32:70_3": "āpattipariyantaṁ nassarati,",
  "tika-vin08t32:70_4": "rattipariyantaṁ nassarati,",
  "tika-vin08t32:70_5": "āpattipariyante vematiko,",
  "tika-vin08t32:70_6": "rattipariyante vematiko’’ti avisesavacanameva manasi karontā ‘‘imāya kammavācāya dinnaṁ suddhantaparivāsaṁ",
  "tika-vin08t32:70_7": "gahetvā pañcāhamattaṁ vā dasāhamattaṁ vā parivasitvā apariyantarattipaṭicchāditāhi apariyantāhi āpattīhi",
  "tika-vin08t32:70_8": "mokkho hotī’’ti maññantā pañcāhamattaṁ vā dasāhamattaṁ vā parivasitvā mānattaṁ yācanti,",
  "tika-vin08t32:70_9": "evaṁ karontā te bhikkhū sahassakkhattuṁ parivasantāpi āpattito na mucceyyuṁ.",
  "tika-vin08t32:70_10": "Kasmāti ce?",
  "tika-vin08t32:70_11": "Pāḷiyā ca aṭṭhakathāya ca virujjhanato.",
  "tika-vin08t32:70_12": "Vuttañhi pāḷiyaṁ (pārā.",
  "tika-vin08t32:70_13": "442) ‘‘yāvatīhaṁ jānaṁ paṭicchādeti,",
  "tika-vin08t32:70_14": "tāvatīhaṁ tena bhikkhunā akāmā parivatthabbaṁ.",
  "tika-vin08t32:70_15": "Parivutthaparivāsena bhikkhunā uttari chārattaṁ bhikkhumānattāya paṭipajjitabbaṁ.",
  "tika-vin08t32:70_16": "Ciṇṇamānatto bhikkhu yattha siyā vīsatigaṇo bhikkhusaṅgho,",
  "tika-vin08t32:70_17": "tattha so bhikkhu abbhetabbo’’ti,",
  "tika-vin08t32:70_18": "tasmā paṭicchannadivasamattaṁ aparivasitvā mānattāraho nāma na hoti,",
  "tika-vin08t32:70_19": "amānattārahassa mānattadānaṁ na ruhati,",
  "tika-vin08t32:70_20": "aciṇṇamānatto abbhānāraho na hoti,",
  "tika-vin08t32:70_21": "anabbhānārahassa abbhānaṁ na ruhati,",
  "tika-vin08t32:70_22": "anabbhito bhikkhu āpattimutto pakatatto na hotīti ayamettha bhagavato adhippāyo.",
  "tika-vin08t32:71_0": "Aṭṭhakathāyaṁ (cūḷava. aṭṭha.",
  "tika-vin08t32:71_1": "102) pana cūḷasuddhante ‘‘taṁ gahetvā parivasantena yattakaṁ kālaṁ attano suddhiṁ jānāti,",
  "tika-vin08t32:71_2": "tattakaṁ apanetvā avasesaṁ māsaṁ vā dvimāsaṁ vā parivasitabba’’nti,",
  "tika-vin08t32:71_3": "mahāsuddhante ‘‘taṁ gahetvā gahitadivasato yāva upasampadadivaso,",
  "tika-vin08t32:71_4": "tāva rattiyo gaṇetvā parivasitabba’’nti vuttaṁ,",
  "tika-vin08t32:71_5": "tasmā paṭicchannarattippamāṇaṁ parivasantoyeva mānattāraho hoti,",
  "tika-vin08t32:71_6": "na pañcāhadasāharattippamāṇamattaṁ parivasantoti ayaṁ aṭṭhakathācariyānaṁ adhippāyo.",
  "tika-vin08t32:71_7": "Teneva ca kāraṇena desanāārocanādīhi sabbakālaṁ āpattiṁ sodhetvā vasantānaṁ lajjīpesalānaṁ sikkhākāmānaṁ",
  "tika-vin08t32:71_8": "bhikkhūnaṁ suddhantaparivāsaṁ dātuṁ ayuttarūpo,",
  "tika-vin08t32:71_9": "desanāārocanādīhi āpattiṁ asodhetvā pamādavasena cirakālaṁ vasantānaṁ janapadavāsikādīnaṁ dātuṁ yuttarūpoti veditabbaṁ.",
  "tika-vin08t32:71_10": "Etthāpi avasesavinicchayo aṭṭhakathāyaṁ vuttanayeneva veditabbo.",
  "tika-vin08t32:72_0": "Atha pana vinayadharena ‘‘tvaṁ, āvuso,",
  "tika-vin08t32:72_1": "kataraāpattiṁ āpanno,",
  "tika-vin08t32:72_2": "kati rattiyo te chāditā’’ti puṭṭho ‘‘ahaṁ, bhante,",
  "tika-vin08t32:72_3": "saṅghādisesaṁ āpattiṁ āpajjitvā pakkhamattaṁ paṭicchāditā,",
  "tika-vin08t32:72_4": "tenāhaṁ saṅghaṁ pakkhaparivāsaṁ yācitvā saṅghena dinne pakkhaparivāse parivasitvā anikkhittavattova hutvā",
  "tika-vin08t32:72_5": "antarā saṅghādisesāpattiṁ āpajjitvā pañcāhamattaṁ chāditā’’ti vutte ‘‘ayaṁ bhikkhu samodhānaparivāsāraho,",
  "tika-vin08t32:72_6": "tīsu ca samodhānaparivāsesu odhānasamodhānāraho’’ti ñatvā ‘‘tena hi bhikkhu tvaṁ mūlāyapaṭikassanāraho’’ti",
  "tika-vin08t32:72_7": "vatvā taṁ mūlāya paṭikassitvā parivutthadivase adivase katvā antarā paṭicchanne pañca divase mūlāpattiyā",
  "tika-vin08t32:72_8": "paṭicchannesu divasesu samodhānetvā odhānasamodhāno dātabbo.",
  "tika-vin08t32:72_9": "Ito parāni odhānasamodhāne vattabbavacanāni pāḷiyaṁ aṭṭhakathāyañca vuttanayeneva veditabbāni.",
  "tika-vin08t32:73_0": "Atha pana vinayadharena puṭṭho ‘‘ahaṁ, bhante,",
  "tika-vin08t32:73_1": "sambahulā saṅghādisesā āpattiyo āpajjiṁ,",
  "tika-vin08t32:73_2": "sambahulā āpattiyo ekāhappaṭicchannāyo…pe…",
  "tika-vin08t32:73_3": "sambahulā āpattiyo dasāhappaṭicchannāyo’’ti vutte ‘‘ayaṁ bhikkhu agghasamodhānāraho’’ti ñatvā tāsaṁ āpattīnaṁ yā āpattiyo ciratarappaṭicchannāyo,",
  "tika-vin08t32:73_4": "tāsaṁ agghena samodhānaparivāso dātabbo.",
  "tika-vin08t32:73_5": "Tatrevaṁ vadanti –",
  "tika-vin08t32:73_6": "‘‘yā āpattiyo ciratarappaṭicchannāyo,",
  "tika-vin08t32:73_7": "tāsaṁ agghena samodhānaparivāso dātabbo’’ti vutto,",
  "tika-vin08t32:73_8": "evaṁ sante pakkhappaṭicchannamāsappaṭicchannādīsu kathanti?",
  "tika-vin08t32:73_9": "Tesupi ‘‘yā āpattiyo pakkhappaṭicchannāyo,",
  "tika-vin08t32:73_10": "yā āpattiyo māsappaṭicchannāyo’’ti vattabboti.",
  "tika-vin08t32:73_11": "Yadi evaṁ pāḷivirodho āpajjati.",
  "tika-vin08t32:73_12": "Pāḷiyañhi dasāhappaṭicchannapariyosānā eva āpatti dassitā,",
  "tika-vin08t32:73_13": "na pakkhappaṭicchannamāsappaṭicchannādayoti? Saccaṁ,",
  "tika-vin08t32:73_14": "pāḷiyaṁ tathādassanaṁ pana nayadassanamattaṁ.",
  "tika-vin08t32:73_15": "Tathā hi vuttaṁ aṭṭhakathāyaṁ (cūḷava. aṭṭha.",
  "tika-vin08t32:73_16": "102) ‘‘pañcadasa divasāni paṭicchannāya ‘pakkhappaṭicchanna’nti vatvā yojanā kātabbā…pe…",
  "tika-vin08t32:73_17": "evaṁ yāva saṭṭhisaṁvaccharaṁ,",
  "tika-vin08t32:73_18": "atirekasaṭṭhisaṁvaccharappaṭicchannanti vā tato vā bhiyyopi vatvā yojanā kātabbā’’ti.",
  "tika-vin08t32:73_19": "Mahāpadumattherenapi vuttaṁ ‘‘ayaṁ samuccayakkhandhako nāma buddhānaṁ ṭhitakālasadiso,",
  "tika-vin08t32:73_20": "āpatti nāma paṭicchannā vā hotu appaṭicchannā vā samakaūnataraatirekappaṭicchannā vā,",
  "tika-vin08t32:73_21": "vinayadharassa kammavācaṁ yojetuṁ samatthabhāvoyevettha pamāṇa’’nti,",
  "tika-vin08t32:73_22": "tasmā pakkhappaṭicchannādīnaṁ kammavācākaraṇe kukkuccaṁ na kātabbanti.",
  "tika-vin08t32:74_0": "Hotu,",
  "tika-vin08t32:74_1": "evampi pakkhappaṭicchannaṁ pariyantaṁ katvā katāya kammavācāya tato uddhaṁ āpatti natthīti kathaṁ jāneyyāti?",
  "tika-vin08t32:74_2": "Idāni sikkhākāmā bhikkhū devasikampi desanārocanāvikaraṇāni karonti ekāhikadvīhikādivasenapi,",
  "tika-vin08t32:74_3": "kiccapasutā hutvā tathā asakkontāpi uposathadivasaṁ nātikkamanti,",
  "tika-vin08t32:74_4": "gilānādivasena tadatikkantāpi atikkantabhāvaṁ jānanti,",
  "tika-vin08t32:74_5": "tasmā tadatikkantabhāve sati atirekapakkhappaṭicchannamāsappaṭicchannādivasena vaḍḍhetvā kammavācaṁ kareyya,",
  "tika-vin08t32:74_6": "tadatikkantabhāve pana asati pakkhappaṭicchannapariyantā hoti,",
  "tika-vin08t32:74_7": "tasmā pakkhapariyantakammavācākaraṇaṁ ñāyāgataṁ hotīti daṭṭhabbaṁ.",
  "tika-vin08t32:75_0": "Evaṁ hotu,",
  "tika-vin08t32:75_1": "tathāpi yadetaṁ ‘‘sambahulā āpattiyo ekāhappaṭicchannāyo…pe…",
  "tika-vin08t32:75_2": "sambahulā āpattiyo pakkhappaṭicchannāyo’’ti vuttaṁ,",
  "tika-vin08t32:75_3": "tattha imināyeva anukkamena mayā paṭicchāditā āpattiyo hontīti kathaṁ jāneyya,",
  "tika-vin08t32:75_4": "ajānane ca sati ‘‘yā ca khvāyaṁ, āvuso,",
  "tika-vin08t32:75_5": "āpatti ajānappaṭicchannā,",
  "tika-vin08t32:75_6": "adhammikaṁ tassā āpattiyā parivāsadānaṁ,",
  "tika-vin08t32:75_7": "adhammattā na ruhatī’’ti idaṁ āpajjatīti?",
  "tika-vin08t32:75_8": "Nāpajjati.",
  "tika-vin08t32:75_9": "Tattha hi āpattiyā āpannabhāvaṁ ajānanto hutvā paṭicchādeti,",
  "tika-vin08t32:75_10": "tasmā ‘‘āpatti ca hoti āpattisaññī cā’’ti vuttaāpattisaññitābhāvā appaṭicchannameva hoti,",
  "tika-vin08t32:75_11": "tasmā appaṭicchannāya āpattiyā parivāsadānaṁ adhammikaṁ hoti.",
  "tika-vin08t32:75_12": "Idha pana ‘‘ettakā rattiyo mayā chāditā’’ti channakālameva na jānāti,",
  "tika-vin08t32:75_13": "tadajānabhāve satipi parivāsadānaṁ ruhati.",
  "tika-vin08t32:75_14": "Teneva ca kāraṇena suddhantaparivāse (cūḷava.",
  "tika-vin08t32:75_15": "156-157) ‘‘āpattipariyantaṁ na jānāti,",
  "tika-vin08t32:75_16": "rattipariyantaṁ na jānāti,",
  "tika-vin08t32:75_17": "āpattipariyantaṁ nassarati,",
  "tika-vin08t32:75_18": "rattipariyantaṁ nassarati,",
  "tika-vin08t32:75_19": "āpattipariyante vematiko,",
  "tika-vin08t32:75_20": "rattipariyante vematiko’’ti rattipariyantassa ajānanaasaraṇavematikabhāve satipi parivāsadānaṁ vuttaṁ,",
  "tika-vin08t32:75_21": "tasmā chāditakālaṁ tathato ajānantopi ‘‘sambahulā āpattiyo ekāhappaṭicchannāyo…pe…",
  "tika-vin08t32:75_22": "sambahulā āpattiyo pakkhappaṭicchannāyo’’ti ettha appaviṭṭhassa abhāvā sampajjatiyevāti daṭṭhabbaṁ.",
  "tika-vin08t32:76_0": "Athāpi evaṁ vadeyyuṁ –",
  "tika-vin08t32:76_1": "‘‘sambahulā āpattiyo ekāhappaṭicchannāyo…pe…",
  "tika-vin08t32:76_2": "sambahulā āpattiyo pakkhappaṭicchannāyo’’ti vutte tesu divasesu āpattiyo atthi paṭicchannāyopi,",
  "tika-vin08t32:76_3": "atthi appaṭicchannāyopi,",
  "tika-vin08t32:76_4": "atthi cirappaṭicchannāyopi,",
  "tika-vin08t32:76_5": "atthi acirappaṭicchannāyopi,",
  "tika-vin08t32:76_6": "atthi ekāpi,",
  "tika-vin08t32:76_7": "atthi sambahulāpi,",
  "tika-vin08t32:76_8": "sabbā tā āpattiyo eteneva padena saṅgahitā siyunti?",
  "tika-vin08t32:76_9": "Saṅgahitā eva.",
  "tika-vin08t32:76_10": "Na hettha saṁsayo kātabbo.",
  "tika-vin08t32:76_11": "Vuttañhetaṁ aṭṭhakathāyaṁ (cūḷava. aṭṭha.",
  "tika-vin08t32:76_12": "102) ‘‘aññasmiṁ pana āpattivuṭṭhāne idaṁ lakkhaṇaṁ –",
  "tika-vin08t32:76_13": "yo appaṭicchannaṁ āpattiṁ ‘paṭicchannā’ti vinayakammaṁ karoti,",
  "tika-vin08t32:76_14": "tassa āpatti vuṭṭhāti.",
  "tika-vin08t32:76_15": "Yo paṭicchannaṁ ‘appaṭicchannā’ti vinayakammaṁ karoti,",
  "tika-vin08t32:76_16": "tassa na vuṭṭhāti.",
  "tika-vin08t32:76_17": "Acirappaṭicchannaṁ ‘cirappaṭicchannā’ti karontassapi vuṭṭhāti,",
  "tika-vin08t32:76_18": "cirappaṭicchannaṁ ‘acirappaṭicchannā’ti karontassa na vuṭṭhāti.",
  "tika-vin08t32:76_19": "Ekaṁ āpattiṁ āpajjitvā ‘sambahulā’ti karontassapi vuṭṭhāti ekaṁ vinā sambahulānaṁ abhāvato.",
  "tika-vin08t32:76_20": "Sambahulā pana āpajjitvā ‘ekaṁ āpajji’nti karontassa na vuṭṭhātī’’ti,",
  "tika-vin08t32:76_21": "tasmā etehi padehi sabbāsaṁ paṭicchannāpattīnaṁ saṅgahitattā tāhi āpattīhi vuṭṭhānaṁ sambhavatīti daṭṭhabbaṁ.",
  "tika-vin08t32:77_0": "Atha pana vinayadharena puṭṭho ‘‘ahaṁ, bhante,",
  "tika-vin08t32:77_1": "sambahulā saṅghādisesā āpattiyo āpajjiṁ ekaṁ sukkavissaṭṭhiṁ,",
  "tika-vin08t32:77_2": "ekaṁ kāyasaṁsaggaṁ,",
  "tika-vin08t32:77_3": "ekaṁ duṭṭhullavācaṁ,",
  "tika-vin08t32:77_4": "ekaṁ attakāmaṁ,",
  "tika-vin08t32:77_5": "ekaṁ sañcarittaṁ,",
  "tika-vin08t32:77_6": "ekaṁ kuṭikāraṁ,",
  "tika-vin08t32:77_7": "ekaṁ vihārakāraṁ,",
  "tika-vin08t32:77_8": "ekaṁ duṭṭhadosaṁ,",
  "tika-vin08t32:77_9": "ekaṁ aññabhāgiyaṁ,",
  "tika-vin08t32:77_10": "ekaṁ saṅghabhedaṁ,",
  "tika-vin08t32:77_11": "ekaṁ bhedānuvattakaṁ,",
  "tika-vin08t32:77_12": "ekaṁ dubbacaṁ,",
  "tika-vin08t32:77_13": "ekaṁ kuladūsaka’’nti vutte ‘‘ayaṁ bhikkhu missakasamodhānaparivāsāraho’’ti ñatvā aṭṭhakathāyaṁ (cūḷava. aṭṭha.",
  "tika-vin08t32:77_14": "102) āgatanayena parivāso dātabbo. Etthāha –",
  "tika-vin08t32:77_15": "agghasamodhānamissakasamodhānānaṁ ko viseso,",
  "tika-vin08t32:77_16": "kiṁ nānākaraṇanti? Vuccate –",
  "tika-vin08t32:77_17": "agghasamodhānaparivāso acirappaṭicchannā āpattiyo cirappaṭicchannāyaṁ āpattiyaṁ samodhānetvā tassā cirappaṭicchannāya āpattiyā agghavasena dīyati,",
  "tika-vin08t32:77_18": "missakasamodhānaparivāso nānāvatthukā āpattiyo samodhānetvā tāsaṁ missakavasena dīyati,",
  "tika-vin08t32:77_19": "ayametesaṁ viseso.",
  "tika-vin08t32:77_20": "Atha vā agghasamodhāno sabhāgavatthūnaṁ āpattīnaṁ samodhānavasena hoti,",
  "tika-vin08t32:77_21": "itaro visabhāgavatthūnanti ācariyā.",
  "tika-vin08t32:77_22": "Tenevāha ācariyavajirabuddhitthero (vajira. ṭī.",
  "tika-vin08t32:77_23": "cūḷavagga 102) ‘‘agghasamodhāno nāma sabhāgavatthukāyo sambahulā āpattiyo āpannassa bahurattiṁ paṭicchāditāpattiyaṁ nikkhipitvā dātabbo,",
  "tika-vin08t32:77_24": "itaro nānāvatthukānaṁ vasenāti ayametesaṁ viseso’’ti.",
  "tika-vin08t32:78_0": "Atha siyā ‘‘evaṁ cirappaṭicchannāyo ca acirappaṭicchannāyo ca nānāvatthukāyo āpattiyo āpajjantassa ko",
  "tika-vin08t32:78_1": "parivāso dātabbo agghasamodhāno vā missakasamodhāno vā,",
  "tika-vin08t32:78_2": "atha tadubhayā vā’’ti.",
  "tika-vin08t32:78_3": "Kiñcettha –",
  "tika-vin08t32:78_4": "yadi agghasamodhānaṁ dadeyya,",
  "tika-vin08t32:78_5": "cirappaṭicchannāhi ca acirappaṭicchannāhi ca sabhāgavatthukāhi āpattīhi vuṭṭhito bhaveyya,",
  "tika-vin08t32:78_6": "cirappaṭicchannāhi ca acirappaṭicchannāhi ca no visabhāgavatthukāhi.",
  "tika-vin08t32:78_7": "Yadi ca missakasamodhānaṁ dadeyya,",
  "tika-vin08t32:78_8": "samānakālappaṭicchannāhi visabhāgavatthūhi āpattīhi vuṭṭhito bhaveyya,",
  "tika-vin08t32:78_9": "no asamānakaālappaṭicchannāhi sabhāgavatthukāhi ca,",
  "tika-vin08t32:78_10": "atha tadubhayampi dadeyya,",
  "tika-vin08t32:78_11": "‘‘ekasmiṁ kamme dve parivāsā dātabbā’’ti neva pāḷiyaṁ,",
  "tika-vin08t32:78_12": "na aṭṭhakathāyaṁ vuttanti? Vuccate –",
  "tika-vin08t32:78_13": "idañhi sabbampi parivāsādikaṁ vinayakammaṁ vatthuvasena vā gottavasena vā nāmavasena vā āpattivasena vā kātuṁ vaṭṭatiyeva.",
  "tika-vin08t32:79_0": "Tattha sukkavissaṭṭhīti vatthu ceva gottañca.",
  "tika-vin08t32:79_1": "Saṅghādisesoti nāmañceva āpatti ca.",
  "tika-vin08t32:79_2": "Tattha ‘‘sukkavissaṭṭhiṁ kāyasaṁsagga’’ntiādivacanenāpi ‘‘nānāvatthukāyo’’ti vacanenapi vatthu ceva gottañca gahitaṁ hoti,",
  "tika-vin08t32:79_3": "‘‘saṅghādiseso’’ti vacanenapi ‘‘āpattiyo’’ti vacanenapi nāmañceva āpatti ca gahitā hoti,",
  "tika-vin08t32:79_4": "tasmā agghasamodhānavasena parivāse dinne ‘‘ahaṁ, bhante,",
  "tika-vin08t32:79_5": "sambahulā saṅghādisesā āpattiyo āpajji’’ntiādivacaneneva vatthussa ca gottassa ca nāmassa ca āpattiyā",
  "tika-vin08t32:79_6": "ca gahitattā cirappaṭicchannāhi acirappaṭicchannāhi ca sabhāgavatthukāhi ca visabhāgavatthukāhi ca sabbāhi",
  "tika-vin08t32:79_7": "āpattīhi vuṭṭhātīti daṭṭhabbaṁ.",
  "tika-vin08t32:79_8": "Vuttañhetaṁ samantapāsādikāyaṁ ‘‘ettha ca ‘saṅghādisesā āpattiyo āpajjiṁ nānāvatthukāyo’tipi ‘saṅghādisesā",
  "tika-vin08t32:79_9": "āpattiyo āpajji’ntipi evaṁ pubbe vuttanayena vatthuvasenapi gottavasenapi nāmavasenapi āpattivasenapi",
  "tika-vin08t32:79_10": "yojetvā kammavācaṁ kātuṁ vaṭṭatiyevāti ayaṁ missakasamodhāno’’ti,",
  "tika-vin08t32:79_11": "imasmiñca vinayasaṅgahappakaraṇe (vi. saṅga. aṭṭha.",
  "tika-vin08t32:79_12": "245) tatheva vatvā ‘‘tasmā na idha visuṁ kammavācaṁ yojetvā dassayissāma,",
  "tika-vin08t32:79_13": "pubbe sabbāpattisādhāraṇaṁ katvā yojetvā dassitāya eva kammavācāya nānāvatthukāhipi āpattīhi vuṭṭhānasambhavato sāyevettha kammavācā ala’’nti.",
  "tika-vin08t32:80_0": "Yadi evaṁ ācariyavajirabuddhittherena dvinnaṁ viseso na vattabbo,",
  "tika-vin08t32:80_1": "atha kasmā vuttoti?",
  "tika-vin08t32:80_2": "Tīsu samodhānaparivāsesu odhānasamodhāno mūlāyapaṭikassanāya odhūnitakāleyeva dātabbo,",
  "tika-vin08t32:80_3": "agghasamodhānamissakasamodhānaparivāsā pana visuṁyeva dātabbā.",
  "tika-vin08t32:80_4": "‘‘Evaṁ dinne etesaṁ ko viseso’’ti cintāyaṁ visesasambhavamattadassanatthaṁ vutto.",
  "tika-vin08t32:80_5": "Aṭṭhakathāyaṁ pana parivāsādikammassa lakkhaṇaṁ dassetuṁ ‘‘vatthuvasena vā’’tiādimāha,",
  "tika-vin08t32:80_6": "tasmā lakkhaṇavaseneva sabhāgavatthukāhipi āpattīhi vuṭṭhānaṁ sambhavati.",
  "tika-vin08t32:80_7": "Teneva ca kāraṇena sāratthadīpanināmikāyaṁ vinayaṭīkāyañca vimativinodanināmikāyaṁ vinayaṭīkāyañca na koci viseso vuttoti daṭṭhabbo.",
  "tika-vin08t32:81_0": "Yadi evaṁ missakasamodhānakammavācāyapi cirappaṭicchannāhi acirappaṭicchannāhipi āpattīhi vuṭṭhānaṁ sambhaveyya.",
  "tika-vin08t32:81_1": "Tatthapi hi ‘‘ahaṁ, bhante,",
  "tika-vin08t32:81_2": "sambahulā saṅghādisesā āpattiyo āpajjiṁ nānāvatthukāyo’’tipi ‘‘ekā sukkavissaṭṭhi…pe…",
  "tika-vin08t32:81_3": "ekā kuladūsakā’’tipi vattabbaṁ.",
  "tika-vin08t32:81_4": "Evaṁ sati ‘‘sambahulā’’tipi ‘‘saṅghādisesā āpattiyo’’tipi vatthugottanāmāpattīhi kittanasambhavato cirappaṭicchannāhipi",
  "tika-vin08t32:81_5": "acirappaṭicchannāhipi āpattīhi vuṭṭhānaṁ sambhaveyyāti?",
  "tika-vin08t32:81_6": "Na panevaṁ daṭṭhabbaṁ.",
  "tika-vin08t32:81_7": "Vatthādikittanañhi sabbāpattīnaṁ gaṇhanatthaṁ hoti.",
  "tika-vin08t32:81_8": "Evaṁ gaṇhantepi paṭicchannakālassa akathitattā ‘‘ettakaṁ nāma kālaṁ parivasitabba’’nti na paññāyati,",
  "tika-vin08t32:81_9": "tasmiṁ apaññāyamāne tena pamāṇena parivāso na hoti,",
  "tika-vin08t32:81_10": "tasmiṁ asati āpattito vuṭṭhānaṁ na sambhavati,",
  "tika-vin08t32:81_11": "tasmā missakasamodhānakammavācāya cirappaṭicchannāhipi acirappaṭicchannāhipi āpattīhi vuṭṭhānaṁ na sambhavatīti daṭṭhabbaṁ.",
  "tika-vin08t32:82_0": "Parivāsavinicchayakathā niṭṭhitā.",
  "tika-vin08t32:83_0": "Mānattavinicchayakathā",
  "tika-vin08t32:84_0": "Mānattakathāyampi mānattaṁ nāma appaṭicchannamānattaṁ paṭicchannamānattaṁ pakkhamānattaṁ samodhānamānattanti catubbidhaṁ hoti.",
  "tika-vin08t32:84_1": "Tattha yo bhikkhu saṅghādisesaṁ āpattiṁ āpajjitvā taṁ divasameva āroceti,",
  "tika-vin08t32:84_2": "ekarattimattampi na paṭicchādeti,",
  "tika-vin08t32:84_3": "tassa parivāsaṁ adatvāva dinnaṁ mānattaṁ appaṭicchannamānattaṁ nāma.",
  "tika-vin08t32:84_4": "Yo āpajjitvā dasahi ākārehi vinā taṁ divasaṁ nāroceti,",
  "tika-vin08t32:84_5": "ekarattādivasena paṭicchādeti,",
  "tika-vin08t32:84_6": "tattha yathāpaṭicchannadivasaṁ parivāsaṁ datvā parivutthaparivāsassa dinnaṁ mānattaṁ paṭicchannamānattaṁ nāma.",
  "tika-vin08t32:84_7": "Āpattiṁ āpajjitvā paṭicchannāya vā appaṭicchannāya vā bhikkhuniyā pakkhamattameva dinnaṁ mānattaṁ pakkhamānattaṁ nāma.",
  "tika-vin08t32:84_8": "Bhikkhu pana paṭicchannāya āpattiyā parivasitvā anikkhittavattakāleyeva puna āpajjitvā na paṭicchādeti,",
  "tika-vin08t32:84_9": "tassa mūlāya paṭikassitvā parivutthadivase adivase katvā appaṭicchāditattā samodhānaparivāsaṁ adatvā dinnaṁ mānattaṁ samodhānamānattaṁ nāma.",
  "tika-vin08t32:84_10": "Mānattārahakālepi mānattacaraṇakālepi abbhānārahakālepi eseva nayo.",
  "tika-vin08t32:84_11": "Tesu tīṇi mānattāni aṭṭhakathāyaṁ vuttanayena suviññeyyattā na vuttāni.",
  "tika-vin08t32:84_12": "Pakkhamānattaṁ pacchā āgamissati.",
  "tika-vin08t32:85_0": "Yāni pana parivāsamānattāni anavaṭṭhitattā puthujjanassa gihiādivasena parivattane sati puna dātabbādātabbabhāve saṅkitabbāni,",
  "tika-vin08t32:85_1": "tāni dassetuṁ pāḷiyaṁ anekehi pakārehi vitthārato vuttāni.",
  "tika-vin08t32:85_2": "Tesu bhikkhūnaṁ saṁsayavinodanatthāya ekadesaṁ dassetuṁ ‘‘sace kocī’’tiādimāha.",
  "tika-vin08t32:85_3": "Tattha vibbhamatīti virūpo hutvā bhamati,",
  "tika-vin08t32:85_4": "hīnāyāvattati gihī hotīti attho.",
  "tika-vin08t32:85_5": "Sāmaṇero hotīti upasampannabhāvaṁ jahitvā sāmaṇerabhāvaṁ upagacchati.",
  "tika-vin08t32:85_6": "Tattha pārājikappattabhāvena vā ‘‘gihīti maṁ dhārethā’’tiādinā sikkhāpaccakkhānena vā gihī hoti .",
  "tika-vin08t32:85_7": "Tesu paṭhamena puna upasampadāya abhabbattā puna parivāso na ruhatiyeva,",
  "tika-vin08t32:85_8": "dutiyena pana puna upasampadāya bhabbattā ‘‘so ce puna upasampajjatī’’ti vuttaṁ.",
  "tika-vin08t32:85_9": "Itaro pana pārājikappattabhāvena sāmaṇero na hoti. Kasmā?",
  "tika-vin08t32:85_10": "Saraṇagamanādīnaṁ vinassanato.",
  "tika-vin08t32:85_11": "Vuttañhi vimativinodaniyaṁ (vi. vi. ṭī.",
  "tika-vin08t32:85_12": "mahāvagga 2.108) ‘‘upasampannānampi pārājikasamaāpattiyā saraṇagamanādisāmaṇerabhāvassapi vinassanato senāsanaggāho ca paṭippassambhati,",
  "tika-vin08t32:85_13": "saṅghalābhampi tena labhantīti veditabba’’nti,",
  "tika-vin08t32:85_14": "gihī pana hutvā puna sāmaṇerabhāvamattaṁ laddhabbaṁ hoti.",
  "tika-vin08t32:85_15": "‘‘Sāmaṇeroti maṁ dhārethā’’tiādinā pana sikkhāpaccakkhāne kate siyā sāmaṇerabhāvo,",
  "tika-vin08t32:85_16": "tatopi puna upasampajjitukāmatāya sati siyā upasampannabhāvo.",
  "tika-vin08t32:85_17": "‘‘Gihīti maṁ dhārethā’’tiādinā sikkhāpaccakkhānaṁ katvā gihibhāvaṁ upagatepi puna sāmaṇerapabbajjaṁ pabbajitvā sāmaṇero hoti.",
  "tika-vin08t32:85_18": "Tato puna upasampajjituṁ laddhabbattā ‘‘puna upasampajjatī’’ti vutto.",
  "tika-vin08t32:85_19": "Tesaṁ bhikkhubhāve parivāse aniṭṭhitepi gihisāmaṇerabhāvaṁ pattattā parivāso na ruhati upasampannānameva parivāsassa bhagavatā paññattattāti attho.",
  "tika-vin08t32:86_0": "Evaṁ sante puna upasampajjantassa kiṁ parivāso puna dātabboti āha ‘‘so ce puna upasampajjatī’’tiādi.",
  "tika-vin08t32:86_1": "Tassattho –",
  "tika-vin08t32:86_2": "so vibbhantako so vā sāmaṇero puna upasampannabhāvaṁ upagacchati,",
  "tika-vin08t32:86_3": "purimaṁ pubbe bhikkhubhūtakāle dinnaṁ parivāsadānaṁ eva idāni parivāsadānaṁ hoti.",
  "tika-vin08t32:86_4": "Yo parivāso pubbe bhikkhubhūtakāle dinno,",
  "tika-vin08t32:86_5": "so parivāso sudinno,",
  "tika-vin08t32:86_6": "dudinno na hoti.",
  "tika-vin08t32:86_7": "Yo yattako kālo parivuttho,",
  "tika-vin08t32:86_8": "so tattako kālo suparivutthoyeva hoti,",
  "tika-vin08t32:86_9": "na duparivuttho,",
  "tika-vin08t32:86_10": "tasmā avaseso kālo parivasitabboti.",
  "tika-vin08t32:86_11": "Idaṁ vuttaṁ hoti –",
  "tika-vin08t32:86_12": "pubbe bhikkhukāle pakkhappaṭicchannāya āpattiyā parivāsaṁ gahetvā dasadivasamattaṁ parivasitvā aniṭṭhiteyeva",
  "tika-vin08t32:86_13": "parivāse vibbhamitvā sāmaṇero vā hutvā puna upasampannena avasesapañcadivase parivasitvā parivāso niṭṭhāpetabboti.",
  "tika-vin08t32:86_14": "Mānattārahādīsupi eseva nayo.",
  "tika-vin08t32:86_15": "Ummattakādīsupi tasmiṁ kāle ajānantattā ‘‘parivāso na ruhatī’’ti vuttaṁ.",
  "tika-vin08t32:86_16": "Tiṇṇampi ukkhittakānaṁ kammanānāsaṁvāsakattā tehi sahasaṁvāsoyeva natthīti ukkhittakānaṁ parivāso na ruhatīti vuttaṁ.",
  "tika-vin08t32:87_0": "Sace puna osārīyatīti ukkhepanīyakammaṁ paṭippassambhanavasena samānasaṁvāsakabhāvaṁ pavesīyati.",
  "tika-vin08t32:87_1": "‘‘Sace kassaci bhikkhuno itthiliṅgaṁ pātubhavatī’’tiādīsu aṭṭhakathāyaṁ vuttanayeneva attho suviññeyyo hoti.",
  "tika-vin08t32:87_2": "Yaṁ pana vuttaṁ ‘‘pakkhamānattaṁ pacchā āgamissatī’’ti,",
  "tika-vin08t32:87_3": "tatrevaṁ jānitabbaṁ –",
  "tika-vin08t32:87_4": "pakkhamānattanti bhikkhuniyā dātabbamānattaṁ.",
  "tika-vin08t32:87_5": "Taṁ pana paṭicchannāyapi appaṭicchannāyapi āpattiyā aḍḍhamāsamattameva dātabbaṁ.",
  "tika-vin08t32:87_6": "Vuttañhetaṁ ‘‘garudhammaṁ ajjhāpannāya bhikkhuniyā ubhatosaṅghe pakkhamānattaṁ caritabba’’nti (pāci. 149; cūḷava. 403; a. ni. 8.51).",
  "tika-vin08t32:87_7": "Taṁ pana bhikkhunīhi attano sīmaṁ sodhetvā vihārasīmāya vā vihārasīmaṁ sodhetuṁ asakkontīhi khaṇḍasīmāya",
  "tika-vin08t32:87_8": "vā sabbantimena paricchedena catuvaggagaṇaṁ sannipātāpetvā dātabbaṁ.",
  "tika-vin08t32:87_9": "Sace ekā āpatti hoti,",
  "tika-vin08t32:87_10": "ekissā vasena,",
  "tika-vin08t32:87_11": "sace dve vā tisso vā sambahulā vā ekavatthukā vā nānāvatthukā vā,",
  "tika-vin08t32:87_12": "tāsaṁ tāsaṁ vasena vatthugottanāmaāpattīsu yaṁ yaṁ icchati,",
  "tika-vin08t32:87_13": "taṁ taṁ ādāya yojanā kātabbā.",
  "tika-vin08t32:88_0": "Tatridaṁ ekāpattivasena mukhamattanidassanaṁ –",
  "tika-vin08t32:88_1": "tāya āpannāya bhikkhuniyā bhikkhunisaṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhunīnaṁ",
  "tika-vin08t32:88_2": "pāde vanditvā ukkuṭikaṁ nisīditvā añjaliṁ paggahetvā evamassa vacanīyo ‘‘ahaṁ , ayye,",
  "tika-vin08t32:88_3": "ekaṁ āpattiṁ āpajjiṁ gāmantaraṁ, sāhaṁ,",
  "tika-vin08t32:88_4": "ayya,e ekissā āpattiyā gāmantarāya pakkhamānattaṁ yācāmī’’ti.",
  "tika-vin08t32:88_5": "Evaṁ tikkhattuṁ yācāpetvā byattāya bhikkhuniyā paṭibalāya saṅgho ñāpetabbo ‘‘suṇātu me, ayye, saṅgho,",
  "tika-vin08t32:88_6": "ayaṁ itthannāmā bhikkhunī ekaṁ āpattiṁ āpajji gāmantaraṁ,",
  "tika-vin08t32:88_7": "sā saṅghaṁ ekissā āpattiyā gāmantarāya pakkhamānattaṁ yācati.",
  "tika-vin08t32:88_8": "Yadi saṅghassa pattakallaṁ,",
  "tika-vin08t32:88_9": "saṅgho itthannāmāya bhikkhuniyā ekissā āpattiyā gāmantarāya pakkhamānattaṁ dadeyya,",
  "tika-vin08t32:88_10": "esā ñatti.",
  "tika-vin08t32:88_11": "Suṇātu me, ayye,",
  "tika-vin08t32:88_12": "saṅgho…pe…",
  "tika-vin08t32:88_13": "dutiyampi.",
  "tika-vin08t32:88_14": "Tatiyampi etamatthaṁ vadāmi.",
  "tika-vin08t32:88_15": "Suṇātu me, ayye,",
  "tika-vin08t32:88_16": "saṅgho…pe… bhāseyya.",
  "tika-vin08t32:88_17": "Dinnaṁ saṅghena itthannāmāya bhikkhuniyā ekissā āpattiyā gāmantarāya pakkhamānattaṁ,",
  "tika-vin08t32:88_18": "khamati saṅghassa,",
  "tika-vin08t32:88_19": "tasmā tuṇhī,",
  "tika-vin08t32:88_20": "evametaṁ dhārayāmī’’ti.",
  "tika-vin08t32:89_0": "Kammavācāpariyosāne vattaṁ samādiyitvā bhikkhumānattakathāyaṁ vuttanayeneva saṅghassa ārocetvā nikkhittavattaṁ",
  "tika-vin08t32:89_1": "vasitukāmāya tatheva saṅghassa majjhe vā pakkantāsu bhikkhunīsu ekabhikkhuniyā vā dutiyikāya vā santike",
  "tika-vin08t32:89_2": "vuttanayeneva nikkhipitabbaṁ.",
  "tika-vin08t32:89_3": "Aññissā pana āgantukāya santike ārocetvā nikkhipitabbaṁ,",
  "tika-vin08t32:89_4": "nikkhittakālato paṭṭhāya pakatattaṭṭhāne tiṭṭhati.",
  "tika-vin08t32:90_0": "Puna samādiyitvā aruṇaṁ uṭṭhapentiyā pana bhikkhunīnaṁyeva santike vasituṁ na labbhati .",
  "tika-vin08t32:90_1": "‘‘Ubhatosaṅghe pakkhamānattaṁ caritabba’’nti hi vuttaṁ,",
  "tika-vin08t32:90_2": "tasmā assā ācariyupajjhāyāhi vihāraṁ gantvā saṅgāhakapakkhe ṭhito eko mahāthero vā dhammakathiko vā bhikkhu",
  "tika-vin08t32:90_3": "vattabbo ‘‘ekissā bhikkhuniyā vinayakammaṁ kattabbamatthi,",
  "tika-vin08t32:90_4": "tatra no ayyā cattāro bhikkhū pesethā’’ti.",
  "tika-vin08t32:90_5": "Saṅgahaṁ akātuṁ na labbhati,",
  "tika-vin08t32:90_6": "‘‘pesessāmā’’ti vattabbaṁ.",
  "tika-vin08t32:90_7": "Catūhi pakatattabhikkhunīhi mānattacāriniṁ bhikkhuniṁ gahetvā antoaruṇeyeva nikkhipitvā gāmūpacārato",
  "tika-vin08t32:90_8": "dve leḍḍupāte atikkamitvā maggā okkamma gumbavatiādīhi paṭicchanne ṭhāne nisīditabbaṁ,",
  "tika-vin08t32:90_9": "vihārūpacāratopi dve leḍḍupātā atikkamitabbā.",
  "tika-vin08t32:90_10": "Catūhi pakatattabhikkhūhipi tattha gantabbaṁ,",
  "tika-vin08t32:90_11": "gantvā pana bhikkhunīhi saddhiṁ na ekaṭṭhāne nisīditabbaṁ,",
  "tika-vin08t32:90_12": "paṭikkamitvā avidūre ṭhāne nisīditabbaṁ.",
  "tika-vin08t32:90_13": "Kurundimahāpaccarīsu pana ‘‘bhikkhunīhi byattaṁ ekaṁ vā dve vā upāsikāyo bhikkhūhipi ekaṁ vā dve vā upāsake",
  "tika-vin08t32:90_14": "attarakkhaṇatthāya gahetvā gantabba’’nti vuttaṁ.",
  "tika-vin08t32:90_15": "Kurundiyaṁyeva ca ‘‘bhikkhunupassayassa ca vihārassa ca upacāraṁ muñcituṁ vaṭṭatī’’ti vuttaṁ,",
  "tika-vin08t32:90_16": "‘‘gāmassā’’ti na vuttaṁ.",
  "tika-vin08t32:91_0": "Evaṁ nisinnesu pana bhikkhunīsu ca bhikkhūsu ca tāya bhikkhuniyā ‘‘mānattaṁ samādiyāmi,",
  "tika-vin08t32:91_1": "vattaṁ samādiyāmī’’ti vattaṁ samādiyitvā bhikkhunisaṅghassa tāva evaṁ ārocetabbaṁ ‘‘ahaṁ, ayye,",
  "tika-vin08t32:91_2": "ekaṁ āpattiṁ āpajjiṁ gāmantaraṁ,",
  "tika-vin08t32:91_3": "sāhaṁ saṅghaṁ ekissā āpattiyā gāmantarāya pakkhamānattaṁ yāciṁ,",
  "tika-vin08t32:91_4": "tassā me saṅgho ekissā āpattiyā gāmantarāya pakkhamānattaṁ adāsi,",
  "tika-vin08t32:91_5": "sāhaṁ mānattaṁ carāmi,",
  "tika-vin08t32:91_6": "vediyāmahaṁ ayye,",
  "tika-vin08t32:91_7": "vediyatīti maṁ saṅgho dhāretū’’ti.",
  "tika-vin08t32:92_0": "Tato bhikkhusaṅghassa santikaṁ gantvā evaṁ ārocetabbaṁ ‘‘ahaṁ, ayyā,",
  "tika-vin08t32:92_1": "ekaṁ āpattiṁ āpajjiṁ…pe…",
  "tika-vin08t32:92_2": "vediyāmahaṁ ayyā,",
  "tika-vin08t32:92_3": "vediyatīti maṁ saṅgho dhāretū’’ti.",
  "tika-vin08t32:92_4": "Idhāpi yāya kāyaci bhāsāya ārocetuṁ vaṭṭati.",
  "tika-vin08t32:92_5": "Ārocetvā ca bhikkhunisaṅghasseva santike nisīditabbaṁ,",
  "tika-vin08t32:92_6": "ārocitakālato paṭṭhāya bhikkhūnaṁ gantuṁ vaṭṭati.",
  "tika-vin08t32:92_7": "Sace sāsaṅkā hoti,",
  "tika-vin08t32:92_8": "bhikkhuniyo tattheva ṭhānaṁ paccāsīsanti,",
  "tika-vin08t32:92_9": "ṭhātabbaṁ.",
  "tika-vin08t32:92_10": "Sace añño bhikkhu vā bhikkhunī vā taṁ ṭhānaṁ eti,",
  "tika-vin08t32:92_11": "passantiyā ārocetabbaṁ.",
  "tika-vin08t32:92_12": "No ce āroceti,",
  "tika-vin08t32:92_13": "ratticchedo ceva vattabhedadukkaṭañca .",
  "tika-vin08t32:92_14": "Sace ajānantiyā eva upacāraṁ okkamitvā gacchati,",
  "tika-vin08t32:92_15": "ratticchedova hoti,",
  "tika-vin08t32:92_16": "na vattabhedadukkaṭaṁ.",
  "tika-vin08t32:92_17": "Sace bhikkhuniyo upajjhāyādīnaṁ vattakaraṇatthaṁ pageva gantukāmā honti,",
  "tika-vin08t32:92_18": "rattivippavāsagaṇaohīyanagāmantarāpattirakkhaṇatthaṁ ekaṁ bhikkhuniṁ ṭhapetvā gantabbaṁ,",
  "tika-vin08t32:92_19": "tāya aruṇe uṭṭhite tassā santike vattaṁ nikkhipitabbaṁ.",
  "tika-vin08t32:92_20": "Etenupāyena akhaṇḍā pañcadasa rattiyo mānattaṁ caritabbaṁ.",
  "tika-vin08t32:93_0": "Anikkhittavattāya pana pārivāsikakkhandhake vuttanayeneva sammā vattitabbaṁ.",
  "tika-vin08t32:93_1": "Ayaṁ pana viseso –",
  "tika-vin08t32:93_2": "‘‘āgantukassa ārocetabba’’nti ettha yattakā purebhattaṁ vā pacchābhattaṁ vā taṁ gāmaṁ bhikkhū vā bhikkhuniyo vā āgacchanti,",
  "tika-vin08t32:93_3": "sabbesaṁ ārocetabbaṁ.",
  "tika-vin08t32:93_4": "Anārocentiyā ratticchedo ceva vattabhedadukkaṭañca.",
  "tika-vin08t32:93_5": "Sacepi rattiṁ koci bhikkhu taṁ gāmūpacāraṁ okkamitvā gacchati,",
  "tika-vin08t32:93_6": "ratticchedo hotiyeva,",
  "tika-vin08t32:93_7": "ajānanapaccayā pana vattabhedato muccati.",
  "tika-vin08t32:93_8": "Kurundīādīsu pana ‘‘anikkhittavattabhikkhūnaṁ vuttanayeneva kathetabba’’nti vuttaṁ,",
  "tika-vin08t32:93_9": "taṁ pārivāsikavattādīnaṁ upacārasīmāya paricchinnattā yuttataraṁ dissati.",
  "tika-vin08t32:93_10": "Uposathe ārocetabbaṁ,",
  "tika-vin08t32:93_11": "pavāraṇāya ārocetabbaṁ,",
  "tika-vin08t32:93_12": "catunnaṁ bhikkhūnañca bhikkhunīnañca devasikaṁ ārocetabbaṁ.",
  "tika-vin08t32:93_13": "Sace bhikkhūnaṁ tasmiṁ gāme bhikkhācāro sampajjati,",
  "tika-vin08t32:93_14": "tattheva gantabbaṁ.",
  "tika-vin08t32:93_15": "No ce sampajjati,",
  "tika-vin08t32:93_16": "aññatra caritvāpi tatra āgantvā attānaṁ dassetvā gantabbaṁ,",
  "tika-vin08t32:93_17": "bahigāme vā saṅketaṭṭhānaṁ kātabbaṁ ‘‘asukasmiṁ nāma ṭhāne amhe passissatī’’ti.",
  "tika-vin08t32:93_18": "Tāya saṅketaṭṭhānaṁ gantvā ārocetabbaṁ,",
  "tika-vin08t32:93_19": "saṅketaṭṭhāne adisvā vihāraṁ gantvā ārocetabbaṁ.",
  "tika-vin08t32:93_20": "Vihāre sabbabhikkhūnaṁ ārocetabbaṁ.",
  "tika-vin08t32:93_21": "Sace sabbesaṁ sakkā na hoti ārocetuṁ,",
  "tika-vin08t32:93_22": "bahi upacārasīmāya ṭhatvā bhikkhuniyo pesetabbā,",
  "tika-vin08t32:93_23": "tāhi ānītānaṁ catunnaṁ bhikkhūnaṁ ārocetabbaṁ.",
  "tika-vin08t32:93_24": "Sace vihāro dūro hoti sāsaṅko,",
  "tika-vin08t32:93_25": "upāsake ca upāsikāyo ca gahetvā gantabbaṁ.",
  "tika-vin08t32:93_26": "Sace pana ayaṁ ekā vasati,",
  "tika-vin08t32:93_27": "rattivippavāsaṁ āpajjati,",
  "tika-vin08t32:93_28": "tasmāssā ekā pakatattā bhikkhunī sammannitvā dātabbā ekacchanne vasanatthāya.",
  "tika-vin08t32:94_0": "Evaṁ akhaṇḍaṁ mānattaṁ caritvā vīsatigaṇe bhikkhunisaṅghe vuttanayeneva abbhānaṁ kātabbaṁ.",
  "tika-vin08t32:94_1": "‘‘Sace mānattaṁ caramānā antarāpattiṁ āpajjati,",
  "tika-vin08t32:94_2": "mūlāya paṭikassitvā tassā āpattiyā mānattaṁ dātabba’’nti kurundiyaṁ vuttaṁ,",
  "tika-vin08t32:94_3": "idaṁ pakkhamānattaṁ nāma.",
  "tika-vin08t32:94_4": "Idaṁ pana pakkhamānattaṁ samantapāsādikāyaṁ (cūḷava. aṭṭha.",
  "tika-vin08t32:94_5": "102) pāḷimuttavinayavinicchayabhāvena āgatampi imasmiṁ vinayasaṅgahappakaraṇe ācariyena anuddhaṭaṁ.",
  "tika-vin08t32:94_6": "Ayaṁ panācariyassa adhippāyo siyā –",
  "tika-vin08t32:94_7": "idaṁ pakkhamānattaṁ bhikkhuniyoyeva sandhāya bhagavatā visuṁ paññattaṁ,",
  "tika-vin08t32:94_8": "bhikkhūhi asādhāraṇaṁ,",
  "tika-vin08t32:94_9": "imasmiñca kāle bhikkhunisaṅgho natthi,",
  "tika-vin08t32:94_10": "tasmā ganthassa lahubhāvatthaṁ idampi aññampi īdisaṁ ajjhupekkhitabbanti.",
  "tika-vin08t32:94_11": "Amhehi pana bhikkhunisaṅghe avijjamānepi ‘‘bhikkhusaṅgho bhikkhunīhi samādātabbavattaṁ jānissati.",
  "tika-vin08t32:94_12": "‘Dubbalajātikā hi bhīrukajātikā bhikkhuniyo bhagavato āṇaṁ patiṭṭhāpentiyo evarūpaṁ dukkaraṁ durabhisambhavaṁ vattaṁ samādayiṁsu,",
  "tika-vin08t32:94_13": "kimaṅgaṁ pana maya’nti manasi karontā bhagavato āṇaṁ patiṭṭhāpentā parivāsādivattaṁ samādiyissantī’’ti",
  "tika-vin08t32:94_14": "mantvā ācariyena anuddhaṭampi imasmiṁ vinayālaṅkārappakaraṇe uddhaṭaṁ,",
  "tika-vin08t32:94_15": "tasmā sammāsambuddhe sañjātasaddhāpemagāravādiyuttehi satthusāsanakarehi bhikkhūhi sammā sikkhitabbaṁ.",
  "tika-vin08t32:94_16": "Ito parāni aṭṭhakathāyaṁ āgatanayeneva veditabbāni.",
  "tika-vin08t32:95_0": "Mānattavinicchayakathā niṭṭhitā.",
  "tika-vin08t32:96_0": "248.",
  "tika-vin08t32:96_1": "Pārivāsikavattakathāyaṁ navakataraṁ pārivāsikanti attanā navakataraṁ pārivāsikaṁ.",
  "tika-vin08t32:96_2": "Pārivāsikassa hi attanā navakataraṁ pārivāsikaṁ ṭhapetvā aññe mūlāyapaṭikassanāraha mānattāraha mānattacārika",
  "tika-vin08t32:96_3": "abbhānārahāpi pakatattaṭṭhāneyeva tiṭṭhanti.",
  "tika-vin08t32:96_4": "Tenāha ‘‘antamaso mūlāyapaṭikassanārahādīnampī’’ti.",
  "tika-vin08t32:96_5": "Antamaso mūlāyapaṭikassanārahādīnampīti ādi-saddena mānattārahamānattacārikaabbhānārahe saṅgaṇhāti.",
  "tika-vin08t32:96_6": "Te hi pārivāsikānaṁ,",
  "tika-vin08t32:96_7": "pārivāsikā ca tesaṁ pakatattaṭṭhāne eva tiṭṭhanti.",
  "tika-vin08t32:96_8": "Adhotapādaṭṭhapanakanti yattha ṭhatvā pāde dhovanti,",
  "tika-vin08t32:96_9": "tādisaṁ dāruphalakakhaṇḍādiṁ.",
  "tika-vin08t32:96_10": "Pādaghaṁsananti sakkharakathalādiṁ.",
  "tika-vin08t32:96_11": "Pāde ghaṁsanti etenāti pādaghaṁsanaṁ,",
  "tika-vin08t32:96_12": "sakkharakathalādi.",
  "tika-vin08t32:96_13": "Vuttañhi bhagavatā ‘‘anujānāmi,",
  "tika-vin08t32:96_14": "bhikkhave,",
  "tika-vin08t32:96_15": "tisso pādaghaṁsaniyo sakkharaṁ kathalaṁ samuddapheṇa’’nti (cūḷava. 269).",
  "tika-vin08t32:96_16": "Saddhivihārikānampi sādiyantassāti saddhivihārikānampi abhivādanādiṁ sādiyantassa.",
  "tika-vin08t32:96_17": "Vattaṁ karontīti ettakamattasseva vuttattā saddhivihārikādīhipi abhivādanādiṁ kātuṁ na vaṭṭati.",
  "tika-vin08t32:96_18": "‘‘Mā maṁ gāmappavesanaṁ āpucchathā’’ti vutte anāpucchāpi gāmaṁ pavisituṁ vaṭṭati.",
  "tika-vin08t32:97_0": "Yo yo vuḍḍhoti pārivāsikesu bhikkhūsu yo yo vuḍḍho.",
  "tika-vin08t32:97_1": "Navakatarassa sāditunti pārivāsikanavakatarassa abhivādanādiṁ sādituṁ.",
  "tika-vin08t32:97_2": "‘‘Pārisuddhiuposathe kariyamāne’’ti idaṁ pavāraṇadivasesu saṅghe pavārente anupagatachinnavassādīhi kariyamānaṁ pārisuddhiuposathampi sandhāya vuttaṁ.",
  "tika-vin08t32:97_3": "Tatthevāti saṅghanavakaṭṭhāneyeva.",
  "tika-vin08t32:97_4": "Attano pāḷiyā pavāretabbanti attano vassaggena pattapāḷiyā pavāretabbaṁ,",
  "tika-vin08t32:97_5": "na pana sabbesu pavāritesūti attho.",
  "tika-vin08t32:98_0": "Oṇojanaṁ nāma vissajjanaṁ,",
  "tika-vin08t32:98_1": "taṁ pana pārivāsikena pāpitassa attanā sampaṭicchitasseva punadivasādiatthāya vissajjanaṁ kātabbaṁ.",
  "tika-vin08t32:98_2": "Asampaṭicchitvā ce vissajjeti,",
  "tika-vin08t32:98_3": "na labhatīti vuttaṁ.",
  "tika-vin08t32:98_4": "Yadi pana na gaṇhāti na vissajjetīti yadi purimadivase attano na gaṇhāti,",
  "tika-vin08t32:98_5": "gahetvā ca na vissajjeti.",
  "tika-vin08t32:99_0": "Catussālabhattanti bhojanasālāya paṭipāṭiyā dīyamānaṁ bhattaṁ.",
  "tika-vin08t32:99_1": "Hatthapāse ṭhitenāti dāyakassa hatthapāse ṭhitena,",
  "tika-vin08t32:99_2": "paṭiggahaṇaruhanaṭṭhāneti adhippāyo.",
  "tika-vin08t32:99_3": "Mahāpeḷabhattepīti mahantesu bhattapacchiādibhājanesu ṭhapetvā dīyamānabhattesupi.",
  "tika-vin08t32:99_4": "Ito parampi pārivāsikavattaṁ pāḷiyaṁ (cūḷava.",
  "tika-vin08t32:99_5": "75) āgatanayeneva veditabbaṁ.",
  "tika-vin08t32:99_6": "Tattha pana aṭṭhakathāyaṁ āgatanayeneva attho suviññeyyo hoti,",
  "tika-vin08t32:99_7": "tasmā dubbiññeyyaṭṭhāneyeva kathayissāma.",
  "tika-vin08t32:100_0": "‘‘Na sāmaṇero upaṭṭhāpetabbo’’ti ettha dubbidhaṁ sāmaṇeraṁ dassetuṁ ‘‘añño’’tiādimāha.",
  "tika-vin08t32:100_1": "‘‘Na bhikkhuniyo ovaditabbā’’ti ettha laddhasammutikena āṇattopi garudhammehi aññehi vā ovadituṁ na labhatīti",
  "tika-vin08t32:100_2": "āha ‘‘paṭibalassa vā bhikkhussa bhāro kātabbo’’ti.",
  "tika-vin08t32:100_3": "Āgatā bhikkhuniyo vattabbāti sambandho.",
  "tika-vin08t32:100_4": "Savacanīyanti sadosaṁ.",
  "tika-vin08t32:100_5": "Jeṭṭhakaṭṭhānaṁ na kātabbanti padhānaṭṭhānaṁ na kātabbaṁ.",
  "tika-vin08t32:100_6": "Kiṁ tanti āha ‘‘pātimokkhuddesakenā’’tiādi.",
  "tika-vin08t32:101_0": "Rajehi hatā upahatā bhūmi etissāti rajohatabhūmi,",
  "tika-vin08t32:101_1": "rajokiṇṇabhūmīti attho.",
  "tika-vin08t32:101_2": "Paccayanti vassāvāsikalābhaṁ sandhāya vuttaṁ.",
  "tika-vin08t32:101_3": "Ekapasse ṭhatvāti pāḷiṁ vihāya bhikkhūnaṁ pacchato ṭhatvā.",
  "tika-vin08t32:101_4": "Senāsanaṁ na labhatīti seyyapariyantabhāgitāya vassaggena gaṇhituṁ na labhati.",
  "tika-vin08t32:101_5": "Assāti bhaveyya.",
  "tika-vin08t32:101_6": "‘‘Āgantukena ārocetabbaṁ,",
  "tika-vin08t32:101_7": "āgantukassa ārocetabba’’nti avisesena vuttattā sace dve pārivāsikā gataṭṭhāne aññamaññaṁ passanti,",
  "tika-vin08t32:101_8": "ubhohipi aññamaññassa ārocetabbaṁ.",
  "tika-vin08t32:101_9": "Yathā bahi disvā ārocitassa bhikkhuno vihāraṁ āgatena puna ārocanakiccaṁ natthi,",
  "tika-vin08t32:101_10": "evaṁ aññavihāraṁ gatenapi tattha pubbe ārocitassa puna ārocanakiccaṁ natthīti vadanti.",
  "tika-vin08t32:101_11": "Avisesenāti pārivāsikassa ca ukkhittakassa ca avisesena.",
  "tika-vin08t32:102_0": "Obaddhanti palibuddhaṁ.",
  "tika-vin08t32:102_1": "Sahavāsoti vuttappakāre channe bhikkhunā saddhiṁ sayanameva adhippetaṁ,",
  "tika-vin08t32:102_2": "na sesairiyāpathakappanaṁ.",
  "tika-vin08t32:102_3": "Sesamettha suviññeyyameva.",
  "tika-vin08t32:103_0": "Pāpiṭṭhatarātipārājikāpattīti ukkaṁsavasena vuttaṁ.",
  "tika-vin08t32:103_1": "Sañcarittādipaṇṇattivajjato pana sukkavissaṭṭhādikā lokavajjāva.",
  "tika-vin08t32:103_2": "Tatthapi saṅghabhedādikā pāpiṭṭhatarā eva.",
  "tika-vin08t32:103_3": "Kammanti pārivāsikakammavācāti etena ‘‘kammabhūtā vācā kammavācā’’ti kammavācāsaddassa atthopi siddhoti veditabbo.",
  "tika-vin08t32:103_4": "Savacanīyanti ettha sa-saddo ‘‘santi’’atthaṁ vadati,",
  "tika-vin08t32:103_5": "attano vacanena attano pavattanakammanti evamettha attho daṭṭhabbo,",
  "tika-vin08t32:103_6": "‘‘mā pakkamāhī’’ti vā ‘‘ehi vinayadharānaṁ sammukhībhāva’’nti vā evaṁ attano āṇāya pavattanakakammaṁ na kātabbanti adhippāyo.",
  "tika-vin08t32:103_7": "Evañhi kenaci savacanīye kate anādarena atikkamituṁ na vaṭṭati,",
  "tika-vin08t32:103_8": "buddhassa saṅghassa āṇā atikkantā nāma hoti.",
  "tika-vin08t32:103_9": "Rajohatabhūmīti paṇṇasālāvisesanaṁ.",
  "tika-vin08t32:103_10": "Paccayanti vassāvāsikacīvaraṁ.",
  "tika-vin08t32:103_11": "Senāsanaṁ na labhatīti vassaggena na labhati.",
  "tika-vin08t32:103_12": "Apaṇṇakapaṭipadāti aviraddhapaṭipadā.",
  "tika-vin08t32:103_13": "Sace vāyamantopīti ettha avisayabhāvaṁ ñatvā avāyamantopi saṅgayhati.",
  "tika-vin08t32:103_14": "Avisesenāti pārivāsikukkhittakānaṁ sāmaññena.",
  "tika-vin08t32:103_15": "Pañcavaṇṇachadanabandhanaṭṭhānesūti pañcappakārachadanehi channaṭṭhānesu.",
  "tika-vin08t32:103_16": "Obaddhanti uṭṭhānādibyāpārapaṭibaddhaṁ,",
  "tika-vin08t32:103_17": "pīḷitanti attho.",
  "tika-vin08t32:103_18": "Mañce vā pīṭhe vāti ettha vāsaddo samuccayattho.",
  "tika-vin08t32:103_19": "Tena taṭṭikācammakhaṇḍādīsu dīghāsanesupi nisīdituṁ na vaṭṭatīti dīpitaṁ hoti.",
  "tika-vin08t32:103_20": "Na vattabhedadukkaṭanti vuḍḍhatarassa jānantassapi vattabhede dukkaṭaṁ natthīti dasseti.",
  "tika-vin08t32:103_21": "Vattaṁ nikkhipāpetvāti idampi parivāsādimeva sandhāya vuttaṁ,",
  "tika-vin08t32:103_22": "na sesakammāni.",
  "tika-vin08t32:104_0": "‘‘Senāsanaṁ na labhati seyyapariyantabhāgitāya.",
  "tika-vin08t32:104_1": "Uddesādīni dātumpi na labhatīti vadanti.",
  "tika-vin08t32:104_2": "‘Tadahupasampannepi pakatatte’ti vacanato anupasampannehi vasituṁ vaṭṭati.",
  "tika-vin08t32:104_3": "Samavassāti etena apacchā apurimaṁ nipajjane dvinnampi vattabhedāpattibhāvaṁ dīpeti.",
  "tika-vin08t32:104_4": "Attano attano navakataranti pārivāsikādinavakataraṁ.",
  "tika-vin08t32:104_5": "Paṭhamaṁ saṅghamajjhe parivāsaṁ gahetvā nikkhittavattena puna ekassapi santike samādiyituṁ nikkhipituñca vaṭṭati,",
  "tika-vin08t32:104_6": "mānatte pana nikkhipituṁ vaṭṭati.",
  "tika-vin08t32:104_7": "Ūnegaṇecaraṇadosattā na gahetunti eke.",
  "tika-vin08t32:104_8": "Paṭhamaṁ ādinnavattaṁ ekassa santike yathā nikkhipituṁ vaṭṭati,",
  "tika-vin08t32:104_9": "tathā samādiyitumpi vaṭṭatīti porāṇagaṇṭhipade’’ti vajirabuddhiṭīkāyaṁ (vajira. ṭī.",
  "tika-vin08t32:104_10": "cūḷavagga 76) vuttanti.",
  "tika-vin08t32:105_0": "Idaṁ ettha yaṁ vattaṁ ‘‘catunavutipārivāsikavatta’’nti pārivāsikakkhandhakapāḷiyaṁ (cūḷava.",
  "tika-vin08t32:105_1": "75) āgataṁ,",
  "tika-vin08t32:105_2": "samantapāsādikāyampi ettakāya pāḷiyā (cūḷava. aṭṭha.",
  "tika-vin08t32:105_3": "75-84) vaṇṇanaṁ vatvā ‘‘pārivāsikavattakathā niṭṭhitā’’ti āha.",
  "tika-vin08t32:105_4": "Imasmiṁ vinayasaṅgahapakaraṇe (vi. saṅga. aṭṭha.",
  "tika-vin08t32:105_5": "248) pana ‘‘na chamāyaṁ caṅkamante caṅkame caṅkamitabba’’nti imassānantaraṁ ‘‘pārivāsikacatuttho ce,",
  "tika-vin08t32:105_6": "bhikkhave’’tiādīni aggahetvā ‘‘na,",
  "tika-vin08t32:105_7": "bhikkhave,",
  "tika-vin08t32:105_8": "pārivāsikena bhikkhunā sāditabba’’ntiādīni paṭhamaṁ paññattapadāni gahetvā tesaṁ padānaṁ saṁvaṇṇanaṁ",
  "tika-vin08t32:105_9": "katvā ‘‘idaṁ pārivāsikavatta’’nti aññathā anukkamo vutto,",
  "tika-vin08t32:105_10": "so pāḷiyā ca aṭṭhakathāya ca na sameti.",
  "tika-vin08t32:105_11": "Ācariyassa pana ayamadhippāyo siyā –",
  "tika-vin08t32:105_12": "‘‘pārivāsikacatuttho ce,",
  "tika-vin08t32:105_13": "bhikkhave’’tiādīni pārivāsikabhikkhūnaṁ samādiyitabbāni na honti ,",
  "tika-vin08t32:105_14": "atha kho kammakārakānaṁ bhikkhūnaṁ kattabbākattabbakammadassanametaṁ,",
  "tika-vin08t32:105_15": "tasmā pārivāsikavatte na pavesetabbaṁ. ‘‘Na,",
  "tika-vin08t32:105_16": "bhikkhave,",
  "tika-vin08t32:105_17": "pārivāsikena bhikkhunā sāditabba’’ntiādīni pana pārivāsikabhikkhūnaṁ sammāvattitabbavattāniyeva honti,",
  "tika-vin08t32:105_18": "tasmā imāniyeva pārivāsikavatte pavesetabbānīti.",
  "tika-vin08t32:105_19": "Amhehi pana pāḷiaṭṭhakathāṭīkāsu āgatānukkamena paṭhamaṁ paññattavattānaṁ atthaṁ paṭhamaṁ dassetvā pacchā",
  "tika-vin08t32:105_20": "paññattapadānaṁ attho pacchā vuttoti daṭṭhabbo.",
  "tika-vin08t32:106_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t32:107_0": "Garukāpattivuṭṭhānavinicchayakathālaṅkāro nāma",
  "tika-vin08t32:108_0": "Dvattiṁsatimo paricchedo."
}