{
  "dn13:0.1_0": "Dīgha Nikāya 13 ",
  "dn13:0.2_0": "Tevijjasutta ",
  "dn13:1.1_0": "Evaṁ me sutaṁ—",
  "dn13:1.2_0": "ekaṁ samayaṁ bhagavā kosalesu cārikaṁ caramāno mahatā bhikkhusaṅghena saddhiṁ pañcamattehi bhikkhusatehi",
  "dn13:1.2_1": "yena manasākaṭaṁ nāma kosalānaṁ brāhmaṇagāmo tadavasari.",
  "dn13:1.3_0": "Tatra sudaṁ bhagavā manasākaṭe viharati uttarena manasākaṭassa aciravatiyā nadiyā tīre ambavane. ",
  "dn13:2.1_0": "Tena kho pana samayena sambahulā abhiññātā abhiññātā brāhmaṇamahāsālā manasākaṭe paṭivasanti,",
  "dn13:2.1_1": "seyyathidaṁ—",
  "dn13:2.2_0": "caṅkī brāhmaṇo tārukkho brāhmaṇo pokkharasāti brāhmaṇo jāṇusoṇi brāhmaṇo todeyyo brāhmaṇo aññe ca abhiññātā abhiññātā brāhmaṇamahāsālā. ",
  "dn13:3.1_0": "Atha kho vāseṭṭhabhāradvājānaṁ māṇavānaṁ jaṅghavihāraṁ anucaṅkamantānaṁ anuvicarantānaṁ maggāmagge kathā udapādi. ",
  "dn13:4.1_0": "Atha kho vāseṭṭho māṇavo evamāha: ",
  "dn13:4.2_0": "“ayameva ujumaggo,",
  "dn13:4.2_1": "ayamañjasāyano niyyāniko niyyāti takkarassa brahmasahabyatāya,",
  "dn13:4.2_2": "yvāyaṁ akkhāto brāhmaṇena pokkharasātinā”ti.",
  "dn13:5.1_0": "Bhāradvājopi māṇavo evamāha: ",
  "dn13:5.2_0": "“ayameva ujumaggo,",
  "dn13:5.2_1": "ayamañjasāyano niyyāniko,",
  "dn13:5.2_2": "niyyāti takkarassa brahmasahabyatāya,",
  "dn13:5.2_3": "yvāyaṁ akkhāto brāhmaṇena tārukkhenā”ti.",
  "dn13:6.1_0": "Neva kho asakkhi vāseṭṭho māṇavo bhāradvājaṁ māṇavaṁ saññāpetuṁ,",
  "dn13:6.1_1": "na pana asakkhi bhāradvājo māṇavo vāseṭṭhaṁ māṇavaṁ saññāpetuṁ.",
  "dn13:7.1_0": "Atha kho vāseṭṭho māṇavo bhāradvājaṁ māṇavaṁ āmantesi: ",
  "dn13:7.2_0": "“ayaṁ kho,",
  "dn13:7.2_1": "bhāradvāja,",
  "dn13:7.2_2": "samaṇo gotamo sakyaputto sakyakulā pabbajito manasākaṭe viharati uttarena manasākaṭassa aciravatiyā nadiyā tīre ambavane.",
  "dn13:7.3_0": "Taṁ kho pana bhavantaṁ gotamaṁ evaṁ kalyāṇo kittisaddo abbhuggato: ",
  "dn13:7.4_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti. ",
  "dn13:7.5_0": "Āyāma,",
  "dn13:7.5_1": "bho bhāradvāja,",
  "dn13:7.5_2": "yena samaṇo gotamo tenupasaṅkamissāma;",
  "dn13:7.5_3": "upasaṅkamitvā etamatthaṁ samaṇaṁ gotamaṁ pucchissāma.",
  "dn13:7.6_0": "Yathā no samaṇo gotamo byākarissati, tathā naṁ dhāressāmā”ti. ",
  "dn13:7.7_0": "“Evaṁ, bho”ti kho bhāradvājo māṇavo vāseṭṭhassa māṇavassa paccassosi. ",
  "dn13:8.0_0": "1. Maggāmaggakathā ",
  "dn13:8.1_0": "Atha kho vāseṭṭhabhāradvājā māṇavā yena bhagavā tenupasaṅkamiṁsu;",
  "dn13:8.1_1": "upasaṅkamitvā bhagavatā saddhiṁ sammodiṁsu.",
  "dn13:8.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu.",
  "dn13:8.2_1": "Ekamantaṁ nisinno kho vāseṭṭho māṇavo bhagavantaṁ etadavoca:",
  "dn13:8.3_0": "“idha, bho gotama, amhākaṁ jaṅghavihāraṁ anucaṅkamantānaṁ anuvicarantānaṁ maggāmagge kathā udapādi. ",
  "dn13:8.4_0": "Ahaṁ evaṁ vadāmi: ",
  "dn13:8.5_0": "‘ayameva ujumaggo,",
  "dn13:8.5_1": "ayamañjasāyano niyyāniko niyyāti takkarassa brahmasahabyatāya,",
  "dn13:8.5_2": "yvāyaṁ akkhāto brāhmaṇena pokkharasātinā’ti.",
  "dn13:8.6_0": "Bhāradvājo māṇavo evamāha: ",
  "dn13:8.7_0": "‘ayameva ujumaggo ayamañjasāyano niyyāniko niyyāti takkarassa brahmasahabyatāya,",
  "dn13:8.7_1": "yvāyaṁ akkhāto brāhmaṇena tārukkhenā’ti.",
  "dn13:8.8_0": "Ettha, bho gotama, attheva viggaho, atthi vivādo, atthi nānāvādo”ti. ",
  "dn13:9.1_0": "“Iti kira, vāseṭṭha, tvaṁ evaṁ vadesi: ",
  "dn13:9.2_0": "‘ayameva ujumaggo,",
  "dn13:9.2_1": "ayamañjasāyano niyyāniko niyyāti takkarassa brahmasahabyatāya,",
  "dn13:9.2_2": "yvāyaṁ akkhāto brāhmaṇena pokkharasātinā’ti.",
  "dn13:9.3_0": "Bhāradvājo māṇavo evamāha: ",
  "dn13:9.4_0": "‘ayameva ujumaggo ayamañjasāyano niyyāniko niyyāti takkarassa brahmasahabyatāya,",
  "dn13:9.4_1": "yvāyaṁ akkhāto brāhmaṇena tārukkhenā’ti.",
  "dn13:9.5_0": "Atha kismiṁ pana vo, vāseṭṭha, viggaho, kismiṁ vivādo, kismiṁ nānāvādo”ti? ",
  "dn13:10.1_0": "“Maggāmagge, bho gotama. ",
  "dn13:10.2_0": "Kiñcāpi,",
  "dn13:10.2_1": "bho gotama,",
  "dn13:10.2_2": "brāhmaṇā nānāmagge paññāpenti,",
  "dn13:10.2_3": "addhariyā brāhmaṇā tittiriyā brāhmaṇā chandokā brāhmaṇā bavhārijjhā brāhmaṇā,",
  "dn13:10.2_4": "atha kho sabbāni tāni niyyānikā niyyanti takkarassa brahmasahabyatāya.",
  "dn13:10.3_0": "Seyyathāpi,",
  "dn13:10.3_1": "bho gotama,",
  "dn13:10.3_2": "gāmassa vā nigamassa vā avidūre bahūni cepi nānāmaggāni bhavanti,",
  "dn13:10.3_3": "atha kho sabbāni tāni gāmasamosaraṇāni bhavanti;",
  "dn13:10.4_0": "evameva kho,",
  "dn13:10.4_1": "bho gotama,",
  "dn13:10.4_2": "kiñcāpi brāhmaṇā nānāmagge paññāpenti,",
  "dn13:10.4_3": "addhariyā brāhmaṇā tittiriyā brāhmaṇā chandokā brāhmaṇā bavhārijjhā brāhmaṇā,",
  "dn13:10.4_4": "atha kho sabbāni tāni niyyānikā niyyanti takkarassa brahmasahabyatāyā”ti.",
  "dn13:11.0_0": "2. Vāseṭṭhamāṇavānuyoga ",
  "dn13:11.1_0": "“Niyyantīti, vāseṭṭha vadesi”? ",
  "dn13:11.2_0": "“Niyyantīti, bho gotama, vadāmi”. ",
  "dn13:11.3_0": "“Niyyantīti, vāseṭṭha, vadesi”? ",
  "dn13:11.4_0": "“Niyyantīti, bho gotama, vadāmi”. ",
  "dn13:11.5_0": "“Niyyantīti, vāseṭṭha, vadesi”? ",
  "dn13:11.6_0": "“Niyyantīti, bho gotama, vadāmi”. ",
  "dn13:12.1_0": "“Kiṁ pana, vāseṭṭha, atthi koci tevijjānaṁ brāhmaṇānaṁ ekabrāhmaṇopi, yena brahmā sakkhidiṭṭho”ti? ",
  "dn13:12.2_0": "“No hidaṁ, bho gotama”. ",
  "dn13:12.3_0": "“Kiṁ pana, vāseṭṭha, atthi koci tevijjānaṁ brāhmaṇānaṁ ekācariyopi, yena brahmā sakkhidiṭṭho”ti? ",
  "dn13:12.4_0": "“No hidaṁ, bho gotama”. ",
  "dn13:12.5_0": "“Kiṁ pana, vāseṭṭha,",
  "dn13:12.5_1": "atthi koci tevijjānaṁ brāhmaṇānaṁ ekācariyapācariyopi,",
  "dn13:12.5_2": "yena brahmā sakkhidiṭṭho”ti?",
  "dn13:12.6_0": "“No hidaṁ, bho gotama”. ",
  "dn13:12.7_0": "“Kiṁ pana, vāseṭṭha,",
  "dn13:12.7_1": "atthi koci tevijjānaṁ brāhmaṇānaṁ yāva sattamā ācariyāmahayugā yena brahmā sakkhidiṭṭho”ti?",
  "dn13:12.8_0": "“No hidaṁ, bho gotama”. ",
  "dn13:13.1_0": "“Kiṁ pana, vāseṭṭha,",
  "dn13:13.1_1": "yepi tevijjānaṁ brāhmaṇānaṁ pubbakā isayo mantānaṁ kattāro mantānaṁ pavattāro,",
  "dn13:13.1_2": "yesamidaṁ etarahi tevijjā brāhmaṇā porāṇaṁ mantapadaṁ gītaṁ pavuttaṁ samihitaṁ,",
  "dn13:13.1_3": "tadanugāyanti,",
  "dn13:13.1_4": "tadanubhāsanti,",
  "dn13:13.1_5": "bhāsitamanubhāsanti,",
  "dn13:13.1_6": "vācitamanuvācenti,",
  "dn13:13.1_7": "seyyathidaṁ—aṭṭhako vāmako vāmadevo vessāmitto yamataggi aṅgīraso bhāradvājo vāseṭṭho kassapo bhagu.",
  "dn13:13.2_0": "Tepi evamāhaṁsu: ",
  "dn13:13.3_0": "‘mayametaṁ jānāma, mayametaṁ passāma, yattha vā brahmā, yena vā brahmā, yahiṁ vā brahmā’”ti? ",
  "dn13:13.4_0": "“No hidaṁ, bho gotama”. ",
  "dn13:14.1_0": "“Iti kira, vāseṭṭha, natthi koci tevijjānaṁ brāhmaṇānaṁ ekabrāhmaṇopi, yena brahmā sakkhidiṭṭho. ",
  "dn13:14.2_0": "Natthi koci tevijjānaṁ brāhmaṇānaṁ ekācariyopi, yena brahmā sakkhidiṭṭho. ",
  "dn13:14.3_0": "Natthi koci tevijjānaṁ brāhmaṇānaṁ ekācariyapācariyopi, yena brahmā sakkhidiṭṭho. ",
  "dn13:14.4_0": "Natthi koci tevijjānaṁ brāhmaṇānaṁ yāva sattamā ācariyāmahayugā yena brahmā sakkhidiṭṭho. ",
  "dn13:14.5_0": "Yepi kira tevijjānaṁ brāhmaṇānaṁ pubbakā isayo mantānaṁ kattāro mantānaṁ pavattāro,",
  "dn13:14.5_1": "yesamidaṁ etarahi tevijjā brāhmaṇā porāṇaṁ mantapadaṁ gītaṁ pavuttaṁ samihitaṁ,",
  "dn13:14.5_2": "tadanugāyanti,",
  "dn13:14.5_3": "tadanubhāsanti,",
  "dn13:14.5_4": "bhāsitamanubhāsanti,",
  "dn13:14.5_5": "vācitamanuvācenti,",
  "dn13:14.5_6": "seyyathidaṁ—aṭṭhako vāmako vāmadevo vessāmitto yamataggi aṅgīraso bhāradvājo vāseṭṭho kassapo bhagu,",
  "dn13:14.5_7": "tepi na evamāhaṁsu:",
  "dn13:14.6_0": "‘mayametaṁ jānāma, mayametaṁ passāma, yattha vā brahmā, yena vā brahmā, yahiṁ vā brahmā’ti. ",
  "dn13:14.7_0": "Teva tevijjā brāhmaṇā evamāhaṁsu: ",
  "dn13:14.8_0": "‘yaṁ na jānāma, yaṁ na passāma, tassa sahabyatāya maggaṁ desema. ",
  "dn13:14.9_0": "Ayameva ujumaggo ayamañjasāyano niyyāniko, niyyāti takkarassa brahmasahabyatāyā’ti. ",
  "dn13:14.10_0": "Taṁ kiṁ maññasi, vāseṭṭha, ",
  "dn13:14.11_0": "nanu evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti? ",
  "dn13:14.12_0": "“Addhā kho, bho gotama, evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti. ",
  "dn13:15.1_0": "“Sādhu, vāseṭṭha, te vata, vāseṭṭha,",
  "dn13:15.1_1": "tevijjā brāhmaṇā yaṁ na jānanti,",
  "dn13:15.1_2": "yaṁ na passanti,",
  "dn13:15.1_3": "tassa sahabyatāya maggaṁ desessanti.",
  "dn13:15.1_4": "‘Ayameva ujumaggo,",
  "dn13:15.1_5": "ayamañjasāyano niyyāniko,",
  "dn13:15.1_6": "niyyāti takkarassa brahmasahabyatāyā’ti,",
  "dn13:15.1_7": "netaṁ ṭhānaṁ vijjati.",
  "dn13:15.2_0": "Seyyathāpi, vāseṭṭha,",
  "dn13:15.2_1": "andhaveṇi paramparasaṁsattā purimopi na passati,",
  "dn13:15.2_2": "majjhimopi na passati,",
  "dn13:15.2_3": "pacchimopi na passati;",
  "dn13:15.3_0": "evameva kho, vāseṭṭha,",
  "dn13:15.3_1": "andhaveṇūpamaṁ maññe tevijjānaṁ brāhmaṇānaṁ bhāsitaṁ,",
  "dn13:15.3_2": "purimopi na passati,",
  "dn13:15.3_3": "majjhimopi na passati,",
  "dn13:15.3_4": "pacchimopi na passati.",
  "dn13:15.4_0": "Tesamidaṁ tevijjānaṁ brāhmaṇānaṁ bhāsitaṁ hassakaññeva sampajjati,",
  "dn13:15.4_1": "nāmakaññeva sampajjati,",
  "dn13:15.4_2": "rittakaññeva sampajjati,",
  "dn13:15.4_3": "tucchakaññeva sampajjati.",
  "dn13:16.1_0": "Taṁ kiṁ maññasi, vāseṭṭha, ",
  "dn13:16.2_0": "passanti tevijjā brāhmaṇā candimasūriye,",
  "dn13:16.2_1": "aññe cāpi bahujanā,",
  "dn13:16.2_2": "yato ca candimasūriyā uggacchanti,",
  "dn13:16.2_3": "yattha ca ogacchanti,",
  "dn13:16.2_4": "āyācanti thomayanti pañjalikā namassamānā anuparivattantī”ti?",
  "dn13:16.3_0": "“Evaṁ,",
  "dn13:16.3_1": "bho gotama,",
  "dn13:16.3_2": "passanti tevijjā brāhmaṇā candimasūriye,",
  "dn13:16.3_3": "aññe cāpi bahujanā,",
  "dn13:16.3_4": "yato ca candimasūriyā uggacchanti,",
  "dn13:16.3_5": "yattha ca ogacchanti,",
  "dn13:16.3_6": "āyācanti thomayanti pañjalikā namassamānā anuparivattantī”ti.",
  "dn13:17.1_0": "“Taṁ kiṁ maññasi, vāseṭṭha, ",
  "dn13:17.2_0": "yaṁ passanti tevijjā brāhmaṇā candimasūriye,",
  "dn13:17.2_1": "aññe cāpi bahujanā,",
  "dn13:17.2_2": "yato ca candimasūriyā uggacchanti,",
  "dn13:17.2_3": "yattha ca ogacchanti,",
  "dn13:17.2_4": "āyācanti thomayanti pañjalikā namassamānā anuparivattanti,",
  "dn13:17.2_5": "pahonti tevijjā brāhmaṇā candimasūriyānaṁ sahabyatāya maggaṁ desetuṁ:",
  "dn13:17.3_0": "‘ayameva ujumaggo, ayamañjasāyano niyyāniko, niyyāti takkarassa candimasūriyānaṁ sahabyatāyā’”ti? ",
  "dn13:17.4_0": "“No hidaṁ, bho gotama”. ",
  "dn13:18.1_0": "“Iti kira, vāseṭṭha,",
  "dn13:18.1_1": "yaṁ passanti tevijjā brāhmaṇā candimasūriye,",
  "dn13:18.1_2": "aññe cāpi bahujanā,",
  "dn13:18.1_3": "yato ca candimasūriyā uggacchanti,",
  "dn13:18.1_4": "yattha ca ogacchanti,",
  "dn13:18.1_5": "āyācanti thomayanti pañjalikā namassamānā anuparivattanti,",
  "dn13:18.1_6": "tesampi nappahonti candimasūriyānaṁ sahabyatāya maggaṁ desetuṁ:",
  "dn13:18.2_0": "‘ayameva ujumaggo, ayamañjasāyano niyyāniko, niyyāti takkarassa candimasūriyānaṁ sahabyatāyā’ti. ",
  "dn13:18.3_0": "Iti pana na kira tevijjehi brāhmaṇehi brahmā sakkhidiṭṭho. ",
  "dn13:18.4_0": "Napi kira tevijjānaṁ brāhmaṇānaṁ ācariyehi brahmā sakkhidiṭṭho. ",
  "dn13:18.5_0": "Napi kira tevijjānaṁ brāhmaṇānaṁ ācariyapācariyehi brahmā sakkhidiṭṭho. ",
  "dn13:18.6_0": "Napi kira tevijjānaṁ brāhmaṇānaṁ yāva sattamā ācariyāmahayugehi brahmā sakkhidiṭṭho. ",
  "dn13:18.7_0": "Yepi kira tevijjānaṁ brāhmaṇānaṁ pubbakā isayo mantānaṁ kattāro mantānaṁ pavattāro,",
  "dn13:18.7_1": "yesamidaṁ etarahi tevijjā brāhmaṇā porāṇaṁ mantapadaṁ gītaṁ pavuttaṁ samihitaṁ,",
  "dn13:18.7_2": "tadanugāyanti,",
  "dn13:18.7_3": "tadanubhāsanti,",
  "dn13:18.7_4": "bhāsitamanubhāsanti,",
  "dn13:18.7_5": "vācitamanuvācenti,",
  "dn13:18.7_6": "seyyathidaṁ—aṭṭhako vāmako vāmadevo vessāmitto yamataggi aṅgīraso bhāradvājo vāseṭṭho kassapo bhagu,",
  "dn13:18.7_7": "tepi na evamāhaṁsu:",
  "dn13:18.8_0": "‘mayametaṁ jānāma, mayametaṁ passāma, yattha vā brahmā, yena vā brahmā, yahiṁ vā brahmā’ti. ",
  "dn13:18.9_0": "Teva tevijjā brāhmaṇā evamāhaṁsu: ",
  "dn13:18.10_0": "‘yaṁ na jānāma,",
  "dn13:18.10_1": "yaṁ na passāma,",
  "dn13:18.10_2": "tassa sahabyatāya maggaṁ desema—ayameva ujumaggo ayamañjasāyano niyyāniko niyyāti takkarassa brahmasahabyatāyā’ti.",
  "dn13:18.11_0": "Taṁ kiṁ maññasi, vāseṭṭha, ",
  "dn13:18.12_0": "nanu evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti? ",
  "dn13:18.13_0": "“Addhā kho, bho gotama, evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti. ",
  "dn13:18.14_0": "“Sādhu, vāseṭṭha, te vata, vāseṭṭha,",
  "dn13:18.14_1": "tevijjā brāhmaṇā yaṁ na jānanti,",
  "dn13:18.14_2": "yaṁ na passanti,",
  "dn13:18.14_3": "tassa sahabyatāya maggaṁ desessanti:",
  "dn13:18.14_4": "‘ayameva ujumaggo,",
  "dn13:18.14_5": "ayamañjasāyano niyyāniko,",
  "dn13:18.14_6": "niyyāti takkarassa brahmasahabyatāyā’ti,",
  "dn13:18.14_7": "netaṁ ṭhānaṁ vijjati.",
  "dn13:19.0_0": "2.1. Janapadakalyāṇīupamā ",
  "dn13:19.1_0": "Seyyathāpi, vāseṭṭha, puriso evaṁ vadeyya: ",
  "dn13:19.2_0": "‘ahaṁ yā imasmiṁ janapade janapadakalyāṇī, taṁ icchāmi, taṁ kāmemī’ti. ",
  "dn13:19.3_0": "Tamenaṁ evaṁ vadeyyuṁ: ",
  "dn13:19.4_0": "‘ambho purisa, yaṁ tvaṁ janapadakalyāṇiṁ icchasi kāmesi, jānāsi taṁ janapadakalyāṇiṁ—",
  "dn13:19.5_0": "khattiyī vā brāhmaṇī vā vessī vā suddī vā’ti? ",
  "dn13:19.6_0": "Iti puṭṭho ‘no’ti vadeyya. ",
  "dn13:19.7_0": "Tamenaṁ evaṁ vadeyyuṁ: ",
  "dn13:19.8_0": "‘ambho purisa,",
  "dn13:19.8_1": "yaṁ tvaṁ janapadakalyāṇiṁ icchasi kāmesi,",
  "dn13:19.8_2": "jānāsi taṁ janapadakalyāṇiṁ—evaṁnāmā evaṅgottāti vā,",
  "dn13:19.8_3": "dīghā vā rassā vā majjhimā vā kāḷī vā sāmā vā maṅguracchavī vāti,",
  "dn13:19.8_4": "amukasmiṁ gāme vā nigame vā nagare vā’ti?",
  "dn13:19.9_0": "Iti puṭṭho ‘no’ti vadeyya. ",
  "dn13:19.10_0": "Tamenaṁ evaṁ vadeyyuṁ: ",
  "dn13:19.11_0": "‘ambho purisa, yaṁ tvaṁ na jānāsi na passasi, taṁ tvaṁ icchasi kāmesī’ti? ",
  "dn13:19.12_0": "Iti puṭṭho ‘āmā’ti vadeyya. ",
  "dn13:19.13_0": "Taṁ kiṁ maññasi, vāseṭṭha, ",
  "dn13:19.14_0": "nanu evaṁ sante tassa purisassa appāṭihīrakataṁ bhāsitaṁ sampajjatī”ti? ",
  "dn13:19.15_0": "“Addhā kho, bho gotama, evaṁ sante tassa purisassa appāṭihīrakataṁ bhāsitaṁ sampajjatī”ti. ",
  "dn13:20.1_0": "“Evameva kho, vāseṭṭha,",
  "dn13:20.1_1": "na kira tevijjehi brāhmaṇehi brahmā sakkhidiṭṭho,",
  "dn13:20.1_2": "napi kira tevijjānaṁ brāhmaṇānaṁ ācariyehi brahmā sakkhidiṭṭho,",
  "dn13:20.1_3": "napi kira tevijjānaṁ brāhmaṇānaṁ ācariyapācariyehi brahmā sakkhidiṭṭho.",
  "dn13:20.2_0": "Napi kira tevijjānaṁ brāhmaṇānaṁ yāva sattamā ācariyāmahayugehi brahmā sakkhidiṭṭho. ",
  "dn13:20.3_0": "Yepi kira tevijjānaṁ brāhmaṇānaṁ pubbakā isayo mantānaṁ kattāro mantānaṁ pavattāro,",
  "dn13:20.3_1": "yesamidaṁ etarahi tevijjā brāhmaṇā porāṇaṁ mantapadaṁ gītaṁ pavuttaṁ samihitaṁ,",
  "dn13:20.3_2": "tadanugāyanti,",
  "dn13:20.3_3": "tadanubhāsanti,",
  "dn13:20.3_4": "bhāsitamanubhāsanti,",
  "dn13:20.3_5": "vācitamanuvācenti,",
  "dn13:20.3_6": "seyyathidaṁ—aṭṭhako vāmako vāmadevo vessāmitto yamataggi aṅgīraso bhāradvājo vāseṭṭho kassapo bhagu,",
  "dn13:20.3_7": "tepi na evamāhaṁsu:",
  "dn13:20.4_0": "‘mayametaṁ jānāma, mayametaṁ passāma, yattha vā brahmā, yena vā brahmā, yahiṁ vā brahmā’ti. ",
  "dn13:20.5_0": "Teva tevijjā brāhmaṇā evamāhaṁsu: ",
  "dn13:20.6_0": "‘yaṁ na jānāma,",
  "dn13:20.6_1": "yaṁ na passāma,",
  "dn13:20.6_2": "tassa sahabyatāya maggaṁ desema—ayameva ujumaggo ayamañjasāyano niyyāniko niyyāti takkarassa brahmasahabyatāyā’ti.",
  "dn13:20.7_0": "Taṁ kiṁ maññasi, vāseṭṭha,",
  "dn13:20.7_1": "nanu evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti?",
  "dn13:20.8_0": "“Addhā kho, bho gotama, evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti. ",
  "dn13:20.9_0": "“Sādhu, vāseṭṭha, te vata, vāseṭṭha,",
  "dn13:20.9_1": "tevijjā brāhmaṇā yaṁ na jānanti,",
  "dn13:20.9_2": "yaṁ na passanti,",
  "dn13:20.9_3": "tassa sahabyatāya maggaṁ desessanti—ayameva ujumaggo ayamañjasāyano niyyāniko niyyāti takkarassa brahmasahabyatāyāti netaṁ ṭhānaṁ vijjati.",
  "dn13:21.0_0": "2.2. Nisseṇīupamā ",
  "dn13:21.1_0": "Seyyathāpi, vāseṭṭha, puriso cātumahāpathe nisseṇiṁ kareyya pāsādassa ārohaṇāya. ",
  "dn13:21.2_0": "Tamenaṁ evaṁ vadeyyuṁ: ",
  "dn13:21.3_0": "‘ambho purisa,",
  "dn13:21.3_1": "yassa tvaṁ pāsādassa ārohaṇāya nisseṇiṁ karosi,",
  "dn13:21.3_2": "jānāsi taṁ pāsādaṁ—puratthimāya vā disāya dakkhiṇāya vā disāya pacchimāya vā disāya uttarāya vā disāya ucco vā nīco vā majjhimo vā’ti?",
  "dn13:21.4_0": "Iti puṭṭho ‘no’ti vadeyya. ",
  "dn13:22.1_0": "Tamenaṁ evaṁ vadeyyuṁ: ",
  "dn13:22.2_0": "‘ambho purisa, yaṁ tvaṁ na jānāsi, na passasi, tassa tvaṁ pāsādassa ārohaṇāya nisseṇiṁ karosī’ti? ",
  "dn13:22.3_0": "Iti puṭṭho ‘āmā’ti vadeyya. ",
  "dn13:22.4_0": "Taṁ kiṁ maññasi, vāseṭṭha, ",
  "dn13:22.5_0": "nanu evaṁ sante tassa purisassa appāṭihīrakataṁ bhāsitaṁ sampajjatī”ti? ",
  "dn13:22.6_0": "“Addhā kho, bho gotama, evaṁ sante tassa purisassa appāṭihīrakataṁ bhāsitaṁ sampajjatī”ti. ",
  "dn13:22.7_0": "“Evameva kho, vāseṭṭha,",
  "dn13:22.7_1": "na kira tevijjehi brāhmaṇehi brahmā sakkhidiṭṭho,",
  "dn13:22.7_2": "napi kira tevijjānaṁ brāhmaṇānaṁ ācariyehi brahmā sakkhidiṭṭho,",
  "dn13:22.7_3": "napi kira tevijjānaṁ brāhmaṇānaṁ ācariyapācariyehi brahmā sakkhidiṭṭho,",
  "dn13:22.7_4": "napi kira tevijjānaṁ brāhmaṇānaṁ yāva sattamā ācariyāmahayugehi brahmā sakkhidiṭṭho.",
  "dn13:22.8_0": "Yepi kira tevijjānaṁ brāhmaṇānaṁ pubbakā isayo mantānaṁ kattāro mantānaṁ pavattāro,",
  "dn13:22.8_1": "yesamidaṁ etarahi tevijjā brāhmaṇā porāṇaṁ mantapadaṁ gītaṁ pavuttaṁ samihitaṁ,",
  "dn13:22.8_2": "tadanugāyanti,",
  "dn13:22.8_3": "tadanubhāsanti,",
  "dn13:22.8_4": "bhāsitamanubhāsanti,",
  "dn13:22.8_5": "vācitamanuvācenti,",
  "dn13:22.8_6": "seyyathidaṁ—aṭṭhako vāmako vāmadevo vessāmitto yamataggi aṅgīraso bhāradvājo vāseṭṭho kassapo bhagu,",
  "dn13:22.8_7": "tepi na evamāhaṁsu—",
  "dn13:22.9_0": "mayametaṁ jānāma, mayametaṁ passāma, yattha vā brahmā, yena vā brahmā, yahiṁ vā brahmāti. ",
  "dn13:22.10_0": "Teva tevijjā brāhmaṇā evamāhaṁsu: ",
  "dn13:22.11_0": "‘yaṁ na jānāma,",
  "dn13:22.11_1": "yaṁ na passāma,",
  "dn13:22.11_2": "tassa sahabyatāya maggaṁ desema,",
  "dn13:22.11_3": "ayameva ujumaggo ayamañjasāyano niyyāniko niyyāti takkarassa brahmasahabyatāyā’ti.",
  "dn13:22.12_0": "Taṁ kiṁ maññasi, vāseṭṭha,",
  "dn13:22.12_1": "nanu evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti?",
  "dn13:22.13_0": "“Addhā kho, bho gotama, evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti. ",
  "dn13:23.1_0": "“Sādhu, vāseṭṭha, te vata, vāseṭṭha,",
  "dn13:23.1_1": "tevijjā brāhmaṇā yaṁ na jānanti,",
  "dn13:23.1_2": "yaṁ na passanti,",
  "dn13:23.1_3": "tassa sahabyatāya maggaṁ desessanti.",
  "dn13:23.1_4": "Ayameva ujumaggo ayamañjasāyano niyyāniko niyyāti takkarassa brahmasahabyatāyāti,",
  "dn13:23.1_5": "netaṁ ṭhānaṁ vijjati.",
  "dn13:24.0_0": "2.3. Aciravatīnadīupamā ",
  "dn13:24.1_0": "Seyyathāpi, vāseṭṭha, ayaṁ aciravatī nadī pūrā udakassa samatittikā kākapeyyā. ",
  "dn13:24.2_0": "Atha puriso āgaccheyya pāratthiko pāragavesī pāragāmī pāraṁ taritukāmo. ",
  "dn13:24.3_0": "So orime tīre ṭhito pārimaṁ tīraṁ avheyya: ",
  "dn13:24.4_0": "‘ehi pārāpāraṁ, ehi pārāpāran’ti. ",
  "dn13:24.5_0": "Taṁ kiṁ maññasi, vāseṭṭha, ",
  "dn13:24.6_0": "api nu tassa purisassa avhāyanahetu vā āyācanahetu vā patthanahetu vā abhinandanahetu vā aciravatiyā nadiyā pārimaṁ tīraṁ orimaṁ tīraṁ āgaccheyyā”ti? ",
  "dn13:24.7_0": "“No hidaṁ, bho gotama”. ",
  "dn13:25.1_0": "“Evameva kho, vāseṭṭha,",
  "dn13:25.1_1": "tevijjā brāhmaṇā ye dhammā brāhmaṇakārakā te dhamme pahāya vattamānā,",
  "dn13:25.1_2": "ye dhammā abrāhmaṇakārakā te dhamme samādāya vattamānā evamāhaṁsu:",
  "dn13:25.2_0": "‘indamavhayāma,",
  "dn13:25.2_1": "somamavhayāma,",
  "dn13:25.2_2": "varuṇamavhayāma,",
  "dn13:25.2_3": "īsānamavhayāma,",
  "dn13:25.2_4": "pajāpatimavhayāma,",
  "dn13:25.2_5": "brahmamavhayāma,",
  "dn13:25.2_6": "mahiddhimavhayāma,",
  "dn13:25.2_7": "yamamavhayāmā’ti.",
  "dn13:25.3_0": "Te vata, vāseṭṭha,",
  "dn13:25.3_1": "tevijjā brāhmaṇā ye dhammā brāhmaṇakārakā te dhamme pahāya vattamānā,",
  "dn13:25.3_2": "ye dhammā abrāhmaṇakārakā te dhamme samādāya vattamānā avhāyanahetu vā āyācanahetu vā patthanahetu vā",
  "dn13:25.3_3": "abhinandanahetu vā kāyassa bhedā paraṁ maraṇā brahmānaṁ sahabyūpagā bhavissantīti,",
  "dn13:25.3_4": "netaṁ ṭhānaṁ vijjati.",
  "dn13:26.1_0": "Seyyathāpi, vāseṭṭha, ayaṁ aciravatī nadī pūrā udakassa samatittikā kākapeyyā. ",
  "dn13:26.2_0": "Atha puriso āgaccheyya pāratthiko pāragavesī pāragāmī pāraṁ taritukāmo. ",
  "dn13:26.3_0": "So orime tīre daḷhāya anduyā pacchābāhaṁ gāḷhabandhanaṁ baddho. ",
  "dn13:26.4_0": "Taṁ kiṁ maññasi, vāseṭṭha, ",
  "dn13:26.5_0": "api nu so puriso aciravatiyā nadiyā orimā tīrā pārimaṁ tīraṁ gaccheyyā”ti? ",
  "dn13:26.6_0": "“No hidaṁ, bho gotama”. ",
  "dn13:27.1_0": "“Evameva kho, vāseṭṭha, pañcime kāmaguṇā ariyassa vinaye andūtipi vuccanti, bandhanantipi vuccanti. ",
  "dn13:27.2_0": "Katame pañca? ",
  "dn13:27.3_0": "Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā. ",
  "dn13:27.4_0": "Sotaviññeyyā saddā …pe… ",
  "dn13:27.5_0": "ghānaviññeyyā gandhā … ",
  "dn13:27.6_0": "jivhāviññeyyā rasā … ",
  "dn13:27.7_0": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. ",
  "dn13:27.8_0": "Ime kho, vāseṭṭha, pañca kāmaguṇā ariyassa vinaye andūtipi vuccanti, bandhanantipi vuccanti. ",
  "dn13:27.9_0": "Ime kho, vāseṭṭha,",
  "dn13:27.9_1": "pañca kāmaguṇe tevijjā brāhmaṇā gadhitā mucchitā ajjhopannā anādīnavadassāvino anissaraṇapaññā paribhuñjanti.",
  "dn13:28.1_0": "Te vata, vāseṭṭha,",
  "dn13:28.1_1": "tevijjā brāhmaṇā ye dhammā brāhmaṇakārakā,",
  "dn13:28.1_2": "te dhamme pahāya vattamānā,",
  "dn13:28.1_3": "ye dhammā abrāhmaṇakārakā,",
  "dn13:28.1_4": "te dhamme samādāya vattamānā pañca kāmaguṇe gadhitā mucchitā ajjhopannā anādīnavadassāvino anissaraṇapaññā",
  "dn13:28.1_5": "paribhuñjantā kāmandubandhanabaddhā kāyassa bhedā paraṁ maraṇā brahmānaṁ sahabyūpagā bhavissantīti,",
  "dn13:28.1_6": "netaṁ ṭhānaṁ vijjati.",
  "dn13:29.1_0": "Seyyathāpi, vāseṭṭha, ayaṁ aciravatī nadī pūrā udakassa samatittikā kākapeyyā. ",
  "dn13:29.2_0": "Atha puriso āgaccheyya pāratthiko pāragavesī pāragāmī pāraṁ taritukāmo. ",
  "dn13:29.3_0": "So orime tīre sasīsaṁ pārupitvā nipajjeyya. ",
  "dn13:29.4_0": "Taṁ kiṁ maññasi, vāseṭṭha, ",
  "dn13:29.5_0": "api nu so puriso aciravatiyā nadiyā orimā tīrā pārimaṁ tīraṁ gaccheyyā”ti? ",
  "dn13:29.6_0": "“No hidaṁ, bho gotama”. ",
  "dn13:30.1_0": "“Evameva kho, vāseṭṭha,",
  "dn13:30.1_1": "pañcime nīvaraṇā ariyassa vinaye āvaraṇātipi vuccanti,",
  "dn13:30.1_2": "nīvaraṇātipi vuccanti,",
  "dn13:30.1_3": "onāhanātipi vuccanti,",
  "dn13:30.1_4": "pariyonāhanātipi vuccanti.",
  "dn13:30.2_0": "Katame pañca? ",
  "dn13:30.3_0": "Kāmacchandanīvaraṇaṁ,",
  "dn13:30.3_1": "byāpādanīvaraṇaṁ,",
  "dn13:30.3_2": "thinamiddhanīvaraṇaṁ,",
  "dn13:30.3_3": "uddhaccakukkuccanīvaraṇaṁ,",
  "dn13:30.3_4": "vicikicchānīvaraṇaṁ.",
  "dn13:30.4_0": "Ime kho, vāseṭṭha,",
  "dn13:30.4_1": "pañca nīvaraṇā ariyassa vinaye āvaraṇātipi vuccanti,",
  "dn13:30.4_2": "nīvaraṇātipi vuccanti,",
  "dn13:30.4_3": "onāhanātipi vuccanti,",
  "dn13:30.4_4": "pariyonāhanātipi vuccanti.",
  "dn13:30.5_0": "Imehi kho, vāseṭṭha, pañcahi nīvaraṇehi tevijjā brāhmaṇā āvuṭā nivutā onaddhā pariyonaddhā. ",
  "dn13:30.6_0": "Te vata, vāseṭṭha,",
  "dn13:30.6_1": "tevijjā brāhmaṇā ye dhammā brāhmaṇakārakā te dhamme pahāya vattamānā,",
  "dn13:30.6_2": "ye dhammā abrāhmaṇakārakā te dhamme samādāya vattamānā pañcahi nīvaraṇehi āvuṭā nivutā onaddhā pariyonaddhā",
  "dn13:30.6_3": "kāyassa bhedā paraṁ maraṇā brahmānaṁ sahabyūpagā bhavissantīti,",
  "dn13:30.6_4": "netaṁ ṭhānaṁ vijjati.",
  "dn13:31.0_0": "3. Saṁsandanakathā ",
  "dn13:31.1_0": "Taṁ kiṁ maññasi, vāseṭṭha, ",
  "dn13:31.2_0": "kinti te sutaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ,",
  "dn13:31.2_1": "sapariggaho vā brahmā apariggaho vā”ti?",
  "dn13:31.3_0": "“Apariggaho, bho gotama”. ",
  "dn13:31.4_0": "“Saveracitto vā averacitto vā”ti? ",
  "dn13:31.5_0": "“Averacitto, bho gotama”. ",
  "dn13:31.6_0": "“Sabyāpajjacitto vā abyāpajjacitto vā”ti? ",
  "dn13:31.7_0": "“Abyāpajjacitto, bho gotama”. ",
  "dn13:31.8_0": "“Saṅkiliṭṭhacitto vā asaṅkiliṭṭhacitto vā”ti? ",
  "dn13:31.9_0": "“Asaṅkiliṭṭhacitto, bho gotama”. ",
  "dn13:31.10_0": "“Vasavattī vā avasavattī vā”ti? ",
  "dn13:31.11_0": "“Vasavattī, bho gotama”. ",
  "dn13:32.1_0": "“Taṁ kiṁ maññasi, vāseṭṭha, ",
  "dn13:32.2_0": "sapariggahā vā tevijjā brāhmaṇā apariggahā vā”ti? ",
  "dn13:32.3_0": "“Sapariggahā, bho gotama”. ",
  "dn13:32.4_0": "“Saveracittā vā averacittā vā”ti? ",
  "dn13:32.5_0": "“Saveracittā, bho gotama”. ",
  "dn13:32.6_0": "“Sabyāpajjacittā vā abyāpajjacittā vā”ti? ",
  "dn13:32.7_0": "“Sabyāpajjacittā, bho gotama”. ",
  "dn13:32.8_0": "“Saṅkiliṭṭhacittā vā asaṅkiliṭṭhacittā vā”ti? ",
  "dn13:32.9_0": "“Saṅkiliṭṭhacittā, bho gotama”. ",
  "dn13:32.10_0": "“Vasavattī vā avasavattī vā”ti? ",
  "dn13:32.11_0": "“Avasavattī, bho gotama”. ",
  "dn13:33.1_0": "“Iti kira, vāseṭṭha, sapariggahā tevijjā brāhmaṇā apariggaho brahmā. ",
  "dn13:33.2_0": "Api nu kho sapariggahānaṁ tevijjānaṁ brāhmaṇānaṁ apariggahena brahmunā saddhiṁ saṁsandati sametī”ti? ",
  "dn13:33.3_0": "“No hidaṁ, bho gotama”. ",
  "dn13:34.1_0": "“Sādhu, vāseṭṭha, te vata, vāseṭṭha,",
  "dn13:34.1_1": "sapariggahā tevijjā brāhmaṇā kāyassa bhedā paraṁ maraṇā apariggahassa brahmuno sahabyūpagā bhavissantīti,",
  "dn13:34.1_2": "netaṁ ṭhānaṁ vijjati.",
  "dn13:35.1_0": "Iti kira, vāseṭṭha, saveracittā tevijjā brāhmaṇā, averacitto brahmā …pe… ",
  "dn13:35.2_0": "sabyāpajjacittā tevijjā brāhmaṇā abyāpajjacitto brahmā … ",
  "dn13:35.3_0": "saṅkiliṭṭhacittā tevijjā brāhmaṇā asaṅkiliṭṭhacitto brahmā … ",
  "dn13:35.4_0": "avasavattī tevijjā brāhmaṇā vasavattī brahmā,",
  "dn13:35.4_1": "api nu kho avasavattīnaṁ tevijjānaṁ brāhmaṇānaṁ vasavattinā brahmunā saddhiṁ saṁsandati sametī”ti?",
  "dn13:35.5_0": "“No hidaṁ, bho gotama”. ",
  "dn13:36.1_0": "“Sādhu, vāseṭṭha, te vata, vāseṭṭha,",
  "dn13:36.1_1": "avasavattī tevijjā brāhmaṇā kāyassa bhedā paraṁ maraṇā vasavattissa brahmuno sahabyūpagā bhavissantīti,",
  "dn13:36.1_2": "netaṁ ṭhānaṁ vijjati.",
  "dn13:36.2_0": "Idha kho pana te, vāseṭṭha,",
  "dn13:36.2_1": "tevijjā brāhmaṇā āsīditvā saṁsīdanti,",
  "dn13:36.2_2": "saṁsīditvā visāraṁ pāpuṇanti,",
  "dn13:36.2_3": "sukkhataraṁ maññe taranti.",
  "dn13:36.3_0": "Tasmā idaṁ tevijjānaṁ brāhmaṇānaṁ tevijjāiriṇantipi vuccati,",
  "dn13:36.3_1": "tevijjāvivanantipi vuccati,",
  "dn13:36.3_2": "tevijjābyasanantipi vuccatī”ti.",
  "dn13:37.1_0": "Evaṁ vutte, vāseṭṭho māṇavo bhagavantaṁ etadavoca: ",
  "dn13:37.2_0": "“sutaṁ metaṁ, bho gotama, samaṇo gotamo brahmānaṁ sahabyatāya maggaṁ jānātī”ti. ",
  "dn13:37.3_0": "“Taṁ kiṁ maññasi, vāseṭṭha. ",
  "dn13:37.4_0": "Āsanne ito manasākaṭaṁ, na ito dūre manasākaṭan”ti? ",
  "dn13:37.5_0": "“Evaṁ, bho gotama, āsanne ito manasākaṭaṁ, na ito dūre manasākaṭan”ti. ",
  "dn13:37.6_0": "“Taṁ kiṁ maññasi, vāseṭṭha, ",
  "dn13:37.7_0": "idhassa puriso manasākaṭe jātasaṁvaddho. ",
  "dn13:37.8_0": "Tamenaṁ manasākaṭato tāvadeva avasaṭaṁ manasākaṭassa maggaṁ puccheyyuṁ. ",
  "dn13:37.9_0": "Siyā nu kho, vāseṭṭha,",
  "dn13:37.9_1": "tassa purisassa manasākaṭe jātasaṁvaddhassa manasākaṭassa maggaṁ puṭṭhassa dandhāyitattaṁ vā vitthāyitattaṁ vā”ti?",
  "dn13:37.10_0": "“No hidaṁ, bho gotama”. ",
  "dn13:37.11_0": "“Taṁ kissa hetu”? ",
  "dn13:37.12_0": "“Amu hi,",
  "dn13:37.12_1": "bho gotama,",
  "dn13:37.12_2": "puriso manasākaṭe jātasaṁvaddho,",
  "dn13:37.12_3": "tassa sabbāneva manasākaṭassa maggāni suviditānī”ti.",
  "dn13:38.1_0": "“Siyā kho, vāseṭṭha,",
  "dn13:38.1_1": "tassa purisassa manasākaṭe jātasaṁvaddhassa manasākaṭassa maggaṁ puṭṭhassa dandhāyitattaṁ vā vitthāyitattaṁ vā,",
  "dn13:38.1_2": "na tveva tathāgatassa brahmaloke vā brahmalokagāminiyā vā paṭipadāya puṭṭhassa dandhāyitattaṁ vā vitthāyitattaṁ vā.",
  "dn13:38.2_0": "Brahmānañcāhaṁ, vāseṭṭha,",
  "dn13:38.2_1": "pajānāmi brahmalokañca brahmalokagāminiñca paṭipadaṁ,",
  "dn13:38.2_2": "yathā paṭipanno ca brahmalokaṁ upapanno,",
  "dn13:38.2_3": "tañca pajānāmī”ti.",
  "dn13:39.1_0": "Evaṁ vutte, vāseṭṭho māṇavo bhagavantaṁ etadavoca: ",
  "dn13:39.2_0": "“sutaṁ metaṁ, bho gotama, samaṇo gotamo brahmānaṁ sahabyatāya maggaṁ desetī”ti. ",
  "dn13:39.3_0": "“Sādhu no bhavaṁ gotamo brahmānaṁ sahabyatāya maggaṁ desetu ullumpatu bhavaṁ gotamo brāhmaṇiṁ pajan”ti. ",
  "dn13:39.4_0": "“Tena hi, vāseṭṭha, suṇāhi; sādhukaṁ manasi karohi; bhāsissāmī”ti. ",
  "dn13:39.5_0": "“Evaṁ, bho”ti kho vāseṭṭho māṇavo bhagavato paccassosi. ",
  "dn13:40-75.0_0": "4. Brahmalokamaggadesanā ",
  "dn13:40-75.1_0": "Bhagavā etadavoca: ",
  "dn13:40-75.2_0": "“idha, vāseṭṭha, tathāgato loke uppajjati arahaṁ, sammāsambuddho …pe… ",
  "dn13:40-75.3_0": "Evaṁ kho, vāseṭṭha, bhikkhu sīlasampanno hoti …pe… ",
  "dn13:40-75.4_0": "tassime pañca nīvaraṇe pahīne attani samanupassato pāmojjaṁ jāyati,",
  "dn13:40-75.4_1": "pamuditassa pīti jāyati,",
  "dn13:40-75.4_2": "pītimanassa kāyo passambhati,",
  "dn13:40-75.4_3": "passaddhakāyo sukhaṁ vedeti,",
  "dn13:40-75.4_4": "sukhino cittaṁ samādhiyati.",
  "dn13:76.1_0": "So mettāsahagatena cetasā ekaṁ disaṁ pharitvā viharati.",
  "dn13:76.1_1": "Tathā dutiyaṁ.",
  "dn13:76.1_2": "Tathā tatiyaṁ.",
  "dn13:76.1_3": "Tathā catutthaṁ.",
  "dn13:76.1_4": "Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena",
  "dn13:76.1_5": "appamāṇena averena abyāpajjena pharitvā viharati.",
  "dn13:77.1_0": "Seyyathāpi, vāseṭṭha, balavā saṅkhadhamo appakasireneva catuddisā viññāpeyya; ",
  "dn13:77.2_0": "evameva kho, vāseṭṭha,",
  "dn13:77.2_1": "evaṁ bhāvitāya mettāya cetovimuttiyā yaṁ pamāṇakataṁ kammaṁ na taṁ tatrāvasissati,",
  "dn13:77.2_2": "na taṁ tatrāvatiṭṭhati.",
  "dn13:77.3_0": "Ayampi kho, vāseṭṭha, brahmānaṁ sahabyatāya maggo. ",
  "dn13:78.1_0": "Puna caparaṁ, vāseṭṭha, bhikkhu karuṇāsahagatena cetasā …pe… ",
  "dn13:78.2_0": "muditāsahagatena cetasā …pe… ",
  "dn13:78.3_0": "upekkhāsahagatena cetasā ekaṁ disaṁ pharitvā viharati.",
  "dn13:78.3_1": "Tathā dutiyaṁ.",
  "dn13:78.3_2": "Tathā tatiyaṁ.",
  "dn13:78.3_3": "Tathā catutthaṁ.",
  "dn13:78.3_4": "Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena",
  "dn13:78.3_5": "appamāṇena averena abyāpajjena pharitvā viharati.",
  "dn13:79.1_0": "Seyyathāpi, vāseṭṭha, balavā saṅkhadhamo appakasireneva catuddisā viññāpeyya; ",
  "dn13:79.2_0": "evameva kho, vāseṭṭha,",
  "dn13:79.2_1": "evaṁ bhāvitāya upekkhāya cetovimuttiyā yaṁ pamāṇakataṁ kammaṁ na taṁ tatrāvasissati,",
  "dn13:79.2_2": "na taṁ tatrāvatiṭṭhati.",
  "dn13:79.3_0": "Ayampi kho, vāseṭṭha, brahmānaṁ sahabyatāya maggo. ",
  "dn13:80.1_0": "Taṁ kiṁ maññasi, vāseṭṭha, ",
  "dn13:80.2_0": "evaṁvihārī bhikkhu sapariggaho vā apariggaho vā”ti? ",
  "dn13:80.3_0": "“Apariggaho, bho gotama”. ",
  "dn13:80.4_0": "“Saveracitto vā averacitto vā”ti? ",
  "dn13:80.5_0": "“Averacitto, bho gotama”. ",
  "dn13:80.6_0": "“Sabyāpajjacitto vā abyāpajjacitto vā”ti? ",
  "dn13:80.7_0": "“Abyāpajjacitto, bho gotama”. ",
  "dn13:80.8_0": "“Saṅkiliṭṭhacitto vā asaṅkiliṭṭhacitto vā”ti? ",
  "dn13:80.9_0": "“Asaṅkiliṭṭhacitto, bho gotama”. ",
  "dn13:80.10_0": "“Vasavattī vā avasavattī vā”ti? ",
  "dn13:80.11_0": "“Vasavattī, bho gotama”. ",
  "dn13:81.1_0": "“Iti kira, vāseṭṭha, apariggaho bhikkhu, apariggaho brahmā. ",
  "dn13:81.2_0": "Api nu kho apariggahassa bhikkhuno apariggahena brahmunā saddhiṁ saṁsandati sametī”ti? ",
  "dn13:81.3_0": "“Evaṁ, bho gotama”. ",
  "dn13:81.4_0": "“Sādhu, vāseṭṭha,",
  "dn13:81.4_1": "so vata vāseṭṭha apariggaho bhikkhu kāyassa bhedā paraṁ maraṇā apariggahassa brahmuno sahabyūpago bhavissatīti,",
  "dn13:81.4_2": "ṭhānametaṁ vijjati.",
  "dn13:81.5_0": "Iti kira, vāseṭṭha, averacitto bhikkhu, averacitto brahmā …pe… ",
  "dn13:81.6_0": "abyāpajjacitto bhikkhu, abyāpajjacitto brahmā … ",
  "dn13:81.7_0": "asaṅkiliṭṭhacitto bhikkhu, asaṅkiliṭṭhacitto brahmā … ",
  "dn13:81.8_0": "vasavattī bhikkhu,",
  "dn13:81.8_1": "vasavattī brahmā,",
  "dn13:81.8_2": "api nu kho vasavattissa bhikkhuno vasavattinā brahmunā saddhiṁ saṁsandati sametī”ti?",
  "dn13:81.9_0": "“Evaṁ, bho gotama”. ",
  "dn13:81.10_0": "“Sādhu, vāseṭṭha, so vata, vāseṭṭha,",
  "dn13:81.10_1": "vasavattī bhikkhu kāyassa bhedā paraṁ maraṇā vasavattissa brahmuno sahabyūpago bhavissatīti,",
  "dn13:81.10_2": "ṭhānametaṁ vijjatī”ti.",
  "dn13:82.1_0": "Evaṁ vutte, vāseṭṭhabhāradvājā māṇavā bhagavantaṁ etadavocuṁ: ",
  "dn13:82.2_0": "“abhikkantaṁ, bho gotama, abhikkantaṁ, bho gotama. ",
  "dn13:82.3_0": "Seyyathāpi,",
  "dn13:82.3_1": "bho gotama,",
  "dn13:82.3_2": "nikkujjitaṁ vā ukkujjeyya,",
  "dn13:82.3_3": "paṭicchannaṁ vā vivareyya,",
  "dn13:82.3_4": "mūḷhassa vā maggaṁ ācikkheyya,",
  "dn13:82.3_5": "andhakāre vā telapajjotaṁ dhāreyya:",
  "dn13:82.3_6": "‘cakkhumanto rūpāni dakkhantī’ti;",
  "dn13:82.3_7": "evamevaṁ bhotā gotamena anekapariyāyena dhammo pakāsito.",
  "dn13:82.4_0": "Ete mayaṁ bhavantaṁ gotamaṁ saraṇaṁ gacchāma, dhammañca bhikkhusaṅghañca. ",
  "dn13:82.5_0": "Upāsake no bhavaṁ gotamo dhāretu ajjatagge pāṇupete saraṇaṁ gate”ti. ",
  "dn13:82.6_0": "Tevijjasuttaṁ niṭṭhitaṁ terasamaṁ. ",
  "dn13:82.7_0": "Sīlakkhandhavaggo niṭṭhito. ",
  "dn13:83.0_0": "Tassuddānaṁ",
  "dn13:83.1_0": "Brahmāsāmaññaambaṭṭha, ",
  "dn13:83.2_0": "Soṇakūṭamahālijālinī; ",
  "dn13:83.3_0": "Sīhapoṭṭhapādasubho kevaṭṭo, ",
  "dn13:83.4_0": "Lohiccatevijjā terasāti. ",
  "dn13:83.5_0": "Sīlakkhandhavaggapāḷi niṭṭhitā. "
}