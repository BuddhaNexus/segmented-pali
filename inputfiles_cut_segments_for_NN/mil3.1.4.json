{
  "mil3.1.4:0.1_0": "Milindapañha",
  "mil3.1.4:0.2_0": "Mahāvagga",
  "mil3.1.4:0.3_0": "4. Anantakāyapañha",
  "mil3.1.4:1.1_0": "Atha kho milindassa rañño etadahosi—",
  "mil3.1.4:1.2_0": "“paṇḍito kho ayaṁ bhikkhu paṭibalo mayā saddhiṁ sallapituṁ,",
  "mil3.1.4:1.2_1": "bahukāni ca me ṭhānāni pucchitabbāni bhavissanti,",
  "mil3.1.4:1.2_2": "yāva apucchitāniyeva tāni ṭhānāni bhavissanti,",
  "mil3.1.4:1.2_3": "atha sūriyo atthaṁ gamissati,",
  "mil3.1.4:1.2_4": "yannūnāhaṁ sve antepure sallapeyyan”ti.",
  "mil3.1.4:2.1_0": "Atha kho rājā devamantiyaṁ etadavoca—",
  "mil3.1.4:2.2_0": "“tena hi tvaṁ,",
  "mil3.1.4:2.2_1": "devamantiya,",
  "mil3.1.4:2.2_2": "bhadantassa āroceyyāsi ‘sve antepure raññā saddhiṁ sallāpo bhavissatī’”ti.",
  "mil3.1.4:2.3_0": "Idaṁ vatvā milindo rājā uṭṭhāyāsanā theraṁ nāgasenaṁ āpucchitvā rathaṁ abhirūhitvā “nāgaseno nāgaseno”ti sajjhāyaṁ karonto pakkāmi.",
  "mil3.1.4:3.1_0": "Atha kho devamantiyo āyasmantaṁ nāgasenaṁ etadavoca—",
  "mil3.1.4:3.2_0": "“rājā, bhante, milindo evamāha—",
  "mil3.1.4:3.3_0": "‘sve antepure raññā saddhiṁ sallāpo bhavissatī’”ti.",
  "mil3.1.4:3.4_0": "“Suṭṭhū”ti thero abbhānumodi.",
  "mil3.1.4:3.5_0": "Atha kho tassā rattiyā accayena devamantiyo ca anantakāyo ca maṅkuro ca sabbadinno ca yena milindo rājā tenupasaṅkamiṁsu,",
  "mil3.1.4:3.5_1": "upasaṅkamitvā rājānaṁ milindaṁ etadavocuṁ—",
  "mil3.1.4:3.6_0": "“āgacchatu, mahārāja, bhadanto nāgaseno”ti?",
  "mil3.1.4:3.7_0": "“Āma āgacchatū”ti.",
  "mil3.1.4:3.8_0": "“Kittakehi bhikkhūhi saddhiṁ āgacchatū”ti?",
  "mil3.1.4:3.9_0": "“Yattake bhikkhū icchati, tattakehi bhikkhūhi saddhiṁ āgacchatū”ti.",
  "mil3.1.4:4.1_0": "Atha kho sabbadinno āha—",
  "mil3.1.4:4.2_0": "“āgacchatu, mahārāja, dasahi bhikkhūhi saddhin”ti.",
  "mil3.1.4:4.3_0": "Dutiyampi kho rājā āha—",
  "mil3.1.4:4.4_0": "“yattake bhikkhū icchati, tattakehi bhikkhūhi saddhiṁ āgacchatū”ti.",
  "mil3.1.4:4.5_0": "Dutiyampi kho sabbadinno āha—",
  "mil3.1.4:4.6_0": "“āgacchatu, mahārāja, dasahi bhikkhūhi saddhin”ti.",
  "mil3.1.4:4.7_0": "Tatiyampi kho rājā āha—",
  "mil3.1.4:4.8_0": "“yattake bhikkhū icchati, tattakehi bhikkhūhi saddhiṁ āgacchatū”ti.",
  "mil3.1.4:4.9_0": "Tatiyampi kho sabbadinno āha—",
  "mil3.1.4:4.10_0": "“āgacchatu, mahārāja, dasahi bhikkhūhi saddhin”ti.",
  "mil3.1.4:4.11_0": "“Sabbo panāyaṁ sakkāro paṭiyādito,",
  "mil3.1.4:4.11_1": "ahaṁ bhaṇāmi ‘yattake bhikkhū icchati,",
  "mil3.1.4:4.11_2": "tattakehi bhikkhūhi saddhiṁ āgacchatū’ti.",
  "mil3.1.4:4.12_0": "Ayaṁ bhaṇe sabbadinno aññathā bhaṇati, kiṁ nu mayaṁ nappaṭibalā bhikkhūnaṁ bhojanaṁ dātun”ti?",
  "mil3.1.4:4.13_0": "Evaṁ vutte, sabbadinno maṅku ahosi.",
  "mil3.1.4:5.1_0": "Atha kho devamantiyo ca anantakāyo ca maṅkuro ca yenāyasmā nāgaseno tenupasaṅkamiṁsu,",
  "mil3.1.4:5.1_1": "upasaṅkamitvā āyasmantaṁ nāgasenaṁ etadavocuṁ—",
  "mil3.1.4:5.2_0": "“rājā, bhante, milindo evamāha—",
  "mil3.1.4:5.3_0": "‘yattake bhikkhū icchati, tattakehi bhikkhūhi saddhiṁ āgacchatū’”ti.",
  "mil3.1.4:5.4_0": "Atha kho āyasmā nāgaseno pubbaṇhasamayaṁ nivāsetvā pattacīvaramādāya asītiyā bhikkhusahassehi saddhiṁ sāgalaṁ pāvisi.",
  "mil3.1.4:6.1_0": "Atha kho anantakāyo āyasmantaṁ nāgasenaṁ nissāya gacchanto āyasmantaṁ nāgasenaṁ etadavoca—",
  "mil3.1.4:6.2_0": "“bhante nāgasena, yaṁ panetaṁ brūsi ‘nāgaseno’ti, katamo ettha nāgaseno”ti?",
  "mil3.1.4:6.3_0": "Thero āha—",
  "mil3.1.4:6.4_0": "“ko panettha ‘nāgaseno’ti maññasī”ti?",
  "mil3.1.4:6.5_0": "“Yo so, bhante, abbhantare vāto jīvo pavisati ca nikkhamati ca, so ‘nāgaseno’ti maññāmī”ti.",
  "mil3.1.4:6.6_0": "“Yadi paneso vāto nikkhamitvā nappaviseyya, pavisitvā na nikkhameyya, jīveyya nu kho so puriso”ti?",
  "mil3.1.4:6.7_0": "“Na hi, bhante”ti.",
  "mil3.1.4:6.8_0": "“Ye panime saṅkhadhamakā saṅkhaṁ dhamenti, tesaṁ vāto puna pavisatī”ti?",
  "mil3.1.4:6.9_0": "“Na hi, bhante”ti.",
  "mil3.1.4:6.10_0": "“Ye panime vaṁsadhamakā vaṁsaṁ dhamenti, tesaṁ vāto puna pavisatī”ti?",
  "mil3.1.4:6.11_0": "“Na hi, bhante”ti.",
  "mil3.1.4:6.12_0": "“Ye panime siṅgadhamakā siṅgaṁ dhamenti, tesaṁ vāto puna pavisatī”ti?",
  "mil3.1.4:6.13_0": "“Na hi, bhante”ti.",
  "mil3.1.4:6.14_0": "“Atha kissa pana te na marantī”ti.",
  "mil3.1.4:6.15_0": "“Nāhaṁ paṭibalo tayā vādinā saddhiṁ sallapituṁ, sādhu, bhante, atthaṁ jappehī”ti.",
  "mil3.1.4:6.16_0": "“Neso jīvo, assāsapassāsā nāmete kāyasaṅkhārā”ti thero abhidhammakathaṁ kathesi.",
  "mil3.1.4:6.17_0": "Atha anantakāyo upāsakattaṁ paṭivedesīti.",
  "mil3.1.4:7.1_0": "Anantakāyapañho catuttho."
}