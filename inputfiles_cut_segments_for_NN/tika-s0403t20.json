{
  "tika-s0403t20:0_0": "(21) 1. Kimilavaggo",
  "tika-s0403t20:1_0": "1-4. Kimilasuttādivaṇṇanā",
  "tika-s0403t20:2_0": "201-4.",
  "tika-s0403t20:2_1": "Pañcamassa paṭhamadutiyāni uttānatthāneva.",
  "tika-s0403t20:2_2": "Tatiye adhivāsanaṁ khamanaṁ,",
  "tika-s0403t20:2_3": "paresaṁ dukkaṭaṁ duruttañca paṭivirodhākaraṇena attano upari āropetvā vāsanaṁ adhivāsanaṁ,",
  "tika-s0403t20:2_4": "tadeva khantīti adhivāsanakkhanti.",
  "tika-s0403t20:2_5": "Subhe ratoti sūrato,",
  "tika-s0403t20:2_6": "suṭṭhu vā pāpato orato virato sorato,",
  "tika-s0403t20:2_7": "tassa bhāvo soraccaṁ.",
  "tika-s0403t20:2_8": "Tenāha “soraccenāti sucisīlatāyā”ti.",
  "tika-s0403t20:2_9": "Sā hi sobhanakammaratatā,",
  "tika-s0403t20:2_10": "suṭṭhu vā pāpato oratabhāvo viratatā.",
  "tika-s0403t20:2_11": "Catutthe natthi vattabbaṁ.",
  "tika-s0403t20:3_0": "Kimilasuttādivaṇṇanā niṭṭhitā.",
  "tika-s0403t20:4_0": "5. Cetokhilasuttavaṇṇanā",
  "tika-s0403t20:5_0": "205.",
  "tika-s0403t20:5_1": "Pañcame cetokhilā nāma atthato vicikicchā kodho ca.",
  "tika-s0403t20:5_2": "Te pana yasmiṁ santāne uppajjanti,",
  "tika-s0403t20:5_3": "tassa kharabhāvo kakkhaḷabhāvo hutvā upatiṭṭhanti,",
  "tika-s0403t20:5_4": "pageva attanā sampayuttacittassāti āha “cittassa thaddhabhāvā”ti.",
  "tika-s0403t20:5_5": "Yathā lakkhaṇapāripūriyā gahitāya sabbā satthu rūpakāyasirī gahitā eva nāma hoti evaṁ sabbaññutāya sabbadhammakāyasirī",
  "tika-s0403t20:5_6": "gahitā eva nāma hotīti tadubhayavatthukameva kaṅkhaṁ dassento “sarīre kaṅkhamāno”tiādimāha.",
  "tika-s0403t20:5_7": "Vicinantoti dhammasabhāvaṁ vīmaṁsanto.",
  "tika-s0403t20:5_8": "Kicchatīti kilamati.",
  "tika-s0403t20:5_9": "Vinicchetuṁ na sakkotīti sanniṭṭhātuṁ na sakkoti.",
  "tika-s0403t20:5_10": "Ātapati kileseti ātappaṁ,",
  "tika-s0403t20:5_11": "sammāvāyāmoti āha “ātappāyāti kilesasantāpanavīriyakaraṇatthāyā”ti.",
  "tika-s0403t20:5_12": "Punappunaṁ yogāyāti bhāvanaṁ punappunaṁ yuñjanāya.",
  "tika-s0403t20:5_13": "Satatakiriyāyāti bhāvanāya nirantarappayogāya.",
  "tika-s0403t20:6_0": "Paṭivedhadhamme kaṅkhamānoti ettha kathaṁ lokuttaradhamme kaṅkhā pavattīti?",
  "tika-s0403t20:6_1": "Na ārammaṇakaraṇavasena,",
  "tika-s0403t20:6_2": "anussutākāraparivitakkaladdhe parikappitarūpe kaṅkhā pavattatīti dassento āha “vipassanā…pe… vadanti,",
  "tika-s0403t20:6_3": "taṁ atthi nu kho natthīti kaṅkhatī”ti.",
  "tika-s0403t20:6_4": "Sikkhāti cettha pubbabhāgasikkhā veditabbā.",
  "tika-s0403t20:6_5": "Kāmañcettha visesuppattiyā mahāsāvajjatāya ceva saṁvāsanimittaṁ ghaṭanāhetu abhiṇhuppattikatāya ca sabrahmacārīsūti kopassa visayo visesetvā vutto,",
  "tika-s0403t20:6_6": "aññatthāpi kopo na cetokhiloti na sakkā viññātunti keci.",
  "tika-s0403t20:6_7": "Yadi evaṁ vicikicchāyapi ayaṁ nayo āpajjati,",
  "tika-s0403t20:6_8": "tasmā yathārutavasena gahetabbaṁ.",
  "tika-s0403t20:7_0": "Cetokhilasuttavaṇṇanā niṭṭhitā.",
  "tika-s0403t20:8_0": "6-8. Vinibandhasuttādivaṇṇanā",
  "tika-s0403t20:9_0": "206-8.",
  "tika-s0403t20:9_1": "Chaṭṭhe pavattituṁ appadānavasena kusalacittaṁ vinibandhantīti cetasovinibandhā.",
  "tika-s0403t20:9_2": "Taṁ pana vinibandhantā muṭṭhiggāhaṁ gaṇhantā viya hontīti āha “cittaṁ vinibandhitvā”tiādi.",
  "tika-s0403t20:9_3": "Kāmagiddho puggalo vatthukāmepi kilesakāmepi assādeti abhinandatīti vuttaṁ “vatthukāmepi kilesakāmepī”ti.",
  "tika-s0403t20:9_4": "Attano kāyeti attano nāmakāye,",
  "tika-s0403t20:9_5": "attabhāve vā.",
  "tika-s0403t20:9_6": "Bahiddhārūpeti paresaṁ kāye anindriyabaddharūpe ca.",
  "tika-s0403t20:9_7": "Udaraṁ avadihati upacinoti pūretīti udarāvadehakaṁ.",
  "tika-s0403t20:9_8": "Seyyasukhanti seyyāya sayanavasena uppajjanakasukhaṁ.",
  "tika-s0403t20:9_9": "Samparivattakanti samparivattitvā.",
  "tika-s0403t20:9_10": "Paṇidhāyāti taṇhāvaseneva paṇidahitvā.",
  "tika-s0403t20:9_11": "Iti pañcavidhopi lobhaviseso eva “cetovinibandho”ti vuttoti veditabbo.",
  "tika-s0403t20:9_12": "Sattamaṭṭhamesu natthi vattabbaṁ.",
  "tika-s0403t20:10_0": "Vinibandhasuttādivaṇṇanā niṭṭhitā.",
  "tika-s0403t20:11_0": "9-10. Gītassarasuttādivaṇṇanā",
  "tika-s0403t20:12_0": "209-210.",
  "tika-s0403t20:12_1": "Navame āyatako nāma gītassaro taṁ taṁ vattaṁ bhinditvā akkharāni vināsetvā pavattoti āha “āyatakenā”tiādi.",
  "tika-s0403t20:12_2": "Dhammehi suttavattaṁ nāma atthi,",
  "tika-s0403t20:12_3": "gāthāvattaṁ nāma atthi,",
  "tika-s0403t20:12_4": "taṁ vināsetvā atidīghaṁ kātuṁ na vaṭṭati.",
  "tika-s0403t20:12_5": "Dhammañhi bhāsantena caturassena vattena parimaṇḍalāni padabyañjanāni dassetabbāni.",
  "tika-s0403t20:12_6": "“Anujānāmi,",
  "tika-s0403t20:12_7": "bhikkhave,",
  "tika-s0403t20:12_8": "sarabhañña”nti ca vacanato sarena dhammaṁ bhaṇituṁ vaṭṭati.",
  "tika-s0403t20:12_9": "Sarabhaññe kira taraṅgavattadhotakavattabhāgaggahakavattādīni dvattiṁsa vattāni atthi.",
  "tika-s0403t20:12_10": "Tesu yaṁ icchati,",
  "tika-s0403t20:12_11": "taṁ kātuṁ labhatīti.",
  "tika-s0403t20:12_12": "Dasame natthi vattabbaṁ.",
  "tika-s0403t20:13_0": "Gītassarasuttādivaṇṇanā niṭṭhitā.",
  "tika-s0403t20:14_0": "Kimilavaggavaṇṇanā niṭṭhitā."
}