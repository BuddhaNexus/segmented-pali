{
  "ud3.6:0.1_0": "Udāna 3.6",
  "ud3.6:0.2_0": "Pilindavacchasutta",
  "ud3.6:1.1_0": "Evaṁ me sutaṁ—",
  "ud3.6:1.2_0": " ekaṁ samayaṁ bhagavā rājagahe viharati veḷuvane kalandakanivāpe.",
  "ud3.6:1.3_0": "Tena kho pana samayena āyasmā pilindavaccho bhikkhū vasalavādena samudācarati.",
  "ud3.6:1.4_0": "Atha kho sambahulā bhikkhū yena bhagavā tenupasaṅkamiṁsu;",
  "ud3.6:1.4_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "ud3.6:1.5_0": "Ekamantaṁ nisinnā kho te bhikkhū bhagavantaṁ etadavocuṁ:",
  "ud3.6:1.6_0": "“āyasmā, bhante,",
  "ud3.6:1.6_1": "pilindavaccho bhikkhū vasalavādena samudācaratī”ti.",
  "ud3.6:2.1_0": "Atha kho bhagavā aññataraṁ bhikkhuṁ āmantesi:",
  "ud3.6:2.2_0": "“ehi tvaṁ, bhikkhu,",
  "ud3.6:2.2_1": "mama vacanena pilindavacchaṁ bhikkhuṁ āmantehi:",
  "ud3.6:2.3_0": "‘satthā taṁ, āvuso pilindavaccha, āmantetī’”ti.",
  "ud3.6:2.4_0": "“Evaṁ,",
  "ud3.6:2.4_1": "bhante”ti kho so bhikkhu bhagavato paṭissutvā yenāyasmā pilindavaccho tenupasaṅkami;",
  "ud3.6:2.4_2": "upasaṅkamitvā āyasmantaṁ pilindavacchaṁ etadavoca:",
  "ud3.6:2.5_0": "“satthā taṁ, āvuso pilindavaccha, āmantetī”ti.",
  "ud3.6:3.1_0": "“Evamāvuso”ti kho āyasmā pilindavaccho tassa bhikkhuno paṭissutvā yena bhagavā tenupasaṅkami;",
  "ud3.6:3.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud3.6:3.2_0": "Ekamantaṁ nisinnaṁ kho āyasmantaṁ pilindavacchaṁ bhagavā etadavoca:",
  "ud3.6:3.3_0": "“saccaṁ kira tvaṁ, vaccha,",
  "ud3.6:3.3_1": "bhikkhū vasalavādena samudācarasī”ti?",
  "ud3.6:3.4_0": "“Evaṁ, bhante”ti.",
  "ud3.6:4.1_0": "Atha kho bhagavā āyasmato pilindavacchassa pubbenivāsaṁ manasi karitvā bhikkhū āmantesi:",
  "ud3.6:4.2_0": "“mā kho tumhe, bhikkhave,",
  "ud3.6:4.2_1": "vacchassa bhikkhuno ujjhāyittha.",
  "ud3.6:4.3_0": "Na, bhikkhave,",
  "ud3.6:4.3_1": "vaccho dosantaro bhikkhū vasalavādena samudācarati.",
  "ud3.6:4.4_0": "Vacchassa, bhikkhave,",
  "ud3.6:4.4_1": "bhikkhuno pañca jātisatāni abbokiṇṇāni brāhmaṇakule paccājātāni.",
  "ud3.6:4.5_0": "So tassa vasalavādo dīgharattaṁ samudāciṇṇo.",
  "ud3.6:4.6_0": "Tenāyaṁ vaccho bhikkhū vasalavādena samudācaratī”ti.",
  "ud3.6:5.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud3.6:6.1_0": "“Yamhi na māyā vasatī na māno,",
  "ud3.6:6.2_0": "Yo vītalobho amamo nirāso;",
  "ud3.6:6.3_0": "Paṇunnakodho abhinibbutatto,",
  "ud3.6:6.4_0": "So brāhmaṇo so samaṇo sa bhikkhū”ti.",
  "ud3.6:6.5_0": "Chaṭṭhaṁ."
}