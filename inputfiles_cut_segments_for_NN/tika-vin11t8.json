{
  "tika-vin11t8:0_0": "Sekhiyakathāvaṇṇanā",
  "tika-vin11t8:1_0": "1870.",
  "tika-vin11t8:1_1": "Evaṁ pāṭidesanīyavinicchayaṁ dassetvā tadanantaraṁ uddiṭṭhānaṁ sekhiyānaṁ vinicchayaṁ dassetumāha ‘‘yo anādariyenevā’’tiādi.",
  "tika-vin11t8:1_2": "Yoti thero vā navo vā majjhimo vā.",
  "tika-vin11t8:1_3": "Ettha anādariyaṁ nāma sañcicca āpattiāpajjanaṁ,",
  "tika-vin11t8:1_4": "nivāsanādivatthassa uggahaṇe nirussāhañca.",
  "tika-vin11t8:1_5": "Pacchatopi vāti ettha vā-saddena ‘‘passatopi vā’’ti idaṁ saṅgaṇhāti.",
  "tika-vin11t8:1_6": "Tassa cāti ettha ca-saddo vakkhamānasamuccayo.",
  "tika-vin11t8:2_0": "1871.",
  "tika-vin11t8:2_1": "Na kevalaṁ vuttanayena nivāsentasseva hoti,",
  "tika-vin11t8:2_2": "khandhakāgatahatthisoṇḍādiākārenāpi nivāsentassa dukkaṭaṁ hotīti āha ‘‘hatthisoṇḍādī’’tiādi.",
  "tika-vin11t8:2_3": "Hatthisoṇḍādinivāsanaṁ parato khuddakavatthukkhandhake (cūḷava.",
  "tika-vin11t8:2_4": "280) āvi bhavissati.",
  "tika-vin11t8:2_5": "Parimaṇḍalanti samantato maṇḍalaṁ katvā.",
  "tika-vin11t8:2_6": "Vatthabbanti nivatthabbaṁ nivāsetabbanti attho.",
  "tika-vin11t8:3_0": "1872.Jāṇumaṇḍalatoheṭṭhāti ettha ‘‘jaṅghaṭṭhisīsato paṭṭhāyā’’ti seso.",
  "tika-vin11t8:3_1": "Aṭṭhaṅgulappamāṇakanti vaḍḍhakiaṅgulena aṭṭhaṅgulamattanti ācariyā.",
  "tika-vin11t8:3_2": "‘‘Yo pana sukkhajaṅgho vā mahāpiṇḍikamaṁso vā hoti,",
  "tika-vin11t8:3_3": "tassa sāruppatthāya jāṇumaṇḍalato aṭṭhaṅgulādhikampi otāretvā nivāsetuṁ vaṭṭatī’’ti (pāci. aṭṭha.",
  "tika-vin11t8:3_4": "576) aṭṭhakathaṁ saṅgaṇhitumāha ‘‘tato ūnaṁ na vaṭṭatī’’ti.",
  "tika-vin11t8:4_0": "1873.",
  "tika-vin11t8:4_1": "Asañcicca aparimaṇḍalaṁ nivāsentassa anāpattīti yojanā.",
  "tika-vin11t8:4_2": "Evamuparipi.",
  "tika-vin11t8:4_3": "Asañciccāti ‘‘aparimaṇḍalaṁ nivāsessāmī’’ti evaṁ asañcicca,",
  "tika-vin11t8:4_4": "atha kho ‘‘parimaṇḍalaṁyeva nivāsessāmī’’ti virajjhitvā aparimaṇḍalaṁ nivāsentassa anāpatti.",
  "tika-vin11t8:4_5": "Asatissāpīti aññavihitassāpi tathā nivāsentassa anāpatti.",
  "tika-vin11t8:4_6": "Ajānantassāti kevalaṁ parimaṇḍalaṁ nivāsetuṁ ajānantassa anāpatti.",
  "tika-vin11t8:4_7": "Apica nivāsanavattaṁ uggahetabbaṁ.",
  "tika-vin11t8:4_8": "Uggahitavattopi sace ‘‘āruḷha’’nti vā ‘‘oruḷha’’nti vā na jānāti,",
  "tika-vin11t8:4_9": "tassāpi anāpattiyeva.",
  "tika-vin11t8:4_10": "Gilānassāti yassa jaṅghāya vā pāde vā vaṇo hoti,",
  "tika-vin11t8:4_11": "tassa ukkhipitvā vā otāretvā vā nivāsentassa anāpatti.",
  "tika-vin11t8:4_12": "Pādoti cettha pādasamīpaṁ adhippetaṁ.",
  "tika-vin11t8:4_13": "Āpadāsūti vāḷā vā corā vā anubandhanti,",
  "tika-vin11t8:4_14": "evarūpāsu āpadāsu anāpatti.",
  "tika-vin11t8:5_0": "Parimaṇḍalakathāvaṇṇanā.",
  "tika-vin11t8:6_0": "1874.Ubho koṇe samaṁ katvāti pārupanassa ekaṁse katassa piṭṭhipasse,",
  "tika-vin11t8:6_1": "udarapasse ca olambamāne ubho kaṇṇe hatthipiṭṭhe gaṇḍā viya samaṁ katvā.",
  "tika-vin11t8:6_2": "Parimaṇḍalaṁ katvāti etasseva atthapadaṁ.",
  "tika-vin11t8:6_3": "Sādaranti bhāvanapuṁsakaniddeso.",
  "tika-vin11t8:6_4": "Sādaraṁ vā pārupitabbanti yojanā,",
  "tika-vin11t8:6_5": "sādaraṁ pārupanaṁ kattabbanti attho.",
  "tika-vin11t8:6_6": "Evaṁ akarontassāti pārupanavatte ādaraṁ janetvā evaṁ apārupantassa.",
  "tika-vin11t8:7_0": "1875.",
  "tika-vin11t8:7_1": "‘‘Parimaṇḍalaṁ nivāsessāmīti sikkhā karaṇīyā’’ti (pāci.",
  "tika-vin11t8:7_2": "576) vā ‘‘parimaṇḍalaṁ pārupissāmīti sikkhā karaṇīyā’’ti (pāci.",
  "tika-vin11t8:7_3": "577) vā ‘‘antaraghare’’ti avisesetvā vuttattā āha ‘‘avisesena vutta’’nti.",
  "tika-vin11t8:7_4": "Idaṁ sikkhāpadadvayaṁ yasmā avisesena vuttaṁ,",
  "tika-vin11t8:7_5": "tasmā ghare,",
  "tika-vin11t8:7_6": "vihāre vā kātabbaṁ parimaṇḍalanti yojanā.",
  "tika-vin11t8:7_7": "Ghareti antaraghare.",
  "tika-vin11t8:7_8": "Vihāre vāti buddhupaṭṭhānādikālaṁ sandhāya vuttaṁ.",
  "tika-vin11t8:7_9": "Parimaṇḍalaṁ kattabbanti parimaṇḍalameva nivāsetabbaṁ pārupitabbanti attho.",
  "tika-vin11t8:8_0": "Dutiyaṁ.",
  "tika-vin11t8:9_0": "1876. Ubho koṇe samaṁ katvāti sambandho. Gīvameva ca anuvātena chādetvāti yojanā.",
  "tika-vin11t8:10_0": "1877.Tathā akatvāti yathāvuttavidhānaṁ akatvā.",
  "tika-vin11t8:10_1": "Jattūnipīti ubho aṁsakūṭānipi.",
  "tika-vin11t8:10_2": "Urampi cāti hadayampi.",
  "tika-vin11t8:10_3": "Vivaritvāti appaṭicchādetvā.",
  "tika-vin11t8:10_4": "Yathākāmanti icchānurūpaṁ.",
  "tika-vin11t8:10_5": "Gacchatoti ettha ‘‘antaraghare’’ti seso.",
  "tika-vin11t8:10_6": "Antaragharaṁ nāma gāme vā hotu vihāre vā,",
  "tika-vin11t8:10_7": "pacitvā bhuñjitvā gihīnaṁ vasanaṭṭhānaṁ.",
  "tika-vin11t8:11_0": "Tatiyaṁ.",
  "tika-vin11t8:12_0": "1878-9.‘‘Maṇibandhato’’ti imināpi ‘‘heṭṭhā’’ti yojetabbaṁ.",
  "tika-vin11t8:12_1": "Vāsūpagassāti ettha ‘‘kāyaṁ vivaritvā nisīdato’’ti seso.",
  "tika-vin11t8:12_2": "Vāsūpago nāma rattivāsatthāya upagato,",
  "tika-vin11t8:12_3": "etena vāsatthāya antaragharaṁ upagacchantena suppaṭicchanneneva upagantabbanti dīpitaṁ hoti,",
  "tika-vin11t8:12_4": "eteneva vāsūpagatassa santikaṁ upagatassa yathākāmaṁ gamane na dosoti ca vuttameva hoti.",
  "tika-vin11t8:12_5": "Tenāha gaṇṭhipade ‘‘ekadivasampi vāsūpagatassa santikaṁ yathāsukhaṁ gantuṁ vaṭṭati,",
  "tika-vin11t8:12_6": "ko pana vādo catupañcāhaṁ vāsamadhiṭṭhāya vasitabhikkhūnaṁ santika’’nti.",
  "tika-vin11t8:13_0": "Catutthaṁ.",
  "tika-vin11t8:14_0": "1880.Suvinītenāti hatthapādānaṁ akīḷāpaneneva suṭṭhu vinītena.",
  "tika-vin11t8:15_0": "Pañcamaṁ.",
  "tika-vin11t8:16_0": "1881.",
  "tika-vin11t8:16_1": "Gāthābandhavasena ‘‘satīmatā’’ti dīgho kato.",
  "tika-vin11t8:16_2": "Avikārenāti taṁtadavalokāsahitena .",
  "tika-vin11t8:16_3": "Yugaṁ mattā pamāṇaṁ etassāti yugamattaṁ,",
  "tika-vin11t8:16_4": "rathayugaṁ catuhatthappamāṇaṁ,",
  "tika-vin11t8:16_5": "tattakaṁ padesaṁ.",
  "tika-vin11t8:16_6": "Pekkhināti olokentena.",
  "tika-vin11t8:16_7": "‘‘Bhikkhunā okkhittacakkhunā’’ti padacchedo.",
  "tika-vin11t8:17_0": "1882.",
  "tika-vin11t8:17_1": "Antaraghare yattha katthacipi ekasmimpi ṭhāne ṭhatvāti yojanā.",
  "tika-vin11t8:17_2": "Evaṁ vuttepi tathārūpe antarāye sati gacchatopi oloketuṁ labbhati.",
  "tika-vin11t8:17_3": "Ekasmiṁ pana ṭhāne ṭhatvāti ettha gacchantopi parissayābhāvaṁ oloketuṁ labbhatiyeva.",
  "tika-vin11t8:17_4": "‘‘Tathā gāme pūja’’nti gaṇṭhipadesu vuttaṁ.",
  "tika-vin11t8:17_5": "Pi-saddo pana-saddattho,",
  "tika-vin11t8:17_6": "oloketuṁ pana vaṭṭatīti vuttaṁ hoti.",
  "tika-vin11t8:18_0": "1883.Olokento tahaṁ tahanti yo anādariyaṁ paṭicca taṁ taṁ disābhāgaṁ pāsādaṁ kūṭāgāraṁ vīthiṁ olokento.",
  "tika-vin11t8:19_0": "Sattamaṁ.",
  "tika-vin11t8:20_0": "1884.Ekatovāpīti ekaaṁsakūṭato vā.",
  "tika-vin11t8:20_1": "Ubhato vāpīti ubhayaṁsakūṭato vā.",
  "tika-vin11t8:20_2": "Indakhīlakato antoti gāmadvārindakhīlato anto,",
  "tika-vin11t8:20_3": "ghareti vuttaṁ hoti.",
  "tika-vin11t8:21_0": "Navamaṁ.",
  "tika-vin11t8:22_0": "1885.Tathā nisinnakālepīti indakhīlassa anto nisinnakālepi.",
  "tika-vin11t8:22_1": "Kuṇḍikaṁ nīharantena ca cīvaraṁ anukkhipitvā dātabbā kuṇḍikāti yojanā.",
  "tika-vin11t8:22_2": "Kuṇḍikanti ca upalakkhaṇamattaṁ.",
  "tika-vin11t8:22_3": "Dhammakaraṇādīsupi eseva nayo.",
  "tika-vin11t8:23_0": "Dasamaṁ.",
  "tika-vin11t8:24_0": "Paṭhamo vaggo.",
  "tika-vin11t8:25_0": "1886.",
  "tika-vin11t8:25_1": "Gantuñceva nisīdituñca na vaṭṭatīti yojanā.",
  "tika-vin11t8:25_2": "Ca-saddo kiriyāsamuccayo.",
  "tika-vin11t8:25_3": "Hasanīyasmiṁ vatthusminti hāsajanake kāraṇe.",
  "tika-vin11t8:25_4": "Sitamattanti mandahāsaṁ.",
  "tika-vin11t8:26_0": "Paṭhamadutiyāni.",
  "tika-vin11t8:27_0": "1887.Appasaddenāti ‘‘kittāvatā appasaddo hoti?",
  "tika-vin11t8:27_1": "Dvādasahatthe gehe ādimhi saṅghatthero,",
  "tika-vin11t8:27_2": "majjhe dutiyatthero,",
  "tika-vin11t8:27_3": "ante tatiyattheroti evaṁ nisinnesuyaṁ saṅghatthero dutiyattherena saddhiṁ manteti,",
  "tika-vin11t8:27_4": "dutiyatthero tassa saddañceva suṇāti,",
  "tika-vin11t8:27_5": "kathañca vavatthapeti.",
  "tika-vin11t8:27_6": "Tatiyatthero pana saddameva suṇāti,",
  "tika-vin11t8:27_7": "kathaṁ na vavatthapeti.",
  "tika-vin11t8:27_8": "Ettāvatā appasaddo hotī’’ti (pāci.",
  "tika-vin11t8:27_9": "588) vuttaappasaddayuttena.",
  "tika-vin11t8:27_10": "Sace pana tatiyatthero kathañca vavatthapeti,",
  "tika-vin11t8:27_11": "mahāsaddo nāma hotīti.",
  "tika-vin11t8:28_0": "Tatiyaṁ.",
  "tika-vin11t8:29_0": "1888.Kāyappacālakaṁ katvāti kāyaṁ cāletvā cāletvā.",
  "tika-vin11t8:29_1": "Uparipi eseva nayo.",
  "tika-vin11t8:29_2": "Hatthassa vuttalakkhaṇattā ‘‘bāhū’’ti maṇibandhato yāva aṁsakūṭā gahetabbā.",
  "tika-vin11t8:30_0": "1889.Ujuṁ paggahetvāti ujuṁ ṭhapetvā.",
  "tika-vin11t8:30_1": "Āsitabbanti nisīditabbaṁ.",
  "tika-vin11t8:30_2": "‘‘Samena iriyāpathena tū’’ti padacchedo.",
  "tika-vin11t8:31_0": "1890.",
  "tika-vin11t8:31_1": "Itthambhūte karaṇavacanaṁ.",
  "tika-vin11t8:31_2": "Gamanapaṭisaṁyuttesu sikkhāpadesu gamanassa asambhavoti āha ‘‘nisīdanena yuttesū’’ti.",
  "tika-vin11t8:32_0": "Pañcamachaṭṭhasattamaṭṭhamanavamāni.",
  "tika-vin11t8:33_0": "Dutiyo vaggo.",
  "tika-vin11t8:34_0": "1891.Khambhaṁ katvāti kaṭiyā ekapasse vā dvīsu vā passesu kapparasandhito ābhujitvā hatthaṁ ṭhapetvā. Yathāha –",
  "tika-vin11t8:34_1": "‘‘khambhakato nāma kaṭiyaṁ hatthaṁ ṭhapetvā katakhambho’’ti (pāci. aṭṭha. 596).",
  "tika-vin11t8:34_2": "Ukkuṭikāya vā gacchatoti yojanā.",
  "tika-vin11t8:34_3": "Ukkuṭikā vuccati paṇhiyo ukkhipitvā aggapādehi vā aggapāde ukkhipitvā paṇhīhi eva vā bhūmiṁ phusantassa gamanaṁ.",
  "tika-vin11t8:35_0": "1892.Dussapallatthikāyāti āyogapallatthikāya. Antaraghare nisīdantassa tassa dukkaṭaṁ hotīti yojanā.",
  "tika-vin11t8:36_0": "1893.Dutiyecāti ‘‘na khambhakato antaraghare nisīdissāmī’’ti (pāci.",
  "tika-vin11t8:36_1": "597) sikkhāpade ca.",
  "tika-vin11t8:36_2": "Catutthe cāti ‘‘na oguṇṭhito antaraghare nisīdissāmī’’ti (pāci.",
  "tika-vin11t8:36_3": "599) sikkhāpade ca.",
  "tika-vin11t8:36_4": "Chaṭṭheti ‘‘na pallatthikāya antaraghare’’iccādi (pāci.",
  "tika-vin11t8:36_5": "601) sikkhāpade ca.",
  "tika-vin11t8:36_6": "Iti evaṁ sāruppā samaṇācārānucchavikā chabbīsati sikkhāpadāni pakāsitāni.",
  "tika-vin11t8:37_0": "Paṭhamadutiyatatiyacatutthapañcamachaṭṭhāni.",
  "tika-vin11t8:38_0": "1894.",
  "tika-vin11t8:38_1": "Viññunā bhikkhunā sakkaccaṁ satiyuttena,",
  "tika-vin11t8:38_2": "pattasaññinā ca hutvā samasūpova piṇḍapāto gahetabboti yojanā.",
  "tika-vin11t8:38_3": "Evaṁ etāya gāthāya sikkhāpadattayaṁ saṅgahitaṁ.",
  "tika-vin11t8:38_4": "Sakkaccanti satiṁ upaṭṭhapetvā.",
  "tika-vin11t8:38_5": "‘‘Satiyuttenā’’ti idaṁ ‘‘sakkacca’’nti etassa atthapadaṁ.",
  "tika-vin11t8:38_6": "‘‘Satiṁ upaṭṭhapetvā’’ti (pāci. aṭṭha.",
  "tika-vin11t8:38_7": "602) hi aṭṭhakathāyaṁ vuttaṁ.",
  "tika-vin11t8:38_8": "Patte saññā pattasaññā,",
  "tika-vin11t8:38_9": "sā assa atthīti pattasaññī,",
  "tika-vin11t8:38_10": "anaññavihitena attano bhājaneyeva upanibaddhasaññināti attho.",
  "tika-vin11t8:39_0": "1895.Bhattacatubbhāgoti bhattassa catubbhāgappamāṇo. Tato adhikaṁ gaṇhato dukkaṭaṁ.",
  "tika-vin11t8:40_0": "1896.",
  "tika-vin11t8:40_1": "‘‘Rasarase’’ti vattabbe ‘‘raserase’’ti gāthābandhavasena vuttaṁ.",
  "tika-vin11t8:40_2": "Dve sūpe ṭhapetvā avasesāni oloṇisākasūpeyyamaccharasamaṁsarasādīni rasarasāti veditabbāni.",
  "tika-vin11t8:40_3": "Ettha ca ‘‘oloṇīti dadhikataṁ gorasa’’nti keci.",
  "tika-vin11t8:40_4": "‘‘Ekā byañjanavikatī’’ti apare.",
  "tika-vin11t8:40_5": "‘‘Yo koci suddho kañjikatakkādiraso’’ti aññe.",
  "tika-vin11t8:40_6": "Sākasūpeyyaggahaṇena yā kāci sūpeyyasākehi katā byañjanavikati vuttā.",
  "tika-vin11t8:40_7": "Maṁsarasādīnīti ādi-saddena avasesā sabbāpi byañjanavikati saṅgahitāti daṭṭhabbaṁ.",
  "tika-vin11t8:40_8": "Ñātakādīnanti ettha ‘‘santakaṁ gaṇhantassā’’ti seso.",
  "tika-vin11t8:40_9": "Aññatthāyāti ettha ‘‘kataṁ gaṇhantassā’’ti seso.",
  "tika-vin11t8:40_10": "Dhanenāti ettha ‘‘attano’’ti ca ‘‘kīta’’nti ca ‘‘gaṇhantassā’’ti ca seso.",
  "tika-vin11t8:40_11": "Ñātakādīnaṁ santakaṁ gaṇhantassa,",
  "tika-vin11t8:40_12": "aññatthāya kataṁ gaṇhantassa,",
  "tika-vin11t8:40_13": "attano dhanena kītaṁ gaṇhantassa anāpattīti attho.",
  "tika-vin11t8:41_0": "Sattamaṭṭhamanavamāni.",
  "tika-vin11t8:42_0": "1897. Adhiṭṭhānūpagassa pattassa mukhavaṭṭiyā antolekhāpamāṇena pūritova gahetabboti yojanā.",
  "tika-vin11t8:43_0": "1898.",
  "tika-vin11t8:43_1": "Anāpattivisayaṁ dassetvā āpattivisayaṁ dassetumāha ‘‘tatthā’’tiādi.",
  "tika-vin11t8:43_2": "Tatthāti adhiṭṭhānūpage patte.",
  "tika-vin11t8:43_3": "Thūpīkataṁ katvāti ettha ‘‘diyyamāna’’nti seso.",
  "tika-vin11t8:43_4": "Yathāvuttalekhātikkamo yathā hoti,",
  "tika-vin11t8:43_5": "evaṁ thūpīkataṁ diyyamānaṁ gaṇhato āpatti dukkaṭanti sambandho.",
  "tika-vin11t8:43_6": "Iminā paṭhamaṁ thūpīkatassa adhiṭṭhānūpagapattassa pacchā paṭiggahaṇañca paṭhamapaṭiggahitapatte pacchā",
  "tika-vin11t8:43_7": "bhojanassa thūpīkatassa paṭiggahaṇañca nivāritanti veditabbaṁ.",
  "tika-vin11t8:44_0": "1899.",
  "tika-vin11t8:44_1": "Kālikattayameva ca thūpīkataṁ vaṭṭatevāti yojanā.",
  "tika-vin11t8:44_2": "Seseti anadhiṭṭhānūpage patte.",
  "tika-vin11t8:44_3": "Sabbanti catubbidhaṁ kālikaṁ thūpīkataṁ vaṭṭatīti yojanā.",
  "tika-vin11t8:45_0": "1900.Pesetīti ettha ‘‘bhikkhū’’ti seso.",
  "tika-vin11t8:45_1": "Bhikkhu bhikkhūnaṁ yadi pesetīti yojanā.",
  "tika-vin11t8:45_2": "‘‘Vihāraṁ pesetuṁ vaṭṭatī’’ti (pāci. aṭṭha.",
  "tika-vin11t8:45_3": "605) aṭṭhakathāya adhippāyaṁ dassetuṁ ‘‘bhikkhūna’’nti vacanena paṭiggahaṇaṁ avijahitvā bhikkhunā eva",
  "tika-vin11t8:45_4": "pesitaṁ gaṇhantānaṁ bhikkhūnaṁ anāpattīti dīpitaṁ hoti.",
  "tika-vin11t8:45_5": "Aññathā ‘‘pūretuṁ vaṭṭatī’’ti ettakameva vattabbanti viññāyati.",
  "tika-vin11t8:46_0": "1901.Pakkhippamānanti mukhavaṭṭito uccaṁ katvā majjhe pakkhipiyamānaṁ.",
  "tika-vin11t8:46_1": "Phalādikanti ādi-saddena odanādimpi saṅgaṇhāti.",
  "tika-vin11t8:46_2": "Heṭṭhāorohatīti samantā okāsasambhavato cāliyamānaṁ mukhavaṭṭippamāṇato heṭṭhā bhassati.",
  "tika-vin11t8:47_0": "1902.Takkolakādīnanti ettha ādi-saddena pūgaphalādīnaṁ saṅgaho.",
  "tika-vin11t8:47_1": "Ṭhapetvāti bhattamatthake nikkhipitvā.",
  "tika-vin11t8:47_2": "Vaṭaṁsakanti avaṭaṁsakaṁ.",
  "tika-vin11t8:48_0": "1903.Pūvassāti vikārasambandhe sāmivacanaṁ,",
  "tika-vin11t8:48_1": "pūvavaṭaṁsakanti vuttaṁ hoti.",
  "tika-vin11t8:48_2": "Pūvassa yāvakālikattā āha ‘‘idaṁ thūpīkataṁ siyā’’ti.",
  "tika-vin11t8:49_0": "1904. Paṇṇānaṁ visuṁ bhājanattā āha ‘‘vaṭṭatī’’ti.",
  "tika-vin11t8:50_0": "1905.Assāti bhikkhussa.",
  "tika-vin11t8:50_1": "Taṁ tu sabbanti ‘‘thūpīkatattā na vaṭṭatī’’ti vuttaṁ taṁ pana sabbaṁ.",
  "tika-vin11t8:50_2": "Gahitaṁ sugahitanti virādhetvā paṭiggahitaṁ ce,",
  "tika-vin11t8:50_3": "suppaṭiggahitaṁ.",
  "tika-vin11t8:51_0": "Dasamaṁ.",
  "tika-vin11t8:52_0": "Tatiyo vaggo.",
  "tika-vin11t8:53_0": "1906.",
  "tika-vin11t8:53_1": "‘‘Upari odhi’’nti padacchedo.",
  "tika-vin11t8:53_2": "Uparīti bhattassa upari.",
  "tika-vin11t8:53_3": "Odhinti paricchedaṁ.",
  "tika-vin11t8:53_4": "Paṭipāṭiyāti attano disāya pariyantato paṭṭhāya anukkamena.",
  "tika-vin11t8:54_0": "1907.Aññesanti ettha ‘‘dento’’ti seso.",
  "tika-vin11t8:54_1": "Attano bhattaṁ aññesaṁ dento aññassa bhājane ākiraṁ ākiranto pana paṭipāṭiṁ vināpi tahiṁ tahiṁ omasati ce,",
  "tika-vin11t8:54_2": "natthi dosoti yojanā.",
  "tika-vin11t8:54_3": "Uttaribhaṅgakaṁ tathā ākiranto tattha tattha omasati,",
  "tika-vin11t8:54_4": "natthi dosoti yojanā .",
  "tika-vin11t8:54_5": "Bhuñjanatthāya gaṇhantopi cettha vattabbo.",
  "tika-vin11t8:54_6": "Uttaribhaṅgaṁ nāma byañjanaṁ.",
  "tika-vin11t8:55_0": "Tatiyaṁ.",
  "tika-vin11t8:56_0": "1908.",
  "tika-vin11t8:56_1": "Matthakaṁ omadditvā paribhuñjato dosoti yojanā.",
  "tika-vin11t8:56_2": "‘‘Thūpakatoti matthakato,",
  "tika-vin11t8:56_3": "vemajjhato’’ti (pāci. aṭṭha.",
  "tika-vin11t8:56_4": "610) aṭṭhakathāvacanato matthakanti ettha bhattamatthakamāha.",
  "tika-vin11t8:56_5": "Omadditvāti hatthena bhattaṁ avamadditvā.",
  "tika-vin11t8:57_0": "1909.Sesake parittepi cāti avasiṭṭhe appakepi ca.",
  "tika-vin11t8:57_1": "Saṁkaḍḍhitvānāti tasmiṁ tasmiṁ ṭhāne ṭhitaṁ saṁharitvā.",
  "tika-vin11t8:57_2": "Ekato pana madditvā bhuñjato anāpattīti yojanā.",
  "tika-vin11t8:58_0": "Pañcamaṁ.",
  "tika-vin11t8:59_0": "1910.Bhiyyokamyatāhetūti puna gaṇhitukāmatāhetu.",
  "tika-vin11t8:59_1": "Sūpaṁ vāti muggādisūpaṁ vā.",
  "tika-vin11t8:59_2": "Byañjanaṁ vāti uttaribhaṅgaṁ vā.",
  "tika-vin11t8:60_0": "Chaṭṭhaṁ.",
  "tika-vin11t8:61_0": "1911.Viññattiyanti sūpodanaviññattiyaṁ.",
  "tika-vin11t8:61_1": "‘‘Ñātakānaṁ vā pavāritānaṁ vā aññassa atthāya vā attano dhanena vā’’ti idaṁ anāpattiyaṁ adhikaṁ.",
  "tika-vin11t8:61_2": "Gilānopi hutvā paresaṁ pattaṁ ujjhānasaññāya olokentassa āpatti hotīti āha ‘‘ujjhāne gilānopi na muccatī’’ti.",
  "tika-vin11t8:61_3": "Ujjhāneti nimittatthe bhummaṁ.",
  "tika-vin11t8:62_0": "1912.Dassāmīti imassa bhattaṁ oloketvā ‘‘yaṁ tattha natthi,",
  "tika-vin11t8:62_1": "taṁ dassāmī’’ti vā ‘‘dāpessāmī’’ti vā.",
  "tika-vin11t8:62_2": "Avamaññitvā ujjhāyanacittaṁ ujjhānaṁ,",
  "tika-vin11t8:62_3": "ujjhāne saññā ujjhānasaññā,",
  "tika-vin11t8:62_4": "sā assa atthīti viggaho.",
  "tika-vin11t8:62_5": "Naujjhānasaññino ca anāpattīti ñātabbanti yojanā.",
  "tika-vin11t8:63_0": "Sattamaṭṭhamāni.",
  "tika-vin11t8:64_0": "1913.‘‘Tesaṁ majjhappamāṇenā’’ti iminā asāruppavasena khuddakapaṭikkhepo katoti veditabbo.",
  "tika-vin11t8:64_1": "‘‘Nātimahanta’’nti ca atimahantasseva paṭikkhittattā khuddake āpatti na dissatīti.",
  "tika-vin11t8:64_2": "Kabaḷoti ālopo.",
  "tika-vin11t8:65_0": "1914. Mūlakhādanīyādike sabbattha khajjake panāti yojanā. Phalāphaleti khuddake, mahante ca phale.",
  "tika-vin11t8:66_0": "Navamaṁ.",
  "tika-vin11t8:67_0": "1915. Dasame natthi kiñci vattabbaṁ.",
  "tika-vin11t8:68_0": "Dasamaṁ.",
  "tika-vin11t8:69_0": "Catuttho vaggo.",
  "tika-vin11t8:70_0": "1916.‘‘Anāhaṭe’’ti etassa atthapadaṁ ‘‘mukhadvāraṁ appatte’’ti.",
  "tika-vin11t8:70_1": "Yathāha ‘‘anāhaṭeti anāharite,",
  "tika-vin11t8:70_2": "mukhadvāraṁ asampāpiteti attho’’ti (pāci. aṭṭha. 617).",
  "tika-vin11t8:70_3": "‘‘Mukhadvāraṁ vivarantassā’’ti ettake vutte mukhadvāra-saddassa sambandhisaddattā kassāti apekkhāya ‘‘mukhadvāraṁ",
  "tika-vin11t8:70_4": "vivarissāmī’’ti attanopadekavacanena byañjitamevatthaṁ pakāsetuṁ attano-gahaṇaṁ katanti veditabbaṁ.",
  "tika-vin11t8:70_5": "Ca-saddo evakārattho,",
  "tika-vin11t8:70_6": "appatte vāti yojetabbo,",
  "tika-vin11t8:70_7": "asampatteyevāti attho.",
  "tika-vin11t8:71_0": "Paṭhamaṁ.",
  "tika-vin11t8:72_0": "1917.Sakalaṁhatthanti ettha hattha-saddo tadekadesesu aṅgulīsu daṭṭhabbo.",
  "tika-vin11t8:72_1": "‘‘Hatthamuddā’’tiādīsu viya samudāye pavattavohārassa avayavepi pavattanato ekaṅgulimpi mukhe pakkhipituṁ na vaṭṭati.",
  "tika-vin11t8:73_0": "1918.Assāti bhikkhuno. Byāharantassāti kathentassa.",
  "tika-vin11t8:74_0": "Dutiyatatiyāni.",
  "tika-vin11t8:75_0": "1920.Piṇḍukkhepakanti piṇḍaṁ ukkhipitvā ukkhipitvā.",
  "tika-vin11t8:75_1": "Idhāpi khajjakaphalāphalesu anāpatti.",
  "tika-vin11t8:75_2": "Kabaḷacchedakampi vāti kabaḷaṁ chinditvā.",
  "tika-vin11t8:75_3": "Idha khajjakaphalāphalehi saddhiṁ uttaribhaṅgepi anāpatti.",
  "tika-vin11t8:75_4": "Gaṇḍe katvāti ettha phalāphalamatteyeva anāpatti.",
  "tika-vin11t8:76_0": "Catutthapañcamachaṭṭhāni.",
  "tika-vin11t8:77_0": "1921-2.Hatthaṁ niddhunitvānāti hatthaṁ niddhunitvā bhattaṁ bhuñjatoti ca sambandho.",
  "tika-vin11t8:77_1": "Sitthāvakārakanti sitthāni avakiritvā avakiritvā.",
  "tika-vin11t8:77_2": "Jivhānicchārakaṁ vāpīti jivhaṁ nicchāretvā nicchāretvā.",
  "tika-vin11t8:77_3": "Capu capūti vāti ‘‘capu capū’’ti evaṁ saddaṁ katvā.",
  "tika-vin11t8:77_4": "Sattameti ‘‘na hatthaniddhunaka’’nti sikkhāpade.",
  "tika-vin11t8:77_5": "Aṭṭhameti ‘‘na sitthāvakāraka’’nti sikkhāpade.",
  "tika-vin11t8:77_6": "Kacavarujjhaneti kacavarāpanayane.",
  "tika-vin11t8:78_0": "Sattamaṭṭhamanavamadasamāni.",
  "tika-vin11t8:79_0": "Pañcamo vaggo.",
  "tika-vin11t8:80_0": "1923.",
  "tika-vin11t8:80_1": "‘‘Suru surū’’ti evaṁ saddaṁ katvā na bhottabbanti yojanā.",
  "tika-vin11t8:80_2": "Hatthanillehakaṁ vāpīti hatthaṁ nillehitvā nillehitvā.",
  "tika-vin11t8:81_0": "1924.",
  "tika-vin11t8:81_1": "Phāṇitaṁ ,",
  "tika-vin11t8:81_2": "ghanayāguṁ vā aṅgulīhi gahetvā aṅguliyo mukhe pavesetvāpi taṁ bhottuṁ vaṭṭatīti yojanā.",
  "tika-vin11t8:82_0": "1925.",
  "tika-vin11t8:82_1": "Ekāya aṅgulikāyapi patto na lehitabbova.",
  "tika-vin11t8:82_2": "Jivhāya ekaoṭṭhopi na nillehitabbakoti yojanā.",
  "tika-vin11t8:82_3": "Bahi oṭṭhañca jivhāya na lehitabbaṁ.",
  "tika-vin11t8:82_4": "Oṭṭhe laggaṁ sitthādiṁ yaṁ kiñci ubhohi oṭṭhamaṁsehiyeva gahetvā anto kātuṁ vaṭṭati.",
  "tika-vin11t8:83_0": "Paṭhamadutiyatatiyacatutthāni.",
  "tika-vin11t8:84_0": "1926-8.Na ca gahetabbaṁ,",
  "tika-vin11t8:84_1": "paṭikkūlavasena paṭikkhittanti yojanā.",
  "tika-vin11t8:84_2": "Hi-iti ‘‘yasmā’’ti etassa atthe,",
  "tika-vin11t8:84_3": "teneva vakkhati ‘‘tasmā’’ti.",
  "tika-vin11t8:84_4": "‘‘Pānīyathālaka’’nti idaṁ upalakkhaṇamattaṁ saṅkhādīnampi tathā nagahetabbattā.",
  "tika-vin11t8:84_5": "Sarāvaṁ vāti taṭṭakaṁ vā.",
  "tika-vin11t8:85_0": "Anāmisena hatthenāti āmisarahitena hatthekadesena. Yathāha ‘‘sace pana hatthassa",
  "tika-vin11t8:86_0": "Ekadeso āmisamakkhito na hoti,",
  "tika-vin11t8:86_1": "tena padesena gahetuṁ vaṭṭatī’’ti (pāci. aṭṭha. 631).",
  "tika-vin11t8:86_2": "Āmisamakkhiteneva hatthena ‘‘dhovissāmī’’ti vā ‘‘dhovāpessāmī’’ti vā gaṇhantassa pana anāpatti.",
  "tika-vin11t8:87_0": "Pañcamaṁ.",
  "tika-vin11t8:88_0": "1929.Uddharitvāti sasitthakā pattadhovanā sitthakāni uddharitvā taṁ pattadhovanodakaṁ gharā bahi antaraghare chaḍḍentassa anāpatti.",
  "tika-vin11t8:88_1": "Bhinditvāti sasitthake pattadhovane sitthakāni madditvā udakena sambhinditvā udakagatikāneva katvā taṁ",
  "tika-vin11t8:88_2": "udakaṁ gharā bahi antaraghare chaḍḍentassa anāpatti.",
  "tika-vin11t8:88_3": "Gahetvāti sasitthakaṁ pattadhovanodakaṁ gahetvā paṭiggahe chaḍḍentassa anāpatti.",
  "tika-vin11t8:88_4": "Sasitthakaṁ pattadhovanodakaṁ gharā bahi nīharitvā antaraghare chaḍḍentassa anāpattīti ajjhāhārayojanā veditabbā.",
  "tika-vin11t8:88_5": "Ettha paṭiggaho nāma kheḷamallādiko ucchiṭṭhahatthadhovanabhājanaviseso.",
  "tika-vin11t8:89_0": "Chaṭṭhaṁ.",
  "tika-vin11t8:90_0": "1930.Chattaṁ yaṁ kiñcīti ‘‘chattaṁ nāma tīṇi chattāni setacchattaṁ kilañjacchattaṁ paṇṇacchattaṁ maṇḍalabaddhaṁ salākabaddha’’nti (pāci.",
  "tika-vin11t8:90_1": "634) vuttesu tīsu chattesu aññataraṁ.",
  "tika-vin11t8:90_2": "Ettha ca setacchattanti vatthapaliguṇṭhitaṁ paṇḍaracchattaṁ.",
  "tika-vin11t8:90_3": "Kilañjacchattanti vilīvacchattaṁ.",
  "tika-vin11t8:90_4": "Paṇṇacchattanti tālapaṇṇādīhi yehi kehici kataṁ.",
  "tika-vin11t8:90_5": "‘‘Maṇḍalabaddhaṁ salākabaddha’’nti idaṁ pana tiṇṇampi chattānaṁ pañjaradassanatthaṁ vuttaṁ.",
  "tika-vin11t8:90_6": "Tāni hi maṇḍalabaddhāni ceva honti salākabaddhāni ca.",
  "tika-vin11t8:90_7": "‘‘Yaṁ kiñcī’’ti anavasesapariggahavacanena ‘‘yampi ca tatthajātadaṇḍena kataṁ ekapaṇṇacchattaṁ hoti,",
  "tika-vin11t8:90_8": "tampi chattamevā’’ti (pāci. aṭṭha.",
  "tika-vin11t8:90_9": "634) aṭṭhakathāya vuttaṁ chattavisesaṁ gaṇhāti.",
  "tika-vin11t8:90_10": "Hatthenāti ettha ‘‘amuñcitvā’’ti seso.",
  "tika-vin11t8:90_11": "Sarīrāvayavenāti ettha ‘‘gahetvā’’ti seso.",
  "tika-vin11t8:90_12": "Vā-saddo api-saddattho.",
  "tika-vin11t8:90_13": "Aṁsakūṭādisarīrāvayavena gahetvāpi hatthena amuñcitvā dhārentassāti attho.",
  "tika-vin11t8:91_0": "Sace panassa añño chattaṁ dhāreti, chattapādukāya vā ṭhitaṁ hoti, passe vā ṭhitaṁ hoti,",
  "tika-vin11t8:92_0": "Hatthato apagatamatte chattapāṇi nāma na hoti,",
  "tika-vin11t8:92_1": "tassa dhammaṁ desetuṁ vaṭṭati.",
  "tika-vin11t8:92_2": "‘‘Na chattapāṇissa agilānassā’’ti vacanato,",
  "tika-vin11t8:92_3": "idha ‘‘sabbattha agilānassā’’ti vakkhamānattā ca ettha ‘‘agilānassā’’ti labbhati.",
  "tika-vin11t8:92_4": "Dhammaparicchedo cettha padasodhamme vuttanayeneva veditabbo.",
  "tika-vin11t8:92_5": "Evamuparipi.",
  "tika-vin11t8:93_0": "Sattamaṁ.",
  "tika-vin11t8:94_0": "1931.Daṇḍapāṇimhīti ettha daṇḍo pāṇimhi assāti viggaho.",
  "tika-vin11t8:94_1": "Kittakappamāṇo daṇḍoti āha ‘‘catuhatthappamāṇo’’tiādi.",
  "tika-vin11t8:94_2": "Majjhimahatthatoti pamāṇamajjhimassa purisassa hatthato,",
  "tika-vin11t8:94_3": "yo ‘‘vaḍḍhakihattho’’ti vuccati.",
  "tika-vin11t8:95_0": "Aṭṭhamaṁ.",
  "tika-vin11t8:96_0": "1932.Satthapāṇissāti etthāpi viggaho vuttanayova.",
  "tika-vin11t8:96_1": "Vakkhamānaṁ sakalaṁ dhanuvikatiṁ,",
  "tika-vin11t8:96_2": "saravikatiñca ṭhapetvā avasesaṁ khaggādi satthaṁ nāma.",
  "tika-vin11t8:96_3": "Khaggaṁ sannahitvā ṭhitopi satthapāṇi nu khoti āsaṅkāya nivattanatthamāha ‘‘satthapāṇī’’tiādi.",
  "tika-vin11t8:96_4": "‘‘Na hoti asi’’nti padacchedo.",
  "tika-vin11t8:97_0": "Navamaṁ.",
  "tika-vin11t8:98_0": "1933-5.",
  "tika-vin11t8:98_1": "Sarena saddhiṁ dhanuṁ vā suddhadhanuṁ vā suddhasaraṁ vā sajiyaṁ dhanudaṇḍaṁ vā nijiyaṁ dhanudaṇḍaṁ vā",
  "tika-vin11t8:98_2": "gahetvā ṭhitassāpi vā nisinnassāpi vā nipannassāpi vā sace yo tathā padasodhamme vuttalakkhaṇaṁ saddhammaṁ deseti,",
  "tika-vin11t8:98_3": "tassa āpatti dukkaṭaṁ hotīti yojanā.",
  "tika-vin11t8:98_4": "Sace panassa dhanu khandhe paṭimukkaṁ hoti,",
  "tika-vin11t8:98_5": "yāva na gaṇhāti,",
  "tika-vin11t8:98_6": "tāva vaṭṭati.",
  "tika-vin11t8:98_7": "Jiyāya saha vattatīti sajiyaṁ.",
  "tika-vin11t8:99_0": "Dasamaṁ.",
  "tika-vin11t8:100_0": "Chaṭṭho vaggo.",
  "tika-vin11t8:101_0": "1936.Pādukāruḷhakassāti pādukaṁ āruḷho pādukāruḷho,",
  "tika-vin11t8:101_1": "soyeva pādukāruḷhako, tassa.",
  "tika-vin11t8:101_2": "Kathaṁ āruḷhassāti āha ‘‘akkamitvā’’tiādi.",
  "tika-vin11t8:101_3": "Akkamitvā ṭhitassāti chattadaṇḍake aṅgulantaraṁ appavesetvā kevalaṁ pādukaṁ akkamitvā ṭhitassa.",
  "tika-vin11t8:101_4": "Paṭimukkassa vāti paṭimuñcitvā ṭhitassa.",
  "tika-vin11t8:101_5": "Etaṁ dvayampi ‘‘pādukāruḷhakassā’’ti etassa atthapadaṁ.",
  "tika-vin11t8:101_6": "Yathāha ‘‘na pādukāruḷhassa agilānassa dhammo desetabbo.",
  "tika-vin11t8:101_7": "Yo anādariyaṁ paṭicca akkantassa vā paṭimukkassa vā omukkassa vā agilānassa dhammaṁ deseti,",
  "tika-vin11t8:101_8": "āpatti dukkaṭassā’’ti (pāci. 638).",
  "tika-vin11t8:102_0": "Paṭhamaṁ.",
  "tika-vin11t8:103_0": "1937-40.Upāhanagatassāpīti akkantādiākārena upāhanāruḷhassa ca.",
  "tika-vin11t8:103_1": "Yathāha ‘‘akkantassa vā paṭimukkassa vā’’ti.",
  "tika-vin11t8:103_2": "Sabbatthāti chattapāṇiādīsu sabbasikkhāpadesu.",
  "tika-vin11t8:103_3": "Agilānassāti idaṁ yojetabbanti seso.",
  "tika-vin11t8:103_4": "Yāne vā gatassa agilānassa dhammaṁ deseti,",
  "tika-vin11t8:103_5": "dukkaṭanti yojanā.",
  "tika-vin11t8:103_6": "Tattha yāne vā gatassāti sace dvīhi janehi hatthasaṅghātena gahito,",
  "tika-vin11t8:103_7": "sāṭake vā ṭhapetvā vaṁsena vayhati,",
  "tika-vin11t8:103_8": "ayutte vā vayhādike yāne,",
  "tika-vin11t8:103_9": "visaṅkharitvā vā ṭhapite cakkamattepi nisinno hoti,",
  "tika-vin11t8:103_10": "yānagatotveva saṅkhyaṁ gacchati.",
  "tika-vin11t8:104_0": "Sayanepi vā antamaso kaṭasārake vā chamāya vā nipannassāpi agilānassāti yojanā.",
  "tika-vin11t8:104_1": "Yathāha ‘‘sayanagatassāti antamaso kaṭasārakepi pakatibhūmiyampi nipannassā’’ti (pāci. aṭṭha. 641).",
  "tika-vin11t8:104_2": "Ucce pīṭhe vā ucce mañcepi vā nisinnena,",
  "tika-vin11t8:104_3": "ṭhitena vā nipannassa desetuṁ na vaṭṭatīti yojanā.",
  "tika-vin11t8:104_4": "‘‘Ṭhatvā’’ti iminā ‘‘nisīditvā’’ti idañca saṅgahitameva.",
  "tika-vin11t8:104_5": "Sayanesu gatassa ca desentena sayanesu gatenāpi samāne vāpi ucce vā nipanneneva vaṭṭatīti yojanā.",
  "tika-vin11t8:105_0": "1941.‘‘Tathevacā’’ti iminā ‘‘vaṭṭatī’’ti idaṁ gahitaṁ.",
  "tika-vin11t8:106_0": "Dutiyatatiyacatutthāni.",
  "tika-vin11t8:107_0": "1942.",
  "tika-vin11t8:107_1": "‘‘Pallatthikāya nisinnassā’’ti vattabbe gāthābandhavasena yakārassa lopaṁ katvā ‘‘pallatthikā nisinnassā’’ti vuttaṁ,",
  "tika-vin11t8:107_2": "āyogapallatthikāya vā hatthapallatthikāya vā dussapallatthikāya vā yāya kāyaci pallatthikāya nisinnassāti attho.",
  "tika-vin11t8:107_3": "Veṭhitasīsassāti dussaveṭhanena vā moliādīhi vā yathā kesanto na dissati,",
  "tika-vin11t8:107_4": "evaṁ veṭhitasīsassa.",
  "tika-vin11t8:108_0": "1943.",
  "tika-vin11t8:108_1": "Yadi kesantaṁ vivarāpetvā deseti,",
  "tika-vin11t8:108_2": "vaṭṭatīti yojanā.",
  "tika-vin11t8:108_3": "‘‘Ayameva vinicchayo’’ti iminā ‘‘sīsaṁ vivarāpetvā deseti,",
  "tika-vin11t8:108_4": "vaṭṭatī’’ti anāpattivāropi vutto hoti.",
  "tika-vin11t8:109_0": "Pañcamachaṭṭhasattamāni.",
  "tika-vin11t8:110_0": "1944-5.",
  "tika-vin11t8:110_1": "Aṭṭhame ‘‘āsane nisinnassāti antamaso vatthampi tiṇānipi santharitvā nisinnassā’’ti (pāci. aṭṭha.",
  "tika-vin11t8:110_2": "645) idañca navame ‘‘ucce āsaneti antamaso bhūmippadesepi unnate ṭhāne nisinnassa desetuṁ na vaṭṭatī’’ti (pāci. aṭṭha.",
  "tika-vin11t8:110_3": "647) idañca dasame ‘‘sacepī’’tiādinā vakkhamānavinicchayañca ṭhapetvā vattabbavisesābhāvā āha ‘‘aṭṭhame navamevāpi,",
  "tika-vin11t8:110_4": "dasame natthi kiñcipī’’ti.",
  "tika-vin11t8:110_5": "Ettha ‘‘vattabba’’nti seso.",
  "tika-vin11t8:110_6": "Therupaṭṭhānaṁ gantvāna ṭhitaṁ daharaṁ āsane nisinno thero ce pañhaṁ pucchatīti ajjhāhārayojanā.",
  "tika-vin11t8:110_7": "Kathetabbamupāyaṁ dassetumāha ‘‘tassa passe panaññassa,",
  "tika-vin11t8:110_8": "kathetabbaṁ vijānatā’’ti.",
  "tika-vin11t8:110_9": "Ettha ‘‘ṭhitassā’’ti seso .",
  "tika-vin11t8:110_10": "Tassa samīpavattino kassaci abhāve sajjhāyaṁ adhiṭṭhahitvāpi vattuṁ vaṭṭati.",
  "tika-vin11t8:111_0": "Aṭṭhamanavamadasamāni.",
  "tika-vin11t8:112_0": "Sattamo vaggo.",
  "tika-vin11t8:113_0": "1946.Gacchato puratoti ettha ‘‘pacchato gacchantenā’’ti seso.",
  "tika-vin11t8:113_1": "Pacchato gacchantena purato gacchato pañhaṁ na vattabbanti yojanā.",
  "tika-vin11t8:113_2": "Sace purato gacchanto pañhaṁ pucchati,",
  "tika-vin11t8:113_3": "kiṁ kātabbanti āha ‘‘pacchimassā’’tiādi.",
  "tika-vin11t8:114_0": "1947.",
  "tika-vin11t8:114_1": "Uggahitaṁ dhammaṁ purato gacchantena saddhiṁ pacchato gacchanto sajjhāyati,",
  "tika-vin11t8:114_2": "vaṭṭatīti yojanā.",
  "tika-vin11t8:114_3": "Samameva gacchato yugaggāhaṁ kathetuṁ vaṭṭatīti yojanā.",
  "tika-vin11t8:114_4": "Yugaggāhanti aññamaññaṁ.",
  "tika-vin11t8:114_5": "Aññamañña-saddapariyāyo hi yugaggāha-saddo.",
  "tika-vin11t8:115_0": "Paṭhamaṁ.",
  "tika-vin11t8:116_0": "1948.",
  "tika-vin11t8:116_1": "Sakaṭamagge ekekassa cakkassa pathena gacchanto ekekassa cakkassa pathena samaṁ gacchato dhammaṁ desetuṁ vaṭṭati.",
  "tika-vin11t8:116_2": "Uppathenāpi gacchanto uppathena samaṁ gacchantassa dhammaṁ desetuṁ vaṭṭatīti ajjhāhārayojanā.",
  "tika-vin11t8:116_3": "Uppathenāti amaggena.",
  "tika-vin11t8:116_4": "Evaṁ anāpattivisaye dassite tabbipariyāyato āpattivisayo dassitoyevāti veditabbo.",
  "tika-vin11t8:117_0": "Dutiyaṁ.",
  "tika-vin11t8:118_0": "1949.Tatiye natthi vattabbanti ‘‘na ṭhito agilāno uccāraṁ vā passāvaṁ vā karissāmī’’ti (pāci.",
  "tika-vin11t8:118_1": "651) etassa vinicchayo yathārutavasena suviññeyyoti katvā vuttaṁ.",
  "tika-vin11t8:118_2": "Sace paṭicchannaṁ ṭhānaṁ gacchantassa sahasā uccāro vā passāvo vā nikkhamati,",
  "tika-vin11t8:118_3": "asañcicca kato nāma, anāpatti.",
  "tika-vin11t8:118_4": "Ayamettha viseso daṭṭhabbo.",
  "tika-vin11t8:118_5": "Siṅghāṇikāya kheḷeneva saṅgahitattepi bāttiṁsakoṭṭhāsesu visuṁyeva dassito eko koṭṭhāsoti sikkhāpadesu",
  "tika-vin11t8:118_6": "avuttampi saṅgahetvā āha ‘‘uccārādicatukka’’nti.",
  "tika-vin11t8:119_0": "1950.",
  "tika-vin11t8:119_1": "Ettha haritaṁ nāma idanti dassetumāha ‘‘jīvarukkhassā’’tiādi.",
  "tika-vin11t8:119_2": "Rukkhassāti upalakkhaṇaṁ jīvamānakatiṇalatādīnampi hariteyeva saṅgahitattā.",
  "tika-vin11t8:119_3": "‘‘Dissamānaṁ gacchatī’’ti vacaneneva adissamānagataṁ aharitanti byatirekato viññāyati.",
  "tika-vin11t8:119_4": "Sākhā vā bhūmilaggā dissamānā gacchati,",
  "tika-vin11t8:119_5": "taṁ sabbaṁ haritamevāti yojanā.",
  "tika-vin11t8:120_0": "1951.",
  "tika-vin11t8:120_1": "Sahasā vaccaṁ nikkhamatevāti sambandho.",
  "tika-vin11t8:120_2": "Assa bhikkhuno.",
  "tika-vin11t8:120_3": "Vaccanti upalakkhaṇaṁ passāvādīnampi dassitattā.",
  "tika-vin11t8:120_4": "Vaṭṭatīti ettha ‘‘gilānaṭṭhāne ṭhitattā’’ti seso.",
  "tika-vin11t8:121_0": "1952.Palālaṇḍupake vāpīti palālacumbaṭakepi.",
  "tika-vin11t8:121_1": "Ettha ‘‘appaharitaṁ alabhantenā’’ti seso.",
  "tika-vin11t8:121_2": "Kismiñcīti sukkhatiṇādimhi kismiñci.",
  "tika-vin11t8:121_3": "Taṁ vaccaṁ pacchā haritaṁ ottharati,",
  "tika-vin11t8:121_4": "vaṭṭatīti yojanā.",
  "tika-vin11t8:122_0": "1953.Etīti pavisati. Etthāti imasmiṁ sikkhāpade. ‘‘Kheḷena eva cā’’ti padacchedo.",
  "tika-vin11t8:123_0": "Tatiyacatutthāni.",
  "tika-vin11t8:124_0": "1954.Vaccakuṭisamuddādiudakesūti ettha ādi-saddena sabbaṁ aparibhogajalaṁ saṅgaṇhāti.",
  "tika-vin11t8:124_1": "Teneva ‘‘tesaṁ aparibhogattā’’ti aparibhogattameva kāraṇamāha.",
  "tika-vin11t8:125_0": "1955.Udakogheti ettha ‘‘jāte’’ti seso.",
  "tika-vin11t8:125_1": "Ajalanti ajalaṭṭhānaṁ.",
  "tika-vin11t8:125_2": "Jaleti paribhogārahajale.",
  "tika-vin11t8:125_3": "Idhāpi thalakato udakaṁ ottharati, anāpatti.",
  "tika-vin11t8:126_0": "Pañcamaṁ.",
  "tika-vin11t8:127_0": "Aṭṭhamo vaggo.",
  "tika-vin11t8:128_0": "1956-7.",
  "tika-vin11t8:128_1": "Pakiṇṇakavinicchayaṁ dassetumāha ‘‘samuṭṭhānādayo’’tiādi.",
  "tika-vin11t8:128_2": "Ñeyyāti vakkhamānanayena veditabbā.",
  "tika-vin11t8:128_3": "Etthāti etesu sekhiyesu.",
  "tika-vin11t8:128_4": "Ujjagghikā ādi yesanti viggaho,",
  "tika-vin11t8:128_5": "tagguṇasaṁviññāṇoyaṁ bāhiratthasamāso,",
  "tika-vin11t8:128_6": "ujjagghikāappasaddapaṭisaṁyuttāni cattāri sikkhāpadānīti attho.",
  "tika-vin11t8:128_7": "Chamā ca nīcāsanañca ṭhānañca pacchā ca uppatho ca chamānīcāsanaṭṭhānapacchāuppathā,",
  "tika-vin11t8:128_8": "te saddā etesaṁ sikkhāpadānaṁ atthīti tappaṭisaṁyuttāni sikkhāpadāni chamā…pe…",
  "tika-vin11t8:128_9": "uppathavā,",
  "tika-vin11t8:128_10": "chamādipadavantāni pañca sikkhāpadānīti attho.",
  "tika-vin11t8:128_11": "Ettha ṭhāna-saddena ṭhā-dhātusseva rūpattā sikkhāpadāgato ṭhita-saddo gahito.",
  "tika-vin11t8:128_12": "‘‘Dasasū’’ti vattabbe vaṇṇalopena,",
  "tika-vin11t8:128_13": "vibhattivipallāsena vā ‘‘dasā’’ti vuttaṁ.",
  "tika-vin11t8:128_14": "Samanubhāsane samuṭṭhānādīhi etesu dasasu sikkhāpadesu samuṭṭhānādayo tulyā vuttāti yojanā.",
  "tika-vin11t8:129_0": "Kiṁ vuttaṁ hoti?",
  "tika-vin11t8:129_1": "Imāni dasa sikkhāpadāni samanubhāsanasamuṭṭhānāni,",
  "tika-vin11t8:129_2": "ekekamettha kiriyaṁ,",
  "tika-vin11t8:129_3": "saññāvimokkhaṁ,",
  "tika-vin11t8:129_4": "sacittakaṁ,",
  "tika-vin11t8:129_5": "lokavajjaṁ,",
  "tika-vin11t8:129_6": "kāyakammaṁ,",
  "tika-vin11t8:129_7": "vacīkammaṁ,",
  "tika-vin11t8:129_8": "akusalacittaṁ,",
  "tika-vin11t8:129_9": "dukkhavedananti vuttaṁ hoti.",
  "tika-vin11t8:130_0": "1958-9.‘‘Chatta’’ntiādīni sikkhāpadānaṁ upalakkhaṇapadāni.",
  "tika-vin11t8:130_1": "Etāni ekādasa sikkhāpadāni samuṭṭhānādinā pana dhammadesanena tulyāva sadisā evāti yojanā.",
  "tika-vin11t8:130_2": "Idaṁ vuttaṁ hoti –",
  "tika-vin11t8:130_3": "imāni ekādasa sikkhāpadāni dhammadesanāsamuṭṭhānāni,",
  "tika-vin11t8:130_4": "kiriyākiriyāni,",
  "tika-vin11t8:130_5": "saññāvimokkhāni,",
  "tika-vin11t8:130_6": "sacittakāni,",
  "tika-vin11t8:130_7": "lokavajjāni,",
  "tika-vin11t8:130_8": "vacīkammāni,",
  "tika-vin11t8:130_9": "akusalacittāni,",
  "tika-vin11t8:130_10": "dukkhavedanānīti.",
  "tika-vin11t8:131_0": "Sūpodanena viññattīti sūpodana-saddena lakkhitaṁ viññattisikkhāpadaṁ.",
  "tika-vin11t8:131_1": "Viññattisikkhāpadānaṁ bahuttā idameva visesitaṁ.",
  "tika-vin11t8:131_2": "Theyyasatthasamaṁ matanti samuṭṭhānādīhi theyyasatthasikkhāpadena samānaṁ matanti attho.",
  "tika-vin11t8:131_3": "Idaṁ vuttaṁ hoti –",
  "tika-vin11t8:131_4": "sūpodanaviññattisikkhāpadaṁ theyyasatthasamuṭṭhānaṁ, kiriyaṁ,",
  "tika-vin11t8:131_5": "saññāvimokkhaṁ,",
  "tika-vin11t8:131_6": "sacittakaṁ,",
  "tika-vin11t8:131_7": "lokavajjaṁ,",
  "tika-vin11t8:131_8": "kāyakammaṁ,",
  "tika-vin11t8:131_9": "vacīkammaṁ,",
  "tika-vin11t8:131_10": "akusalacittaṁ,",
  "tika-vin11t8:131_11": "dukkhavedananti.",
  "tika-vin11t8:132_0": "1960.Avasesā tipaññāsāti avasesāni tepaññāsasikkhāpadāni.",
  "tika-vin11t8:132_1": "Samānā paṭhamena tūti paṭhamena pārājikena samuṭṭhānādito samānānīti attho,",
  "tika-vin11t8:132_2": "paṭhamapārājikasadisasamuṭṭhānānīti vuttaṁ hoti.",
  "tika-vin11t8:132_3": "‘‘Anāpatti āpadāsū’’ti padacchedo.",
  "tika-vin11t8:132_4": "Parimaṇḍalaṁ nivāsetvā,",
  "tika-vin11t8:132_5": "pārupitvā carantānaṁ corupaddavādi āpadā nāma.",
  "tika-vin11t8:132_6": "Api-saddena nadisantaraṇādiṁ saṅgaṇhāti.",
  "tika-vin11t8:132_7": "Sekhiyesu sabbesūti yebhuyyavasena vuttaṁ.",
  "tika-vin11t8:133_0": "1961.",
  "tika-vin11t8:133_1": "‘‘Na ujjhānasaññī paresaṁ pattaṁ olokessāmī’’tiādīnaṁ (pāci.",
  "tika-vin11t8:133_2": "614) imassa anāpattivārassa asambhavato na panāgatoti pāḷiyaṁ na vutto.",
  "tika-vin11t8:133_3": "Tassāpi yathāvatthukāva āpattiyo daṭṭhabbā.",
  "tika-vin11t8:134_0": "Iti vinayatthasārasandīpaniyā",
  "tika-vin11t8:135_0": "Vinayavinicchayavaṇṇanāya",
  "tika-vin11t8:136_0": "Sekhiyakathāvaṇṇanā niṭṭhitā.",
  "tika-vin11t8:137_0": "1962.",
  "tika-vin11t8:137_1": "Yo imaṁ vinicchayaṁ viditvā ṭhito,",
  "tika-vin11t8:137_2": "so hi yasmā vinaye visārado hoti,",
  "tika-vin11t8:137_3": "vinītamānaso ca hoti,",
  "tika-vin11t8:137_4": "parehi duppadhaṁsiyo ca hoti,",
  "tika-vin11t8:137_5": "tato tasmā kāraṇā samāhito satataṁ imaṁ vinayavinicchayaṁ sikkheyyāti yojanā.",
  "tika-vin11t8:138_0": "Tattha imaṁ vinicchayaṁ viditvāti sabbalokiyalokuttaraguṇasampattinidānaṁ imaṁ vinayavinicchayaṁ atthato, ganthato,",
  "tika-vin11t8:138_1": "vinicchayato ca sakkaccaṁ ñatvā.",
  "tika-vin11t8:138_2": "Visāradoti sārajjanaṁ sārado,",
  "tika-vin11t8:138_3": "vigato sārado assāti visārado,",
  "tika-vin11t8:138_4": "vinayapariyattiyā,",
  "tika-vin11t8:138_5": "āpattādivibhāge ca nibbhayo nirāsaṅkoti vuttaṁ hoti.",
  "tika-vin11t8:138_6": "Na kevalaṁ imassa jānane esova ānisaṁso,",
  "tika-vin11t8:138_7": "atha kho vinītamānaso ca hoti,",
  "tika-vin11t8:138_8": "saṁyatacitto hotīti attho.",
  "tika-vin11t8:138_9": "Soti imaṁ vinicchayaṁ sakkaccaṁ viditvā ṭhito bhikkhu.",
  "tika-vin11t8:138_10": "Parehīti imaṁ ajānantehi aññehi.",
  "tika-vin11t8:138_11": "Duppadhaṁsiyo ca hotīti anabhibhavanīyo ca hoti.",
  "tika-vin11t8:139_0": "Tatoti tasmā vinaye visāradatādisabbaguṇasampannahetuttā.",
  "tika-vin11t8:139_1": "Hīti yasmāti attho.",
  "tika-vin11t8:139_2": "Sikkheti sajjhāyanasavanādivasena sikkheyya,",
  "tika-vin11t8:139_3": "uggaṇheyyāti attho.",
  "tika-vin11t8:139_4": "‘‘Satata’’nti iminā sabbatthakakammaṭṭhāne viya etthāpi satatābhiyogo kātabboti dasseti.",
  "tika-vin11t8:139_5": "Vikkhittassa yathābhūtapaṭivedhābhāvato tappaṭipakkhāya ekaggatāya niyojento āha ‘‘samāhito’’ti,",
  "tika-vin11t8:139_6": "sammā vinayavinicchaye āhito patiṭṭhito ekaggacittoti vuttaṁ hoti.",
  "tika-vin11t8:139_7": "Yathāha ‘‘avikkhittassāyaṁ dhammo,",
  "tika-vin11t8:139_8": "nāyaṁ dhammo vikkhittassā’’ti.",
  "tika-vin11t8:140_0": "1963.",
  "tika-vin11t8:140_1": "Evaṁ imāya gāthāya vuttamevatthaṁ pakārantarenāpi dassetumāha ‘‘ima’’ntiādi.",
  "tika-vin11t8:140_2": "Teti apekkhitvā ‘‘ye’’ti labbhati.",
  "tika-vin11t8:140_3": "Ye therā vā navā vā majjhimā vā.",
  "tika-vin11t8:140_4": "Paramanti amatamahānibbānappattiyā mūlakāraṇassa sīlassa pakāsanato uttamaṁ.",
  "tika-vin11t8:140_5": "Asaṁkaranti nikāyantaraladdhīhi asammissaṁ.",
  "tika-vin11t8:140_6": "Saṁkaranti vuttappakāraguṇopetattā kāyacittasukhakāraṇaṁ sammukhaṁ karotīti saṁkaraṁ.",
  "tika-vin11t8:140_7": "Savanāmatanti saddarasādiyogena kaṇṇarasāyanaṁ.",
  "tika-vin11t8:140_8": "Amatanti tatoyeva amataṁ sumadhuraṁ.",
  "tika-vin11t8:140_9": "Amatamahānibbānāvahattā vā phalūpacārena amataṁ.",
  "tika-vin11t8:140_10": "Imaṁ vinayavinicchayaṁ.",
  "tika-vin11t8:140_11": "Aveccāti sakkaccaṁ viditvā.",
  "tika-vin11t8:140_12": "Adhiketi adhisīlādisikkhattayappakāsanena ukkaṭṭhe.",
  "tika-vin11t8:140_13": "Hiteti lokiyalokuttarasukhahetuttena hite.",
  "tika-vin11t8:140_14": "Hinoti attano phalanti ‘‘hita’’nti sukhahetu vuccati.",
  "tika-vin11t8:140_15": "Kalisāsaneti lobhādikilesaviddhaṁsane.",
  "tika-vin11t8:140_16": "Sāsaneti vinayapariyattisaṅkhātasāsanekadese.",
  "tika-vin11t8:140_17": "Paṭuttanti byattabhāvaṁ.",
  "tika-vin11t8:140_18": "Na yanti na gacchanti.",
  "tika-vin11t8:140_19": "Ke teti katame te.",
  "tika-vin11t8:140_20": "‘‘Na keci santi cā’’ti nissandehe imissā gāthāya attho likhito.",
  "tika-vin11t8:141_0": "Evaṁ ettha atthayojanā veditabbā –",
  "tika-vin11t8:141_1": "paramaṁ uttamaṁ asaṁkaraṁ nikāyantaraladdhīhi asammissaṁ saṁkaraṁ sakalalokiyalokuttarasukhābhinipphādakaṁ",
  "tika-vin11t8:141_2": "savanāmataṁ sotarasāyanaṁ imaṁ vinicchayappakaraṇaṁ avecca sakkaccaṁ viditvā adhike adhisīlādisikkhattayappakāsanena",
  "tika-vin11t8:141_3": "ukkaṭṭhe hite lokiyalokuttarasukhahetubhūte kalisāsane sakalasaṁkilesaviddhaṁsake sāsane vinayapiṭakasaṅkhāte",
  "tika-vin11t8:141_4": "pariyattisāsane ye paṭuttaṁ na yanti,",
  "tika-vin11t8:141_5": "te ke nāmāti yojanā,",
  "tika-vin11t8:141_6": "ye imaṁ pakaraṇaṁ avecca viditvā ṭhitā,",
  "tika-vin11t8:141_7": "te ekaṁsato vinayapiṭake paṭuttaṁ pāpuṇanti yevāti adhippāyo.",
  "tika-vin11t8:142_0": "Iti vinayatthasārasandīpaniyā",
  "tika-vin11t8:143_0": "Vinayavinicchayavaṇṇanāya",
  "tika-vin11t8:144_0": "Bhikkhuvibhaṅgakathāvaṇṇanā niṭṭhitā."
}