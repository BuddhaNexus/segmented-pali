{
  "anya-e0811n4:0_0": "5. Bhāvāvabodha-pañcamapariccheda",
  "anya-e0811n4:1_0": "338.",
  "anya-e0811n4:2_0": " Paṭibhānavatā loka, vohāra’manusārinā;",
  "anya-e0811n4:3_0": "Tato’citya samullāsa, vedinā kavinā paraṁ.",
  "anya-e0811n4:4_0": "339.",
  "anya-e0811n4:5_0": " Ṭhāyisambandhino bhāva, vibhāvā sā’nubhāvakā;",
  "anya-e0811n4:6_0": "Sambajjhanti nibandhā te, rasa’ssādāya sādhunaṁ.",
  "anya-e0811n4:7_0": "Bhāvaadhippāya",
  "anya-e0811n4:8_0": "340.",
  "anya-e0811n4:9_0": " Citta vutti visesā tu, bhāvayanti rase yato;",
  "anya-e0811n4:10_0": "Ratyādayo tato bhāva, saddena parikittitā.",
  "anya-e0811n4:11_0": "Ṭhāyībhāvaadhippāya",
  "anya-e0811n4:12_0": "341.",
  "anya-e0811n4:13_0": " Virodhinā’ññabhāvena, yo bhāvo na tirohito;",
  "anya-e0811n4:14_0": "Sīlena tiṭṭhati’cceso, ‘ṭhāyībhāvo’ti saddito.",
  "anya-e0811n4:15_0": "Ṭhāyībhāvappabhedauddesa",
  "anya-e0811n4:16_0": "342.",
  "anya-e0811n4:17_0": " Rati, hasso, ca soko, ca,",
  "anya-e0811n4:18_0": "Kodhu, ssāhā, bhayaṁ,pi ca;",
  "anya-e0811n4:19_0": "Jigucchā, vimhayo, ceva, samo ca nava ṭhāyino.",
  "anya-e0811n4:20_0": "Byabhicārībhāvaadhippāya",
  "anya-e0811n4:21_0": "343.",
  "anya-e0811n4:22_0": " Tirobhāvā, vibhāvā’di, visesanā’bhimukhyato;",
  "anya-e0811n4:23_0": "Ye te caranti sīlena, te honti byabhicārino.",
  "anya-e0811n4:24_0": "Byabhicāribhāvapabheda",
  "anya-e0811n4:25_0": "344.",
  "anya-e0811n4:26_0": " Nibbedo , takka, saṅkā, sama,",
  "anya-e0811n4:27_0": "Dhiti, jaḷatā, dīnatu, ggā, lasattaṁ,",
  "anya-e0811n4:28_0": "Suttaṁ, tāso, gilānu, ssuka, harisa,",
  "anya-e0811n4:29_0": "Sati, ssā, visādā, bahitthā bahiddhā (ka.);",
  "anya-e0811n4:30_0": "Cintā, gabbā, pamāro, marisa, mada,",
  "anya-e0811n4:31_0": "Matu, mmāda, mohā, vibodho,",
  "anya-e0811n4:32_0": "Niddā, vegā, sabilaṁ, maraṇa,",
  "anya-e0811n4:33_0": "Capalatā sacapalā (ka.), byādhi, tettiṁsa mete.",
  "anya-e0811n4:34_0": "Sattikabhāvaadhippāya",
  "anya-e0811n4:35_0": "345.",
  "anya-e0811n4:36_0": "Samāhita’tta’ppabhavaṁ,",
  "anya-e0811n4:36_1": "sattaṁsatvaṁ (ka.) teno’papāditā;",
  "anya-e0811n4:37_0": "Sattikāsātvikā (ka.) pya’nubhāvatte, visuṁ bhāvā bhavanti te.",
  "anya-e0811n4:38_0": "Sattikabhāvappabheda",
  "anya-e0811n4:39_0": "346.",
  "anya-e0811n4:40_0": " Thambho, paḷaya, romañcā, tathā seda, ssu, vepathu;",
  "anya-e0811n4:41_0": "Vevaṇṇiyaṁ, visaratā, bhāvā’ṭṭhe’te tu sattikā.",
  "anya-e0811n4:42_0": "347.",
  "anya-e0811n4:43_0": " Yadā ratyādayo bhāvā, ṭhitisīlā na honti ce;",
  "anya-e0811n4:44_0": "Tadā sabbepi te bhāvā, bhavanti byabhicārino.",
  "anya-e0811n4:45_0": "348.",
  "anya-e0811n4:46_0": "Vibhāvo kāraṇaṁ tesu, ppattiyu’ddīpane tathā;",
  "anya-e0811n4:47_0": "Yo siyā bodhako tesaṁ,",
  "anya-e0811n4:48_0": "Anubhāvo’ya mīrito.",
  "anya-e0811n4:49_0": "349.",
  "anya-e0811n4:50_0": " Nekahetuṁ manovutti, visesañca vibhāvituṁ;",
  "anya-e0811n4:51_0": "Bhāvaṁ vibhāvā’nubhāvā, vaṇṇiyā bandhane phuṭaṁ.",
  "anya-e0811n4:52_0": "350.",
  "anya-e0811n4:53_0": " Savibhāvā’nubhāvehi, bhāvā te te yathārahaṁ;",
  "anya-e0811n4:54_0": "Vaṇṇanīyā yatho’cityaṁ, lokarūpā’nugāminā.",
  "anya-e0811n4:55_0": "351.",
  "anya-e0811n4:56_0": " Citta vutti visesattā, mānasā sattikā’ṅgato;",
  "anya-e0811n4:57_0": "Bahi nissaṭa sedādi, anubhāvehi vaṇṇiyā.",
  "anya-e0811n4:58_0": "Rasaadhippāya",
  "anya-e0811n4:59_0": "352.",
  "anya-e0811n4:60_0": " Sāmājikāna mānando, yo bandhatthā’nusārinaṁ;",
  "anya-e0811n4:61_0": "Rasīyatīti taññūhi, raso nāmā’ya’mīrito.",
  "anya-e0811n4:62_0": "Rasappabheda",
  "anya-e0811n4:63_0": "353.",
  "anya-e0811n4:64_0": " Savibhāvā, nubhāvehi, sattika,byabhicāribhi;",
  "anya-e0811n4:65_0": "Assādiyatta mānīya, māno ṭhāye’va so raso.",
  "anya-e0811n4:66_0": "354.",
  "anya-e0811n4:67_0": " Siṅgāra,hassa,karuṇā, rudda,vīra,bhayānakā;",
  "anya-e0811n4:68_0": "Bībhaccha,bbhuta,santā, ca, rasā ṭhāyīna nukkamā.",
  "anya-e0811n4:69_0": "355.",
  "anya-e0811n4:70_0": " Dukkharūpe’ya’ mānando, kathaṁ nu karuṇādike?",
  "anya-e0811n4:71_0": "Siyā sotūnamānando,",
  "anya-e0811n4:72_0": "Soko vessantarassa hi.",
  "anya-e0811n4:73_0": "Ṭhāyībhāva niddesa ratiṭṭhāyībhāva",
  "anya-e0811n4:74_0": "356.",
  "anya-e0811n4:75_0": " Ramma,desa, kalā, kāla, vesādi, paṭisevanā;",
  "anya-e0811n4:76_0": "Yuvāna’ññoññarattānaṁ, pamodo rati ruccate.",
  "anya-e0811n4:77_0": "357.",
  "anya-e0811n4:78_0": " Yutyā bhāvānubhāvā te, nibandhā posayanti naṁ;",
  "anya-e0811n4:79_0": "Sopya’yoga, vippayoga, sambhogānaṁ vasā tidhā.",
  "anya-e0811n4:80_0": "Hassaṭṭhāyībhāva",
  "anya-e0811n4:81_0": "358.",
  "anya-e0811n4:82_0": " Vikārā’katiādīhi, attano tha parassa vā;",
  "anya-e0811n4:83_0": "Hasso niddā, samā’lasya, mucchādi,byabhicāribhi;",
  "anya-e0811n4:84_0": "Paripose siyā hasso, bhiyyo’tthipabhutīnaṁ so.",
  "anya-e0811n4:85_0": "Hassappabheda",
  "anya-e0811n4:86_0": "359.",
  "anya-e0811n4:87_0": " Sita miha vikāsi nayanaṁ,",
  "anya-e0811n4:88_0": "Kiñcā’lakkhiya dijaṁ tu taṁ hasitaṁ;",
  "anya-e0811n4:89_0": "Madhurassaraṁ vihasitaṁ, aṁsasirokampamupahasitaṁ.",
  "anya-e0811n4:90_0": "360.",
  "anya-e0811n4:91_0": "Apahasitaṁ sajala’kkhi,",
  "anya-e0811n4:91_1": "vikkhittaṅgaṁ bhavatya’tihasitaṁ;",
  "anya-e0811n4:92_0": "Dve dve kathitā ce’saṁ,",
  "anya-e0811n4:93_0": "Jeṭṭhe majjhe’dhameti ettha majjhe adhameti padacchedo majjhe’dhame ca kamaso.",
  "anya-e0811n4:94_0": "Karuṇaṭṭhāyībhāva",
  "anya-e0811n4:95_0": "361.",
  "anya-e0811n4:96_0": " Sokarūpo tu karuṇo, niṭṭhappatti’ṭṭha nāsato;",
  "anya-e0811n4:97_0": "Tatthā’nubhāvā rudita, paḷaya,tthambhakādayo;",
  "anya-e0811n4:98_0": "Visādā,lasya,maraṇa, cintā’dī byabhicārino.",
  "anya-e0811n4:99_0": "Ruddaṭṭhāyībhāva",
  "anya-e0811n4:100_0": "362.",
  "anya-e0811n4:101_0": " Kodho macchariyā’dīhi, pose tāsa, madādibhi;",
  "anya-e0811n4:102_0": "Nayanā’ruṇatādīhi, ruddo nāma raso bhave.",
  "anya-e0811n4:103_0": "Vīraṭṭhāyībhāva",
  "anya-e0811n4:104_0": "363.",
  "anya-e0811n4:105_0": " Patāpa, vikkamā’dīhu, ssāho ‘vīro’ti saññito;",
  "anya-e0811n4:106_0": "Raṇa,dāna,dayāyogā, vīro’yaṁ tividho bhave;",
  "anya-e0811n4:107_0": "Tevā’nubhāvā dhiti,ma, tyā’dayo byabhicārino.",
  "anya-e0811n4:108_0": "Bhayaṭṭhāyībhāva",
  "anya-e0811n4:109_0": "364.",
  "anya-e0811n4:110_0": " Vikārā,sani,sattā’di, bhayu’kkaṁso bhayānako;",
  "anya-e0811n4:111_0": "Sedā’dayo nubhāve’ttha, tāsā’dī byabhicārino.",
  "anya-e0811n4:112_0": "Jigucchāṭṭhāyībhāva",
  "anya-e0811n4:113_0": "365.",
  "anya-e0811n4:114_0": " Jigucchā rudhirā’dīhi, pūtyā’dīhi virāgato;",
  "anya-e0811n4:115_0": "Bībhaccho khobhanu’bbegī, kamena karuṇāyuto;",
  "anya-e0811n4:116_0": "Nāsā vikūṇanādīhi, saṅkādīhi’ssa posanaṁ.",
  "anya-e0811n4:117_0": "Vimhayaṭṭhāyībhāva",
  "anya-e0811n4:118_0": "366.",
  "anya-e0811n4:119_0": " Ati loka padatthehi, vimhayo’yaṁ raso’bbhuto;",
  "anya-e0811n4:120_0": "Tassā’nubhāvā seda,ssu, sādhuvādā’dayo siyuṁ;",
  "anya-e0811n4:121_0": "Tāsā,vega,dhiti,ppaññā, honte’ttha byabhicārino.",
  "anya-e0811n4:122_0": "Samaṭṭhāyībhāva",
  "anya-e0811n4:123_0": "367.",
  "anya-e0811n4:124_0": " Ṭhāyībhāvo samo mettā, dayā,modā’di sambhavo;",
  "anya-e0811n4:125_0": "Bhāvādīhi ta’dukkaṁso, santo santa nisevito.",
  "anya-e0811n4:126_0": "Iti saṅgharakkhita mahāsāmiviracite subodhālaṅkāre",
  "anya-e0811n4:127_0": "Rasabhāvā’vabodho nāma",
  "anya-e0811n4:128_0": "Pañcamo paricchedo.",
  "anya-e0811n4:129_0": "Subodhālaṅkāro samatto."
}