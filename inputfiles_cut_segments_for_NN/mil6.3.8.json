{
  "mil6.3.8:0.1_0": "Milindapañha",
  "mil6.3.8:0.2_0": "Anumānapañha",
  "mil6.3.8:0.3_0": "Vessantaravagga",
  "mil6.3.8:0.4_0": "8. Dhammābhisamayapañha",
  "mil6.3.8:1.1_0": "“Bhante nāgasena,",
  "mil6.3.8:1.1_1": "ye te sammā paṭipajjanti,",
  "mil6.3.8:1.1_2": "tesaṁ sabbesaṁyeva dhammābhisamayo hoti,",
  "mil6.3.8:1.1_3": "udāhu kassaci na hotī”ti?",
  "mil6.3.8:1.2_0": "“Kassaci, mahārāja, hoti, kassaci na hotī”ti.",
  "mil6.3.8:1.3_0": "“Kassa, bhante, hoti, kassa na hotī”ti?",
  "mil6.3.8:1.4_0": "“Tiracchānagatassa, mahārāja,",
  "mil6.3.8:1.4_1": "suppaṭipannassāpi dhammābhisamayo na hoti,",
  "mil6.3.8:1.4_2": "pettivisayūpapannassa …",
  "mil6.3.8:1.4_3": "micchādiṭṭhikassa …",
  "mil6.3.8:1.4_4": "kuhakassa …",
  "mil6.3.8:1.4_5": "mātughātakassa …",
  "mil6.3.8:1.4_6": "pitughātakassa …",
  "mil6.3.8:1.4_7": "arahantaghātakassa …",
  "mil6.3.8:1.4_8": "saṅghabhedakassa …",
  "mil6.3.8:1.4_9": "lohituppādakassa …",
  "mil6.3.8:1.4_10": "theyyasaṁvāsakassa …",
  "mil6.3.8:1.4_11": "titthiyapakkantassa …",
  "mil6.3.8:1.4_12": "bhikkhunidūsakassa …",
  "mil6.3.8:1.4_13": "terasannaṁ garukāpattīnaṁ aññataraṁ āpajjitvā avuṭṭhitassa …",
  "mil6.3.8:1.4_14": "paṇḍakassa …",
  "mil6.3.8:1.4_15": "ubhatobyañjanakassa suppaṭipannassāpi dhammābhisamayo na hoti …",
  "mil6.3.8:1.4_16": "yopi manussadaharako ūnakasattavassiko,",
  "mil6.3.8:1.4_17": "tassa suppaṭipannassāpi dhammābhisamayo na hoti.",
  "mil6.3.8:1.5_0": "Imesaṁ kho, mahārāja, soḷasannaṁ puggalānaṁ suppaṭipannānampi dhammābhisamayo na hotī”ti.",
  "mil6.3.8:2.1_0": "“Bhante nāgasena,",
  "mil6.3.8:2.1_1": "ye te pannarasa puggalā viruddhāyeva,",
  "mil6.3.8:2.1_2": "tesaṁ dhammābhisamayo hotu vā mā vā hotu,",
  "mil6.3.8:2.1_3": "atha kena kāraṇena manussadaharakassa ūnakasattavassikassa suppaṭipannassāpi dhammābhisamayo na hoti?",
  "mil6.3.8:2.2_0": "Ettha tāva pañho bhavati ‘nanu nāma daharakassa na rāgo hoti,",
  "mil6.3.8:2.2_1": "na doso hoti,",
  "mil6.3.8:2.2_2": "na moho hoti,",
  "mil6.3.8:2.2_3": "na māno hoti,",
  "mil6.3.8:2.2_4": "na micchādiṭṭhi hoti,",
  "mil6.3.8:2.2_5": "na arati hoti,",
  "mil6.3.8:2.2_6": "na kāmavitakko hoti,",
  "mil6.3.8:2.2_7": "amissito kilesehi,",
  "mil6.3.8:2.2_8": "so nāma daharako yutto ca patto ca arahati ca cattāri saccāni ekappaṭivedhena paṭivijjhitun’”ti.",
  "mil6.3.8:3.1_0": "“Taññevettha, mahārāja, kāraṇaṁ,",
  "mil6.3.8:3.1_1": "yenāhaṁ kāraṇena bhaṇāmi ‘ūnakasattavassikassa suppaṭipannassāpi dhammābhisamayo na hotī’ti.",
  "mil6.3.8:3.2_0": "Yadi, mahārāja,",
  "mil6.3.8:3.2_1": "ūnakasattavassiko rajanīye rajjeyya,",
  "mil6.3.8:3.2_2": "dussanīye dusseyya,",
  "mil6.3.8:3.2_3": "mohanīye muyheyya,",
  "mil6.3.8:3.2_4": "madanīye majjeyya,",
  "mil6.3.8:3.2_5": "diṭṭhiṁ vijāneyya,",
  "mil6.3.8:3.2_6": "ratiñca aratiñca vijāneyya,",
  "mil6.3.8:3.2_7": "kusalākusalaṁ vitakkeyya,",
  "mil6.3.8:3.2_8": "bhaveyya tassa dhammābhisamayo, api ca, mahārāja,",
  "mil6.3.8:3.2_9": "ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ,",
  "mil6.3.8:3.2_10": "asaṅkhatā nibbānadhātu garukā bhārikā vipulā mahatī.",
  "mil6.3.8:3.3_0": "Ūnakasattavassiko, mahārāja,",
  "mil6.3.8:3.3_1": "tena dubbalena cittena parittakena mandena avibhūtena na sakkoti garukaṁ bhārikaṁ vipulaṁ mahatiṁ asaṅkhataṁ nibbānadhātuṁ paṭivijjhituṁ.",
  "mil6.3.8:4.1_0": "Yathā, mahārāja,",
  "mil6.3.8:4.1_1": "sinerupabbatarājā garuko bhāriko vipulo mahanto,",
  "mil6.3.8:4.1_2": "api nu kho taṁ, mahārāja,",
  "mil6.3.8:4.1_3": "puriso attano pākatikena thāmabalavīriyena sakkuṇeyya sinerupabbatarājānaṁ uddharitun”ti?",
  "mil6.3.8:4.2_0": "“Na hi, bhante”ti.",
  "mil6.3.8:4.3_0": "“Kena kāraṇena, mahārājā”ti?",
  "mil6.3.8:4.4_0": "“Dubbalattā, bhante, purisassa, mahantattā sinerupabbatarājassā”ti.",
  "mil6.3.8:4.5_0": "“Evameva kho, mahārāja,",
  "mil6.3.8:4.5_1": "ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ,",
  "mil6.3.8:4.5_2": "asaṅkhatā nibbānadhātu garukā bhārikā vipulā mahatī.",
  "mil6.3.8:4.6_0": "Ūnakasattavassiko tena dubbalena cittena parittena mandena avibhūtena na sakkoti garukaṁ bhārikaṁ vipulaṁ",
  "mil6.3.8:4.6_1": "mahatiṁ asaṅkhataṁ nibbānadhātuṁ paṭivijjhituṁ,",
  "mil6.3.8:4.6_2": "tena kāraṇena ūnakasattavassikassa suppaṭipannassāpi dhammābhisamayo na hoti.",
  "mil6.3.8:5.1_0": "Yathā vā pana, mahārāja,",
  "mil6.3.8:5.1_1": "ayaṁ mahāpathavī dīghā āyatā puthulā vitthatā visālā vitthiṇṇā vipulā mahantā,",
  "mil6.3.8:5.1_2": "api nu kho taṁ, mahārāja,",
  "mil6.3.8:5.1_3": "mahāpathaviṁ sakkā parittakena udakabindukena temetvā udakacikkhallaṁ kātun”ti?",
  "mil6.3.8:5.2_0": "“Na hi, bhante”ti.",
  "mil6.3.8:5.3_0": "“Kena kāraṇena, mahārājā”ti?",
  "mil6.3.8:5.4_0": "“Parittattā, bhante, udakabindussa, mahantattā mahāpathaviyā”ti.",
  "mil6.3.8:5.5_0": "“Evameva kho, mahārāja,",
  "mil6.3.8:5.5_1": "ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ,",
  "mil6.3.8:5.5_2": "asaṅkhatā nibbānadhātu dīghā āyatā puthulā vitthatā visālā vitthiṇṇā vipulā mahantā.",
  "mil6.3.8:5.6_0": "Ūnakasattavassiko tena dubbalena cittena parittakena mandena avibhūtena na sakkoti mahatiṁ asaṅkhataṁ nibbānadhātuṁ paṭivijjhituṁ,",
  "mil6.3.8:5.6_1": "tena kāraṇena ūnakasattavassikassa suppaṭipannassāpi dhammābhisamayo na hoti.",
  "mil6.3.8:6.1_0": "Yathā vā pana, mahārāja,",
  "mil6.3.8:6.1_1": "abaladubbalaparittaappathokamandaggi bhaveyya,",
  "mil6.3.8:6.1_2": "api nu kho, mahārāja,",
  "mil6.3.8:6.1_3": "tāvatakena mandena agginā sakkā sadevake loke andhakāraṁ vidhamitvā ālokaṁ dassetun”ti?",
  "mil6.3.8:6.2_0": "“Na hi, bhante”ti.",
  "mil6.3.8:6.3_0": "“Kena kāraṇena, mahārājā”ti?",
  "mil6.3.8:6.4_0": "“Mandattā, bhante, aggissa, lokassa mahantattā”ti.",
  "mil6.3.8:6.5_0": "“Evameva kho, mahārāja,",
  "mil6.3.8:6.5_1": "ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ,",
  "mil6.3.8:6.5_2": "mahatā ca avijjandhakārena pihitaṁ.",
  "mil6.3.8:6.6_0": "Tasmā dukkaraṁ ñāṇālokaṁ dassayituṁ,",
  "mil6.3.8:6.6_1": "tena kāraṇena ūnakasattavassikassa suppaṭipannassāpi dhammābhisamayo na hoti.",
  "mil6.3.8:7.1_0": "Yathā vā pana, mahārāja,",
  "mil6.3.8:7.1_1": "āturo kiso aṇuparimitakāyo sālakakimi hatthināgaṁ tidhā pabhinnaṁ navāyataṁ tivitthataṁ dasapariṇāhaṁ",
  "mil6.3.8:7.1_2": "aṭṭharatanikaṁ sakaṭṭhānamupagataṁ disvā gilituṁ parikaḍḍheyya,",
  "mil6.3.8:7.1_3": "api nu kho so, mahārāja,",
  "mil6.3.8:7.1_4": "sālakakimi sakkuṇeyya taṁ hatthināgaṁ gilitun”ti?",
  "mil6.3.8:7.2_0": "“Na hi, bhante”ti.",
  "mil6.3.8:7.3_0": "“Kena kāraṇena, mahārājā”ti?",
  "mil6.3.8:7.4_0": "“Parittattā, bhante, sālakakimissa, mahantattā hatthināgassā”ti.",
  "mil6.3.8:7.5_0": "“Evameva kho, mahārāja,",
  "mil6.3.8:7.5_1": "ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ,",
  "mil6.3.8:7.5_2": "mahatī asaṅkhatā nibbānadhātu.",
  "mil6.3.8:7.6_0": "So tena dubbalena cittena parittakena mandena avibhūtena na sakkoti mahatiṁ asaṅkhataṁ nibbānadhātuṁ paṭivijjhituṁ,",
  "mil6.3.8:7.6_1": "tena kāraṇena ūnakasattavassikassa suppaṭipannassāpi dhammābhisamayo na hotī”ti.",
  "mil6.3.8:7.7_0": "“Sādhu, bhante nāgasena, evametaṁ tathā sampaṭicchāmī”ti.",
  "mil6.3.8:8.1_0": "Dhammābhisamayapañho aṭṭhamo."
}