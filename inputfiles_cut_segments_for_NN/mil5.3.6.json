{
  "mil5.3.6:0.1_0": "Milindapañha",
  "mil5.3.6:0.2_0": "Meṇḍakapañha",
  "mil5.3.6:0.3_0": "Paṇāmitavagga",
  "mil5.3.6:0.4_0": "6. Piṇḍapātamahapphalapañha",
  "mil5.3.6:1.1_0": "“Bhante nāgasena,",
  "mil5.3.6:1.1_1": "bhāsitampetaṁ dhammasaṅgītikārakehi therehi—",
  "mil5.3.6:2.1_0": "‘Cundassa bhattaṁ bhuñjitvā,",
  "mil5.3.6:2.2_0": "Kammārassāti me sutaṁ;",
  "mil5.3.6:2.3_0": "Ābādhaṁ samphusī dhīro,",
  "mil5.3.6:2.4_0": "Pabāḷhaṁ māraṇantikan’ti.",
  "mil5.3.6:3.1_0": "Puna ca bhagavatā bhaṇitaṁ—",
  "mil5.3.6:3.2_0": "‘dveme, ānanda,",
  "mil5.3.6:3.2_1": "piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā ca.",
  "mil5.3.6:3.3_0": "Katame dve?",
  "mil5.3.6:3.4_0": "Yañca piṇḍapātaṁ paribhuñjitvā tathāgato anuttaraṁ sammāsambodhiṁ abhisambujjhi,",
  "mil5.3.6:3.4_1": "yañca piṇḍapātaṁ paribhuñjitvā tathāgato anupādisesāya nibbānadhātuyā parinibbāyati.",
  "mil5.3.6:3.5_0": "Ime dve piṇḍapātā samasamaphalā samavipākā,",
  "mil5.3.6:3.5_1": "ativiya aññehi piṇḍapātehi mahapphalatarā ca mahānisaṁsatarā cā’ti.",
  "mil5.3.6:3.6_0": "Yadi, bhante nāgasena,",
  "mil5.3.6:3.6_1": "bhagavato cundassa bhattaṁ bhuttāvissa kharo ābādho uppanno,",
  "mil5.3.6:3.6_2": "pabāḷhā ca vedanā pavattā māraṇantikā, tena hi ‘dveme, ānanda,",
  "mil5.3.6:3.6_3": "piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā cā’ti yaṁ vacanaṁ, taṁ micchā.",
  "mil5.3.6:3.7_0": "Yadi dveme piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā ca,",
  "mil5.3.6:3.7_1": "tena hi bhagavato cundassa bhattaṁ bhuttāvissa kharo ābādho uppanno,",
  "mil5.3.6:3.7_2": "pabāḷhā ca vedanā pavattā māraṇantikāti tampi vacanaṁ micchā.",
  "mil5.3.6:3.8_0": "Kiṁ nu kho, bhante nāgasena,",
  "mil5.3.6:3.8_1": "so piṇḍapāto visagatatāya mahapphalo, roguppādakatāya mahapphalo, āyuvināsakatāya mahapphalo,",
  "mil5.3.6:3.8_2": "bhagavato jīvitaharaṇatāya mahapphalo?",
  "mil5.3.6:3.9_0": "Tattha me kāraṇaṁ brūhi paravādānaṁ niggahāya,",
  "mil5.3.6:3.9_1": "etthāyaṁ jano sammūḷho lobhavasena atibahuṁ khāyitena lohitapakkhandikā uppannāti.",
  "mil5.3.6:3.10_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.3.6:4.1_0": "“Bhāsitampetaṁ, mahārāja,",
  "mil5.3.6:4.1_1": "dhammasaṅgītikārakehi therehi—",
  "mil5.3.6:5.1_0": "‘Cundassa bhattaṁ bhuñjitvā,",
  "mil5.3.6:5.2_0": "kammārassāti me sutaṁ;",
  "mil5.3.6:5.3_0": "Ābādhaṁ samphusī dhīro,",
  "mil5.3.6:5.4_0": "pabāḷhaṁ māraṇantikan’ti.",
  "mil5.3.6:6.1_0": "Bhagavatā ca bhaṇitaṁ—",
  "mil5.3.6:6.2_0": "‘dveme, ānanda,",
  "mil5.3.6:6.2_1": "piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā ca.",
  "mil5.3.6:6.3_0": "Katame dve?",
  "mil5.3.6:6.4_0": "Yañca piṇḍapātaṁ paribhuñjitvā tathāgato anuttaraṁ sammāsambodhiṁ abhisambujjhi,",
  "mil5.3.6:6.4_1": "yañca piṇḍapātaṁ paribhuñjitvā tathāgato anupādisesāya nibbānadhātuyā parinibbāyati,",
  "mil5.3.6:6.4_2": "ime dve piṇḍapātā samasamaphalā samavipākā,",
  "mil5.3.6:6.4_3": "ativiya aññehi piṇḍapātehi mahapphalatarā ca mahānisaṁsatarā cā’ti.",
  "mil5.3.6:7.1_0": "So pana piṇḍapāto bahuguṇo anekānisaṁso.",
  "mil5.3.6:7.2_0": "Devatā, mahārāja,",
  "mil5.3.6:7.2_1": "haṭṭhā pasannamānasā ‘ayaṁ bhagavato pacchimo piṇḍapāto’ti dibbaṁ ojaṁ sūkaramaddave ākiriṁsu.",
  "mil5.3.6:7.3_0": "Tañca pana sammāpākaṁ lahupākaṁ manuññaṁ bahurasaṁ jaṭṭharaggitejassa hitaṁ.",
  "mil5.3.6:7.4_0": "Na, mahārāja,",
  "mil5.3.6:7.4_1": "tatonidānaṁ bhagavato koci anuppanno rogo uppanno, api ca, mahārāja,",
  "mil5.3.6:7.4_2": "bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi.",
  "mil5.3.6:8.1_0": "Yathā, mahārāja,",
  "mil5.3.6:8.1_1": "pakatiyā jalamāno aggi aññasmiṁ upādāne dinne bhiyyo pajjalati;",
  "mil5.3.6:8.2_0": "evameva kho, mahārāja,",
  "mil5.3.6:8.2_1": "bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi.",
  "mil5.3.6:9.1_0": "Yathā vā pana, mahārāja,",
  "mil5.3.6:9.1_1": "soto pakatiyā sandamāno abhivuṭṭhe mahāmeghe bhiyyo mahogho udakavāhako hoti;",
  "mil5.3.6:9.2_0": "evameva kho, mahārāja,",
  "mil5.3.6:9.2_1": "bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi.",
  "mil5.3.6:10.1_0": "Yathā vā pana, mahārāja,",
  "mil5.3.6:10.1_1": "pakatiyā abhisannadhātu kucchi aññasmiṁ ajjhoharite bhiyyo āyameyya;",
  "mil5.3.6:10.2_0": "evameva kho, mahārāja,",
  "mil5.3.6:10.2_1": "bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi, natthi, mahārāja, tasmiṁ piṇḍapāte doso,",
  "mil5.3.6:10.2_2": "na ca tassa sakkā dosaṁ āropetun”ti.",
  "mil5.3.6:11.1_0": "“Bhante nāgasena,",
  "mil5.3.6:11.1_1": "kena kāraṇena te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā cā”ti?",
  "mil5.3.6:11.2_0": "“Dhammānumajjanasamāpattivasena, mahārāja,",
  "mil5.3.6:11.2_1": "te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā cā”ti.",
  "mil5.3.6:12.1_0": "“Bhante nāgasena,",
  "mil5.3.6:12.1_1": "katamesaṁ dhammānaṁ anumajjanasamāpattivasena te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā cā”ti?",
  "mil5.3.6:12.2_0": "“Navannaṁ, mahārāja,",
  "mil5.3.6:12.2_1": "anupubbavihārasamāpattīnaṁ anulomappaṭilomasamāpajjanavasena te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahānisaṁsatarā cā”ti.",
  "mil5.3.6:13.1_0": "“Bhante nāgasena,",
  "mil5.3.6:13.1_1": "dvīsuyeva divasesu adhimattaṁ tathāgato navānupubbavihārasamāpattiyo anulomappaṭilomaṁ samāpajjī”ti?",
  "mil5.3.6:13.2_0": "“Āma, mahārājā”ti.",
  "mil5.3.6:14.1_0": "“Acchariyaṁ, bhante nāgasena, abbhutaṁ, bhante nāgasena.",
  "mil5.3.6:14.2_0": "Yaṁ imasmiṁ buddhakkhette asadisaṁ paramadānaṁ,",
  "mil5.3.6:14.2_1": "tampi imehi dvīhi piṇḍapātehi agaṇitaṁ.",
  "mil5.3.6:14.3_0": "Acchariyaṁ, bhante nāgasena, abbhutaṁ, bhante nāgasena.",
  "mil5.3.6:14.4_0": "Yāva mahantā navānupubbavihārasamāpattiyo,",
  "mil5.3.6:14.4_1": "yatra hi nāma navānupubbavihārasamāpattivasena dānaṁ mahapphalataraṁ hoti mahānisaṁsatarañca.",
  "mil5.3.6:14.5_0": "Sādhu, bhante nāgasena,",
  "mil5.3.6:14.5_1": "evametaṁ tathā sampaṭicchāmī”ti.",
  "mil5.3.6:15.1_0": "Piṇḍapātamahapphalapañho chaṭṭho."
}