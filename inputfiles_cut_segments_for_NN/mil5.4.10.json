{
  "mil5.4.10:0.1_0": "Milindapañha",
  "mil5.4.10:0.2_0": "Meṇḍakapañha",
  "mil5.4.10:0.3_0": "Sabbaññutañāṇavagga",
  "mil5.4.10:0.4_0": "10 Buddhasabbaññubhāvapañha",
  "mil5.4.10:1.1_0": "“Bhante nāgasena, tumhe bhaṇatha—",
  "mil5.4.10:1.2_0": "‘tathāgato sabbaññū’ti.",
  "mil5.4.10:1.3_0": "Puna ca bhaṇatha—",
  "mil5.4.10:1.4_0": "‘tathāgatena sāriputtamoggallānappamukhe bhikkhusaṅghe paṇāmite cātumeyyakā ca sakyā brahmā ca sahampati bījūpamañca vacchataruṇūpamañca upadassetvā bhagavantaṁ pasādesuṁ khamāpesuṁ nijjhattaṁ akaṁsū’ti.",
  "mil5.4.10:1.5_0": "Kiṁ nu kho, bhante nāgasena,",
  "mil5.4.10:1.5_1": "aññātā tā upamā tathāgatassa,",
  "mil5.4.10:1.5_2": "yāhi tathāgato upamāhi orato khamito upasanto nijjhattaṁ gato?",
  "mil5.4.10:1.6_0": "Yadi, bhante nāgasena,",
  "mil5.4.10:1.6_1": "tathāgatassa tā upamā aññātā, tena hi buddho asabbaññū, yadi ñātā,",
  "mil5.4.10:1.6_2": "tena hi okassa pasayha vīmaṁsāpekkho paṇāmesi,",
  "mil5.4.10:1.6_3": "tena hi tassa akāruññatā sambhavati.",
  "mil5.4.10:1.7_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.4.10:2.1_0": "“Sabbaññū, mahārāja, tathāgato,",
  "mil5.4.10:2.1_1": "tāhi ca upamāhi bhagavā pasanno orato khamito upasanto nijjhattaṁ gato.",
  "mil5.4.10:2.2_0": "Dhammassāmī, mahārāja, tathāgato,",
  "mil5.4.10:2.2_1": "tathāgatappavediteheva te opammehi tathāgataṁ ārādhesuṁ tosesuṁ pasādesuṁ,",
  "mil5.4.10:2.2_2": "tesañca tathāgato pasanno ‘sādhū’ti abbhānumodi.",
  "mil5.4.10:3.1_0": "Yathā, mahārāja,",
  "mil5.4.10:3.1_1": "itthī sāmikassa santakeneva dhanena sāmikaṁ ārādheti toseti pasādeti,",
  "mil5.4.10:3.1_2": "tañca sāmiko ‘sādhū’ti abbhānumodati;",
  "mil5.4.10:3.2_0": "evameva kho, mahārāja,",
  "mil5.4.10:3.2_1": "cātumeyyakā ca sakyā brahmā ca sahampati tathāgatappavediteheva opammehi tathāgataṁ ārādhesuṁ tosesuṁ pasādesuṁ,",
  "mil5.4.10:3.2_2": "tesañca tathāgato pasanno ‘sādhū’ti abbhānumodi.",
  "mil5.4.10:4.1_0": "Yathā vā pana, mahārāja,",
  "mil5.4.10:4.1_1": "kappako rañño santakeneva suvaṇṇaphaṇakena rañño uttamaṅgaṁ pasādhayamāno rājānaṁ ārādheti toseti pasādeti,",
  "mil5.4.10:4.1_2": "tassa ca rājā pasanno ‘sādhū’ti abbhānumodati, yathicchitamanuppadeti;",
  "mil5.4.10:4.2_0": "evameva kho, mahārāja,",
  "mil5.4.10:4.2_1": "cātumeyyakā ca sakyā brahmā ca sahampati tathāgatappavediteheva opammehi tathāgataṁ ārādhesuṁ tosesuṁ pasādesuṁ,",
  "mil5.4.10:4.2_2": "tesañca tathāgato pasanno ‘sādhū’ti abbhānumodi.",
  "mil5.4.10:5.1_0": "Yathā vā pana, mahārāja,",
  "mil5.4.10:5.1_1": "saddhivihāriko upajjhāyābhataṁ piṇḍapātaṁ gahetvā upajjhāyassa upanāmento upajjhāyaṁ ārādheti toseti pasādeti,",
  "mil5.4.10:5.1_2": "tañca upajjhāyo pasanno ‘sādhū’ti abbhānumodati;",
  "mil5.4.10:5.2_0": "evameva kho, mahārāja,",
  "mil5.4.10:5.2_1": "cātumeyyakā ca sakyā brahmā ca sahampati tathāgatappavediteheva opammehi tathāgataṁ ārādhesuṁ tosesuṁ pasādesuṁ,",
  "mil5.4.10:5.2_2": "tesañca tathāgato pasanno ‘sādhū’ti abbhānumoditvā sabbadukkhaparimuttiyā dhammaṁ desesī”ti.",
  "mil5.4.10:5.3_0": "“Sādhu, bhante nāgasena,",
  "mil5.4.10:5.3_1": "evametaṁ tathā sampaṭicchāmī”ti.",
  "mil5.4.10:6.1_0": "Buddhasabbaññubhāvapañho dasamo.",
  "mil5.4.10:7.1_0": "Sabbaññutañāṇavaggo catuttho.",
  "mil5.4.10:8.1_0": "Imasmiṁ vagge dasa pañhā."
}