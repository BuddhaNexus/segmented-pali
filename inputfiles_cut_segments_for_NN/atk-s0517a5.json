{
  "atk-s0517a5:0_0": "4. Indriyakathā",
  "atk-s0517a5:1_0": "1. Paṭhamasuttantaniddesavaṇṇanā",
  "atk-s0517a5:2_0": "184.",
  "atk-s0517a5:2_1": "Idāni ānāpānassatikathānantaraṁ kathitāya indriyakathāya apubbatthānuvaṇṇanā anuppattā.",
  "atk-s0517a5:2_2": "Ayañhi indriyakathā ānāpānassatibhāvanāya upakārakānaṁ indriyānaṁ abhāve ānāpānassatibhāvanāya abhāvato",
  "atk-s0517a5:2_3": "tadupakārakānaṁ indriyānaṁ visodhanādividhidassanatthaṁ ānāpānassatikathānantaraṁ kathitāti tañca kathetabbaṁ",
  "atk-s0517a5:2_4": "indriyakathaṁ attanā bhagavato sammukhā sutaṁ viññātādhippāyasuttantikadesanaṁ pubbaṅgamaṁ katvā tadatthappakāsanavasena",
  "atk-s0517a5:2_5": "kathetukāmo paṭhamaṁ tāva evaṁ me sutantiādimāha.",
  "atk-s0517a5:3_0": "Tattha evanti nipātapadaṁ.",
  "atk-s0517a5:3_1": "Metiādīni nāmapadāni.",
  "atk-s0517a5:3_2": "Viharatīti ettha vi-iti upasaggapadaṁ,",
  "atk-s0517a5:3_3": "haratīti ākhyātapadanti iminā tāva nayena padavibhāgo veditabbo.",
  "atk-s0517a5:4_0": "Atthato pana upamūpadesagarahapasaṁsanākāravacanaggahaṇesu evaṁ-saddo dissati nidassanatthe ca avadhāraṇatthe ca.",
  "atk-s0517a5:4_1": "Idha pana evaṁsaddo ākāratthe nidassanatthe ca viññujanena pavutto,",
  "atk-s0517a5:4_2": "tatheva avadhāraṇatthe ca.",
  "atk-s0517a5:5_0": "Tattha ākāratthena evaṁsaddena etamatthaṁ dīpeti –",
  "atk-s0517a5:5_1": "nānānayanipuṇamanekajjhāsayasamuṭṭhānaṁ atthabyañjanasampannaṁ vividhapāṭihāriyaṁ dhammatthadesanāpaṭivedhagambhīraṁ",
  "atk-s0517a5:5_2": "sabbasattānaṁ sakasakabhāsānurūpato sotapathamāgacchantaṁ tassa bhagavato vacanaṁ sabbappakārena ko samattho viññātuṁ,",
  "atk-s0517a5:5_3": "sabbathāmena pana sotukāmataṁ janetvāpi evaṁ me sutaṁ,",
  "atk-s0517a5:5_4": "mayāpi ekenākārena sutanti.",
  "atk-s0517a5:6_0": "Nidassanatthena “nāhaṁ sayambhū,",
  "atk-s0517a5:6_1": "na mayā idaṁ sacchikata”nti attānaṁ parimocento “evaṁ me sutaṁ,",
  "atk-s0517a5:6_2": "mayāpi evaṁ suta”nti idāni vattabbaṁ sakalaṁ suttaṁ nidasseti.",
  "atk-s0517a5:7_0": "Avadhāraṇatthena thero sāriputto “etadaggaṁ,",
  "atk-s0517a5:7_1": "bhikkhave,",
  "atk-s0517a5:7_2": "mama sāvakānaṁ bhikkhūnaṁ mahāpaññānaṁ yadidaṁ sāriputto”ti, “nāhaṁ,",
  "atk-s0517a5:7_3": "bhikkhave,",
  "atk-s0517a5:7_4": "aññaṁ ekapuggalampi samanupassāmi,",
  "atk-s0517a5:7_5": "yo evaṁ tathāgatena anuttaraṁ dhammacakkaṁ pavattitaṁ sammadeva anuppavatteti yathayidaṁ,",
  "atk-s0517a5:7_6": "bhikkhave,",
  "atk-s0517a5:7_7": "sāriputto.",
  "atk-s0517a5:7_8": "Sāriputto,",
  "atk-s0517a5:7_9": "bhikkhave,",
  "atk-s0517a5:7_10": "tathāgatena anuttaraṁ dhammacakkaṁ pavattitaṁ sammadeva anuppavattetī”tievamādinā nayena bhagavatā pasatthabhāvānurūpaṁ",
  "atk-s0517a5:7_11": "attano dhāraṇabalaṁ dassento sattānaṁ sotukāmataṁ janeti “evaṁ me sutaṁ,",
  "atk-s0517a5:7_12": "tañca kho atthato vā byañjanato vā anūnamanadhikaṁ, evameva,",
  "atk-s0517a5:7_13": "na aññathā daṭṭhabba”nti.",
  "atk-s0517a5:8_0": "Mesaddo karaṇasampadānasāmiatthesu dissati.",
  "atk-s0517a5:8_1": "Idha pana “mayā sutaṁ,",
  "atk-s0517a5:8_2": "mama suta”nti ca atthadvaye yujjati.",
  "atk-s0517a5:9_0": "Sutanti ayaṁsaddo saupasaggo anupasaggo ca vissutagamanakilinnaupacitaanuyogasotaviññeyyesu dissati viññātepi ca sotadvārānusārena.",
  "atk-s0517a5:9_1": "Idha panassa sotadvārānusārena upadhāritanti vā upadhāraṇanti vā attho.",
  "atk-s0517a5:9_2": "Me-saddassa hi mayātiatthe sati “evaṁ mayā sutaṁ sotadvārānusārena upadhārita”nti yujjati,",
  "atk-s0517a5:9_3": "mamātiatthe sati “evaṁ mama sutaṁ sotadvārānusārena upadhāraṇa”nti yujjati.",
  "atk-s0517a5:10_0": "Apica “evaṁ me suta”nti attanā uppāditabhāvaṁ appaṭijānanto purimasavanaṁ vivaranto “sammukhā paṭiggahitamidaṁ",
  "atk-s0517a5:10_1": "mayā tassa bhagavato catuvesārajjavisāradassa dasabaladharassa āsabhaṭṭhānaṭṭhāyino sīhanādanādino sabbasattuttamassa",
  "atk-s0517a5:10_2": "dhammissarassa dhammarājassa dhammādhipatino dhammadīpassa dhammasaraṇassa saddhammavaracakkavattino",
  "atk-s0517a5:10_3": "sammāsambuddhassa vacanaṁ,",
  "atk-s0517a5:10_4": "na ettha atthe vā dhamme vā pade vā byañjane vā kaṅkhā vā vimati vā kātabbā”ti imasmiṁ dhamme assaddhiyaṁ vināseti,",
  "atk-s0517a5:10_5": "saddhāsampadaṁ uppādetīti.",
  "atk-s0517a5:10_6": "Tenetaṁ vuccati –",
  "atk-s0517a5:11_0": "“Vināsayati assaddhaṁ, saddhaṁ vaḍḍheti sāsane;",
  "atk-s0517a5:12_0": "Evaṁ me sutamiccevaṁ, vadaṁ gotamasāvako”ti.",
  "atk-s0517a5:13_0": "Ekanti gaṇanaparicchedaniddeso.",
  "atk-s0517a5:13_1": "Samayanti paricchinnaniddeso.",
  "atk-s0517a5:13_2": "Ekaṁ samayanti aniyamitaparidīpanaṁ.",
  "atk-s0517a5:13_3": "Tattha samayasaddo –",
  "atk-s0517a5:14_0": "Samavāye khaṇe kāle, samūhe hetudiṭṭhisu;",
  "atk-s0517a5:15_0": "Paṭilābhe pahāne ca, paṭivedhe ca dissati.",
  "atk-s0517a5:16_0": "Idha panassa kālo attho.",
  "atk-s0517a5:16_1": "Tena saṁvaccharautumāsaddhamāsarattindivapubbaṇhamajjhanhikasāyanhapaṭhama- majjhimapacchimayāmamuhuttādīsu",
  "atk-s0517a5:16_2": "kālappabhedabhūtesu samayesu ekaṁ samayanti dīpeti.",
  "atk-s0517a5:17_0": "Tattha kiñcāpi etesu saṁvaccharādīsu samayesu yaṁ yaṁ suttaṁ yamhi yamhi saṁvacchare utumhi māse pakkhe rattibhāge divasabhāge vā vuttaṁ,",
  "atk-s0517a5:17_1": "sabbaṁ taṁ therassa suviditaṁ suvavatthāpitaṁ paññāya.",
  "atk-s0517a5:17_2": "Yasmā pana “evaṁ me sutaṁ asukasaṁvacchare asukautumhi asukamāse asukapakkhe asukarattibhāge asukadivasabhāge",
  "atk-s0517a5:17_3": "vā”ti evaṁ vutte na sakkā sukhena dhāretuṁ vā uddisituṁ vā uddisāpetuṁ vā,",
  "atk-s0517a5:17_4": "bahu ca vattabbaṁ hoti,",
  "atk-s0517a5:17_5": "tasmā ekeneva padena tamatthaṁ samodhānetvā “ekaṁ samaya”nti āha.",
  "atk-s0517a5:18_0": "Ye vā ime gabbhokkantisamayo jātisamayo saṁvegasamayo abhinikkhamanasamayo dukkarakārikasamayo māravijayasamayo",
  "atk-s0517a5:18_1": "abhisambodhisamayo diṭṭhadhammasukhavihārasamayo desanāsamayo parinibbānasamayotievamādayo bhagavato",
  "atk-s0517a5:18_2": "devamanussesu ativiya pakāsā anekakālappabhedā eva samayā,",
  "atk-s0517a5:18_3": "tesu samayesu desanāsamayasaṅkhātaṁ ekaṁ samayanti dīpeti.",
  "atk-s0517a5:18_4": "Yo cāyaṁ ñāṇakaruṇākiccasamayesu karuṇākiccasamayo,",
  "atk-s0517a5:18_5": "attahitaparahitapaṭipattisamayesu parahitapaṭipattisamayo,",
  "atk-s0517a5:18_6": "sannipatitānaṁ karaṇīyadvayasamayesu dhammikathāsamayo,",
  "atk-s0517a5:18_7": "desanāpaṭipattisamayesu desanāsamayo,",
  "atk-s0517a5:18_8": "tesupi samayesu aññataraṁ samayaṁ sandhāya “ekaṁ samaya”nti āha.",
  "atk-s0517a5:19_0": "Yasmā pana “ekaṁ samaya”nti accantasaṁyogattho sambhavati.",
  "atk-s0517a5:19_1": "Yañhi samayaṁ bhagavā imaṁ aññaṁ vā suttantaṁ desesi,",
  "atk-s0517a5:19_2": "accantameva taṁ samayaṁ karuṇāvihārena vihāsi,",
  "atk-s0517a5:19_3": "tasmā tadatthajotanatthaṁ idha upayogavacananiddeso katoti.",
  "atk-s0517a5:20_0": "Tenetaṁ vuccati –",
  "atk-s0517a5:21_0": "“Taṁ taṁ atthamapekkhitvā, bhummena karaṇena ca;",
  "atk-s0517a5:22_0": "Aññatra samayo vutto, upayogena so idhā”ti.",
  "atk-s0517a5:23_0": "Porāṇā pana vaṇṇayanti –",
  "atk-s0517a5:23_1": "“tasmiṁ samaye”ti vā “tena samayenā”ti vā “taṁ samaya”nti vā abhilāpamattabhedo esa,",
  "atk-s0517a5:23_2": "sabbattha bhummamevatthoti.",
  "atk-s0517a5:23_3": "Tasmā “ekaṁ samaya”nti vuttepi “ekasmiṁ samaye”ti attho veditabbo.",
  "atk-s0517a5:24_0": "Bhagavāti garu.",
  "atk-s0517a5:24_1": "Garuñhi loke “bhagavā”ti vadanti.",
  "atk-s0517a5:24_2": "Ayañca sabbaguṇavisiṭṭhatāya sabbasattānaṁ garu,",
  "atk-s0517a5:24_3": "tasmā “bhagavā”ti veditabbo.",
  "atk-s0517a5:24_4": "Porāṇehipi vuttaṁ –",
  "atk-s0517a5:25_0": "“Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0517a5:26_0": "Garu gāravayutto so, bhagavā tena vuccatī”ti.",
  "atk-s0517a5:27_0": "Apica –",
  "atk-s0517a5:28_0": "“Bhāgyavā bhaggavā yutto, bhagehi ca vibhattavā;",
  "atk-s0517a5:29_0": "Bhattavā vantagamano, bhavesu bhagavā tato”ti. –",
  "atk-s0517a5:30_0": "Imissāpi gāthāya vasena assa padassa vitthārato attho veditabbo.",
  "atk-s0517a5:30_1": "So ca visuddhimagge buddhānussatiniddese vuttoyeva.",
  "atk-s0517a5:31_0": "Ettāvatā cettha evanti vacanena desanāsampattiṁ niddisati,",
  "atk-s0517a5:31_1": "me sutanti sāvakasampattiṁ,",
  "atk-s0517a5:31_2": "ekaṁ samayanti kālasampattiṁ,",
  "atk-s0517a5:31_3": "bhagavāti desakasampattiṁ.",
  "atk-s0517a5:32_0": "Sāvatthiyanti ettha ca savatthassa isino nivāsaṭṭhānabhūtā nagarī sāvatthī,",
  "atk-s0517a5:32_1": "yathā kākandī mākandīti evaṁ tāva akkharacintakā.",
  "atk-s0517a5:32_2": "Aṭṭhakathācariyā pana bhaṇanti –",
  "atk-s0517a5:32_3": "yaṁ kiñci manussānaṁ upabhogaparibhogaṁ sabbamettha atthīti sāvatthī,",
  "atk-s0517a5:32_4": "satthasamāyoge ca kiṁ bhaṇḍamatthīti pucchite sabbamatthītipi vacanamupādāya sāvatthī.",
  "atk-s0517a5:33_0": "“Sabbadā sabbūpakaraṇaṁ, sāvatthiyaṁ samohitaṁ;",
  "atk-s0517a5:34_0": "Tasmā sabbamupādāya, sāvatthīti pavuccatī”ti. –",
  "atk-s0517a5:35_0": "Tassaṁ sāvatthiyaṁ.",
  "atk-s0517a5:35_1": "Samīpatthe bhummavacanaṁ.",
  "atk-s0517a5:35_2": "Viharatīti avisesena iriyāpathadibbabrahmaariyavihāresu aññataravihārasamaṅgiparidīpanametaṁ,",
  "atk-s0517a5:35_3": "idha pana ṭhānagamanāsanasayanappabhedesu iriyāpathesu aññatarairiyāpathasamāyogaparidīpanaṁ.",
  "atk-s0517a5:35_4": "Tena ṭhitopi gacchantopi nisinnopi sayānopi bhagavā “viharati”cceva veditabbo.",
  "atk-s0517a5:35_5": "So hi bhagavā ekaṁ iriyāpathabādhanaṁ aññena iriyāpathena vicchinditvā aparipatantamattabhāvaṁ harati pavatteti,",
  "atk-s0517a5:35_6": "tasmā “viharatī”ti vuccati.",
  "atk-s0517a5:36_0": "Jetavaneti ettha attano paccatthikajanaṁ jinātīti jeto,",
  "atk-s0517a5:36_1": "rañño vā attano paccatthikajane jite jātoti jeto,",
  "atk-s0517a5:36_2": "maṅgalakamyatāya vā tassa evaṁnāmameva katanti jeto,",
  "atk-s0517a5:36_3": "vanayatīti vanaṁ,",
  "atk-s0517a5:36_4": "attasampadāya sattānaṁ bhattiṁ kāreti,",
  "atk-s0517a5:36_5": "attani sinehaṁ uppādetīti attho.",
  "atk-s0517a5:36_6": "Vanute iti vā vanaṁ,",
  "atk-s0517a5:36_7": "nānāvidhakusumagandhasammodamattakokilādivihaṅgābhirutehi mandamārutacalitarukkhasākhāviṭapapallavapalāsehi",
  "atk-s0517a5:36_8": "“etha maṁ paribhuñjathā”ti pāṇino yācati viyāti attho.",
  "atk-s0517a5:36_9": "Jetassa vanaṁ jetavanaṁ.",
  "atk-s0517a5:36_10": "Tañhi jetena rājakumārena ropitaṁ saṁvaddhitaṁ paripālitaṁ,",
  "atk-s0517a5:36_11": "so ca tassa sāmī ahosi,",
  "atk-s0517a5:36_12": "tasmā jetavananti vuccati.",
  "atk-s0517a5:36_13": "Tasmiṁ jetavane.",
  "atk-s0517a5:36_14": "Vanañca nāma ropimaṁ sayaṁjātanti duvidhaṁ.",
  "atk-s0517a5:36_15": "Idañca veḷuvanādīni ca ropimāni,",
  "atk-s0517a5:36_16": "andhavanamahāvanādīni sayaṁjātāni.",
  "atk-s0517a5:37_0": "Anāthapiṇḍikassa ārāmeti sudatto nāma so gahapati mātāpitūhi katanāmavasena.",
  "atk-s0517a5:37_1": "Sabbakāmasamiddhatāya pana vigatamaccheratāya karuṇādiguṇasamaṅgitāya ca niccakālaṁ anāthānaṁ piṇḍamadāsi,",
  "atk-s0517a5:37_2": "tena anāthapiṇḍikoti saṅkhaṁ gato.",
  "atk-s0517a5:37_3": "Āramanti ettha pāṇino,",
  "atk-s0517a5:37_4": "visesena vā pabbajitāti ārāmo,",
  "atk-s0517a5:37_5": "tassa pupphaphalādisobhāya nātidūranaccāsannatādipañcavidhasenāsanaṅgasampattiyā ca tato tato āgamma ramanti abhiramanti,",
  "atk-s0517a5:37_6": "anukkaṇṭhitā hutvā nivasantīti attho.",
  "atk-s0517a5:37_7": "Vuttappakārāya vā sampattiyā tattha tattha gatepi attano abbhantaraṁ ānetvā ramāpetīti ārāmo.",
  "atk-s0517a5:37_8": "So hi anāthapiṇḍikena gahapatinā jetassa rājakumārassa hatthato aṭṭhārasahi hiraññakoṭīhi koṭisantharena",
  "atk-s0517a5:37_9": "kīṇitvā aṭṭhārasahi hiraññakoṭīhi senāsanāni kārāpetvā aṭṭhārasahi hiraññakoṭīhi vihāramahaṁ niṭṭhāpetvā",
  "atk-s0517a5:37_10": "evaṁ catupaññāsahiraññakoṭipariccāgena buddhappamukhassa bhikkhusaṅghassa niyyādito,",
  "atk-s0517a5:37_11": "tasmā “anāthapiṇḍikassa ārāmo”ti vuccati.",
  "atk-s0517a5:37_12": "Tasmiṁ anāthapiṇḍikassa ārāme.",
  "atk-s0517a5:38_0": "Ettha ca “jetavane”tivacanaṁ purimasāmiparikittanaṁ,",
  "atk-s0517a5:38_1": "“anāthapiṇḍikassa ārāme”ti pacchimasāmiparikittanaṁ.",
  "atk-s0517a5:38_2": "Kimetesaṁ parikittane payojananti?",
  "atk-s0517a5:38_3": "Puññakāmānaṁ diṭṭhānugatiāpajjanaṁ.",
  "atk-s0517a5:38_4": "Tattha hi dvārakoṭṭhakapāsādamāpane bhūmivikkayaladdhā aṭṭhārasa hiraññakoṭiyo anekakoṭiagghanakā rukkhā ca jetassa pariccāgo,",
  "atk-s0517a5:38_5": "catupaññāsa hiraññakoṭiyo anāthapiṇḍikassa.",
  "atk-s0517a5:38_6": "Iti tesaṁ parikittanena evaṁ puññakāmā puññāni karontīti dassento āyasmā sāriputto aññepi puññakāme tesaṁ diṭṭhānugatiāpajjane niyojeti.",
  "atk-s0517a5:39_0": "Tattha siyā –",
  "atk-s0517a5:39_1": "yadi tāva bhagavā sāvatthiyaṁ viharati,",
  "atk-s0517a5:39_2": "“jetavane anāthapiṇḍikassa ārāme”ti na vattabbaṁ.",
  "atk-s0517a5:39_3": "Atha tattha viharati,",
  "atk-s0517a5:39_4": "“sāvatthiya”nti na vattabbaṁ.",
  "atk-s0517a5:39_5": "Na hi sakkā ubhayattha ekaṁ samayaṁ viharitunti.",
  "atk-s0517a5:39_6": "Na kho panetaṁ evaṁ daṭṭhabbaṁ,",
  "atk-s0517a5:39_7": "nanu avocumha “samīpatthe bhummavacana”nti.",
  "atk-s0517a5:39_8": "Tasmā yathā gaṅgāyamunādīnaṁ samīpe goyūthāni carantāni “gaṅgāya caranti,",
  "atk-s0517a5:39_9": "yamunāya carantī”ti vuccanti,",
  "atk-s0517a5:39_10": "evamidhāpi yadidaṁ sāvatthiyā samīpe jetavanaṁ anāthapiṇḍikassa ārāmo,",
  "atk-s0517a5:39_11": "tattha viharanto vuccati “sāvatthiyaṁ viharati jetavane anāthapiṇḍikassa ārāme”ti.",
  "atk-s0517a5:39_12": "Gocaragāmanidassanatthaṁ hissa sāvatthivacanaṁ,",
  "atk-s0517a5:39_13": "pabbajitānurūpanivāsaṭṭhānanidassanatthaṁ sesavacanaṁ.",
  "atk-s0517a5:40_0": "Tattha sāvatthikittanena āyasmā sāriputto bhagavato gahaṭṭhānuggahakaraṇaṁ dasseti,",
  "atk-s0517a5:40_1": "jetavanādikittanena pabbajitānuggahakaraṇaṁ.",
  "atk-s0517a5:40_2": "Tathā purimena paccayaggahaṇato attakilamathānuyogavivajjanaṁ,",
  "atk-s0517a5:40_3": "pacchimena vatthukāmappahānato kāmasukhallikānuyogavivajjanūpāyaṁ.",
  "atk-s0517a5:40_4": "Atha vā purimena ca dhammadesanābhiyogaṁ,",
  "atk-s0517a5:40_5": "pacchimena vivekādhimuttiṁ.",
  "atk-s0517a5:40_6": "Purimena karuṇāya upagamanaṁ,",
  "atk-s0517a5:40_7": "pacchimena paññāya apagamanaṁ.",
  "atk-s0517a5:40_8": "Purimena sattānaṁ hitasukhanipphādanādhimuttataṁ,",
  "atk-s0517a5:40_9": "pacchimena parahitasukhakaraṇe nirupalepataṁ.",
  "atk-s0517a5:40_10": "Purimena dhammikasukhāpariccāganimittaṁ phāsuvihāraṁ,",
  "atk-s0517a5:40_11": "pacchimena uttarimanussadhammānuyoganimittaṁ.",
  "atk-s0517a5:40_12": "Purimena manussānaṁ upakārabahulataṁ,",
  "atk-s0517a5:40_13": "pacchimena devānaṁ.",
  "atk-s0517a5:40_14": "Purimena loke jātassa loke saṁvaddhabhāvaṁ,",
  "atk-s0517a5:40_15": "pacchimena lokena anupalittataṁ.",
  "atk-s0517a5:40_16": "Purimena “ekapuggalo,",
  "atk-s0517a5:40_17": "bhikkhave,",
  "atk-s0517a5:40_18": "loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṁ.",
  "atk-s0517a5:40_19": "Katamo ekapuggalo?",
  "atk-s0517a5:40_20": "Tathāgato arahaṁ sammāsambuddho”ti vacanato yadatthaṁ bhagavā uppanno,",
  "atk-s0517a5:40_21": "tadatthaparidīpanaṁ,",
  "atk-s0517a5:40_22": "pacchimena yattha uppanno,",
  "atk-s0517a5:40_23": "tadanurūpavihāraparidīpanaṁ.",
  "atk-s0517a5:40_24": "Bhagavā hi paṭhamaṁ lumbinivane,",
  "atk-s0517a5:40_25": "dutiyaṁ bodhimaṇḍeti lokiyalokuttarassa uppattiyā vaneyeva uppanno,",
  "atk-s0517a5:40_26": "tenassa vaneyeva vihāraṁ dassetīti evamādinā nayenettha atthayojanā veditabbā.",
  "atk-s0517a5:41_0": "Tatrāti desakālaparidīpanaṁ.",
  "atk-s0517a5:41_1": "Tañhi yaṁ samayaṁ viharati,",
  "atk-s0517a5:41_2": "tatra samaye,",
  "atk-s0517a5:41_3": "yasmiñca jetavane viharati,",
  "atk-s0517a5:41_4": "tatra jetavaneti dīpeti.",
  "atk-s0517a5:41_5": "Bhāsitabbayutte vā desakāle dīpeti.",
  "atk-s0517a5:41_6": "Na hi bhagavā ayutte dese kāle vā dhammaṁ deseti.",
  "atk-s0517a5:41_7": "“Akālo kho tāva bāhiyā”tiādi cettha sādhakaṁ.",
  "atk-s0517a5:41_8": "Khoti padapūraṇamatte avadhāraṇatthe ādikālatthe vā nipāto.",
  "atk-s0517a5:41_9": "Bhagavāti lokagarudīpanaṁ.",
  "atk-s0517a5:41_10": "Bhikkhūti kathāsavanayuttapuggalavacanaṁ.",
  "atk-s0517a5:41_11": "Apicettha “bhikkhakoti bhikkhu,",
  "atk-s0517a5:41_12": "bhikkhācariyaṁ ajjhupagatoti bhikkhū”tiādinā nayena vacanattho veditabbo.",
  "atk-s0517a5:41_13": "Āmantesīti ālapi abhāsi sambodhesi,",
  "atk-s0517a5:41_14": "ayamettha attho.",
  "atk-s0517a5:41_15": "Aññatra pana ñāpanepi pakkosanepi.",
  "atk-s0517a5:41_16": "Bhikkhavoti āmantanākāradīpanaṁ.",
  "atk-s0517a5:41_17": "Tena tesaṁ bhikkhūnaṁ bhikkhanasīlatābhikkhanadhammatābhikkhanesādhukāritādiguṇayogasiddhena vacanena",
  "atk-s0517a5:41_18": "hīnādhikajanasevitaṁ vuttiṁ pakāsento uddhatadīnabhāvaniggahaṁ karoti.",
  "atk-s0517a5:41_19": "“Bhikkhavo”ti iminā ca karuṇāvipphārasommahadayanayananipātapubbaṅgamena vacanena te attano mukhābhimukhe",
  "atk-s0517a5:41_20": "karonto teneva kathetukamyatādīpakena vacanena nesaṁ sotukamyataṁ janeti.",
  "atk-s0517a5:41_21": "Teneva ca sambodhanatthena vacanena sādhukasavanamanasikārepi te niyojeti.",
  "atk-s0517a5:41_22": "Sādhukasavanamanasikārāyattā hi sāsanasampatti.",
  "atk-s0517a5:42_0": "Aparesu devamanussesu vijjamānesu kasmā bhikkhūyeva āmantesīti ce?",
  "atk-s0517a5:42_1": "Jeṭṭhaseṭṭhāsannasadāsannihitabhājanabhāvato.",
  "atk-s0517a5:42_2": "Sabbaparisasādhāraṇā hi bhagavato dhammadesanā.",
  "atk-s0517a5:42_3": "Parisāya ca jeṭṭhā bhikkhū paṭhamuppannattā,",
  "atk-s0517a5:42_4": "seṭṭhā anagāriyabhāvaṁ ādiṁ katvā satthu cariyānuvidhāyakattā sakalasāsanapaṭiggāhakattā ca,",
  "atk-s0517a5:42_5": "āsannā tattha nisinnesu satthusannikattā,",
  "atk-s0517a5:42_6": "sadāsannihitā satthusantikāvacarattā,",
  "atk-s0517a5:42_7": "dhammadesanāya ca te eva bhājanaṁ yathānusiṭṭhaṁ paṭipattisabbhāvato.",
  "atk-s0517a5:43_0": "Tattha siyā –",
  "atk-s0517a5:43_1": "kimatthaṁ pana bhagavā dhammaṁ desento paṭhamaṁ bhikkhū āmantesi,",
  "atk-s0517a5:43_2": "na dhammameva desesīti?",
  "atk-s0517a5:43_3": "Satijananatthaṁ.",
  "atk-s0517a5:43_4": "Parisāya hi bhikkhū aññaṁ cintentāpi vikkhittacittāpi dhammaṁ paccavekkhantāpi kammaṭṭhānaṁ manasikarontāpi nisinnā honti,",
  "atk-s0517a5:43_5": "te anāmantetvā dhamme desiyamāne “ayaṁ desanā kiṁnidānā kiṁpaccayā katamāya atthuppattiyā desitā”ti sallakkhetuṁ asakkontā vikkhepaṁ āpajjeyyuṁ,",
  "atk-s0517a5:43_6": "duggahitaṁ vā gaṇheyyuṁ.",
  "atk-s0517a5:43_7": "Tena tesaṁ satijananatthaṁ bhagavā paṭhamaṁ āmantetvā pacchā dhammaṁ deseti.",
  "atk-s0517a5:44_0": "Bhadanteti gāravavacanametaṁ,",
  "atk-s0517a5:44_1": "satthuno paṭivacanadānaṁ vā.",
  "atk-s0517a5:44_2": "Apicettha “bhikkhavo”ti vadamāno bhagavā te bhikkhū ālapati,",
  "atk-s0517a5:44_3": "“bhadante”ti vadamānā te bhagavantaṁ paccālapanti.",
  "atk-s0517a5:44_4": "Tathā “bhikkhavo”ti bhagavā ābhāsati,",
  "atk-s0517a5:44_5": "“bhadante”ti te paccābhāsanti.",
  "atk-s0517a5:44_6": "“Bhikkhavo”ti paṭivacanaṁ dāpeti,",
  "atk-s0517a5:44_7": "bhadanteti paṭivacanaṁ denti.",
  "atk-s0517a5:44_8": "Te bhikkhūti ye bhagavā āmantesi.",
  "atk-s0517a5:44_9": "Bhagavato paccassosunti bhagavato āmantanaṁ paṭiassosuṁ,",
  "atk-s0517a5:44_10": "abhimukhā hutvā suṇiṁsu sampaṭicchiṁsu paṭiggahesunti attho.",
  "atk-s0517a5:44_11": "Bhagavā etadavocāti bhagavā etaṁ idāni vattabbaṁ sakalasuttaṁ avoca.",
  "atk-s0517a5:45_0": "Ettāvatā ca yaṁ āyasmatā sāriputtena kamalakuvalayujjalavimalasādurasasalilāya pokkharaṇiyā sukhāvataraṇatthaṁ",
  "atk-s0517a5:45_1": "nimmalasilātalaracanavilāsasopānaṁ vippakiṇṇamuttājālasadisavālikākiṇṇapaṇḍarabhūmibhāgaṁ titthaṁ viya,",
  "atk-s0517a5:45_2": "suvibhattabhittivicitravedikāparikkhittassa nakkhattapathaṁ phusitukāmatāya viya,",
  "atk-s0517a5:45_3": "vijambhitasamussayassa pāsādavarassa sukhārohaṇatthaṁ dantamayasaṇhamuduphalakakañcanalatāvinaddhamaṇigaṇappabhāsamudayujjalasobhaṁ sopānaṁ viya,",
  "atk-s0517a5:45_4": "suvaṇṇavalayanūpurādisaṅghaṭṭanasaddasammissitakathitahasitamadhurassaragehajanavicaritassa uḷārissariyavibhavasobhitassa",
  "atk-s0517a5:45_5": "mahāgharassa sukhappavesanatthaṁ suvaṇṇarajatamaṇimuttāpavāḷādijutivisadavijjotitasuppatiṭṭhitavisāladvārakavāṭaṁ",
  "atk-s0517a5:45_6": "mahādvāraṁ viya atthabyañjanasampannassa buddhānaṁ desanāñāṇagambhīrabhāvasaṁsūcakassa imassa suttassa",
  "atk-s0517a5:45_7": "sukhāvagāhaṇatthaṁ kāladesadesakaparisāpadesapaṭimaṇḍitaṁ nidānaṁ bhāsitaṁ,",
  "atk-s0517a5:45_8": "tassa atthavaṇṇanā samattā.",
  "atk-s0517a5:46_0": "Suttante pañcāti gaṇanaparicchedo.",
  "atk-s0517a5:46_1": "Imāni indriyānīti paricchinnadhammanidassanaṁ.",
  "atk-s0517a5:46_2": "Indriyaṭṭho heṭṭhā vutto.",
  "atk-s0517a5:47_0": "185.",
  "atk-s0517a5:47_1": "Idāni imaṁ suttantaṁ dassetvā imasmiṁ suttante vuttānaṁ indriyānaṁ visuddhibhāvanāvidhānaṁ bhāvitattaṁ",
  "atk-s0517a5:47_2": "paṭippassaddhiñca dassetukāmo imāni pañcindriyānītiādimāha.",
  "atk-s0517a5:47_3": "Tattha visujjhantīti visuddhiṁ pāpuṇanti.",
  "atk-s0517a5:47_4": "Assaddheti tīsu ratanesu saddhāvirahite.",
  "atk-s0517a5:47_5": "Saddheti tīsu ratanesu saddhāsampanne.",
  "atk-s0517a5:47_6": "Sevatoti cittena sevantassa.",
  "atk-s0517a5:47_7": "Bhajatoti upasaṅkamantassa.",
  "atk-s0517a5:47_8": "Payirupāsatoti sakkaccaṁ upanisīdantassa.",
  "atk-s0517a5:47_9": "Pasādanīye suttanteti pasādajanake ratanattayaguṇapaṭisaṁyutte suttante.",
  "atk-s0517a5:47_10": "Kusīteti kucchitena ākārena sīdantīti kusīdā,",
  "atk-s0517a5:47_11": "kusīdā eva kusītā.",
  "atk-s0517a5:47_12": "Te kusīte.",
  "atk-s0517a5:47_13": "Sammappadhāneti catukiccasādhakavīriyapaṭisaṁyuttasuttante.",
  "atk-s0517a5:47_14": "Muṭṭhassatīti naṭṭhassatike.",
  "atk-s0517a5:47_15": "Satipaṭṭhāneti satipaṭṭhānādhikārake suttante.",
  "atk-s0517a5:47_16": "Jhānavimokkheti catutthajjhānaaṭṭhavimokkhatividhavimokkhādhikārake suttante.",
  "atk-s0517a5:47_17": "Duppaññeti nippaññe,",
  "atk-s0517a5:47_18": "paññābhāvato vā duṭṭhā paññā etesanti duppaññā.",
  "atk-s0517a5:47_19": "Te duppaññe.",
  "atk-s0517a5:47_20": "Gambhīrañāṇacariyanti catusaccapaṭiccasamuppādādipaṭisaṁyutte suttante,",
  "atk-s0517a5:47_21": "ñāṇakathāsadise vā.",
  "atk-s0517a5:47_22": "Suttantakkhandheti suttantakoṭṭhāse.",
  "atk-s0517a5:47_23": "Assaddhiyantiādīsu assaddhiyanti assaddhabhāvaṁ.",
  "atk-s0517a5:47_24": "Assaddhiye ādīnavadassāvī assaddhiyaṁ pajahanto saddhindriyaṁ bhāveti,",
  "atk-s0517a5:47_25": "saddhindriye ānisaṁsadassāvī saddhindriyaṁ bhāvento assaddhiyaṁ pajahati.",
  "atk-s0517a5:47_26": "Esa nayo sesesu.",
  "atk-s0517a5:47_27": "Kosajjanti kusītabhāvaṁ.",
  "atk-s0517a5:47_28": "Pamādanti sativippavāsaṁ.",
  "atk-s0517a5:47_29": "Uddhaccanti uddhatabhāvaṁ,",
  "atk-s0517a5:47_30": "vikkhepanti attho.",
  "atk-s0517a5:47_31": "Pahīnattāti appanāvasena jhānapāripūriyā pahīnattā.",
  "atk-s0517a5:47_32": "Suppahīnattāti vuṭṭhānagāminivasena vipassanāpāripūriyā suṭṭhu pahīnattā.",
  "atk-s0517a5:47_33": "Bhāvitaṁ hoti subhāvitanti vuttakkameneva yojetabbaṁ.",
  "atk-s0517a5:47_34": "Vipassanāya hi vipakkhavasena pahīnattā “suppahīnattā”ti vattuṁ yujjati.",
  "atk-s0517a5:47_35": "Tasmāyeva ca “subhāvita”nti,",
  "atk-s0517a5:47_36": "na tathā jhānena.",
  "atk-s0517a5:47_37": "Yasmā pana pahātabbānaṁ pahānena bhāvanāsiddhi,",
  "atk-s0517a5:47_38": "bhāvanāsiddhiyā ca pahātabbānaṁ pahānasiddhi hoti,",
  "atk-s0517a5:47_39": "tasmā yamakaṁ katvā niddiṭṭhaṁ.",
  "atk-s0517a5:48_0": "186.",
  "atk-s0517a5:48_1": "Paṭippassaddhivāre bhāvitāni ceva honti subhāvitāni cāti bhāvitānaṁyeva subhāvitatā.",
  "atk-s0517a5:48_2": "Paṭippassaddhāni ca suppaṭippassaddhāni cāti paṭippassaddhānaṁyeva suppaṭippassaddhatā vuttā.",
  "atk-s0517a5:48_3": "Phalakkhaṇe maggakiccanibbattivasena bhāvitatā paṭippassaddhatā ca veditabbā.",
  "atk-s0517a5:48_4": "Samucchedavisuddhiyoti maggavisuddhiyoyeva.",
  "atk-s0517a5:48_5": "Paṭippassaddhivisuddhiyoti phalavisuddhiyo eva.",
  "atk-s0517a5:49_0": "Idāni tathā vuttavidhānāni indriyāni kārakapuggalavasena yojetvā dassetuṁ katinaṁ puggalānantiādimāha.",
  "atk-s0517a5:49_1": "Tattha savanena buddhoti sammāsambuddhato dhammakathāsavanena catusaccaṁ buddhavā,",
  "atk-s0517a5:49_2": "ñātavāti attho.",
  "atk-s0517a5:49_3": "Idaṁ bhāvitindriyabhāvassa kāraṇavacanaṁ.",
  "atk-s0517a5:49_4": "Bhāvanābhisamayavasena hi maggassa buddhattā phalakkhaṇe bhāvitindriyo hoti.",
  "atk-s0517a5:49_5": "Aṭṭhannampi ariyānaṁ tathāgatassa sāvakattā visesetvā arahattaphalaṭṭhameva dassento khīṇāsavoti āha.",
  "atk-s0517a5:49_6": "Soyeva hi sabbakiccanipphattiyā bhāvitindriyoti vutto.",
  "atk-s0517a5:49_7": "Itarepi pana taṁtaṁmaggakiccanipphattiyā pariyāyena bhāvitindriyā eva.",
  "atk-s0517a5:49_8": "Tasmā eva ca catūsu phalakkhaṇesu “pañcindriyāni bhāvitāni ceva honti subhāvitāni cā”ti vuttaṁ.",
  "atk-s0517a5:49_9": "Yasmā pana tesaṁ uparimaggatthāya indriyabhāvanā atthiyeva,",
  "atk-s0517a5:49_10": "tasmā te na nippariyāyena bhāvitindriyā.",
  "atk-s0517a5:49_11": "Sayaṁ bhūtaṭṭhenāti anācariyo hutvā sayameva ariyāya jātiyā bhūtaṭṭhena jātaṭṭhena bhagavā.",
  "atk-s0517a5:49_12": "Sopi hi bhāvanāsiddhivasena phalakkhaṇe sayambhū nāma hoti.",
  "atk-s0517a5:49_13": "Evaṁ sayaṁ bhūtaṭṭhena bhāvitindriyo.",
  "atk-s0517a5:49_14": "Appameyyaṭṭhenāti anantaguṇayogato pamāṇetuṁ asakkuṇeyyaṭṭhena.",
  "atk-s0517a5:49_15": "Bhagavā phalakkhaṇe bhāvanāsiddhito appameyyoti.",
  "atk-s0517a5:49_16": "Tasmāyeva bhāvitindriyo.",
  "atk-s0517a5:50_0": "Paṭhamasuttantaniddesavaṇṇanā niṭṭhitā.",
  "atk-s0517a5:51_0": "2. Dutiyasuttantaniddesavaṇṇanā",
  "atk-s0517a5:52_0": "187.",
  "atk-s0517a5:52_1": "Puna aññaṁ suttantaṁ nikkhipitvā indriyavidhānaṁ niddisitukāmo pañcimāni,",
  "atk-s0517a5:52_2": "bhikkhavetiādikaṁ suttantaṁ dasseti.",
  "atk-s0517a5:52_3": "Tattha yehi kecīti anavasesapariyādānaṁ,",
  "atk-s0517a5:52_4": "hi-kāro padapūraṇamatte nipāto.",
  "atk-s0517a5:52_5": "Samaṇā vā brāhmaṇā vāti lokavohāravasena vuttaṁ.",
  "atk-s0517a5:52_6": "Samudayanti paccayaṁ.",
  "atk-s0517a5:52_7": "Atthaṅgamanti uppannānaṁ abhāvagamanaṁ,",
  "atk-s0517a5:52_8": "anuppannānaṁ anuppādaṁ vā.",
  "atk-s0517a5:52_9": "Assādanti ānisaṁsaṁ.",
  "atk-s0517a5:52_10": "Ādīnavanti dosaṁ.",
  "atk-s0517a5:52_11": "Nissaraṇanti niggamanaṁ.",
  "atk-s0517a5:52_12": "Yathābhūtanti yathāsabhāvaṁ.",
  "atk-s0517a5:52_13": "Samaṇesūti samitapāpesu.",
  "atk-s0517a5:52_14": "Samaṇasammatāti na mayā samaṇāti sammatā.",
  "atk-s0517a5:52_15": "“Sammatā”ti vattamānakālavasena vuccamāne saddalakkhaṇavasena “me”ti ettha sāmivacanameva hoti.",
  "atk-s0517a5:52_16": "Brāhmaṇesūti bāhitapāpesu.",
  "atk-s0517a5:52_17": "Sāmaññatthanti samaṇabhāvassa atthaṁ.",
  "atk-s0517a5:52_18": "Brahmaññatthanti brāhmaṇabhāvassa atthaṁ.",
  "atk-s0517a5:52_19": "Dvayenāpi arahattaphalameva vuttaṁ.",
  "atk-s0517a5:52_20": "Atha vā sāmaññatthanti heṭṭhā tīṇi phalāni.",
  "atk-s0517a5:52_21": "Brahmaññatthanti arahattaphalaṁ.",
  "atk-s0517a5:52_22": "Sāmaññabrahmaññanti hi ariyamaggoyeva.",
  "atk-s0517a5:52_23": "Diṭṭheva dhammeti paccakkheyeva attabhāve.",
  "atk-s0517a5:52_24": "Sayaṁ abhiññā sacchikatvāti attanāyeva adhikena ñāṇena paccakkhaṁ katvā.",
  "atk-s0517a5:52_25": "Upasampajjāti pāpuṇitvā,",
  "atk-s0517a5:52_26": "nipphādetvā vā.",
  "atk-s0517a5:53_0": "188.",
  "atk-s0517a5:53_1": "Suttantaniddese paṭhamaṁ indriyasamudayādīnaṁ pabhedagaṇanaṁ pucchitvā puna pabhedagaṇanā vissajjitā.",
  "atk-s0517a5:53_2": "Tattha asītisatanti asītiuttaraṁ sataṁ.",
  "atk-s0517a5:53_3": "Paṇḍitehi “asītisata”nti vuttehi ākārehīti yojanā.",
  "atk-s0517a5:54_0": "Puna pabhedagaṇanāpucchāpubbaṅgame gaṇanāniddese adhimokkhatthāyāti adhimuccanatthāya saddahanatthāya.",
  "atk-s0517a5:54_1": "Āvajjanāya samudayoti manodvārāvajjanacittassa samudayo.",
  "atk-s0517a5:54_2": "Saddhindriyassa samudayoti saddhindriyassa paccayo,",
  "atk-s0517a5:54_3": "saddhaṁ uppādessāmīti pubbabhāgāvajjanaṁ saddhindriyassa upanissayapaccayo,",
  "atk-s0517a5:54_4": "saddhindriyajavanassa āvajjanaṁ paṭhamassa javanassa anantarapaccayo,",
  "atk-s0517a5:54_5": "dutiyajavanādīnaṁ upanissayapaccayo.",
  "atk-s0517a5:54_6": "Adhimokkhavasenāti chandasampayuttaadhimokkhavasena.",
  "atk-s0517a5:54_7": "Chandassa samudayoti pubbabhāgāvajjanapaccayā uppannassa adhimokkhasampayuttassa yevāpanakabhūtassa dhammacchandassa samudayo.",
  "atk-s0517a5:54_8": "So pana saddhindriyassa sahajātaaññamaññanissayasampayuttaatthiavigatavasena paccayo hoti,",
  "atk-s0517a5:54_9": "chandādhipatikāle adhipatipaccayo ca hoti,",
  "atk-s0517a5:54_10": "soyeva dutiyassa anantarasamanantaraanantarūpanissayāsevananatthivigatavasena paccayo hoti.",
  "atk-s0517a5:54_11": "Imināva nayena manasikārassapi yojanā kātabbā.",
  "atk-s0517a5:54_12": "Kevalañhettha manasikāroti sāraṇalakkhaṇo yevāpanakamanasikāro.",
  "atk-s0517a5:54_13": "Adhipatipaccayatā panassa na hoti.",
  "atk-s0517a5:54_14": "Sampayuttesu imesaṁ dvinnaṁyeva gahaṇaṁ balavapaccayattāti veditabbaṁ.",
  "atk-s0517a5:54_15": "Saddhindriyassa vasenāti bhāvanābhivuddhiyā indriyabhāvaṁ pattassa saddhindriyassa vasena.",
  "atk-s0517a5:54_16": "Ekattupaṭṭhānanti ekārammaṇe acalabhāvena bhusaṁ ṭhānaṁ uparūpari saddhindriyassa paccayo hoti.",
  "atk-s0517a5:54_17": "Saddhindriye vuttanayeneva sesindriyānipi veditabbāni.",
  "atk-s0517a5:54_18": "Evamekekassa indriyassa cattāro cattāro samudayāti pañcannaṁ indriyānaṁ vīsati samudayā honti.",
  "atk-s0517a5:54_19": "Puna catunnaṁ samudayānaṁ ekekasmiṁ samudaye pañca pañca indriyāni yojetvā vīsati samudayā vuttā.",
  "atk-s0517a5:54_20": "Paṭhamavīsati nānāmaggavasena daṭṭhabbā,",
  "atk-s0517a5:54_21": "dutiyavīsati ekamaggavasena daṭṭhabbāti vadanti.",
  "atk-s0517a5:54_22": "Evaṁ cattālīsa ākārā honti.",
  "atk-s0517a5:54_23": "Atthaṅgamavāropi imināva nayena veditabbo.",
  "atk-s0517a5:54_24": "So pana atthaṅgamo indriyabhāvanaṁ ananuyuttassa appaṭiladdhā paṭilābhatthaṅgamo,",
  "atk-s0517a5:54_25": "indriyabhāvanāya parihīnassa paṭiladdhaparihāni atthaṅgamo,",
  "atk-s0517a5:54_26": "phalappattassa paṭippassaddhiatthaṅgamo.",
  "atk-s0517a5:54_27": "Ekattaanupaṭṭhānanti ekatte anupaṭṭhānaṁ.",
  "atk-s0517a5:55_0": "Ka. assādaniddesavaṇṇanā",
  "atk-s0517a5:56_0": "189.",
  "atk-s0517a5:56_1": "Assādaniddese assaddhiyassa anupaṭṭhānanti assaddhe puggale parivajjayato saddhe puggale sevato pasādanīyasuttante",
  "atk-s0517a5:56_2": "paccavekkhato tattha yonisomanasikāraṁ bahulīkaroto ca assaddhiyassa anupaṭṭhānaṁ hoti.",
  "atk-s0517a5:56_3": "Assaddhiyapariḷāhassa anupaṭṭhānanti ettha assaddhassa saddhākathāya pavattamānāya dukkhaṁ domanassaṁ uppajjati.",
  "atk-s0517a5:56_4": "Ayaṁ assaddhiyapariḷāho.",
  "atk-s0517a5:56_5": "Adhimokkhacariyāya vesārajjanti saddhāvatthuvasena vā bhāvanāya vā vasippattassa saddhāpavattiyā visāradabhāvo hoti.",
  "atk-s0517a5:56_6": "Santo ca vihārādhigamoti samathassa vā vipassanāya vā paṭilābho.",
  "atk-s0517a5:56_7": "Sukhaṁ somanassanti ettha cetasikasukhabhāvadassanatthaṁ somanassavacanaṁ.",
  "atk-s0517a5:56_8": "Saddhindriyasamuṭṭhitapaṇītarūpaphuṭṭhakāyassa kāyikasukhampi labbhatiyeva.",
  "atk-s0517a5:56_9": "Sukhasomanassassa padhānassādattā “ayaṁ saddhindriyassa assādo”ti visesetvā vuttaṁ.",
  "atk-s0517a5:56_10": "Imināva nayena sesindriyassādāpi yojetvā veditabbā.",
  "atk-s0517a5:57_0": "Kha. ādīnavaniddesavaṇṇanā",
  "atk-s0517a5:58_0": "190.",
  "atk-s0517a5:58_1": "Ādīnavaniddese aniccaṭṭhenāti saddhindriyassa aniccaṭṭhena.",
  "atk-s0517a5:58_2": "So aniccaṭṭho saddhindriyassa ādīnavoti vuttaṁ hoti.",
  "atk-s0517a5:58_3": "Itaradvayepi eseva nayo.",
  "atk-s0517a5:58_4": "Ime samudayatthaṅgamassādādīnavā lokiyaindriyānamevāti veditabbā.",
  "atk-s0517a5:59_0": "Ga. nissaraṇaniddesavaṇṇanā",
  "atk-s0517a5:60_0": "191.",
  "atk-s0517a5:60_1": "Nissaraṇaniddese adhimokkhaṭṭhenātiādīsu ekekasmiṁ indriye pañca pañca katvā pañcannaṁ indriyānaṁ pañcavīsati",
  "atk-s0517a5:60_2": "nissaraṇāni maggaphalavasena niddiṭṭhāni.",
  "atk-s0517a5:60_3": "Tattha tato paṇītatarasaddhindriyassa paṭilābhāti tato vipassanākkhaṇe pavattasaddhindriyato maggakkhaṇe",
  "atk-s0517a5:60_4": "paṇītatarassa saddhindriyassa paṭilābhavasena.",
  "atk-s0517a5:60_5": "Purimatarasaddhindriyā nissaṭaṁ hotīti tasmiṁ maggakkhaṇe saddhindriyaṁ purimatarato vipassanākkhaṇe pavattasaddhindriyato nikkhantaṁ hoti.",
  "atk-s0517a5:60_6": "Imināva nayena phalakkhaṇe saddhindriyampi ubhayattha sesindriyānipi yojetabbāni.",
  "atk-s0517a5:61_0": "192.Pubbabhāgepañcahi indriyehīti paṭhamajjhānūpacāre pañcahi indriyehi paṭhamajjhānādiaṭṭhasamāpattivasena aṭṭha nissaraṇāni,",
  "atk-s0517a5:61_1": "aniccānupassanādiaṭṭhārasamahāvipassanāvasena aṭṭhārasa nissaraṇāni,",
  "atk-s0517a5:61_2": "sotāpattimaggādivasena aṭṭha lokuttaranissaraṇāni.",
  "atk-s0517a5:61_3": "Evaṁ jhānasamāpattimahāvipassanāmaggaphalavasena catuttiṁsa nissaraṇāni purimapurimasamatikkamato niddiṭṭhāni.",
  "atk-s0517a5:61_4": "Nekkhamme pañcindriyānītiādīni pana sattatiṁsa nissaraṇāni paṭipakkhapahānavasena paṭipakkhato niddiṭṭhāni.",
  "atk-s0517a5:61_5": "Tattha nekkhammādīsu sattasu satta nissaraṇāni upacārabhūmivasena vuttāni,",
  "atk-s0517a5:61_6": "phalāni pana paṭipakkhapahānābhāvato na vuttāni.",
  "atk-s0517a5:62_0": "193.Diṭṭhekaṭṭhehīti yāva sotāpattimaggā diṭṭhiyā saha ekasmiṁ puggale ṭhitāti diṭṭhekaṭṭhā.",
  "atk-s0517a5:62_1": "Tehi diṭṭhekaṭṭhehi.",
  "atk-s0517a5:62_2": "Oḷārikehīti thūlehi kāmarāgabyāpādehi.",
  "atk-s0517a5:62_3": "Aṇusahagatehīti sukhumabhūtehi kāmarāgabyāpādehiyeva.",
  "atk-s0517a5:62_4": "Sabbakilesehīti rūparāgādīhi.",
  "atk-s0517a5:62_5": "Tesu hi pahīnesu sabbakilesā pahīnā honti,",
  "atk-s0517a5:62_6": "tasmā “sabbakilesehī”ti vuttaṁ.",
  "atk-s0517a5:62_7": "Avuttatthāni panettha padāni heṭṭhā vuttatthānevāti.",
  "atk-s0517a5:62_8": "Sabbesaññeva khīṇāsavānaṁ tattha tattha pañcindriyānīti “adhimokkhaṭṭhenā”tiādīsu pubbe vuttesu ṭhānesu",
  "atk-s0517a5:62_9": "tasmiṁ tasmiṁ ṭhāne pañcindriyāni buddhapaccekabuddhasāvakānaṁ khīṇāsavānaṁ yathāyogaṁ tato tato nissaṭāni honti.",
  "atk-s0517a5:62_10": "Imasmiṁ vāre paṭhamaṁ vuttanayā eva yathāyogaṁ khīṇāsavavasena vuttā.",
  "atk-s0517a5:63_0": "Kathaṁ panetāni nissaraṇāni asītisataṁ hontīti? Vuccate –",
  "atk-s0517a5:63_1": "maggaphalavasena vuttāni pañcavīsati,",
  "atk-s0517a5:63_2": "samatikkamavasena vuttāni catuttiṁsa,",
  "atk-s0517a5:63_3": "paṭipakkhavasena vuttāni sattatiṁsāti paṭhamavāre sabbāni channavuti nissaraṇāni honti,",
  "atk-s0517a5:63_4": "etāniyeva dutiyavāre khīṇāsavānaṁ vasena dvādasasu apanītesu caturāsīti honti.",
  "atk-s0517a5:63_5": "Iti purimāni channavuti,",
  "atk-s0517a5:63_6": "imāni ca caturāsītīti asītisataṁ honti.",
  "atk-s0517a5:63_7": "Katamāni pana dvādasa khīṇāsavānaṁ apanetabbāni?",
  "atk-s0517a5:63_8": "Samatikkamato vuttesu maggaphalavasena vuttāni aṭṭha nissaraṇāni,",
  "atk-s0517a5:63_9": "paṭipakkhato vuttesu maggavasena vuttāni cattārīti imāni dvādasa apanetabbāni.",
  "atk-s0517a5:63_10": "Arahattaphalavasena vuttāni kasmā apanetabbānīti ce?",
  "atk-s0517a5:63_11": "Sabbapaṭhamaṁ vuttānaṁ pañcavīsatiyā nissaraṇānaṁ maggaphalavaseneva labbhanato.",
  "atk-s0517a5:63_12": "Arahattaphalavasena nissaraṇāni vuttāneva honti.",
  "atk-s0517a5:63_13": "Heṭṭhimaṁ heṭṭhimaṁ pana phalasamāpattiṁ uparimā uparimā na samāpajjantiyevāti heṭṭhā tīṇipi phalāni na labbhantiyeva.",
  "atk-s0517a5:63_14": "Jhānasamāpattivipassanānekkhammādīni ca kiriyāvasena labbhanti.",
  "atk-s0517a5:63_15": "Pañcapi cetāni indriyāni pubbameva paṭipakkhānaṁ paṭippassaddhattā paṭipakkhato nissaṭāneva hontīti.",
  "atk-s0517a5:64_0": "Dutiyasuttantaniddesavaṇṇanā niṭṭhitā.",
  "atk-s0517a5:65_0": "3. Tatiyasuttantaniddesavaṇṇanā",
  "atk-s0517a5:66_0": "194.",
  "atk-s0517a5:66_1": "Puna aññaṁ suttantaṁ nikkhipitvā indriyavidhānaṁ niddisitukāmo pañcimāni,",
  "atk-s0517a5:66_2": "bhikkhavetiādimāha.",
  "atk-s0517a5:66_3": "Tattha sotāpattiyaṅgesūti ettha soto ariyo aṭṭhaṅgiko maggo,",
  "atk-s0517a5:66_4": "sotassa āpatti bhusaṁ pāpuṇanaṁ sotāpatti,",
  "atk-s0517a5:66_5": "sotāpattiyā aṅgāni sambhārāni sotāpattiaṅgāni.",
  "atk-s0517a5:66_6": "Sotāpannatāya pubbabhāgapaṭilābhaaṅgāni.",
  "atk-s0517a5:66_7": "Sappurisasaṁsevo sotāpattiaṅgaṁ,",
  "atk-s0517a5:66_8": "saddhammassavanaṁ sotāpattiaṅgaṁ,",
  "atk-s0517a5:66_9": "yonisomanasikāro sotāpattiaṅgaṁ,",
  "atk-s0517a5:66_10": "dhammānudhammapaṭipatti sotāpattiaṅgaṁ,",
  "atk-s0517a5:66_11": "imāni cattāri sotāpattiaṅgāni.",
  "atk-s0517a5:66_12": "Sesā heṭṭhā vuttā eva.",
  "atk-s0517a5:66_13": "Idañca imesaṁ indriyānaṁ sakavisaye jeṭṭhakabhāvadassanatthaṁ vuttaṁ.",
  "atk-s0517a5:66_14": "Yathā hi cattāro seṭṭhiputtā rājātirājapañcamesu sahāyesu “nakkhattaṁ kīḷissāmā”ti vīthiṁ otiṇṇesu ekassa",
  "atk-s0517a5:66_15": "seṭṭhiputtassa gehaṁ gatakāle itare cattāro tuṇhī nisīdanti,",
  "atk-s0517a5:66_16": "gehasāmikova “imesaṁ khādanīyaṁ bhojanīyaṁ detha,",
  "atk-s0517a5:66_17": "imesaṁ gandhamālālaṅkārādīni dethā”ti gehe vicāreti,",
  "atk-s0517a5:66_18": "dutiyassa tatiyassa catutthassa gehaṁ gatakāle itare cattāro tuṇhī nisīdanti,",
  "atk-s0517a5:66_19": "gehasāmikova “imesaṁ khādanīyaṁ bhojanīyaṁ detha,",
  "atk-s0517a5:66_20": "imesaṁ gandhamālālaṅkārādīni dethā”ti gehe vicāreti,",
  "atk-s0517a5:66_21": "atha sabbapacchā rañño gehaṁ gatakāle kiñcāpi rājā sabbattha issarova,",
  "atk-s0517a5:66_22": "imasmiṁ pana kāle attano geheyeva “imesaṁ khādanīyaṁ bhojanīyaṁ detha,",
  "atk-s0517a5:66_23": "imesaṁ gandhamālālaṅkārādīni dethā”ti vicāreti,",
  "atk-s0517a5:66_24": "evameva saddhāpañcamakesu indriyesu tesu sahāyesu ekato vīthiṁ otarantesu viya ekārammaṇe uppajjamānesupi",
  "atk-s0517a5:66_25": "yathā paṭhamassa gehe itare cattāro tuṇhī nisīdanti,",
  "atk-s0517a5:66_26": "gehasāmikova vicāreti,",
  "atk-s0517a5:66_27": "evaṁ sotāpattiaṅgāni patvā adhimokkhalakkhaṇaṁ saddhindriyameva jeṭṭhakaṁ hoti pubbaṅgamaṁ,",
  "atk-s0517a5:66_28": "sesāni tadanvayāni honti.",
  "atk-s0517a5:66_29": "Yathā dutiyassa gehe itare cattāro tuṇhī nisīdanti,",
  "atk-s0517a5:66_30": "gehasāmikova vicāreti,",
  "atk-s0517a5:66_31": "evaṁ sammappadhānāni patvā paggahaṇalakkhaṇaṁ vīriyindriyameva jeṭṭhakaṁ hoti pubbaṅgamaṁ,",
  "atk-s0517a5:66_32": "sesāni tadanvayāni honti.",
  "atk-s0517a5:66_33": "Yathā tatiyassa gehe itare cattāro tuṇhī nisīdanti,",
  "atk-s0517a5:66_34": "gehasāmikova vicāreti,",
  "atk-s0517a5:66_35": "evaṁ satipaṭṭhānāni patvā upaṭṭhānalakkhaṇaṁ satindriyameva jeṭṭhakaṁ hoti pubbaṅgamaṁ,",
  "atk-s0517a5:66_36": "sesāni tadanvayāni honti.",
  "atk-s0517a5:66_37": "Yathā catutthassa gehe itare cattāro tuṇhī nisīdanti,",
  "atk-s0517a5:66_38": "gehasāmikova vicāreti,",
  "atk-s0517a5:66_39": "evaṁ jhānāni patvā avikkhepalakkhaṇaṁ samādhindriyameva jeṭṭhakaṁ hoti pubbaṅgamaṁ,",
  "atk-s0517a5:66_40": "sesāni tadanvayāni honti.",
  "atk-s0517a5:66_41": "Sabbapacchā rañño gehaṁ gatakāle pana yathā itare cattāro tuṇhī nisīdanti,",
  "atk-s0517a5:66_42": "rājāva vicāreti,",
  "atk-s0517a5:66_43": "evaṁ ariyasaccāni patvā pajānanalakkhaṇaṁ paññindriyameva jeṭṭhakaṁ hoti pubbaṅgamaṁ,",
  "atk-s0517a5:66_44": "sesāni tadanvayāni hontīti.",
  "atk-s0517a5:67_0": "Ka. pabhedagaṇananiddesavaṇṇanā",
  "atk-s0517a5:68_0": "195.",
  "atk-s0517a5:68_1": "Suttantassa pabhedagaṇanāpucchāpubbaṅgameva pabhedagaṇananiddese sappurisasaṁseveti sobhanānaṁ purisānaṁ sammā sevane.",
  "atk-s0517a5:68_2": "Adhimokkhādhipateyyaṭṭhenāti adhimokkhasaṅkhātena sesindriyesu adhipatibhāvaṭṭhena,",
  "atk-s0517a5:68_3": "sesindriyānaṁ pubbaṅgamaṭṭhenāti attho.",
  "atk-s0517a5:68_4": "Saddhammasavaneti sataṁ dhammo,",
  "atk-s0517a5:68_5": "sobhano vā dhammoti saddhammo.",
  "atk-s0517a5:68_6": "Tassa saddhammassa savane.",
  "atk-s0517a5:68_7": "Yonisomanasikāreti upāyena manasikāre.",
  "atk-s0517a5:68_8": "Dhammānudhammapaṭipattiyāti ettha nava lokuttaradhamme anugato dhammo dhammānudhammo,",
  "atk-s0517a5:68_9": "sīlasamādhipaññāsaṅkhātassa dhammānudhammassa paṭipatti paṭipajjanaṁ dhammānudhammapaṭipatti.",
  "atk-s0517a5:68_10": "Sammappadhānādīsupi eseva nayo.",
  "atk-s0517a5:69_0": "Kha. cariyāvāravaṇṇanā",
  "atk-s0517a5:70_0": "196.",
  "atk-s0517a5:70_1": "Cariyāvārepi imināva nayena attho veditabbo.",
  "atk-s0517a5:70_2": "Kevalaṁ paṭhamavāro indriyānaṁ uppādanakālavasena vutto,",
  "atk-s0517a5:70_3": "cariyāvāro uppannānaṁ āsevanakālavasena ca pāripūrikālavasena ca vutto.",
  "atk-s0517a5:70_4": "Cariyā pakati ussannatāti hi atthato ekaṁ.",
  "atk-s0517a5:71_0": "Cāravihāraniddesavaṇṇanā",
  "atk-s0517a5:72_0": "197.",
  "atk-s0517a5:72_1": "Idāni cariyāsambandheneva cāravihāraniddesavasena aparena pariyāyena indriyavidhānaṁ niddisitukāmo cāro",
  "atk-s0517a5:72_2": "ca vihāro cātiādikaṁ uddesaṁ uddisitvā tassa niddesamāha.",
  "atk-s0517a5:72_3": "Tattha uddese tāva yathā carantaṁ viharantaṁ viññū sabrahmacārī gambhīresu ṭhānesu okappeyyuṁ –",
  "atk-s0517a5:72_4": "addhā ayamāyasmā patto vā pāpuṇissati vāti,",
  "atk-s0517a5:72_5": "tathā indriyasampannassa cāro ca vihāro ca viññūhi sabrahmacārīhi anubuddho hoti paṭividdhoti uddesassa sambandho veditabbo.",
  "atk-s0517a5:72_6": "Uddesaniddese cariyā cāroyeva.",
  "atk-s0517a5:72_7": "Cāro cariyāti hi atthato ekaṁ.",
  "atk-s0517a5:72_8": "Tasmā “cāro”tipadassa niddese “cariyā”ti vuttaṁ.",
  "atk-s0517a5:72_9": "Iriyāpathacariyāti iriyāpathānaṁ cariyā,",
  "atk-s0517a5:72_10": "pavattananti attho.",
  "atk-s0517a5:72_11": "Sesesupi eseva nayo.",
  "atk-s0517a5:72_12": "Āyatanacariyā pana āyatanesu satisampajaññānaṁ cariyā.",
  "atk-s0517a5:72_13": "Pattīti phalāni.",
  "atk-s0517a5:72_14": "Tāni hi pāpuṇiyantīti “pattī”ti vuttā.",
  "atk-s0517a5:72_15": "Sattalokassa diṭṭhadhammikasamparāyikā atthā lokatthāti ayaṁ viseso.",
  "atk-s0517a5:73_0": "Idāni tāsaṁ cariyānaṁ bhūmiṁ dassento catūsu iriyāpathesūtiādimāha.",
  "atk-s0517a5:73_1": "Satipaṭṭhānesūti ārammaṇasatipaṭṭhānesu.",
  "atk-s0517a5:73_2": "Satipaṭṭhānesupi vuccamānesu satito anaññāni vohāravasena aññāni viya katvā vuttaṁ.",
  "atk-s0517a5:73_3": "Ariyasaccesūti pubbabhāgalokiyasaccañāṇena visuṁ visuṁ saccapariggahavasena vuttaṁ.",
  "atk-s0517a5:73_4": "Ariyamaggesu sāmaññaphalesūti ca vohāravaseneva vuttaṁ.",
  "atk-s0517a5:73_5": "Padeseti lokatthacariyāya ekadese.",
  "atk-s0517a5:73_6": "Nippadesato hi lokatthacariyaṁ buddhā eva karonti.",
  "atk-s0517a5:73_7": "Puna tā eva cariyāyo kārakapuggalavasena dassento paṇidhisampannānantiādimāha.",
  "atk-s0517a5:73_8": "Tattha paṇidhisampannā nāma iriyāpathānaṁ santattā iriyāpathaguttiyā sampannā akampitairiyāpathā bhikkhubhāvānurūpena santena iriyāpathena sampannā.",
  "atk-s0517a5:73_9": "Indriyesu guttadvārānanti cakkhādīsu chasu indriyesu attano attano visaye pavattaekekadvāravasena guttaṁ dvāraṁ etesanti guttadvārā.",
  "atk-s0517a5:73_10": "Tesaṁ guttadvārānaṁ.",
  "atk-s0517a5:73_11": "Dvāranti cettha uppattidvāravasena cakkhādayo eva.",
  "atk-s0517a5:73_12": "Appamādavihārīnanti sīlādīsu appamādavihāravataṁ.",
  "atk-s0517a5:73_13": "Adhicittamanuyuttānanti vipassanāya pādakabhāvena adhicittasaṅkhātaṁ samādhimanuyuttānaṁ.",
  "atk-s0517a5:73_14": "Buddhisampannānanti nāmarūpavavatthānaṁ ādiṁ katvā yāva gotrabhu,",
  "atk-s0517a5:73_15": "tāva pavattena ñāṇena sampannānaṁ.",
  "atk-s0517a5:73_16": "Sammāpaṭipannānanti catumaggakkhaṇe.",
  "atk-s0517a5:73_17": "Adhigataphalānanti catuphalakkhaṇe.",
  "atk-s0517a5:74_0": "Adhimuccantoti adhimokkhaṁ karonto.",
  "atk-s0517a5:74_1": "Saddhāya caratīti saddhāvasena pavattati.",
  "atk-s0517a5:74_2": "Paggaṇhantoti catusammappadhānavīriyena padahanto.",
  "atk-s0517a5:74_3": "Upaṭṭhāpentoti satiyā ārammaṇaṁ upaṭṭhāpento.",
  "atk-s0517a5:74_4": "Avikkhepaṁ karontoti samādhivasena vikkhepaṁ akaronto.",
  "atk-s0517a5:74_5": "Pajānantoti catusaccapajānanapaññāya pakārena jānanto.",
  "atk-s0517a5:74_6": "Vijānantoti indriyasampayuttajavanapubbaṅgamena āvajjanaviññāṇena ārammaṇaṁ vijānanto.",
  "atk-s0517a5:74_7": "Viññāṇacariyāyāti āvajjanaviññāṇacariyavasena.",
  "atk-s0517a5:74_8": "Evaṁ paṭipannassāti sahajavanāya indriyacariyāya paṭipannassa.",
  "atk-s0517a5:74_9": "Kusalā dhammā āyāpentīti samathavipassanāvasena pavattā kusalā dhammā bhusaṁ yāpenti,",
  "atk-s0517a5:74_10": "pavattantīti attho.",
  "atk-s0517a5:74_11": "Āyatanacariyāyāti kusalānaṁ dhammānaṁ bhusaṁ yatanacariyāya,",
  "atk-s0517a5:74_12": "ghaṭanacariyāya pavattanacariyāyāti vuttaṁ hoti.",
  "atk-s0517a5:74_13": "Visesamadhigacchatīti vikkhambhanatadaṅgasamucchedapaṭippassaddhivasena visesaṁ adhigacchati.",
  "atk-s0517a5:74_14": "Dassanacariyādayo vuttatthāyeva.",
  "atk-s0517a5:75_0": "Saddhāya viharatītiādīsu saddhādisamaṅgissa iriyāpathavihāro daṭṭhabbo.",
  "atk-s0517a5:75_1": "Anubuddhoti anumānabuddhiyā.",
  "atk-s0517a5:75_2": "Paṭividdhoti paccakkhabuddhiyā.",
  "atk-s0517a5:75_3": "Yasmā adhimokkhaṭṭhādīsu anubuddhesu paṭividdhesu ca cāro ca vihāro ca anubuddho hoti paṭividdho,",
  "atk-s0517a5:75_4": "tasmā anubodhapaṭivedhesu adhimokkhaṭṭhādayo ca niddiṭṭhā.",
  "atk-s0517a5:76_0": "Evaṁ saddhāya carantantiādīsu evanti vuttappakāraṁ niddisanto yathāsaddassa atthaṁ niddisati.",
  "atk-s0517a5:76_1": "Viññūtiādīsupi yathāsabhāvaṁ jānantīti viññū.",
  "atk-s0517a5:76_2": "Viññātaṁ sabhāvaṁ vibhāventi pākaṭaṁ karontīti vibhāvī.",
  "atk-s0517a5:76_3": "Asani viya siluccaye kilese medhati hiṁsatīti medhā,",
  "atk-s0517a5:76_4": "khippaṁ gahaṇadhāraṇaṭṭhena vā medhā,",
  "atk-s0517a5:76_5": "medhā etesaṁ atthīti medhāvī.",
  "atk-s0517a5:76_6": "Ñāṇagatiyā paṇḍanti gacchanti pavattantīti paṇḍitā.",
  "atk-s0517a5:76_7": "Buddhisampadāya samannāgatattā buddhisampannā.",
  "atk-s0517a5:76_8": "Saha brahmaṁ cariyaṁ uttamaṁ paṭipadaṁ carantīti sabrahmacārino.",
  "atk-s0517a5:76_9": "Apalokanakammādicatubbidhaṁ kammaṁ ekato karaṇavasena ekaṁ kammaṁ.",
  "atk-s0517a5:76_10": "Tathā pañcavidho pātimokkhuddeso ekuddeso.",
  "atk-s0517a5:76_11": "Samā sikkhā etesanti samasikkhā,",
  "atk-s0517a5:76_12": "samasikkhānaṁ bhāvo samasikkhatā.",
  "atk-s0517a5:76_13": "Samasikkhātātipi paṭhanti.",
  "atk-s0517a5:76_14": "Yesaṁ ekaṁ kammaṁ eko uddeso samasikkhatā,",
  "atk-s0517a5:76_15": "te sabrahmacārīti vuttaṁ hoti.",
  "atk-s0517a5:76_16": "“Jhānānī”ti vattabbe jhānāti liṅgavipallāso kato.",
  "atk-s0517a5:76_17": "Vimokkhāti tayo vā aṭṭha vā vimokkhā.",
  "atk-s0517a5:76_18": "Samādhīti savitakkasavicāraavitakkavicāramattaavitakkāvicārā tayo samādhī.",
  "atk-s0517a5:76_19": "Samāpattiyoti suññatānimittāppaṇihitā.",
  "atk-s0517a5:76_20": "Abhiññāyoti cha abhiññā.",
  "atk-s0517a5:77_0": "Eko aṁso bhāgo,",
  "atk-s0517a5:77_1": "na dutiyoti ekaṁso,",
  "atk-s0517a5:77_2": "ekaṁsassa atthassa vacanaṁ ekaṁsavacanaṁ.",
  "atk-s0517a5:77_3": "Evaṁ sesesupi yojanā kātabbā.",
  "atk-s0517a5:77_4": "Visesato pana samaṁ,",
  "atk-s0517a5:77_5": "samantā vā seti pavattatīti saṁsayo,",
  "atk-s0517a5:77_6": "natthettha saṁsayoti nissaṁsayo.",
  "atk-s0517a5:77_7": "Ekasmiṁyeva anicchayatā hutvā itarampi kaṅkhatīti kaṅkhā,",
  "atk-s0517a5:77_8": "natthettha kaṅkhāti nikkaṅkho.",
  "atk-s0517a5:77_9": "Dvidhā bhāvo dvejjhaṁ,",
  "atk-s0517a5:77_10": "natthettha dvejjhanti advejjho.",
  "atk-s0517a5:77_11": "Dvidhā elayati kampetīti dveḷhakaṁ,",
  "atk-s0517a5:77_12": "natthettha dveḷhakanti adveḷhako.",
  "atk-s0517a5:77_13": "Niyogena niyamena vacanaṁ niyogavacanaṁ.",
  "atk-s0517a5:77_14": "Niyyogavacanantipi paṭhanti.",
  "atk-s0517a5:77_15": "Apaṇṇakassa aviraddhassa niyyānikassa atthassa vacanaṁ apaṇṇakavacanaṁ.",
  "atk-s0517a5:77_16": "Avatthāpanavacananti nicchayavacanaṁ.",
  "atk-s0517a5:77_17": "Sabbampi hetaṁ vicikicchābhāvassa vevacanaṁ.",
  "atk-s0517a5:77_18": "Piyassa atthassa sabbhāvato vacanaṁ,",
  "atk-s0517a5:77_19": "piyamevāti piyavacanaṁ.",
  "atk-s0517a5:77_20": "Tathā garuvacanaṁ.",
  "atk-s0517a5:77_21": "Saha gāravena garubhāvena sagāravaṁ.",
  "atk-s0517a5:77_22": "Patissayanaṁ patissayo paraṁ garuṁ katvā nissayanaṁ apassayananti attho.",
  "atk-s0517a5:77_23": "Patissavanaṁ vā patissavo,",
  "atk-s0517a5:77_24": "nivātavuttitāya paravacanasavananti attho.",
  "atk-s0517a5:77_25": "Ubhayathāpi parajeṭṭhakabhāvassetaṁ nāmaṁ.",
  "atk-s0517a5:77_26": "Saha gāravena vattatīti sagāravaṁ.",
  "atk-s0517a5:77_27": "Saha patissayena,",
  "atk-s0517a5:77_28": "patissavena vā vattatīti sappatissayaṁ.",
  "atk-s0517a5:77_29": "“Sappatissava”nti vā vattabbe ya-kāraṁ,",
  "atk-s0517a5:77_30": "va-kāraṁ vā lopaṁ katvā “sappatissa”nti vuttaṁ.",
  "atk-s0517a5:77_31": "Adhikaṁ visiṭṭhaṁ vacanaṁ adhivacanaṁ,",
  "atk-s0517a5:77_32": "sagāravañca taṁ sappatissañcāti sagāravasappatissaṁ,",
  "atk-s0517a5:77_33": "sagāravasappatissaṁ adhivacanaṁ sagāravasappatissādhivacanaṁ.",
  "atk-s0517a5:77_34": "Ubhayatthāpi vevacanavikappanānattavasena punappunaṁ etanti vuttaṁ.",
  "atk-s0517a5:77_35": "Patto vā pāpuṇissati vāti jhānādīniyevāti.",
  "atk-s0517a5:78_0": "Tatiyasuttantaniddesavaṇṇanā niṭṭhitā.",
  "atk-s0517a5:79_0": "4. Catutthasuttantaniddesavaṇṇanā",
  "atk-s0517a5:80_0": "198.",
  "atk-s0517a5:80_1": "Puna paṭhamasuttameva nikkhipitvā aparena ākārena indriyāni niddisati.",
  "atk-s0517a5:80_2": "Tattha katihākārehi kenaṭṭhena daṭṭhabbānīti katihi ākārehi daṭṭhabbāni.",
  "atk-s0517a5:80_3": "Kenaṭṭhena daṭṭhabbānīti daṭṭhabbākāre ca daṭṭhabbaṭṭhañca pucchati.",
  "atk-s0517a5:80_4": "Chahākārehi tenaṭṭhena daṭṭhabbānīti chahi ākārehi daṭṭhabbāni,",
  "atk-s0517a5:80_5": "teneva chaākārasaṅkhātenaṭṭhena daṭṭhabbāni.",
  "atk-s0517a5:80_6": "Ādhipateyyaṭṭhenāti adhipatibhāvaṭṭhena.",
  "atk-s0517a5:80_7": "Ādivisodhanaṭṭhenāti kusalānaṁ dhammānaṁ ādibhūtassa sīlassa visodhanaṭṭhena.",
  "atk-s0517a5:80_8": "Adhimattaṭṭhenāti balavaṭṭhena.",
  "atk-s0517a5:80_9": "Balavañhi adhikā mattā pamāṇaṁ assāti adhimattanti vuccati.",
  "atk-s0517a5:80_10": "Adhiṭṭhānaṭṭhenāti patiṭṭhānaṭṭhena.",
  "atk-s0517a5:80_11": "Pariyādānaṭṭhenāti khepanaṭṭhena.",
  "atk-s0517a5:80_12": "Patiṭṭhāpakaṭṭhenāti patiṭṭhāpanaṭṭhena.",
  "atk-s0517a5:81_0": "Ka. ādhipateyyaṭṭhaniddesavaṇṇanā",
  "atk-s0517a5:82_0": "199.",
  "atk-s0517a5:82_1": "Ādhipateyyaṭṭhaniddese assaddhiyaṁ pajahatotiādi ekekasseva indriyassa paṭipakkhapajahanavacanaṁ ekakkhaṇepi",
  "atk-s0517a5:82_2": "attano attano paṭipakkhapahānakiccasādhane adhipatibhāvasādhanatthaṁ vuttaṁ.",
  "atk-s0517a5:82_3": "Sesāni cattāri indriyāni taṁsampayuttāneva vuttāni.",
  "atk-s0517a5:82_4": "Nānākkhaṇesu vā ekekaṁ indriyaṁ dhuraṁ katvā tassa tassa paṭipakkhassa taṁ taṁ indriyaṁ jeṭṭhakaṁ katvā",
  "atk-s0517a5:82_5": "sesāni tadanvayāni katvā vuttantipi veditabbaṁ.",
  "atk-s0517a5:82_6": "Kāmacchandaṁ pajahatotiādi pana ekakkhaṇavaseneva vuttaṁ.",
  "atk-s0517a5:83_0": "Kha. ādivisodhanaṭṭhaniddesavaṇṇanā",
  "atk-s0517a5:84_0": "200.",
  "atk-s0517a5:84_1": "Ādivisodhanaṭṭhaniddese assaddhiyasaṁvaraṭṭhena sīlavisuddhīti assaddhiyassa nivāraṇaṭṭhena viratiatthena sīlamalavisodhanato sīlavisuddhi nāma.",
  "atk-s0517a5:84_2": "Saddhindriyassa ādivisodhanāti saddhindriyassa upanissayavasena ādibhūtassa sīlassa visodhanā.",
  "atk-s0517a5:84_3": "Imināva nayena sesānipi kāmacchandādisaṁvaraṇamūlakāni ca indriyāni veditabbāni.",
  "atk-s0517a5:85_0": "Ga. adhimattaṭṭhaniddesavaṇṇanā",
  "atk-s0517a5:86_0": "201.",
  "atk-s0517a5:86_1": "Adhimattaṭṭhaniddese saddhindriyassa bhāvanāya chando uppajjatīti saddhassa puggalassa saddhāpaṭisaṁyuttaṁ",
  "atk-s0517a5:86_2": "dhammaṁ sutvā vā saddhindriyabhāvanāya assādaṁ disvā vā saddhindriye kusalo dhammacchando jāyati.",
  "atk-s0517a5:86_3": "Pāmojjaṁ uppajjatīti chandajātattā dubbalapīti uppajjati.",
  "atk-s0517a5:86_4": "Pīti uppajjatīti pamuditattā balavapīti uppajjati.",
  "atk-s0517a5:86_5": "Passaddhi uppajjatīti pītiyā pīṇitattā kāyacittapassaddhi uppajjati.",
  "atk-s0517a5:86_6": "Sukhaṁ uppajjatīti passaddhakāyacittattā cetasikaṁ sukhaṁ uppajjati.",
  "atk-s0517a5:86_7": "Obhāso uppajjatīti sukhena abhisannattā ñāṇobhāso uppajjati.",
  "atk-s0517a5:86_8": "Saṁvego uppajjatīti ñāṇobhāsena viditasaṅkhārādīnavattā saṅkhārapavattiyaṁ saṁvego uppajjati.",
  "atk-s0517a5:86_9": "Saṁvejetvā cittaṁ samādahatīti saṁvegaṁ uppādetvā teneva saṁvegena cittaṁ samāhitaṁ karoti.",
  "atk-s0517a5:86_10": "Sādhukaṁ paggaṇhātīti līnuddhatabhāvaṁ mocetvā suṭṭhu paggaṇhāti.",
  "atk-s0517a5:86_11": "Sādhukaṁ ajjhupekkhatīti vīriyassa samaṁ hutvā pavattattā puna vīriyasamatāniyojane byāpāraṁ akaronto",
  "atk-s0517a5:86_12": "tatramajjhattupekkhāvasena sādhukaṁ ajjhupekkhati nāma.",
  "atk-s0517a5:86_13": "Upekkhāvasenāti samavāhitalakkhaṇāya tatramajjhattupekkhāya vasena.",
  "atk-s0517a5:86_14": "Nānattakilesehīti vipassanāya paṭipakkhabhūtehi nānāsabhāvehi kilesehi.",
  "atk-s0517a5:86_15": "Vimokkhavasenāti bhaṅgānupassanato paṭṭhāya nānattakilesehi vimuccanavasena.",
  "atk-s0517a5:86_16": "Vimuttattāti nānattakilesehi vimuttattā.",
  "atk-s0517a5:87_0": "Te dhammāti chandādayo dhammā.",
  "atk-s0517a5:87_1": "Ekarasā hontīti vimuttirasena ekarasā honti.",
  "atk-s0517a5:87_2": "Bhāvanāvasenāti ekarasabhāvanāvasena.",
  "atk-s0517a5:87_3": "Tato paṇītatare vivaṭṭantīti tena kāraṇena vipassanārammaṇato paṇītatare nibbānārammaṇe vivaṭṭanānupassanāsaṅkhātena",
  "atk-s0517a5:87_4": "gotrabhuñāṇena chandādayo dhammā nivattanti,",
  "atk-s0517a5:87_5": "saṅkhārārammaṇato apagantvā nibbānārammaṇe pavattantīti attho.",
  "atk-s0517a5:87_6": "Vivaṭṭanāvasenāti evaṁ gotrabhukhaṇe saṅkhārārammaṇato vivaṭṭanavasena.",
  "atk-s0517a5:87_7": "Vivaṭṭitattā tato vosajjatīti maggasamaṅgipuggalo maggassa uppādakkhaṇeyeva dubhatovuṭṭhānavasena vivaṭṭitattā",
  "atk-s0517a5:87_8": "teneva kāraṇena kilese ca khandhe ca vosajjati.",
  "atk-s0517a5:87_9": "Vosajjitattā tato nirujjhantīti maggassa uppādakkhaṇeyeva kilese ca khandhe ca vosajjitattā teneva kāraṇena",
  "atk-s0517a5:87_10": "kilesā ca khandhā ca anuppattinirodhavasena nirujjhanti.",
  "atk-s0517a5:87_11": "Vosajjitattāti ca āsaṁsāyaṁ bhūtavacanaṁ kataṁ.",
  "atk-s0517a5:87_12": "Kilesanirodhe sati khandhanirodhasabbhāvato ca khandhanirodho vutto.",
  "atk-s0517a5:87_13": "Nirodhavasenāti yathāvuttanirodhavasena.",
  "atk-s0517a5:87_14": "Tasseva maggassa uppādakkhaṇe dve vosagge dassetukāmo nirodhavasena dve vosaggātiādimāha.",
  "atk-s0517a5:87_15": "Dvepi heṭṭhā vuttatthā eva.",
  "atk-s0517a5:87_16": "Assaddhiyassa pahānāya chando uppajjatītiādīsupi imināva nayena vitthārato attho veditabbo.",
  "atk-s0517a5:87_17": "Vīriyindriyādimūlakesupi vāresu eseva nayo.",
  "atk-s0517a5:87_18": "Imināva nayena adhiṭṭhānaṭṭhaniddesopi vitthārato veditabbo.",
  "atk-s0517a5:87_19": "Kevalañhettha adhiṭṭhātīti viseso,",
  "atk-s0517a5:87_20": "patiṭṭhātīti attho.",
  "atk-s0517a5:88_0": "Gha-ṅa. pariyādānaṭṭhapatiṭṭhāpakaṭṭhaniddesavaṇṇanā",
  "atk-s0517a5:89_0": "202-203.",
  "atk-s0517a5:89_1": "Pariyādānaṭṭhaniddese pariyādiyatīti khepeti.",
  "atk-s0517a5:89_2": "Patiṭṭhāpakaṭṭhaniddese saddho saddhindriyaṁ adhimokkhe patiṭṭhāpetīti saddhāsampanno “sabbe saṅkhārā",
  "atk-s0517a5:89_3": "aniccā dukkhā anattā”ti adhimuccanto saddhindriyaṁ adhimokkhe patiṭṭhāpeti.",
  "atk-s0517a5:89_4": "Iminā puggalavisesena indriyabhāvanāviseso niddiṭṭho.",
  "atk-s0517a5:89_5": "Saddhassa saddhindriyaṁ adhimokkhe patiṭṭhāpetīti saddhāsampannassa puggalassa saddhindriyaṁ taṁyeva saddhaṁ patiṭṭhāpeti.",
  "atk-s0517a5:89_6": "Tathā adhimuccantaṁ adhimokkhe patiṭṭhāpetīti.",
  "atk-s0517a5:89_7": "Iminā indriyabhāvanāvisesena puggalaviseso niddiṭṭho.",
  "atk-s0517a5:89_8": "Evaṁ cittaṁ paggaṇhanto paggahe patiṭṭhāpeti,",
  "atk-s0517a5:89_9": "satiṁ upaṭṭhāpento upaṭṭhāne patiṭṭhāpeti,",
  "atk-s0517a5:89_10": "cittaṁ samādahanto avikkhepe patiṭṭhāpeti,",
  "atk-s0517a5:89_11": "aniccaṁ dukkhaṁ anattāti passanto dassane patiṭṭhāpetīti sesesupi yojanā veditabbā.",
  "atk-s0517a5:89_12": "Yogāvacaroti samathayoge,",
  "atk-s0517a5:89_13": "vipassanāyoge vā avacaratīti yogāvacaro.",
  "atk-s0517a5:89_14": "Avacaratīti pavisitvā caratīti.",
  "atk-s0517a5:90_0": "Catutthasuttantaniddesavaṇṇanā niṭṭhitā.",
  "atk-s0517a5:91_0": "5. Indriyasamodhānavaṇṇanā",
  "atk-s0517a5:92_0": "204.",
  "atk-s0517a5:92_1": "Idāni samādhiṁ bhāvayato vipassanaṁ bhāvayato ca indriyasamodhānaṁ dassetukāmo paṭhamaṁ tāva upaṭṭhānakosallappabhedaṁ",
  "atk-s0517a5:92_2": "niddisituṁ puthujjano samādhiṁ bhāventotiādimāha.",
  "atk-s0517a5:92_3": "Tattha puthujjano samādhiṁ bhāventoti nibbedhabhāgiyaṁ samādhiṁ bhāvento.",
  "atk-s0517a5:92_4": "Sekkhassa vītarāgassa ca pana lokuttaropi samādhi labbhati.",
  "atk-s0517a5:92_5": "Āvajjitattāti kasiṇādinimittassa āvajjitattā,",
  "atk-s0517a5:92_6": "kasiṇādiparikammaṁ katvā tattha uppāditanimittattāti vuttaṁ hoti.",
  "atk-s0517a5:92_7": "Ārammaṇūpaṭṭhānakusaloti tassa uppāditassa nimittasseva upaṭṭhāne kusalo.",
  "atk-s0517a5:92_8": "Samathanimittūpaṭṭhānakusaloti accāraddhavīriyatādīhi uddhate citte passaddhisamādhiupekkhāsambojjhaṅgabhāvanāvasena",
  "atk-s0517a5:92_9": "cittopasamanimittassa upaṭṭhāne kusalo.",
  "atk-s0517a5:92_10": "Paggahanimittūpaṭṭhānakusaloti atisithilavīriyatādīhi līne citte dhammavicayavīriyapītisambojjhaṅgabhāvanāvasena",
  "atk-s0517a5:92_11": "cittapaggahanimittassa upaṭṭhāne kusalo.",
  "atk-s0517a5:92_12": "Avikkhepūpaṭṭhānakusaloti anuddhatālīnacittassa sampayuttassa samādhissa upaṭṭhāne kusalo.",
  "atk-s0517a5:92_13": "Obhāsūpaṭṭhānakusaloti paññāpayogamandatāya nirassāde citte aṭṭhasaṁvegavatthupaccavekkhaṇena cittaṁ saṁvejetvā ñāṇobhāsassa upaṭṭhāne kusalo.",
  "atk-s0517a5:92_14": "Aṭṭha saṁvegavatthūni nāma jātijarābyādhimaraṇāni cattāri,",
  "atk-s0517a5:92_15": "apāyadukkhaṁ pañcamaṁ,",
  "atk-s0517a5:92_16": "atīte vaṭṭamūlakaṁ dukkhaṁ,",
  "atk-s0517a5:92_17": "anāgate vaṭṭamūlakaṁ dukkhaṁ,",
  "atk-s0517a5:92_18": "paccuppanne āhārapariyeṭṭhimūlakaṁ dukkhanti.",
  "atk-s0517a5:92_19": "Sampahaṁsanūpaṭṭhānakusaloti upasamasukhānadhigamena nirassāde citte buddhadhammasaṅghaguṇānussaraṇena",
  "atk-s0517a5:92_20": "cittaṁ pasādento sampahaṁsanassa upaṭṭhāne kusalo.",
  "atk-s0517a5:92_21": "Upekkhūpaṭṭhānakusaloti uddhatādidosavirahite citte niggahapaggahādīsu byāpārābhāvakaraṇena upekkhāya upaṭṭhāne kusalo.",
  "atk-s0517a5:92_22": "Sekkhoti tisso sikkhā sikkhatīti sekkho.",
  "atk-s0517a5:92_23": "Ekattūpaṭṭhānakusaloti sakkāyadiṭṭhādīnaṁ pahīnattā nekkhammādino ekattassa upaṭṭhāne kusalo.",
  "atk-s0517a5:93_0": "Vītarāgoti sabbaso pahīnarāgattā vītarāgo khīṇāsavo.",
  "atk-s0517a5:93_1": "Ñāṇūpaṭṭhānakusaloti arahā dhammesu vigatasammohattā tattha tattha asammohañāṇassa upaṭṭhāne kusalo.",
  "atk-s0517a5:93_2": "Vimuttūpaṭṭhānakusaloti arahattaphalavimuttiyā upaṭṭhāne kusalo.",
  "atk-s0517a5:93_3": "Vimuttīti hi sabbakilesehi vimuttattā arahattaphalavimutti adhippetā.",
  "atk-s0517a5:94_0": "205.",
  "atk-s0517a5:94_1": "Vipassanābhāvanāya upaṭṭhānānupaṭṭhānesu aniccatotiādīni niccatotiādīni ca sīlakathāyaṁ vuttanayeneva veditabbāni.",
  "atk-s0517a5:94_2": "Pāṭhato pana “āyūhanānupaṭṭhānakusalo vipariṇāmūpaṭṭhānakusalo animittūpaṭṭhānakusalo nimittānupaṭṭhānakusalo",
  "atk-s0517a5:94_3": "appaṇihitūpaṭṭhānakusalo paṇidhianupaṭṭhānakusalo abhinivesānupaṭṭhānakusalo”ti etesu sāmivacanena samāsapadacchedo kātabbo.",
  "atk-s0517a5:94_4": "Sesesu pana nissakkavacanena pāṭho.",
  "atk-s0517a5:95_0": "206.Suññatūpaṭṭhānakusaloti panettha suññato upaṭṭhānakusaloti vā suññatāya upaṭṭhānakusaloti vā padacchedo kātabbo.",
  "atk-s0517a5:95_1": "Yasmā pana nibbidāvirāganirodhapaṭinissaggānupassanā adhipaññādhammavipassanā yathābhūtañāṇadassanaṁ",
  "atk-s0517a5:95_2": "paṭisaṅkhānupassanā vivaṭṭanānupassanāti imā aṭṭha mahāvipassanā attano sabhāvavisesena visesitā,",
  "atk-s0517a5:95_3": "na ārammaṇavisesena,",
  "atk-s0517a5:95_4": "tasmā imāsaṁ aṭṭhannaṁ “aniccato upaṭṭhānakusalo hotī”tiādīni vacanāni viya “nibbidāto upaṭṭhānakusalo hotī”tiādīni vacanāni na yujjanti.",
  "atk-s0517a5:95_5": "Tasmā eva imā aṭṭha na yojitā.",
  "atk-s0517a5:95_6": "Ādīnavānupassanā pana “suññatūpaṭṭhānakusalo hoti,",
  "atk-s0517a5:95_7": "abhinivesānupaṭṭhānakusalo hotī”ti iminā yugalakavacaneneva atthato “ādīnavato upaṭṭhānakusalo hoti,",
  "atk-s0517a5:95_8": "ālayābhinivesānupaṭṭhānakusalo hotī”ti yojitāva hotīti sarūpena na yojitā.",
  "atk-s0517a5:95_9": "Iti purimā ca aṭṭha,",
  "atk-s0517a5:95_10": "ayañca ādīnavānupassanāti aṭṭhārasasu mahāvipassanāsu imā nava ayojetvā itarā eva nava yojitāti veditabbā.",
  "atk-s0517a5:95_11": "Ñāṇūpaṭṭhānakusaloti sekkho vipassanūpakkilesānaṁ abhāvato vipassanābhāvanāya ñāṇassa upaṭṭhāne kusalo.",
  "atk-s0517a5:95_12": "Samādhibhāvanāya pana nikantisabbhāvato ñāṇūpaṭṭhāne kusaloti na vutto.",
  "atk-s0517a5:96_0": "Visaññogūpaṭṭhānakusaloti “kāmayogavisaññogo bhavayogavisaññogo diṭṭhiyogavisaññogo avijjāyogavisaññogo”ti",
  "atk-s0517a5:96_1": "catudhā vuttassa visaññogassa upaṭṭhāne kusalo.",
  "atk-s0517a5:96_2": "Saññogānupaṭṭhānakusaloti kāmayogabhavayogadiṭṭhiyogāvijjāyogavasena catudhā vuttassa saññogassa anupaṭṭhāne kusalo.",
  "atk-s0517a5:96_3": "Nirodhūpaṭṭhānakusaloti “puna caparaṁ,",
  "atk-s0517a5:96_4": "bhikkhave,",
  "atk-s0517a5:96_5": "khīṇāsavassa bhikkhuno nibbānaninnaṁ cittaṁ hoti nibbānapoṇaṁ nibbānapabbhāraṁ vivekaṭṭhaṁ nekkhammābhirataṁ",
  "atk-s0517a5:96_6": "byantībhūtaṁ sabbaso āsavaṭṭhāniyehi dhammehī”ti vuttakhīṇāsavabalavasena nibbānaninnacittattā khīṇāsavova",
  "atk-s0517a5:96_7": "nirodhasaṅkhātassa nibbānassa upaṭṭhāne kusalo.",
  "atk-s0517a5:97_0": "Ārammaṇūpaṭṭhānakusalavasenātiādīsu kusalanti ñāṇaṁ.",
  "atk-s0517a5:97_1": "Ñāṇampi hi kusalapuggalayogato kusalaṁ yathā paṇḍitapuggalayogato “paṇḍitā dhammā”ti.",
  "atk-s0517a5:97_2": "Tasmā kosallavasenāti attho.",
  "atk-s0517a5:98_0": "207.",
  "atk-s0517a5:98_1": "Idāni catusaṭṭhiyā ākārehītiādi ñāṇakathāyaṁ vuttampi indriyakathāsambandhena idhānetvā vuttaṁ.",
  "atk-s0517a5:98_2": "Taṁ heṭṭhā vuttanayeneva veditabbaṁ.",
  "atk-s0517a5:99_0": "208.",
  "atk-s0517a5:99_1": "Puna samantacakkhusambandhena indriyavidhānaṁ vattukāmo na tassa addiṭṭhamidhatthi kiñcītiādimāha.",
  "atk-s0517a5:99_2": "Tattha samantacakkhūti sabbaññutaññāṇaṁ.",
  "atk-s0517a5:99_3": "Paññindriyassa vasenātiādinā pañcannaṁ indriyānaṁ aviyogitaṁ dasseti.",
  "atk-s0517a5:99_4": "Saddahanto paggaṇhātītiādīhi ekekindriyamūlakehi pañcahi catukkehi pañcannaṁ indriyānaṁ ninnapayogakāle",
  "atk-s0517a5:99_5": "vā maggakkhaṇe vā ekarasabhāvaṁ aññamaññapaccayabhāvañca dasseti.",
  "atk-s0517a5:99_6": "Saddahitattā paggahitantiādīhi ekekindriyamūlakehi pañcahi catukkehi pañcannaṁ indriyānaṁ nibbattikāle",
  "atk-s0517a5:99_7": "vā phalakāle vā ekarasabhāvaṁ aññamaññapaccayabhāvañca dasseti.",
  "atk-s0517a5:99_8": "Puna buddhacakkhusambandhena indriyavidhānaṁ vattukāmo yaṁ buddhacakkhūtiādimāha.",
  "atk-s0517a5:99_9": "Tattha buddhacakkhūti indriyaparopariyattañāṇaṁ āsayānusayañāṇañca.",
  "atk-s0517a5:99_10": "Buddhañāṇanti ca idaṁ tadeva dvayaṁ,",
  "atk-s0517a5:99_11": "sesaṁ heṭṭhā vuttatthamevāti.",
  "atk-s0517a5:100_0": "Indriyasamodhānavaṇṇanā niṭṭhitā.",
  "atk-s0517a5:101_0": "Saddhammappakāsiniyā paṭisambhidāmagga-aṭṭhakathāya",
  "atk-s0517a5:102_0": "Indriyakathāvaṇṇanā niṭṭhitā."
}