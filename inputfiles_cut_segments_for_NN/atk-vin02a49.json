{
  "atk-vin02a49:0_0": "Codanākaṇḍaṁ",
  "atk-vin02a49:1_0": "Anuvijjakakiccavaṇṇanā",
  "atk-vin02a49:2_0": "360-361.",
  "atk-vin02a49:2_1": "Idāni evaṁ uppannāya codanāya vinayadharena kattabbakiccaṁ dassetuṁ anuvijjakenātiādi āraddhaṁ.",
  "atk-vin02a49:2_2": "Tattha diṭṭhaṁ diṭṭhenāti gāthāya ayamattho –",
  "atk-vin02a49:2_3": "ekeneko mātugāmena saddhiṁ ekaṭṭhānato nikkhamanto vā pavisanto vā diṭṭho,",
  "atk-vin02a49:2_4": "so taṁ pārājikena codeti,",
  "atk-vin02a49:2_5": "itaro tassa dassanaṁ anujānāti.",
  "atk-vin02a49:2_6": "Taṁ pana dassanaṁ paṭicca pārājikaṁ na upeti,",
  "atk-vin02a49:2_7": "na paṭijānāti.",
  "atk-vin02a49:2_8": "Evamettha yaṁ tena diṭṭhaṁ,",
  "atk-vin02a49:2_9": "taṁ tassa ‘‘diṭṭho mayā’’ti iminā diṭṭhavacanena sameti.",
  "atk-vin02a49:2_10": "Yasmā pana itaro taṁ dassanaṁ paṭicca dosaṁ na paṭijānāti,",
  "atk-vin02a49:2_11": "tasmā asuddhaparisaṅkito hoti;",
  "atk-vin02a49:2_12": "amūlakaparisaṅkitoti attho.",
  "atk-vin02a49:2_13": "Tassa puggalassa ‘‘suddho aha’’nti paṭiññāya tena saddhiṁ uposatho kātabbo.",
  "atk-vin02a49:2_14": "Sesagāthādvayepi eseva nayo.",
  "atk-vin02a49:2_15": "Sesaṁ sabbattha uttānamevāti.",
  "atk-vin02a49:3_0": "Anuvijjakakiccavaṇṇanā niṭṭhitā.",
  "atk-vin02a49:4_0": "Codakapucchāvissajjanāvaṇṇanā",
  "atk-vin02a49:5_0": "362-363.Codanāyako ādītiādipucchānaṁ vissajjane sacce ca akuppe cāti sacce patiṭṭhātabbaṁ akuppe ca.",
  "atk-vin02a49:5_1": "Yaṁ kataṁ vā na kataṁ vā,",
  "atk-vin02a49:5_2": "tadeva vattabbaṁ,",
  "atk-vin02a49:5_3": "na ca codake vā anuvijjake vā saṅghe vā kopo uppādetabbo.",
  "atk-vin02a49:5_4": "Otiṇṇānotiṇṇaṁ jānitabbanti otiṇṇañca anotiṇṇañca vacanaṁ jānitabbaṁ.",
  "atk-vin02a49:5_5": "Tatrāyaṁ jānanavidhi –",
  "atk-vin02a49:5_6": "ettakā codakassa pubbakathā,",
  "atk-vin02a49:5_7": "ettakā pacchimakathā,",
  "atk-vin02a49:5_8": "ettakā cuditakassa pubbakathā,",
  "atk-vin02a49:5_9": "ettakā pacchimakathāti jānitabbā .",
  "atk-vin02a49:5_10": "Codakassa pamāṇaṁ gaṇhitabbaṁ,",
  "atk-vin02a49:5_11": "cuditakassa pamāṇaṁ gaṇhitabbaṁ,",
  "atk-vin02a49:5_12": "anuvijjakassa pamāṇaṁ gaṇhitabbaṁ,",
  "atk-vin02a49:5_13": "anuvijjako appamattakampi ahāpento ‘‘āvuso samannāharitvā ujuṁ katvā āharā’’ti vattabbo,",
  "atk-vin02a49:5_14": "saṅghena evaṁ paṭipajjitabbaṁ.",
  "atk-vin02a49:5_15": "Yena dhammena yena vinayena yena satthusāsanena taṁ adhikaraṇaṁ vūpasammatīti ettha dhammoti bhūtaṁ vatthu.",
  "atk-vin02a49:5_16": "Vinayoti codanā ceva sāraṇā ca.",
  "atk-vin02a49:5_17": "Satthusāsananti ñattisampadā ceva anussāvanasampadā ca.",
  "atk-vin02a49:5_18": "Etena hi dhammena ca vinayena ca satthusāsanena ca adhikaraṇaṁ vūpasamati,",
  "atk-vin02a49:5_19": "tasmā anuvijjakena bhūtena vatthunā codetvā āpattiṁ sāretvā ñattisampadāya ceva anussāvanasampadāya ca taṁ adhikaraṇaṁ vūpasametabbaṁ,",
  "atk-vin02a49:5_20": "anuvijjakena evaṁ paṭipajjitabbaṁ.",
  "atk-vin02a49:5_21": "Sesamettha uttānameva.",
  "atk-vin02a49:6_0": "364.Uposatho kimatthāyātiādipucchāvissajjanampi uttānameva.",
  "atk-vin02a49:6_1": "Avasānagāthāsu there ca paribhāsatīti avamaññaṁ karonto ‘‘kiṁ ime jānantī’’ti paribhāsati.",
  "atk-vin02a49:6_2": "Khato upahatindriyoti tāya chandādigāmitāya tena ca paribhāsanena attanā attano khatattā khato.",
  "atk-vin02a49:6_3": "Saddhādīnañca indriyānaṁ upahatattā upahatindriyo.",
  "atk-vin02a49:6_4": "Nirayaṁ gacchati dummedho,",
  "atk-vin02a49:6_5": "na ca sikkhāya gāravoti so khato upahatindriyo paññāya abhāvato dummedho tīsu sikkhāsu asikkhanato na",
  "atk-vin02a49:6_6": "ca sikkhāya gāravo kāyassa bhedā nirayameva upagacchati,",
  "atk-vin02a49:6_7": "tasmā na ca āmisaṁ nissāya…pe…",
  "atk-vin02a49:6_8": "yathā dhammo tathā kareti.",
  "atk-vin02a49:6_9": "Tassattho na ca āmisaṁ nissāya kare,",
  "atk-vin02a49:6_10": "cuditakacodakesu hi aññatarena dinnaṁ cīvarādiāmisaṁ gaṇhanto āmisaṁ nissāya karoti,",
  "atk-vin02a49:6_11": "evaṁ na kareyya.",
  "atk-vin02a49:6_12": "Na ca nissāya puggalanti ‘‘ayaṁ me upajjhāyo vā ācariyo vā’’tiādinā nayena chandādīhi gacchanto puggalaṁ nissāya karoti,",
  "atk-vin02a49:6_13": "evaṁ na kareyya.",
  "atk-vin02a49:6_14": "Atha kho ubhopete vivajjetvā yathā dhammo ṭhito,",
  "atk-vin02a49:6_15": "tatheva kareyyāti.",
  "atk-vin02a49:7_0": "Upakaṇṇakaṁ jappatīti ‘‘evaṁ kathehi,",
  "atk-vin02a49:7_1": "mā evaṁ kathayitthā’’ti kaṇṇamūle manteti.",
  "atk-vin02a49:7_2": "Jimhaṁ pekkhatīti dosameva gavesati.",
  "atk-vin02a49:7_3": "Vītiharatīti vinicchayaṁ hāpeti.",
  "atk-vin02a49:7_4": "Kummaggaṁ paṭisevatīti āpattiṁ dīpeti.",
  "atk-vin02a49:8_0": "Akālena ca codetīti anokāse anajjhiṭṭhova codeti.",
  "atk-vin02a49:8_1": "Pubbāparaṁ na jānātīti purimakathañca pacchimakathañca na jānāti.",
  "atk-vin02a49:9_0": "Anusandhivacanapathaṁna jānātīti kathānusandhivinicchayānusandhivasena vacanaṁ na jānāti.",
  "atk-vin02a49:9_1": "Sesaṁ sabbattha uttānamevāti.",
  "atk-vin02a49:10_0": "Codanākaṇḍavaṇṇanā niṭṭhitā."
}