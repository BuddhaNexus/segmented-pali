{
  "tika-vin02t37:0_0": "Uposathādipucchāvissajjanāvaṇṇanā",
  "tika-vin02t37:1_0": "332. ‘‘Saṅghaṁ, bhante,",
  "tika-vin02t37:1_1": "pavāremītiādi pavāraṇākathā nāmā’’ti gaṇṭhipadesu vuttaṁ.",
  "tika-vin02t37:2_0": "Atthavasapakaraṇavaṇṇanā",
  "tika-vin02t37:3_0": "334.Paṭhamapārājikavaṇṇanāyameva vuttanti ‘‘saṅghasuṭṭhutāyā’’tiādīnaṁ atthavaṇṇanaṁ sandhāya vuttaṁ.",
  "tika-vin02t37:3_1": "Dasakkhattuṁ yojanāya padasataṁ vuttanti ekamūlakanaye dasakkhattuṁ yojanāya katāya saṅkhalikanaye vuttapadehi saddhiṁ padasataṁ vuttanti evamattho gahetabbo.",
  "tika-vin02t37:3_2": "Aññathā ekamūlake eva naye na sakkā padasataṁ laddhuṁ.",
  "tika-vin02t37:3_3": "Ekamūlakanayehi purimapacchimapadāni ekato katvā ekekasmiṁ vāre nava nava padāni vuttānīti dasakkhattuṁ yojanāya navuti padāniyeva labbhanti.",
  "tika-vin02t37:3_4": "Tasmā tāni navuti padāni saṅkhalikanaye baddhacakkavasena yojite dasa padāni labbhantīti tehi saddhiṁ padasatanti sakkā vattuṁ.",
  "tika-vin02t37:3_5": "Ito aññathā pana ubhosupi nayesu visuṁ visuṁ atthasataṁ dhammasatañca yathā labbhati,",
  "tika-vin02t37:3_6": "tathā paṭhamapārājikasaṁvaṇṇanāyameva amhehi dassitaṁ,",
  "tika-vin02t37:3_7": "taṁ tattha vuttanayeneva gahetabbaṁ.",
  "tika-vin02t37:3_8": "Purimapacchimapadāni ekattena gahetvā ‘‘padasata’’nti vuttattā ‘‘tattha pacchimassa pacchimassa padassa vasena atthasataṁ,",
  "tika-vin02t37:3_9": "purimassa purimassa vasena dhammasata’’nti vuttaṁ.",
  "tika-vin02t37:3_10": "Tasmiṁ padasate ‘‘saṅghasuṭṭhū’’tiādinā vuttapurimapadānaṁ vasena dhammasataṁ,",
  "tika-vin02t37:3_11": "‘‘saṅghaphāsū’’tiādinā vuttapacchimapadānaṁ vasena atthasatanti adhippāyo.",
  "tika-vin02t37:4_0": "Mahāvaggavaṇṇanā niṭṭhitā."
}