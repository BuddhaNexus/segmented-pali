{
  "ud6.10:0.1_0": "Udāna 6.10",
  "ud6.10:0.2_0": "Uppajjantisutta",
  "ud6.10:1.1_0": "Evaṁ me sutaṁ—",
  "ud6.10:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud6.10:1.3_0": "Atha kho āyasmā ānando yena bhagavā tenupasaṅkami;",
  "ud6.10:1.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud6.10:1.4_0": "Ekamantaṁ nisinno kho āyasmā ānando bhagavantaṁ etadavoca:",
  "ud6.10:2.1_0": "“Yāvakīvañca, bhante,",
  "ud6.10:2.1_1": "tathāgatā loke nuppajjanti arahanto sammāsambuddhā tāva aññatitthiyā paribbājakā sakkatā honti garukatā mānitā pūjitā apacitā lābhino cīvarapiṇḍapātasenāsanagilānapaccayabhesajjaparikkhārānaṁ.",
  "ud6.10:2.2_0": "Yato ca kho, bhante,",
  "ud6.10:2.2_1": "tathāgatā loke uppajjanti arahanto sammāsambuddhā atha aññatitthiyā paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṁ.",
  "ud6.10:2.3_0": "Bhagavāyeva dāni, bhante,",
  "ud6.10:2.3_1": "sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ, bhikkhusaṅgho cā”ti.",
  "ud6.10:3.1_0": "“Evametaṁ, ānanda, yāvakīvañca, ānanda,",
  "ud6.10:3.1_1": "tathāgatā loke nuppajjanti arahanto sammāsambuddhā tāva aññatitthiyā paribbājakā sakkatā honti garukatā mānitā pūjitā apacitā lābhino cīvarapiṇḍapātasenāsanagilānapaccayabhesajjaparikkhārānaṁ.",
  "ud6.10:3.2_0": "Yato ca kho, ānanda,",
  "ud6.10:3.2_1": "tathāgatā loke uppajjanti arahanto sammāsambuddhā atha aññatitthiyā paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṁ.",
  "ud6.10:3.3_0": "Tathāgatova dāni sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ, bhikkhusaṅgho cā”ti.",
  "ud6.10:4.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud6.10:5.1_0": "“Obhāsati tāva so kimi,",
  "ud6.10:5.2_0": "Yāva na unnamate pabhaṅkaro;",
  "ud6.10:5.3_0": "Sa verocanamhi uggate,",
  "ud6.10:5.4_0": "Hatappabho hoti na cāpi bhāsati.",
  "ud6.10:6.1_0": "Evaṁ obhāsitameva takkikānaṁ,",
  "ud6.10:6.2_0": "Yāva sammāsambuddhā loke nuppajjanti;",
  "ud6.10:6.3_0": "Na takkikā sujjhanti na cāpi sāvakā,",
  "ud6.10:6.4_0": "Duddiṭṭhī na dukkhā pamuccare”ti.",
  "ud6.10:6.5_0": "Dasamaṁ.",
  "ud6.10:7.0_0": "Tassuddānaṁ",
  "ud6.10:7.1_0": "Āyujaṭilavekkhaṇā,",
  "ud6.10:7.2_0": "tayo titthiyā subhūti;",
  "ud6.10:7.3_0": "Gaṇikā upāti navamo,",
  "ud6.10:7.4_0": "uppajjanti ca te dasāti.",
  "ud6.10:7.5_0": "Jaccandhavaggo chaṭṭho."
}