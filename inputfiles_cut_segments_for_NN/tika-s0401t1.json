{
  "tika-s0401t1:0_0": "1. Rūpādivaggavaṇṇanā",
  "tika-s0401t1:1_0": "Nidānavaṇṇanā",
  "tika-s0401t1:2_0": "Vibhāgavantānaṁ sabhāvavibhāvanaṁ vibhāgadassanavaseneva hotīti paṭhamaṁ tāva nipātasuttavasena vibhāgaṁ dassetuṁ ‘‘tattha aṅguttarāgamo nāmā’’tiādimāha.",
  "tika-s0401t1:2_1": "Tattha tatthāti ‘‘aṅguttarāgamassa atthaṁ pakāsayissāmī’’ti yadidaṁ vuttaṁ, tasmiṁ vacane,",
  "tika-s0401t1:2_2": "‘‘yassa atthaṁ pakāsayissāmī’’ti paṭiññātaṁ,",
  "tika-s0401t1:2_3": "so aṅguttarāgamo nāma nipātasuttavasena evaṁ vibhāgoti attho.",
  "tika-s0401t1:2_4": "Atha vā tatthāti ‘‘aṅguttaranissitaṁ attha’’nti etasmiṁ vacane yo aṅguttarāgamo vutto,",
  "tika-s0401t1:2_5": "so nipātasuttādivasena edisoti attho.",
  "tika-s0401t1:3_0": "Idāni taṁ ādito paṭṭhāya saṁvaṇṇitukāmo attano saṁvaṇṇanāya paṭhamamahāsaṅgītiyaṁ nikkhittānukkamena pavattabhāvadassanatthaṁ ‘‘tassa nipātesu…pe… vuttaṁ nidānamādī’’tiādimāha.",
  "tika-s0401t1:3_1": "Tattha yathāpaccayaṁ tattha tattha desitattā paññattattā ca vippakiṇṇānaṁ dhammavinayānaṁ saṅgahetvā gāyanaṁ kathanaṁ saṅgīti.",
  "tika-s0401t1:3_2": "Etena taṁtaṁsikkhāpadānaṁ suttānañca ādipariyosānesu antarantarā ca sambandhavasena ṭhapitaṁ saṅgītikāravacanaṁ saṅgahitaṁ hoti.",
  "tika-s0401t1:3_3": "Saṅgīyamānassa atthassa mahantatāya pūjanīyatāya ca mahatī saṅgīti mahāsaṅgīti,",
  "tika-s0401t1:3_4": "paṭhamā mahāsaṅgīti paṭhamamahāsaṅgīti,",
  "tika-s0401t1:3_5": "tassā pavattikālo paṭhamamahāsaṅgītikālo,",
  "tika-s0401t1:3_6": "tasmiṁ paṭhamamahāsaṅgītikāle.",
  "tika-s0401t1:3_7": "Nidadāti desanaṁ desakālādivasena aviditaṁ viditaṁ katvā nidassetīti nidānaṁ.",
  "tika-s0401t1:3_8": "Yo lokiyehi upogghātoti vuccati,",
  "tika-s0401t1:3_9": "svāyamettha ‘‘evaṁ me suta’’ntiādiko gantho veditabbo. Na ‘‘sanidānāhaṁ, bhikkhave, dhammaṁ desemī’’tiādīsu (a. ni.",
  "tika-s0401t1:3_10": "3.126) viya ajjhāsayādidesanuppattihetu.",
  "tika-s0401t1:3_11": "Tenevāha – ‘‘evaṁ me sutantiādikaṁ āyasmatā ānandena paṭhamamahāsaṅgītikāle vuttaṁ nidānamādī’’ti.",
  "tika-s0401t1:4_0": "1.",
  "tika-s0401t1:4_1": "‘‘Sā panesā’’tiādinā bāhiranidāne vattabbaṁ atidisitvā idāni abbhantaranidānaṁ ādito paṭṭhāya saṁvaṇṇituṁ ‘‘yaṁ paneta’’nti vuttaṁ.",
  "tika-s0401t1:4_2": "Tattha yasmā saṁvaṇṇanaṁ karontena saṁvaṇṇetabbe dhamme padāni padavibhāgaṁ tadatthañca dassetvā tato paraṁ piṇḍatthādinidassanavasena ca saṁvaṇṇanā kātabbā,",
  "tika-s0401t1:4_3": "tasmā padāni tāva dassento ‘‘evanti nipātapada’’ntiādimāha .",
  "tika-s0401t1:4_4": "Tattha padavibhāgoti padānaṁ viseso, na padaviggaho.",
  "tika-s0401t1:4_5": "Atha vā padāni ca padavibhāgo ca padavibhāgo,",
  "tika-s0401t1:4_6": "padaviggaho ca padavibhāgo ca padavibhāgoti vā ekasesavasena padapadaviggahā padavibhāgasaddena vuttāti veditabbaṁ.",
  "tika-s0401t1:4_7": "Tattha padaviggaho ‘‘jetassa vanaṁ jetavana’’ntiādinā samāsapadesu daṭṭhabbo.",
  "tika-s0401t1:5_0": "Atthatoti padatthato.",
  "tika-s0401t1:5_1": "Taṁ pana padatthaṁ atthuddhārakkamena paṭhamaṁ evaṁ-saddassa dassento ‘‘evaṁ-saddo tāvā’’tiādimāha.",
  "tika-s0401t1:5_2": "Avadhāraṇādīti ettha ādi-saddena idamatthapucchāparimāṇādiatthānaṁ saṅgaho daṭṭhabbo.",
  "tika-s0401t1:5_3": "Tathā hi ‘‘evaṁgatāni puthusippāyatanāni,",
  "tika-s0401t1:5_4": "evamādīnī’’tiādīsu idaṁ-saddassa atthe evaṁ-saddo.",
  "tika-s0401t1:5_5": "Gata-saddo hi pakārapariyāyo, tathā vidhākāra-saddā ca.",
  "tika-s0401t1:5_6": "Tathā hi vidhayuttagatasadde lokiyā pakāratthe vadanti.",
  "tika-s0401t1:5_7": "‘‘Evaṁ su te sunhātā suvilittā kappitakesamassū āmukkamaṇikuṇḍalābharaṇā odātavatthavasanā pañcahi kāmaguṇehi samappitā samaṅgībhūtā paricārenti seyyathāpi tvaṁ etarahi sācariyakoti. No hidaṁ, bho gotamā’’tiādīsu (dī. ni. 1.286) pucchāyaṁ. ‘‘Evaṁ lahuparivattaṁ (a. ni. 1.48), evamāyupariyanto’’ti (dī. ni. 1.244; pārā. 12) ca ādīsu parimāṇe.",
  "tika-s0401t1:6_0": "Nanu ca ‘‘evaṁ su te sunhātā suvilittā evamāyupariyanto’’ti ettha evaṁ-saddena pucchanākāraparimāṇākārānaṁ vuttattā ākārattho eva evaṁ-saddoti? Na, visesasabbhāvato.",
  "tika-s0401t1:6_1": "Ākāramattavācako hi evaṁ-saddo ākāratthoti adhippeto yathā ‘‘evaṁ byākho’’tiādīsu (ma. ni. 1.234; pāci. 417; cūḷava. 65), na pana ākāravisesavācako.",
  "tika-s0401t1:6_2": "Evañca katvā ‘‘evaṁ jātena maccenā’’tiādīni (dha. pa.",
  "tika-s0401t1:6_3": "53) upamādiudāharaṇāni upapannāni honti.",
  "tika-s0401t1:6_4": "Tathā hi ‘‘yathā hi…pe… bahu’’nti (dha. pa.",
  "tika-s0401t1:6_5": "53) ettha puppharāsiṭṭhāniyato manussūpapattisappurisūpanissayasaddhammassavanayonisomanasikārabhogasampatti- ādidānādipuññakiriyāhetusamudāyato sobhāsugandhatādiguṇayogato mālāguṇasadisiyo pahūtā puññakiriyā maritabbasabhāvatāya maccena sattena kattabbāti jotitattā puppharāsimālāguṇāva upamā.",
  "tika-s0401t1:6_6": "Tesaṁ upamākāro yathā-saddena aniyamato vuttoti ‘‘evaṁ-saddo upamākāranigamanattho’’ti vattuṁ yuttaṁ,",
  "tika-s0401t1:6_7": "so pana upamākāro niyamiyamāno atthato upamāva hotīti āha – ‘‘upamāyaṁ āgato’’ti.",
  "tika-s0401t1:6_8": "Tathā ‘‘evaṁ iminā ākārena abhikkamitabba’’ntiādinā upadisiyamānāya samaṇasāruppāya ākappasampattiyā yo tattha upadisanākāro,",
  "tika-s0401t1:6_9": "so atthato upadeso evāti vuttaṁ – ‘‘evaṁ te…pe… upadese’’ti. Tathā evametaṁbhagavā,",
  "tika-s0401t1:6_10": "evametaṁ sugatāti ettha bhagavatā yathāvuttamatthaṁ aviparītato jānantehi kataṁ tattha saṁvijjamānaguṇānaṁ pakārehi haṁsanaṁ udaggatākaraṇaṁ sampahaṁsanaṁ,",
  "tika-s0401t1:6_11": "yo tattha sampahaṁsanākāroti yojetabbaṁ.",
  "tika-s0401t1:7_0": "Evamevaṁ panāyanti ettha garahaṇākāroti yojetabbaṁ,",
  "tika-s0401t1:7_1": "so ca garahaṇākāro ‘‘vasalī’’tiādikhuṁsanasaddasannidhānato idha evaṁ-saddena pakāsitoti viññāyati. Yathā cettha,",
  "tika-s0401t1:7_2": "evaṁ upamākārādayopi upamādivasena vuttānaṁ puppharāsiādisaddānaṁ sannidhānatoti daṭṭhabbaṁ. Evaṁ,",
  "tika-s0401t1:7_3": "bhanteti khotiādīsu pana dhammassa sādhukaṁ savanamanasikārena niyojitehi bhikkhūhi attano tattha ṭhitabhāvassa paṭijānanavasena vuttattā ettha evaṁ-saddo vacanasampaṭicchanattho vutto, tena ‘‘evaṁ, bhante, sādhu bhante,",
  "tika-s0401t1:7_4": "suṭṭhu bhante’’ti vuttaṁ hoti.",
  "tika-s0401t1:7_5": "Evañca vadehīti ‘‘yathāhaṁ vadāmi,",
  "tika-s0401t1:7_6": "evaṁ samaṇaṁ ānandaṁ vadehī’’ti vadanākāro idāni vattabbo evaṁ-saddena nidassīyatīti nidassanattho vutto.",
  "tika-s0401t1:7_7": "Evaṁ noti etthāpi tesaṁ yathāvuttadhammānaṁ ahitadukkhāvahabhāve sanniṭṭhānajananatthaṁ anumatiggahaṇavasena ‘‘no vā,",
  "tika-s0401t1:7_8": "kathaṁ vo ettha hotī’’ti pucchāya katāya ‘‘evaṁ no ettha hotī’’ti vuttattā tadākārasanniṭṭhānaṁ evaṁ-saddena vibhāvitanti viññāyati.",
  "tika-s0401t1:7_9": "So pana tesaṁ dhammānaṁ ahitāya dukkhāya saṁvattanākāro niyamiyamāno avadhāraṇattho hotīti āha – ‘‘evaṁ no ettha hotītiādīsu avadhāraṇe’’ti.",
  "tika-s0401t1:8_0": "Nānānayanipuṇanti ekattanānattaabyāpāraevaṁdhammatāsaṅkhātā,",
  "tika-s0401t1:8_1": "nandiyāvaṭṭatipukkhalasīhavikkīḷitaaṅkusadisālocanasaṅkhātā vā ādhārādibhedavasena nānāvidhā nayā nānānayā. Nayā vā pāḷigatiyo,",
  "tika-s0401t1:8_2": "tā ca paññattiādivasena saṁkilesabhāgiyādilokiyāditadubhayavomissakatādivasena kusalādivasena khandhādivasena saṅgahādivasena samayavimuttādivasena padhānādivasena kusalamūlādivasena tikapaṭṭhānādivasena ca nānappakārāti nānānayā,",
  "tika-s0401t1:8_3": "tehi nipuṇaṁ saṇhaṁ sukhumanti nānānayanipuṇaṁ. Āsayova ajjhāsayo,",
  "tika-s0401t1:8_4": "te ca sassatādibhedena tattha ca apparajakkhatādibhedena ca aneke,",
  "tika-s0401t1:8_5": "attajjhāsayādayo eva vā samuṭṭhānaṁ uppattihetu etassāti anekajjhāsayasamuṭṭhānaṁ.",
  "tika-s0401t1:8_6": "Atthabyañjanasampannanti atthabyañjanaparipuṇṇaṁ upanetabbābhāvato.",
  "tika-s0401t1:8_7": "Saṅkāsanapakāsanavivaraṇavibhajanauttānīkaraṇapaññattivasena chahi atthapadehi akkharapadabyañjanākāraniruttiniddesavasena chahi byañjanapadehi ca samannāgatanti vā attho daṭṭhabbo.",
  "tika-s0401t1:9_0": "Vividhapāṭihāriyanti ettha pāṭihāriyapadassa vacanatthaṁ ‘‘paṭipakkhaharaṇato rāgādikilesāpanayanato ca pāṭihāriya’’nti vadanti.",
  "tika-s0401t1:9_1": "Bhagavato pana paṭipakkhā rāgādayo na santi , ye haritabbā.",
  "tika-s0401t1:9_2": "Puthujjanānampi vigatūpakkilese aṭṭhaguṇasamannāgate citte hatapaṭipakkhe iddhividhaṁ pavattati,",
  "tika-s0401t1:9_3": "tasmā tattha pavattavohārena ca na sakkā idha ‘‘pāṭihāriya’’nti vatthuṁ.",
  "tika-s0401t1:9_4": "Sace pana mahākāruṇikassa bhagavato veneyyagatā ca kilesā paṭipakkhā,",
  "tika-s0401t1:9_5": "tesaṁ haraṇato ‘‘pāṭihāriya’’nti vuttaṁ, evaṁ sati yuttametaṁ.",
  "tika-s0401t1:9_6": "Atha vā bhagavato ca sāsanassa ca paṭipakkhā titthiyā, tesaṁ haraṇato pāṭihāriyaṁ.",
  "tika-s0401t1:9_7": "Te hi diṭṭhiharaṇavasena ca diṭṭhippakāsane asamatthabhāvena ca iddhiādesanānusāsanīhi haritā apanītā hontīti.",
  "tika-s0401t1:9_8": "‘‘Paṭī’’ti vā ayaṁ saddo ‘‘pacchā’’ti etassa atthaṁ bodheti ‘‘tasmiṁ paṭipaviṭṭhamhi,",
  "tika-s0401t1:9_9": "añño āgañchi brāhmaṇo’’tiādīsu (su. ni. 985; cūḷani. pārāyanavaggo, vatthugāthā 4) viya,",
  "tika-s0401t1:9_10": "tasmā samāhite citte vigatūpakkilese katakiccena pacchā haritabbaṁ pavattetabbanti paṭihāriyaṁ,",
  "tika-s0401t1:9_11": "attano vā upakkilesesu catutthajjhānamaggehi haritesu pacchā haraṇaṁ paṭihāriyaṁ,",
  "tika-s0401t1:9_12": "iddhiādesanānusāsaniyo ca vigatūpakkilesena katakiccena ca sattahitatthaṁ puna pavattetabbā,",
  "tika-s0401t1:9_13": "haritesu ca attano upakkilesesu parasattānaṁ upakkilesaharaṇāni hontīti paṭihāriyāni bhavanti. Paṭihāriyameva pāṭihāriyaṁ,",
  "tika-s0401t1:9_14": "paṭihāriye vā iddhiādesanānusāsanisamudāye bhavaṁ ekamekaṁ pāṭihāriyanti vuccati.",
  "tika-s0401t1:9_15": "Paṭihāriyaṁ vā catutthajjhānaṁ maggo ca paṭipakkhaharaṇato, tattha jātaṁ, tasmiṁ vā nimittabhūte, tato vā āgatanti pāṭihāriyaṁ.",
  "tika-s0401t1:9_16": "Tassa pana iddhiādibhedena visayabhedena ca bahuvidhassa bhagavato desanāyaṁ labbhamānattā āha – ‘‘vividhapāṭihāriya’’nti.",
  "tika-s0401t1:10_0": "Na aññathāti bhagavato sammukhā sutākārato na aññathāti attho,",
  "tika-s0401t1:10_1": "na pana bhagavato desitākārato.",
  "tika-s0401t1:10_2": "Acinteyyānubhāvā hi bhagavato desanā.",
  "tika-s0401t1:10_3": "Evañca katvā ‘‘sabbappakārena ko samattho viññātu’’nti idaṁ vacanaṁ samatthitaṁ bhavati,",
  "tika-s0401t1:10_4": "dhāraṇabaladassanañca na virujjhati sutākārāvirujjhanassa adhippetattā.",
  "tika-s0401t1:10_5": "Na hettha atthantaratāparihāro dvinnaṁ atthānaṁ ekavisayattā,",
  "tika-s0401t1:10_6": "itarathā thero bhagavato desanāya sabbathā paṭiggahaṇe samattho asamattho cāti āpajjeyyāti.",
  "tika-s0401t1:11_0": "‘‘Yo paro na hoti,",
  "tika-s0401t1:11_1": "so attā’’ti evaṁ vuttāya niyakajjhattasaṅkhātāya sasantatiyaṁ vattanato tividhopi me-saddo kiñcāpi ekasmiṁyeva atthe dissati,",
  "tika-s0401t1:11_2": "karaṇasampadānasāminiddesavasena pana vijjamānabhedaṁ sandhāyāha – ‘‘me-saddo tīsu atthesu dissatī’’ti.",
  "tika-s0401t1:12_0": "Kiñcāpi upasaggo kiriyaṁ viseseti,",
  "tika-s0401t1:12_1": "jotakabhāvato pana satipi tasmiṁ suta-saddo eva taṁ tamatthaṁ vadatīti anupasaggassa suta-saddassa atthuddhāre saupasaggassa gahaṇaṁ na virujjhatīti dassento ‘‘saupasaggo ca anupasaggo cā’’ti āha. Assāti sutasaddassa.",
  "tika-s0401t1:12_2": "Kammabhāvasādhanāni idha sutasadde sambhavantīti vuttaṁ – ‘‘upadhāritanti vā upadhāraṇanti vā attho’’ti.",
  "tika-s0401t1:12_3": "Mayāti atthe satīti yadā me-saddassa kattuvasena karaṇaniddeso, tadāti attho.",
  "tika-s0401t1:12_4": "Mamāti atthe satīti yadā sambandhavasena sāminiddeso, tadā.",
  "tika-s0401t1:13_0": "Sutasaddasanniṭṭhāne payuttena evaṁ-saddena savanakiriyājotakena bhavitabbanti vuttaṁ – ‘‘evanti sotaviññāṇādiviññāṇakiccanidassana’’nti.",
  "tika-s0401t1:13_1": "Ādi-saddena sampaṭicchanādīnaṁ sotadvārikaviññāṇānaṁ tadabhinīhaṭānañca manodvārikaviññāṇānaṁ gahaṇaṁ veditabbaṁ.",
  "tika-s0401t1:13_2": "Sabbesampi vākyānaṁ evakāratthasahitattā ‘‘suta’’nti etassa sutamevāti ayamattho labbhatīti āha – ‘‘assavanabhāvappaṭikkhepato’’ti.",
  "tika-s0401t1:13_3": "Etena avadhāraṇena niyāmataṁ dasseti.",
  "tika-s0401t1:13_4": "Yathā ca sutaṁ sutamevāti niyāmetabbaṁ,",
  "tika-s0401t1:13_5": "taṁ sammā sutaṁ hotīti āha – ‘‘anūnādhikāviparītaggahaṇanidassana’’nti.",
  "tika-s0401t1:13_6": "Atha vā saddantaratthāpohanavasena saddo atthaṁ vadatīti sutanti assutaṁ na hotīti ayametassa atthoti vuttaṁ – ‘‘assavanabhāvappaṭikkhepato’’ti.",
  "tika-s0401t1:13_7": "Iminā diṭṭhādivinivattanaṁ karoti.",
  "tika-s0401t1:13_8": "Idaṁ vuttaṁ hoti – na idaṁ mayā diṭṭhaṁ,",
  "tika-s0401t1:13_9": "na sayambhuñāṇena sacchikataṁ, atha kho sutaṁ, tañca sammadevāti.",
  "tika-s0401t1:13_10": "Tenevāha – ‘‘anūnādhikāviparītaggahaṇanidassana’’nti.",
  "tika-s0401t1:13_11": "Avadhāraṇatthe vā evaṁ-sadde ayamatthayojanā – ‘‘karīyatī’’ti tadapekkhassa suta-saddassa ayamattho vutto ‘‘assavanabhāvappaṭikkhepato’’ti.",
  "tika-s0401t1:13_12": "Tenevāha – ‘‘anūnādhikāviparītaggahaṇanidassana’’nti.",
  "tika-s0401t1:13_13": "Savana-saddo cettha kammattho veditabbo ‘‘suyyatī’’ti.",
  "tika-s0401t1:14_0": "Evaṁ savanahetusavanavisesavasena padattayassa ekena pakārena atthayojanaṁ dassetvā idāni pakārantarehi taṁ dassetuṁ – ‘‘tathā eva’’ntiādi vuttaṁ.",
  "tika-s0401t1:14_1": "Tattha tassāti yā sā bhagavato sammukhā dhammassavanākārena pavattā manodvāraviññāṇavīthi, tassā.",
  "tika-s0401t1:14_2": "Sā hi nānappakārena ārammaṇe pavattituṁ samatthā.",
  "tika-s0401t1:14_3": "Tathā ca vuttaṁ – ‘‘sotadvārānusārenā’’ti.",
  "tika-s0401t1:14_4": "Nānappakārenāti vakkhamānānaṁ anekavihitānaṁ byañjanatthaggahaṇānaṁ nānākārena.",
  "tika-s0401t1:14_5": "Etena imissā yojanāya ākārattho evaṁ-saddo gahitoti dīpeti.",
  "tika-s0401t1:14_6": "Pavattibhāvappakāsananti pavattiyā atthibhāvappakāsanaṁ.",
  "tika-s0401t1:14_7": "Sutanti dhammappakāsananti yasmiṁ ārammaṇe vuttappakārā viññāṇavīthi nānappakārena pavattā, tassa dhammattā vuttaṁ,",
  "tika-s0401t1:14_8": "na sutasaddassa dhammatthattā.",
  "tika-s0401t1:14_9": "Vuttassevatthassa pākaṭīkaraṇaṁ ‘‘ayañhetthā’’tiādi.",
  "tika-s0401t1:14_10": "Tattha viññāṇavīthiyāti karaṇatthe karaṇavacanaṁ, mayāti kattuatthe.",
  "tika-s0401t1:15_0": "Evanti niddisitabbappakāsananti nidassanatthaṁ evaṁ-saddaṁ gahetvā vuttaṁ nidassetabbassa nidassitabbattābhāvābhāvato .",
  "tika-s0401t1:15_1": "Tena evaṁ-saddena sakalampi suttaṁ paccāmaṭṭhanti dasseti.",
  "tika-s0401t1:15_2": "Sutasaddassa kiriyāsaddattā savanakiriyāya ca sādhāraṇaviññāṇappabandhappaṭibaddhattā tattha ca puggalavohāroti vuttaṁ – ‘‘sutanti puggalakiccappakāsana’’nti.",
  "tika-s0401t1:15_3": "Na hi puggalavohārarahite dhammappabandhe savanakiriyā labbhatīti.",
  "tika-s0401t1:16_0": "Yassa cittasantānassātiādipi ākāratthameva evaṁ-saddaṁ gahetvā purimayojanāya aññathā atthayojanaṁ dassetuṁ vuttaṁ.",
  "tika-s0401t1:16_1": "Tattha ākārapaññattīti upādāpaññatti eva dhammānaṁ pavattiākārupādānavasena tathā vuttā.",
  "tika-s0401t1:16_2": "Sutanti visayaniddesoti sotabbabhūto dhammo savanakiriyākattupuggalassa savanakiriyāvasena pavattiṭṭhānanti katvā vuttaṁ.",
  "tika-s0401t1:16_3": "Cittasantānavinimuttassa paramatthato kassaci kattuabhāvepi saddavohārena buddhiparikappitabhedavacanicchāya cittasantānato aññaṁ viya taṁsamaṅgiṁ katvā vuttaṁ – ‘‘cittasantānena taṁsamaṅgīno’’ti.",
  "tika-s0401t1:16_4": "Savanakiriyāvisayopi sotabbadhammo savanakiriyāvasena pavattacittasantānassa idha paramatthato kattubhāvato,",
  "tika-s0401t1:16_5": "savanavasena cittapavattiyā eva vā savanakiriyābhāvato taṁkiriyākattu ca visayo hotīti katvā vuttaṁ – ‘‘taṁsamaṅgīno kattuvisaye’’ti.",
  "tika-s0401t1:16_6": "Sutākārassa ca therassa sammānicchitabhāvato āha – ‘‘gahaṇasanniṭṭhāna’’nti.",
  "tika-s0401t1:16_7": "Etena vā avadhāraṇatthaṁ evaṁ-saddaṁ gahetvā ayamatthayojanā katāti daṭṭhabbaṁ.",
  "tika-s0401t1:17_0": "Pubbe sutānaṁ nānāvihitānaṁ suttasaṅkhātānaṁ atthabyañjanānaṁ upadhāritarūpassa ākārassa nidassanassa,",
  "tika-s0401t1:17_1": "avadhāraṇassa vā pakāsanasabhāvo evaṁ-saddoti tadākārādiupadhāraṇassa puggalapaññattiyā upādānabhūtadhammappabandhabyāpāratāya vuttaṁ – ‘‘evanti puggalakiccaniddeso’’ti.",
  "tika-s0401t1:17_2": "Savanakiriyā pana puggalavādinopi viññāṇanirapekkhā natthīti visesato viññāṇabyāpāroti āha – ‘‘sutanti viññāṇakiccaniddeso’’ti.",
  "tika-s0401t1:17_3": "Meti saddappavattiyā ekanteneva sattavisayattā viññāṇakiccassa ca tattheva samodahitabbato ‘‘meti ubhayakiccayuttapuggalaniddeso’’ti vuttaṁ.",
  "tika-s0401t1:17_4": "Avijjamānapaññattivijjamānapaññattisabhāvā yathākkamaṁ evaṁsaddasutasaddānaṁ atthāti te tathārūpapaññattiupādānabyāpārabhāvena dassento āha – ‘‘evanti puggalakiccaniddeso,",
  "tika-s0401t1:17_5": "sutanti viññāṇakiccaniddeso’’ti.",
  "tika-s0401t1:17_6": "Ettha ca karaṇakiriyākattukammavisesappakāsanavasena puggalabyāpāravisayapuggalabyāpāranidassanavasena gahaṇākāraggāhakatabbisayavisesaniddesavasena kattukaraṇabyāpārakattuniddesavasena ca dutiyādayo catasso atthayojanā dassitāti daṭṭhabbaṁ.",
  "tika-s0401t1:18_0": "Sabbassapi saddādhigamanīyassa atthassa paññattimukheneva paṭipajjitabbattā sabbapaññattīnañca vijjamānādivasena chasu paññattibhedesu antogadhattā tesu ‘‘eva’’ntiādīnaṁ paññattīnaṁ sarūpaṁ niddhārento āha – ‘‘evanti ca meti cā’’tiādi.",
  "tika-s0401t1:18_1": "Tattha evanti ca meti ca vuccamānassatthassa ākārādino dhammānaṁ asallakkhaṇabhāvato avijjamānapaññattibhāvoti āha – ‘‘saccikaṭṭhaparamatthavasena avijjamānapaññattī’’ti.",
  "tika-s0401t1:18_2": "Tattha saccikaṭṭhaparamatthavasenāti bhūtatthauttamatthavasena.",
  "tika-s0401t1:18_3": "Idaṁ vuttaṁ hoti – yo māyāmarīciādayo viya abhūtattho,",
  "tika-s0401t1:18_4": "anussavādīhi gahetabbo viya anuttamattho ca na hoti, so rūpasaddādisabhāvo,",
  "tika-s0401t1:18_5": "ruppanānubhavanādisabhāvo vā attho saccikaṭṭho paramattho cāti vuccati,",
  "tika-s0401t1:18_6": "na tathā ‘‘evaṁ me’’tipadānaṁ atthoti.",
  "tika-s0401t1:18_7": "Etamevatthaṁ pākaṭataraṁ kātuṁ ‘‘kiñhettha ta’’ntiādi vuttaṁ.",
  "tika-s0401t1:18_8": "Sutanti pana saddāyatanaṁ sandhāyāha – ‘‘vijjamānapaññattī’’ti.",
  "tika-s0401t1:18_9": "Teneva hi ‘‘yañhi taṁ ettha sotena upaladdha’’nti vuttaṁ.",
  "tika-s0401t1:18_10": "‘‘Sotadvārānusārena upaladdha’’nti pana vutte atthabyañjanādi sabbaṁ labbhati.",
  "tika-s0401t1:18_11": "Taṁ taṁ upādāya vattabbatoti sotapathamāgate dhamme upādāya tesaṁ upadhāritākārādino paccāmasanavasena evanti,",
  "tika-s0401t1:18_12": "sasantatipariyāpanne khandhe upādāya meti vattabbattāti attho.",
  "tika-s0401t1:18_13": "Diṭṭhādisabhāvarahite saddāyatane pavattamānopi sutavohāro ‘‘dutiyaṁ tatiya’’ntiādiko viya paṭhamādīni diṭṭhamutaviññāte apekkhitvā pavattoti āha – ‘‘diṭṭhādīni upanidhāya vattabbato’’ti.",
  "tika-s0401t1:18_14": "Assutaṁ na hotīti hi sutanti pakāsito ayamatthoti.",
  "tika-s0401t1:19_0": "Attanā paṭividdhā suttassa pakāravisesā evanti therena paccāmaṭṭhāti āha – ‘‘asammohaṁ dīpetī’’ti.",
  "tika-s0401t1:19_1": "Nānappakārappaṭivedhasamattho hotīti etena vakkhamānassa suttassa nānappakārataṁ duppaṭivijjhatañca dasseti.",
  "tika-s0401t1:19_2": "Sutassa asammosaṁ dīpetīti sutākārassa yāthāvato dassiyamānattā vuttaṁ. Asammohenāti sammohābhāvena,",
  "tika-s0401t1:19_3": "paññāya eva vā savanakālasambhūtāya taduttarikālapaññāsiddhi.",
  "tika-s0401t1:19_4": "Evaṁ asammosenāti etthāpi vattabbaṁ.",
  "tika-s0401t1:19_5": "Byañjanānaṁ paṭivijjhitabbo ākāro nātigambhīro,",
  "tika-s0401t1:19_6": "yathāsutadhāraṇameva tattha karaṇīyanti satiyā byāpāro adhiko,",
  "tika-s0401t1:19_7": "paññā tattha guṇībhūtāti vuttaṁ – ‘‘paññāpubbaṅgamāyā’’tiādi ‘‘paññāya pubbaṅgamā’’ti katvā.",
  "tika-s0401t1:19_8": "Pubbaṅgamatā cettha padhānabhāvo ‘‘manopubbaṅgamā’’tiādīsu (dha. pa. 1, 2) viya,",
  "tika-s0401t1:19_9": "pubbaṅgamatāya vā cakkhuviññāṇādīsu āvajjanādīnaṁ viya appadhānatte paññā pubbaṅgamā etissāti ayampi attho yujjati,",
  "tika-s0401t1:19_10": "evaṁ satipubbaṅgamāyāti etthāpi vuttanayānusārena yathāsambhavamattho veditabbo.",
  "tika-s0401t1:19_11": "Atthabyañjanasampannassāti atthabyañjanaparipuṇṇassa,",
  "tika-s0401t1:19_12": "saṅkāsanappakāsanavivaraṇavibhajanauttānīkaraṇapaññattivasena chahi atthapadehi akkharapadabyañjanākāraniruttiniddesavasena chahi byañjanapadehi ca samannāgatassāti vā attho daṭṭhabbo.",
  "tika-s0401t1:20_0": "Yonisomanasikāraṁdīpeti evaṁ-saddena vuccamānānaṁ ākāranidassanāvadhāraṇatthānaṁ aviparītasaddhammavisayattāti adhippāyo.",
  "tika-s0401t1:20_1": "Avikkhepaṁ dīpetīti ‘‘cittapariyādānaṁ kattha bhāsita’’ntiādipucchāvase pakaraṇappattassa vakkhamānassa suttassa savanaṁ samādhānamantarena na sambhavatīti katvā vuttaṁ.",
  "tika-s0401t1:20_2": "Vikkhittacittassātiādi tassevatthassa samatthanavasena vuttaṁ.",
  "tika-s0401t1:20_3": "Sabbasampattiyāti atthabyañjanadesakappayojanādisampattiyā.",
  "tika-s0401t1:20_4": "Aviparītasaddhammavisayehi viya ākāranidassanāvadhāraṇatthehi yonisomanasikārassa,",
  "tika-s0401t1:20_5": "saddhammassavanena viya ca avikkhepassa yathā yonisomanasikārena phalabhūtena attasammāpaṇidhipubbekatapuññatānaṁ siddhi vuttā tadavinābhāvato.",
  "tika-s0401t1:20_6": "Evaṁ avikkhepena phalabhūtena kāraṇabhūtānaṁ saddhammassavanasappurisūpanissayānaṁ siddhi dassetabbā siyā assutavato sappurisūpanissayarahitassa ca tadabhāvato.",
  "tika-s0401t1:20_7": "Na hi vikkhittacittotiādinā samatthanavacanena pana avikkhepena kāraṇabhūtena sappurisūpanissayena ca phalabhūtassa saddhammassavanassa siddhi dassitā.",
  "tika-s0401t1:20_8": "Ayaṁ panettha adhippāyo yutto siyā,",
  "tika-s0401t1:20_9": "saddhammassavanasappurisūpanissayā na ekantena avikkhepassa kāraṇaṁ bāhiraṅgattā,",
  "tika-s0401t1:20_10": "avikkhepo pana sappurisūpanissayo viya saddhammassavanassa ekantakāraṇanti.",
  "tika-s0401t1:20_11": "Evampi avikkhepena sappurisūpanissayasiddhijotanā na samatthitāva.",
  "tika-s0401t1:20_12": "No na samatthitā vikkhittacittānaṁ sappurisapayirupāsanābhāvassa atthasiddhattā.",
  "tika-s0401t1:20_13": "Ettha ca purimaṁ phalena kāraṇassa siddhidassanaṁ nadīpūrena viya upari vuṭṭhisabbhāvassa,",
  "tika-s0401t1:20_14": "dutiyaṁ kāraṇena phalassa siddhidassanaṁ daṭṭhabbaṁ ekantavassinā viya meghavuṭṭhānena vuṭṭhippavattiyā.",
  "tika-s0401t1:21_0": "Bhagavato vacanassa atthabyañjanappabhedaparicchedavasena sakalasāsanasampattiogāhanākāro niravasesaparahitapāripūritākāraṇanti vuttaṁ – ‘‘evaṁ bhaddako ākāro’’ti. Yasmā na hotīti sambandho.",
  "tika-s0401t1:21_1": "Pacchimacakkadvayasampattinti attasammāpaṇidhipubbekatapuññatāsaṅkhātaguṇadvayaṁ.",
  "tika-s0401t1:21_2": "Aparāparaṁ vuttiyā cettha cakkabhāvo,",
  "tika-s0401t1:21_3": "caranti etehi sattā sampattibhavesūti vā.",
  "tika-s0401t1:21_4": "Ye sandhāya vuttaṁ – ‘‘cattārimāni, bhikkhave, cakkāni,",
  "tika-s0401t1:21_5": "yehi samannāgatānaṁ devamanussānaṁ catucakkaṁ vattatī’’tiādi (a. ni. 4.31).",
  "tika-s0401t1:21_6": "Purimapacchimabhāvo cettha desanākkamavasena daṭṭhabbo.",
  "tika-s0401t1:21_7": "Pacchimacakkadvayasiddhiyāti pacchimacakkadvayassa atthitāya.",
  "tika-s0401t1:21_8": "Sammāpaṇihitatto pubbe ca katapuñño suddhāsayo hoti tadasiddhihetūnaṁ kilesānaṁ dūrībhāvatoti āha – ‘‘āsayasuddhi siddhā hotī’’ti.",
  "tika-s0401t1:21_9": "Tathā hi vuttaṁ – ‘‘sammāpaṇihitaṁ cittaṁ,",
  "tika-s0401t1:21_10": "seyyaso naṁ tato kare’’ti (dha. pa. 43), ‘‘katapuññosi tvaṁ, ānanda, padhānamanuyuñja,",
  "tika-s0401t1:21_11": "khippaṁ hohisi anāsavo’’ti (dī. ni. 2.207) ca.",
  "tika-s0401t1:21_12": "Tenevāha – ‘‘āsayasuddhiyā adhigamabyattisiddhī’’ti.",
  "tika-s0401t1:21_13": "Payogasuddhiyāti yonisomanasikārapubbaṅgamassa dhammassavanappayogassa visadabhāvena.",
  "tika-s0401t1:21_14": "Tathā cāha – ‘‘āgamabyattisiddhī’’ti ,",
  "tika-s0401t1:21_15": "sabbassa vā kāyavacīpayogassa niddosabhāvena.",
  "tika-s0401t1:21_16": "Parisuddhakāyavacīpayogo hi vippaṭisārābhāvato avikkhittacitto pariyattiyaṁ visārado hotīti.",
  "tika-s0401t1:22_0": "Nānappakārapaṭivedhadīpakenātiādinā atthabyañjanesu therassa evaṁ-saddasuta-saddānaṁ asammohadīpanato catuppaṭisambhidāvasena atthayojanaṁ dasseti.",
  "tika-s0401t1:22_1": "Tattha sotappabhedapaṭivedhadīpakenāti etena ayaṁ suta-saddo evaṁ-saddasannidhānato,",
  "tika-s0401t1:22_2": "vakkhamānāpekkhāya vā sāmaññeneva sotabbadhammavisesaṁ āmasatīti dasseti.",
  "tika-s0401t1:22_3": "Manodiṭṭhikaraṇānaṁ pariyattidhammānaṁ anupekkhanasuppaṭivedhā visesato manasikārappaṭibaddhāti te vuttanayena yonisomanasikāradīpakena evaṁ-saddena yojetvā,",
  "tika-s0401t1:22_4": "savanadhāraṇavacīparicayā pariyattidhammā visesena sotāvadhānappaṭibaddhāti te avikkhepadīpakena suta-saddena yojetvā dassento sāsanasampattiyā dhammassavane ussāhaṁ janeti.",
  "tika-s0401t1:22_5": "Tattha dhammāti pariyattidhammā.",
  "tika-s0401t1:22_6": "Manasā anupekkhitāti ‘‘idha sīlaṁ kathitaṁ, idha samādhi, idha paññā,",
  "tika-s0401t1:22_7": "ettakā ettha anusandhayo’’tiādinā nayena manasā anu anu pekkhitā.",
  "tika-s0401t1:22_8": "Diṭṭhiyā suppaṭividdhāti nijjhānakkhanti bhūtāya,",
  "tika-s0401t1:22_9": "ñātapariññāsaṅkhātāya vā diṭṭhiyā tattha tattha vuttarūpārūpadhamme ‘‘iti rūpaṁ,",
  "tika-s0401t1:22_10": "ettakaṁ rūpa’’ntiādinā suṭṭhu vavatthapetvā paṭividdhā.",
  "tika-s0401t1:23_0": "Sakalena vacanenāti pubbe tīhi padehi visuṁ visuṁ yojitattā vuttaṁ.",
  "tika-s0401t1:23_1": "Asappurisabhūminti akataññutaṁ,",
  "tika-s0401t1:23_2": "‘‘idhekacco pāpabhikkhu tathāgatappaveditaṁ dhammavinayaṁ pariyāpuṇitvā attano dahatī’’ti (pārā.",
  "tika-s0401t1:23_3": "195) evaṁ vuttaṁ anariyavohārāvatthaṁ.",
  "tika-s0401t1:23_4": "Sā eva anariyavohārāvatthā asaddhammo.",
  "tika-s0401t1:23_5": "Nanu ca ānandattherassa ‘‘mamedaṁ vacana’’nti adhimānassa,",
  "tika-s0401t1:23_6": "mahākassapattherādīnañca tadāsaṅkāya abhāvato asappurisabhūmisamatikkamādivacanaṁ niratthakanti? Nayidamevaṁ,",
  "tika-s0401t1:23_7": "‘‘evaṁ me suta’’nti vadantena ayampi attho vibhāvitoti dassanato.",
  "tika-s0401t1:23_8": "Keci pana ‘‘devatānaṁ parivitakkāpekkhaṁ tathāvacananti edisī codanā anavakāsā’’ti vadanti.",
  "tika-s0401t1:23_9": "Tasmiṁ kira khaṇe ekaccānaṁ devatānaṁ evaṁ cetaso parivitakko udapādi ‘‘bhagavā parinibbuto,",
  "tika-s0401t1:23_10": "ayañca āyasmā desanākusalo idāni dhammaṁ deseti,",
  "tika-s0401t1:23_11": "sakyakulappasuto tathāgatassa bhātā cūḷapituputto,",
  "tika-s0401t1:23_12": "kiṁ nu kho sayaṁ sacchikataṁ dhammaṁ deseti,",
  "tika-s0401t1:23_13": "udāhu bhagavato eva vacanaṁ yathāsuta’’nti,",
  "tika-s0401t1:23_14": "evaṁ tadāsaṅkitappakārato asappurisabhūmisamokkamādito atikkamādi vibhāvitanti.",
  "tika-s0401t1:23_15": "Attano adahantoti ‘‘mameda’’nti attani aṭṭhapento. Appetīti nidasseti.",
  "tika-s0401t1:23_16": "Diṭṭhadhammikasamparāyikaparamatthesu yathārahaṁ satte netīti netti, dhammoyeva netti dhammanetti.",
  "tika-s0401t1:24_0": "Daḷhataraniviṭṭhā vicikicchā kaṅkhā.",
  "tika-s0401t1:24_1": "Nātisaṁsappanaṁ matibhedamattaṁ vimati.",
  "tika-s0401t1:24_2": "Assaddhiyaṁ vināseti bhagavatā bhāsitattā sammukhā cassa paṭiggahitattā khalitaduruttādiggahaṇadosābhāvato ca.",
  "tika-s0401t1:24_3": "Ettha ca pañcamādayo tisso atthayojanā ākārādiatthesu aggahitavisesameva evaṁ-saddaṁ gahetvā dassitā,",
  "tika-s0401t1:24_4": "tato parā catasso ākāratthameva evaṁ-saddaṁ gahetvā vibhāvitā,",
  "tika-s0401t1:24_5": "pacchimā pana tisso yathākkamaṁ ākāratthaṁ nidassanatthaṁ avadhāraṇatthañca evaṁ-saddaṁ gahetvā yojitāti daṭṭhabbaṁ.",
  "tika-s0401t1:25_0": "Eka-saddo aññaseṭṭhaasahāyasaṅkhādīsu dissati.",
  "tika-s0401t1:25_1": "Tathā hesa ‘‘sassato attā ca loko ca,",
  "tika-s0401t1:25_2": "idameva saccaṁ moghamaññanti ittheke abhivadantī’’tiādīsu (ma. ni. 3.27) aññatthe dissati,",
  "tika-s0401t1:25_3": "‘‘cetaso ekodibhāva’’ntiādīsu (dī. ni. 1.228; pārā. 11) seṭṭhe,",
  "tika-s0401t1:25_4": "‘‘eko vūpakaṭṭho’’tiādīsu (dī. ni. 1.405; 2.215; ma. ni. 1.80; saṁ. ni. 3.63; cūḷava. 445) asahāye ‘‘ekova kho, bhikkhave,",
  "tika-s0401t1:25_5": "khaṇo ca samayo ca brahmacariyavāsāyā’’tiādīsu (a. ni. 8.29) saṅkhāyaṁ.",
  "tika-s0401t1:25_6": "Idhāpi saṅkhāyanti dassento āha – ‘‘ekanti gaṇanaparicchedaniddeso’’ti.",
  "tika-s0401t1:25_7": "Kālañca samayañcāti yuttakālañca paccayasāmaggiñca. Khaṇoti okāso.",
  "tika-s0401t1:25_8": "Tathāgatuppādādiko hi maggabrahmacariyassa okāso tappaccayappaṭilābhahetuttā. Khaṇo eva ca samayo.",
  "tika-s0401t1:25_9": "Yo khaṇoti ca samayoti ca vuccati, so eko evāti hi attho. Mahāsamayoti mahāsamūho.",
  "tika-s0401t1:25_10": "Samayopi khoti sikkhāpadapūraṇassa hetupi.",
  "tika-s0401t1:25_11": "Samayappavādaketi diṭṭhippavādake.",
  "tika-s0401t1:25_12": "Tattha hi nisinnā titthiyā attano attano samayaṁ pavadantīti.",
  "tika-s0401t1:25_13": "Atthābhisamayāti hitappaṭilābhā. Abhisametabboti abhisamayo,",
  "tika-s0401t1:25_14": "abhisamayo attho abhisamayaṭṭhoti pīḷanādīni abhisametabbabhāvena ekībhāvaṁ upanetvā vuttāni.",
  "tika-s0401t1:25_15": "Abhisamayassa vā paṭivedhassa visayabhūto attho abhisamayaṭṭhoti tāneva tathā ekattena vuttāni.",
  "tika-s0401t1:25_16": "Tattha pīḷanaṁ dukkhasaccassa taṁsamaṅgino hiṁsanaṁ avipphārikatākaraṇaṁ.",
  "tika-s0401t1:25_17": "Santāpo dukkhadukkhatādivasena santapanaṁ paridahanaṁ.",
  "tika-s0401t1:26_0": "Tattha sahakārikāraṇe sanijjhaṁ sameti samavetīti samayo, samavāyo.",
  "tika-s0401t1:26_1": "Sameti samāgacchati ettha maggabrahmacariyaṁ tadādhārapuggalehīti samayo, khaṇo. Sameti ettha, etena vā saṁgacchati satto,",
  "tika-s0401t1:26_2": "sabhāvadhammo vā sahajātādīhi, uppādādīhi vāti samayo, kālo.",
  "tika-s0401t1:26_3": "Dhammappavattimattatāya atthato abhūtopi hi kālo dhammappavattiyā adhikaraṇaṁ karaṇaṁ viya ca kappanāmattasiddhena rūpena voharīyatīti. Samaṁ,",
  "tika-s0401t1:26_4": "saha vā avayavānaṁ ayanaṁ pavatti avaṭṭhānanti samayo, samūho yathā ‘‘samudāyo’’ti.",
  "tika-s0401t1:26_5": "Avayavasahāvaṭṭhānameva hi samūhoti.",
  "tika-s0401t1:26_6": "Avasesapaccayānaṁ samāgame eti phalaṁ etasmā uppajjati pavattati cāti samayo, hetu yathā ‘‘samudayo’’ti.",
  "tika-s0401t1:26_7": "Sameti saṁyojanabhāvato sambaddho eti attano visaye pavattati,",
  "tika-s0401t1:26_8": "daḷhaggahaṇabhāvato vā saṁyuttā ayanti pavattanti sattā yathābhinivesaṁ etenāti samayo, diṭṭhi.",
  "tika-s0401t1:26_9": "Diṭṭhisaṁyojanena hi sattā ativiya bajjhantīti.",
  "tika-s0401t1:26_10": "Samiti saṅgati samodhānanti samayo, paṭilābho. Samassa yānaṁ,",
  "tika-s0401t1:26_11": "sammā vā yānaṁ apagamoti samayo, pahānaṁ.",
  "tika-s0401t1:26_12": "Abhimukhaṁ ñāṇena sammā etabbo abhisametabboti abhisamayo, dhammānaṁ aviparīto sabhāvo.",
  "tika-s0401t1:26_13": "Abhimukhabhāvena sammā eti gacchati bujjhatīti abhisamayo,",
  "tika-s0401t1:26_14": "dhammānaṁ aviparītasabhāvāvabodho.",
  "tika-s0401t1:26_15": "Evaṁ tasmiṁ tasmiṁ atthe samayasaddassa pavatti veditabbā.",
  "tika-s0401t1:26_16": "Samayasaddassa atthuddhāre abhisamayasaddassa udāharaṇaṁ vuttanayena veditabbaṁ. Assāti samayasaddassa.",
  "tika-s0401t1:26_17": "Kālo attho samavāyādīnaṁ atthānaṁ idha asambhavato,",
  "tika-s0401t1:26_18": "desadesakaparisānaṁ viya suttassa nidānabhāvena kālassa apadisitabbato ca.",
  "tika-s0401t1:27_0": "Kasmā panettha aniyamitavaseneva kālo niddiṭṭho,",
  "tika-s0401t1:27_1": "na utusaṁvaccharādivasena niyametvāti āha – ‘‘tattha kiñcāpī’’tiādi.",
  "tika-s0401t1:27_2": "Utusaṁvaccharādivasena niyamaṁ akatvā samayasaddassa vacane ayampi guṇo laddho hotīti dassento ‘‘ye vā ime’’tiādimāha.",
  "tika-s0401t1:27_3": "Sāmaññajotanā hi visese avatiṭṭhatīti.",
  "tika-s0401t1:27_4": "Tattha diṭṭhadhammasukhavihārasamayo devasikaṁ jhānasamāpattīhi vītināmanakālo, visesato sattasattāhāni.",
  "tika-s0401t1:27_5": "Suppakāsāti dasasahassilokadhātuyā pakampanaobhāsapātubhāvādīhi pākaṭā.",
  "tika-s0401t1:27_6": "Yathāvuttabhedesu eva samayesu ekadesaṁ pakārantarehi saṅgahetvā dassetuṁ ‘‘yo cāya’’ntiādimāha.",
  "tika-s0401t1:27_7": "Tathā hi ñāṇakiccasamayo attahitappaṭipattisamayo ca abhisambodhisamayo,",
  "tika-s0401t1:27_8": "ariyatuṇhībhāvasamayo diṭṭhadhammasukhavihārasamayo,",
  "tika-s0401t1:27_9": "karuṇākiccaparahitappaṭipattidhammikathāsamayo desanāsamayoyeva.",
  "tika-s0401t1:28_0": "Karaṇavacanena niddeso katoti sambandho. Tatthāti abhidhammavinayesu. Tathāti bhummakaraṇehi. Adhikaraṇattho ādhārattho. Bhāvo nāma kiriyā,",
  "tika-s0401t1:28_1": "kiriyāya kiriyantaralakkhaṇaṁ bhāvenabhāvalakkhaṇaṁ.",
  "tika-s0401t1:28_2": "Tattha yathā kālo sabhāvadhammaparicchinno sayaṁ paramatthato avijjamānopi ādhārabhāvena paññāto taṅkhaṇappavattānaṁ tato pubbe parato ca abhāvato ‘‘pubbaṇhe jāto,",
  "tika-s0401t1:28_3": "sāyanhe gacchatī’’ti ca ādīsu,",
  "tika-s0401t1:28_4": "samūho ca avayavavinimutto avijjamānopi kappanāmattasiddho avayavānaṁ ādhārabhāvena paññāpīyati ‘‘rukkhe sākhā,",
  "tika-s0401t1:28_5": "yavarāsiyaṁ sambhūto’’tiādīsu,",
  "tika-s0401t1:28_6": "evaṁ idhāpīti dassento āha – ‘‘adhikaraṇaṁ…pe… dhammāna’’nti. Yasmiṁ kāle,",
  "tika-s0401t1:28_7": "dhammapuñje vā kāmāvacaraṁ kusalaṁ cittaṁ uppannaṁ hoti, tasmiṁ eva kāle,",
  "tika-s0401t1:28_8": "dhammapuñje ca phassādayopi hontīti ayañhi tattha attho.",
  "tika-s0401t1:28_9": "Yathā ‘‘gāvīsu duyhamānāsu gato,",
  "tika-s0401t1:28_10": "duddhāsu āgato’’ti dohanakiriyāya gamanakiriyā lakkhīyati, evaṁ idhāpi ‘‘yasmiṁ samaye,",
  "tika-s0401t1:28_11": "tasmiṁ samaye’’ti ca vutte ‘‘satī’’ti ayamattho viññāyamāno eva hoti padatthassa sattāvirahābhāvatoti samayassa sattākiriyāya cittassa uppādakiriyā,",
  "tika-s0401t1:28_12": "phassādīnaṁ bhavanakiriyā ca lakkhīyatīti.",
  "tika-s0401t1:28_13": "Yasmiṁ samayeti yasmiṁ navame khaṇe,",
  "tika-s0401t1:28_14": "yasmiṁ yonisomanasikārādihetumhi,",
  "tika-s0401t1:28_15": "paccayasamavāye vā sati kāmāvacaraṁ kusalaṁ cittaṁ uppannaṁ hoti,",
  "tika-s0401t1:28_16": "tasmiṁyeva khaṇe hetumhi paccayasamavāye ca phassādayopi hontīti ubhayattha samayasadde bhummaniddeso kato lakkhaṇabhūtabhāvayuttoti dassento āha – ‘‘khaṇa…pe… lakkhīyatī’’ti.",
  "tika-s0401t1:29_0": "Hetuattho karaṇattho ca sambhavati ‘‘annena vasati, ajjhenena vasati, pharasunā chindati,",
  "tika-s0401t1:29_1": "kudālena khaṇatī’’tiādīsu viya.",
  "tika-s0401t1:29_2": "Vītikkamañhi sutvā bhikkhusaṅghaṁ sannipātāpetvā otiṇṇe vatthusmiṁ taṁ puggalaṁ paṭipucchitvā vigarahitvā ca taṁ taṁ vatthuṁ otiṇṇakālaṁ anatikkamitvā teneva kālena sikkhāpadāni paññāpento bhagavā viharati sikkhāpadapaññattihetuñca apekkhamāno tatiyapārājikādīsu viya.",
  "tika-s0401t1:30_0": "Accantameva ārambhato paṭṭhāya yāva desanāniṭṭhānaṁ parahitappaṭipattisaṅkhātena karuṇāvihārena.",
  "tika-s0401t1:30_1": "Tadatthajotanatthanti accantasaṁyogatthajotanatthaṁ.",
  "tika-s0401t1:30_2": "Upayogavacananiddeso kato yathā ‘‘māsaṁ ajjhetī’’ti. Porāṇāti aṭṭhakathācariyā.",
  "tika-s0401t1:30_3": "Abhilāpamattabhedoti vacanamattena viseso.",
  "tika-s0401t1:30_4": "Tena suttavinayesu vibhattibyattayo katoti dasseti.",
  "tika-s0401t1:31_0": "Idāni ‘‘bhagavā’’ti imassa atthaṁ dassento āha – ‘‘bhagavāti garū’’tiādi.",
  "tika-s0401t1:31_1": "Bhagavāti vacanaṁ seṭṭhanti seṭṭhavācakaṁ vacanaṁ,",
  "tika-s0401t1:31_2": "seṭṭhaguṇasahacaraṇaṁ seṭṭhanti vuttaṁ. Atha vā vuccatīti vacanaṁ, attho.",
  "tika-s0401t1:31_3": "Yasmā yo ‘‘bhagavā’’ti vacanena vacanīyo attho, so seṭṭhoti attho.",
  "tika-s0401t1:31_4": "Bhagavāti vacanamuttamanti etthāpi eseva nayo.",
  "tika-s0401t1:31_5": "Gāravayuttoti garubhāvayutto garuguṇayogato.",
  "tika-s0401t1:31_6": "Garukaraṇaṁ vā sātisayaṁ arahatīti gāravayutto, gāravārahoti attho.",
  "tika-s0401t1:31_7": "Sippādisikkhāpakā garū honti, na ca gāravayuttā, ayaṁ pana tādiso na hoti,",
  "tika-s0401t1:31_8": "tasmā garūti vatvā gāravayuttoti vuttanti keci. Vuttoyeva,",
  "tika-s0401t1:31_9": "na idha vattabbo visuddhimaggassa imissā aṭṭhakathāya ekadesabhāvatoti adhippāyo.",
  "tika-s0401t1:32_0": "Dhammasarīraṁ paccakkhaṁ karotīti ‘‘yo vo, ānanda,",
  "tika-s0401t1:32_1": "mayā dhammo ca vinayo ca desito paññatto ,",
  "tika-s0401t1:32_2": "so vo mamaccayena satthā’’ti (dī. ni.",
  "tika-s0401t1:32_3": "2.216) vacanato dhammassa satthubhāvapariyāyo vijjatīti katvā vuttaṁ.",
  "tika-s0401t1:32_4": "Vajirasaṅghātasamānakāyo parehi abhejjasarīrattā.",
  "tika-s0401t1:32_5": "Na hi bhagavato rūpakāye kenaci sakkā antarāyo kātunti.",
  "tika-s0401t1:32_6": "Desanāsampattiṁ niddisati vakkhamānassa sakalasuttassa evanti niddisanato.",
  "tika-s0401t1:32_7": "Sāvakasampattiṁ niddisati paṭisambhidāpattena pañcasu ṭhānesu bhagavatā etadagge ṭhapitena mayā mahāsāvakena sutaṁ, tañca kho mayā sutaṁ, na anussutikaṁ,",
  "tika-s0401t1:32_8": "na paramparābhatanti imassa atthassa dīpanato.",
  "tika-s0401t1:32_9": "Kālasampattiṁ niddisati ‘‘bhagavā’’ti padassa sannidhāne payuttassa samayasaddassa kālassa buddhuppādappaṭimaṇḍitabhāvadīpanato .",
  "tika-s0401t1:32_10": "Buddhuppādaparamā hi kālasampadā. Tenetaṁ vuccati –",
  "tika-s0401t1:33_0": "‘‘Kappakasāye kaliyuge,",
  "tika-s0401t1:33_1": "buddhuppādo aho mahacchariyaṁ;",
  "tika-s0401t1:34_0": "Hutāvahamajjhe jātaṁ,",
  "tika-s0401t1:34_1": "samuditamakarandamaravinda’’nti. (dī. ni. ṭī. 1.1; saṁ. ni. ṭī. 1.1.1 devatāsaṁyutta);",
  "tika-s0401t1:35_0": "Bhagavāti desakasampattiṁ niddisati guṇavisiṭṭhasattuttamagarugāravādhivacanabhāvato.",
  "tika-s0401t1:36_0": "Evaṁnāmake nagareti kathaṁ panetaṁ nagaraṁ evaṁnāmakaṁ jātanti? Vuccate,",
  "tika-s0401t1:36_1": "yathā kākandassa isino nivāsaṭṭhāne māpitā nagarī kākandī,",
  "tika-s0401t1:36_2": "mākandassa nivāsaṭṭhāne māpitā mākandī,",
  "tika-s0401t1:36_3": "kusambassa nivāsaṭṭhāne māpitā kosambīti vuccati,",
  "tika-s0401t1:36_4": "evaṁ savatthassa isino nivāsaṭṭhāne māpitā nagarī sāvatthīti vuccati.",
  "tika-s0401t1:36_5": "Evaṁ tāva akkharacintakā vadanti.",
  "tika-s0401t1:36_6": "Aṭṭhakathācariyā pana bhaṇanti – ‘‘yaṁ kiñci manussānaṁ upabhogaparibhogaṁ,",
  "tika-s0401t1:36_7": "sabbamettha atthī’’ti sāvatthi.",
  "tika-s0401t1:36_8": "Satthasamāyoge ca ‘kiṁ bhaṇḍamatthī’ti pucchite ‘sabbamatthī’ti vacanamupādāya sāvatthi.",
  "tika-s0401t1:37_0": "‘‘Sabbadā sabbūpakaraṇaṁ, sāvatthiyaṁ samohitaṁ;",
  "tika-s0401t1:38_0": "Tasmā sabbamupādāya, sāvatthīti pavuccati. (ma. ni. aṭṭha. 1.14; khu. pā. aṭṭha. 5.maṅgalasuttavaṇṇanā; udā. aṭṭha. 5; paṭi. ma. 2.1.184);",
  "tika-s0401t1:39_0": "‘‘Kosalānaṁ puraṁ rammaṁ, dassaneyyaṁ manoramaṁ;",
  "tika-s0401t1:40_0": "Dasahi saddehi avivittaṁ, annapānasamāyutaṁ.",
  "tika-s0401t1:41_0": "‘‘Vuddhiṁ vepullataṁ pattaṁ, iddhaṁ phītaṁ manoramaṁ;",
  "tika-s0401t1:42_0": "Āḷakamandāva devānaṁ, sāvatthipuramuttama’’nti. (ma. ni. aṭṭha. 1.14; khu. pā. aṭṭha. 5.maṅgalasuttavaṇṇanā);",
  "tika-s0401t1:43_0": "Avisesenāti na visesena, vihārabhāvasāmaññenāti attho.",
  "tika-s0401t1:43_1": "Iriyāpathavihāro…pe… vihāresūti iriyāpathavihāro dibbavihāro brahmavihāro ariyavihāroti etesu catūsu vihāresu.",
  "tika-s0401t1:43_2": "Samaṅgiparidīpananti samaṅgibhāvaparidīpanaṁ. Etanti viharatīti etaṁ padaṁ.",
  "tika-s0401t1:43_3": "Tathā hi taṁ ‘‘idhekacco gihisaṁsaṭṭho viharati sahanandī sahasokī’’tiādīsu (saṁ. ni.",
  "tika-s0401t1:43_4": "4.241) iriyāpathavihāre āgataṁ, ‘‘yasmiṁ samaye, bhikkhave,",
  "tika-s0401t1:43_5": "bhikkhu vivicceva kāmehi … paṭhamaṁ jhānaṁ upasampajja viharatī’’tiādīsu (dha. sa. 499; vibha. 624) dibbavihāre,",
  "tika-s0401t1:43_6": "‘‘so mettāsahagatena cetasā ekaṁ disaṁ pharitvā viharatī’’tiādīsu (dī. ni. 1.556; 3.308; ma. ni. 1.77, 459, 509; 2.309, 315, 451, 471; 3.230, vibha. 642, 643) brahmavihāre, ‘‘so khohaṁ, aggivessana,",
  "tika-s0401t1:43_7": "tassāyeva kathāya pariyosāne tasmiṁyeva purimasmiṁ samādhinimitte ajjhattameva cittaṁ saṇṭhapemi sannisādemi ekodiṁ karomi, samādahāmi,",
  "tika-s0401t1:43_8": "yena sudaṁ niccakappaṁ viharāmī’’tiādīsu (ma. ni. 1.387) ariyavihāre.",
  "tika-s0401t1:44_0": "Tattha iriyanaṁ pavattanaṁ iriyā, kāyappayogo.",
  "tika-s0401t1:44_1": "Tassā pavattanūpāyabhāvato ṭhānādi iriyāpatho.",
  "tika-s0401t1:44_2": "Ṭhānasamaṅgī vā hi kāyena kiñci kareyya gamanādīsu aññatarasamaṅgī vā.",
  "tika-s0401t1:44_3": "Atha vā iriyati pavattati etena attabhāvo, kāyakiccaṁ vāti iriyā,",
  "tika-s0401t1:44_4": "tassā pavattiyā upāyabhāvato pathoti iriyāpatho, ṭhānādi eva.",
  "tika-s0401t1:44_5": "So ca atthato gatinivattiādiākārena pavatto catusantatirūpappabandho eva. Viharaṇaṁ, viharati etenāti vā vihāro. Divi bhavo dibbo,",
  "tika-s0401t1:44_6": "tattha bahulappavattiyā brahmapārisajjādidevaloke bhavoti attho. Tattha yo dibbānubhāvo,",
  "tika-s0401t1:44_7": "tadatthāya saṁvattatīti vā dibbo,",
  "tika-s0401t1:44_8": "abhiññābhinīhāravasena mahāgatikattā vā dibbo,",
  "tika-s0401t1:44_9": "dibbo ca so vihāro cāti dibbavihāro,",
  "tika-s0401t1:44_10": "catasso rūpāvacarasamāpattiyo.",
  "tika-s0401t1:44_11": "Arūpasamāpattiyopi ettheva saṅgahaṁ gacchanti. Brahmānaṁ,",
  "tika-s0401t1:44_12": "brahmāno vā vihārā brahmavihārā, catasso appamaññāyo. Ariyo,",
  "tika-s0401t1:44_13": "ariyānaṁ vā vihāro ariyavihāro, cattāri sāmaññaphalāni.",
  "tika-s0401t1:44_14": "So hi ekaṁ iriyāpathabādhanantiādi yadipi bhagavā ekenapi iriyāpathena cirataraṁ kālaṁ attabhāvaṁ pavattetuṁ sakkoti,",
  "tika-s0401t1:44_15": "tathāpi upādinnakasarīrassa ayaṁ sabhāvoti dassetuṁ vuttaṁ.",
  "tika-s0401t1:44_16": "Yasmā vā bhagavā yattha katthaci vasanto veneyyānaṁ dhammaṁ desento nānāsamāpattīhi ca kālaṁ vītināmento vasatīti sattānaṁ attano ca vividhahitasukhaṁ harati upaneti uppādeti,",
  "tika-s0401t1:44_17": "tasmā vividhaṁ haratīti viharatīti evamettha attho veditabbo.",
  "tika-s0401t1:45_0": "Jetassarājakumārassāti ettha attano paccatthikajanaṁ jinātīti jeto.",
  "tika-s0401t1:45_1": "Sotasaddo viya hi kattusādhano jetasaddo.",
  "tika-s0401t1:45_2": "Atha vā raññā pasenadikosalena attano paccatthikajane jite jātoti jeto.",
  "tika-s0401t1:45_3": "Rañño hi jayaṁ āropetvā kumāro jitavāti jetoti vutto.",
  "tika-s0401t1:45_4": "Maṅgalakāmatāya vā tassa evaṁnāmameva katanti jeto.",
  "tika-s0401t1:45_5": "Maṅgalakāmatāya hi jeyyoti etasmiṁ atthe jetoti vuttaṁ.",
  "tika-s0401t1:45_6": "Vitthāro panātiādinā ‘‘anāthapiṇḍikassa ārāme’’ti ettha sudatto nāma so, gahapati, mātāpitūhi katanāmavasena,",
  "tika-s0401t1:45_7": "sabbakāmasamiddhatāya pana vigatamaccheratāya karuṇādiguṇasamaṅgitāya ca niccakālaṁ anāthānaṁ piṇḍamadāsi.",
  "tika-s0401t1:45_8": "Tena anāthapiṇḍikoti saṅkhaṁ gato. Āramanti ettha pāṇino,",
  "tika-s0401t1:45_9": "visesena vā pabbajitāti ārāmo,",
  "tika-s0401t1:45_10": "tassa pupphaphalādisobhāya nātidūranaccāsannatādipañcavidhasenāsanaṅgasampattiyā ca tato tato āgamma ramanti abhiramanti,",
  "tika-s0401t1:45_11": "anukkaṇṭhitā hutvā nivasantīti attho.",
  "tika-s0401t1:45_12": "Vuttappakārāya vā sampattiyā tattha tattha gatepi attano abbhantaraṁyeva ānetvā rametīti ārāmo.",
  "tika-s0401t1:45_13": "So hi anāthapiṇḍikena gahapatinā jetassa rājakumārassa hatthato aṭṭhārasahiraññakoṭīhi santhārena kiṇitvā aṭṭhārasahiraññakoṭīhi senāsanāni kārāpetvā aṭṭhārasahiraññakoṭīhi vihāramahaṁ niṭṭhāpetvā evaṁ catupaññāsahiraññakoṭipariccāgena buddhappamukhassa bhikkhusaṅghassa niyyātito,",
  "tika-s0401t1:45_14": "tasmā ‘‘anāthapiṇḍikassa ārāmo’’ti vuccatīti imamatthaṁ nidasseti.",
  "tika-s0401t1:46_0": "Tatthāti ‘‘ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme’’ti yaṁ vuttaṁ vākyaṁ, tattha.",
  "tika-s0401t1:46_1": "Siyāti kassaci evaṁ parivitakko siyā,",
  "tika-s0401t1:46_2": "vakkhamānākārena kadāci codeyya vāti attho.",
  "tika-s0401t1:46_3": "Atha tattha viharatīti yadi jetavane anāthapiṇḍikassa ārāme viharati.",
  "tika-s0401t1:46_4": "Na vattabbanti nānāṭhānabhūtattā sāvatthijetavanānaṁ,",
  "tika-s0401t1:46_5": "‘‘ekaṁ samaya’’nti ca vuttattāti adhippāyo.",
  "tika-s0401t1:46_6": "Idāni codako tameva attano adhippāyaṁ ‘‘na hi sakkā’’tiādinā vivarati.",
  "tika-s0401t1:46_7": "Itaro sabbametaṁ aviparītaṁ atthaṁ ajānantena tayā vuttanti dassento ‘‘na kho panetaṁ evaṁ daṭṭhabba’’ntiādimāha.",
  "tika-s0401t1:46_8": "Tattha etanti ‘‘sāvatthiyaṁ viharati jetavane anāthapiṇḍikassa ārāme’’ti etaṁ vacanaṁ.",
  "tika-s0401t1:46_9": "Evanti ‘‘yadi tāva bhagavā’’tiādinā yaṁ taṁ bhavatā coditaṁ,",
  "tika-s0401t1:46_10": "taṁ atthato evaṁ na kho pana daṭṭhabbaṁ,",
  "tika-s0401t1:46_11": "na ubhayattha apubbaṁ acarimaṁ vihāradassanatthanti attho.",
  "tika-s0401t1:46_12": "Idāni attanā yathādhippetaṁ aviparītamatthaṁ,",
  "tika-s0401t1:46_13": "tassa ca paṭikacceva vuttabhāvaṁ,",
  "tika-s0401t1:46_14": "tena ca appaṭividdhataṁ pakāsento ‘‘nanu avocumha…pe… jetavane’’ti āha.",
  "tika-s0401t1:46_15": "Evampi ‘‘jetavane anāthapiṇḍikassa ārāme viharati’’cceva vattabbaṁ,",
  "tika-s0401t1:46_16": "na ‘‘sāvatthiya’’nti codanaṁ manasi katvā vuttaṁ – ‘‘gocaragāmanidassanattha’’ntiādi.",
  "tika-s0401t1:47_0": "Avassañcettha gocaragāmakittanaṁ kattabbaṁ.",
  "tika-s0401t1:47_1": "Tathā hi taṁ yathā jetavanādikittanaṁ pabbajitānuggahakaraṇādianekappayojanaṁ,",
  "tika-s0401t1:47_2": "evaṁ gocaragāmakittanampi gahaṭṭhānuggahakaraṇādivividhapayojananti dassento ‘‘sāvatthivacanenā’’tiādimāha.",
  "tika-s0401t1:47_3": "Tattha paccayaggahaṇena upasaṅkamapayirupāsanānaṁ okāsadānena dhammadesanāya saraṇesu sīlesu ca patiṭṭhāpanena yathūpanissayaṁ uparivisesādhigamāvahanena ca gahaṭṭhānuggahakaraṇaṁ,",
  "tika-s0401t1:47_4": "uggahaparipucchānaṁ kammaṭṭhānānuyogassa ca anurūpavasanaṭṭhānapariggahenettha pabbajitānuggahakaraṇaṁ veditabbaṁ. Karuṇāya upagamanaṁ, na lābhādinimittaṁ. Paññāya apagamanaṁ,",
  "tika-s0401t1:47_5": "na virodhādinimittanti upagamanāpagamanānaṁ nirupakkilesataṁ vibhāveti.",
  "tika-s0401t1:47_6": "Dhammikasukhaṁ nāma anavajjasukhaṁ.",
  "tika-s0401t1:47_7": "Devatānaṁ upakārabahulatā janavivittatāya.",
  "tika-s0401t1:47_8": "Pacurajanavivittañhi ṭhānaṁ devā upasaṅkamitabbaṁ maññanti.",
  "tika-s0401t1:47_9": "Tadatthaparinipphādananti lokatthanipphādanaṁ,",
  "tika-s0401t1:47_10": "buddhakiccasampādananti attho.",
  "tika-s0401t1:47_11": "Evamādināti ādi-saddena sāvatthikittanena rūpakāyassa anuggaṇhanaṁ dasseti,",
  "tika-s0401t1:47_12": "jetavanādikittanena dhammakāyassa.",
  "tika-s0401t1:47_13": "Tathā purimena parādhīnakiriyākaraṇaṁ,",
  "tika-s0401t1:47_14": "dutiyena attādhīnakiriyākaraṇaṁ. Purimena vā karuṇākiccaṁ, itarena paññākiccaṁ.",
  "tika-s0401t1:47_15": "Purimena cassa paramāya anukampāya samannāgamaṁ,",
  "tika-s0401t1:47_16": "pacchimena paramāya upekkhāya samannāgamaṁ dīpeti.",
  "tika-s0401t1:47_17": "Bhagavā hi sabbasatte paramāya anukampāya anukampati,",
  "tika-s0401t1:47_18": "na ca tattha sinehadosānupatito paramupekkhakabhāvato.",
  "tika-s0401t1:47_19": "Upekkhako ca na parahitasukhakaraṇe appossukko mahākāruṇikabhāvato.",
  "tika-s0401t1:47_20": "Tassa mahākāruṇikatāya lokanāthatā, upekkhakatāya attanāthatā.",
  "tika-s0401t1:48_0": "Tathā hesa bodhisattabhūto mahākaruṇāya sañcoditamānaso sakalalokahitāya ussukkamāpanno mahābhinīhārato paṭṭhāya tadatthanipphādanatthaṁ puññañāṇasambhāre sampādento aparimitaṁ kālaṁ anappakaṁ dukkhamanubhosi,",
  "tika-s0401t1:48_1": "upekkhakatāya sammā patitehi dukkhehi na vikampitatā.",
  "tika-s0401t1:48_2": "Mahākāruṇikatāya saṁsārābhimukhatā,",
  "tika-s0401t1:48_3": "upekkhakatāya tato nibbindanā.",
  "tika-s0401t1:48_4": "Tathā upekkhakatāya nibbānābhimukhatā, mahākāruṇikatāya tadadhigamo.",
  "tika-s0401t1:48_5": "Tathā mahākāruṇikatāya paresaṁ ahiṁsāpanaṁ,",
  "tika-s0401t1:48_6": "upekkhakatāya sayaṁ parehi abhāyanaṁ.",
  "tika-s0401t1:48_7": "Mahākāruṇikatāya paraṁ rakkhato attano rakkhaṇaṁ,",
  "tika-s0401t1:48_8": "upekkhakatāya attānaṁ rakkhato paresaṁ rakkhaṇaṁ.",
  "tika-s0401t1:48_9": "Tenassa attahitāya paṭipannādīsu catutthapuggalabhāvo siddho hoti.",
  "tika-s0401t1:48_10": "Tathā mahākāruṇikatāya saccādhiṭṭhānassa ca cāgādhiṭṭhānassa ca pāripūrī,",
  "tika-s0401t1:48_11": "upekkhakatāya upasamādhiṭṭhānassa ca paññādhiṭṭhānassa ca pāripūrī .",
  "tika-s0401t1:48_12": "Evaṁ purisuddhāsayappayogassa mahākāruṇikatāya lokahitatthameva rajjasampadādibhavasampattiyā upagamanaṁ,",
  "tika-s0401t1:48_13": "upekkhakatāya tiṇāyapi amaññamānassa tato apagamanaṁ.",
  "tika-s0401t1:48_14": "Iti suvisuddhaupagamāpagamassa mahākāruṇikatāya lokahitatthameva dānavasena sampattīnaṁ pariccajanā,",
  "tika-s0401t1:48_15": "upekkhakatāya cassa phalassa attano apaccāsīsanā.",
  "tika-s0401t1:48_16": "Evaṁ samudāgamanato paṭṭhāya acchariyabbhutaguṇasamannāgatassa mahākāruṇikatāya paresaṁ hitasukhatthaṁ atidukkarakāritā,",
  "tika-s0401t1:48_17": "upekkhakatāya kāyampi analaṅkāritā.",
  "tika-s0401t1:49_0": "Tathā mahākāruṇikatāya carimattabhāve jiṇṇāturamatadassanena sañjātasaṁvego,",
  "tika-s0401t1:49_1": "upekkhakatāya uḷāresu devabhogasadisesu bhogesu nirapekkho mahābhinikkhamanaṁ nikkhami.",
  "tika-s0401t1:49_2": "Tathā mahākāruṇikatāya ‘‘kicchaṁ vatāyaṁ loko āpanno’’tiādinā (dī. ni. 2.57; saṁ. ni. 2.4,",
  "tika-s0401t1:49_3": "10) karuṇāmukheneva vipassanārambho,",
  "tika-s0401t1:49_4": "upekkhakatāya buddhabhūtassa satta sattāhāni vivekasukheneva vītināmanaṁ.",
  "tika-s0401t1:49_5": "Mahākāruṇikatāya dhammagambhīrataṁ paccavekkhitvā dhammadesanāya appossukkanaṁ āpajjitvāpi mahābrahmuno ajjhesanāpadesena okāsakaraṇaṁ,",
  "tika-s0401t1:49_6": "upekkhakatāya pañcavaggiyādiveneyyānaṁ ananurūpasamudācārepi anaññathābhāvo.",
  "tika-s0401t1:49_7": "Mahākāruṇikatāya katthaci paṭighātābhāvenassa sabbattha amittasaññābhāvo,",
  "tika-s0401t1:49_8": "upekkhakatāya katthacipi anurodhābhāvena sabbattha sinehasanthavābhāvo.",
  "tika-s0401t1:49_9": "Mahākāruṇikatāya paresaṁ pasādanā,",
  "tika-s0401t1:49_10": "upekkhakatāya pasannākārehi na vikampanā.",
  "tika-s0401t1:49_11": "Mahākāruṇikatāya dhammānurāgābhāvena tattha ācariyamuṭṭhiabhāvo,",
  "tika-s0401t1:49_12": "upekkhakatāya sāvakānurāgābhāvena parivāraparikammatābhāvo.",
  "tika-s0401t1:49_13": "Mahākāruṇikatāya dhammaṁ desetuṁ parehi saṁsaggamupagacchatopi upekkhakatāya na tattha abhirati.",
  "tika-s0401t1:49_14": "Mahākāruṇikatāya gāmādīnaṁ āsannaṭṭhāne vasatopi upekkhakatāya araññaṭṭhāne eva viharaṇaṁ.",
  "tika-s0401t1:49_15": "Tena vuttaṁ – ‘‘purimenassa paramāya anukampāya samannāgamaṁ dīpetī’’ti.",
  "tika-s0401t1:50_0": "Tanti tatrāti padaṁ.",
  "tika-s0401t1:50_1": "‘‘Desakālaparidīpana’’nti ye desakālā idha viharaṇakiriyāvisesanabhāvena vuttā,",
  "tika-s0401t1:50_2": "tesaṁ paridīpananti dassento ‘‘yaṁ samayaṁ…pe… dīpetī’’ti āha.",
  "tika-s0401t1:50_3": "Taṁ-saddo hi vuttassa atthassa paṭiniddeso,",
  "tika-s0401t1:50_4": "tasmā idha kālassa desassa vā paṭiniddeso bhavitumarahati, na aññassa.",
  "tika-s0401t1:50_5": "Ayaṁ tāva tatra-saddassa paṭiniddesabhāve atthavibhāvanā.",
  "tika-s0401t1:50_6": "Yasmā pana īdisesu ṭhānesu tatra-saddo dhammadesanāvisiṭṭhaṁ desakālañca vibhāveti,",
  "tika-s0401t1:50_7": "tasmā vuttaṁ – ‘‘bhāsitabbayutte vā desakāle dīpetī’’ti.",
  "tika-s0401t1:50_8": "Tena tatrāti yatra bhagavā dhammadesanatthaṁ bhikkhū ālapati bhāsati, tādise dese, kāle vāti attho.",
  "tika-s0401t1:50_9": "Na hītiādinā tamevatthaṁ samattheti.",
  "tika-s0401t1:50_10": "Nanu ca yattha ṭhito bhagavā ‘‘akālo kho tāvā’’tiādinā bāhiyassa dhammadesanaṁ paṭikkhipi,",
  "tika-s0401t1:50_11": "tattheva antaravīthiyaṁ ṭhito tassa dhammaṁ desesīti? Saccametaṁ,",
  "tika-s0401t1:50_12": "adesetabbakāle adesanāya idaṁ udāharaṇaṁ.",
  "tika-s0401t1:50_13": "Tenevāha – ‘‘akālo kho tāvā’’ti.",
  "tika-s0401t1:51_0": "Yaṁ pana tattha vuttaṁ – ‘‘antaragharaṁ paviṭṭhamhā’’ti,",
  "tika-s0401t1:51_1": "tampi tassa akālabhāvasseva pariyāyena dassanatthaṁ vuttaṁ.",
  "tika-s0401t1:51_2": "Tassa hi tadā addhānaparissamena rūpakāye akammaññatā ahosi, balavapītivegena nāmakāye.",
  "tika-s0401t1:51_3": "Tadubhayassa vūpasamaṁ āgamento papañcaparihāratthaṁ bhagavā ‘‘akālo kho’’ti pariyāyena paṭikkhipi.",
  "tika-s0401t1:51_4": "Adesetabbadese adesanāya pana udāharaṇaṁ ‘‘atha kho bhagavā maggā okkamma aññatarasmiṁ rukkhamūle nisīdi (saṁ. ni. 2.154),",
  "tika-s0401t1:51_5": "vihārapacchāyāyaṁ paññatte āsane nisīdī’’ti (dī. ni.",
  "tika-s0401t1:51_6": "1.363) ca evamādikaṁ idha ādisaddena saṅgahitaṁ. ‘‘Atha kho so, bhikkhave,",
  "tika-s0401t1:51_7": "bālo idha pubbe nesādo idha pāpāni kammāni karitvā’’tiādīsu (ma. ni.",
  "tika-s0401t1:51_8": "3.251) padapūraṇamatte kho-saddo,",
  "tika-s0401t1:51_9": "‘‘dukkhaṁ kho agāravo viharati appatisso’’tiādīsu (a. ni. 4.21) avadhāraṇe, ‘‘kittāvatā nu kho, āvuso,",
  "tika-s0401t1:51_10": "satthu pavivittassa viharato sāvakā vivekaṁ nānusikkhantī’’tiādīsu (ma. ni. 1.31) ādikālatthe, vākyārambheti attho.",
  "tika-s0401t1:51_11": "Tattha padapūraṇena vacanālaṅkāramattaṁ kataṁ hoti,",
  "tika-s0401t1:51_12": "ādikālatthena vākyassa upaññāsamattaṁ.",
  "tika-s0401t1:51_13": "Avadhāraṇatthena pana niyamadassanaṁ,",
  "tika-s0401t1:51_14": "tasmā āmantesi evāti āmantane niyamo dassito hoti.",
  "tika-s0401t1:52_0": "Bhagavāti lokagarudīpananti kasmā vuttaṁ,",
  "tika-s0401t1:52_1": "nanu pubbepi bhagavāsaddassa attho vuttoti? Yadipi vutto,",
  "tika-s0401t1:52_2": "taṁ panassa yathāvutte ṭhāne viharaṇakiriyāya kattu visesadassanatthaṁ kataṁ, na āmantanakiriyāya, idha pana āmantanakiriyāya,",
  "tika-s0401t1:52_3": "tasmā tadatthaṁ puna ‘‘bhagavā’’ti pāḷiyaṁ vuttanti tassatthaṁ dassetuṁ ‘‘bhagavāti lokagarudīpana’’nti āha.",
  "tika-s0401t1:52_4": "Tena lokagarubhāvato tadanurūpaṁ paṭipattiṁ patthento attano santikaṁ upagatānaṁ bhikkhūnaṁ ajjhāsayānurūpaṁ dhammaṁ desetuṁ te āmantesīti dasseti.",
  "tika-s0401t1:52_5": "Kathāsavanayuttapuggalavacananti vakkhamānāya cittapariyādānadesanāya savanayoggapuggalavacanaṁ.",
  "tika-s0401t1:52_6": "Catūsupi parisāsu bhikkhū eva edisānaṁ desanānaṁ visesena bhājanabhūtāti sātisayaṁ sāsanasampaṭiggāhakabhāvadassanatthaṁ idha bhikkhuggahaṇanti dassetvā idāni saddatthaṁ dassetuṁ ‘‘apicā’’tiādimāha.",
  "tika-s0401t1:52_7": "Tattha bhikkhakoti bhikkhūti bhikkhanadhammatāya bhikkhūti attho.",
  "tika-s0401t1:52_8": "Bhikkhācariyaṁ ajjhupagatoti buddhādīhi ajjhupagataṁ bhikkhācariyaṁ, uñchācariyaṁ,",
  "tika-s0401t1:52_9": "ajjhupagatattā anuṭṭhitattā bhikkhu.",
  "tika-s0401t1:52_10": "Yo hi appaṁ vā mahantaṁ vā bhogakkhandhaṁ pahāya agārasmā anagāriyaṁ pabbajito,",
  "tika-s0401t1:52_11": "so kasigorakkhādijīvikākappanaṁ hitvā liṅgasampaṭicchaneneva bhikkhācariyaṁ ajjhupagatattā bhikkhu,",
  "tika-s0401t1:52_12": "parappaṭibaddhajīvikattā vā vihāramajjhe kājabhattaṁ bhuñjamānopi bhikkhācariyaṁ ajjhupagatoti bhikkhu,",
  "tika-s0401t1:52_13": "piṇḍiyālopabhojanaṁ nissāya pabbajjāya ussāhajātattā vā bhikkhācariyaṁ ajjhupagatoti bhikkhūti evamettha attho daṭṭhabbo.",
  "tika-s0401t1:52_14": "Ādinā nayenāti ‘‘chinnabhinnapaṭadharoti bhikkhu,",
  "tika-s0401t1:52_15": "bhindati pāpake akusale dhammeti bhikkhu,",
  "tika-s0401t1:52_16": "bhinnattā pāpakānaṁ akusalānaṁ dhammānaṁ bhikkhū’’tiādinā (vibha. 510) vibhaṅge āgatanayena. Ñāpaneti avabodhane, paṭivedaneti attho.",
  "tika-s0401t1:53_0": "Bhikkhanasīlatāti bhikkhanena jīvanasīlatā,",
  "tika-s0401t1:53_1": "na kasivāṇijjādinā jīvanasīlatā.",
  "tika-s0401t1:53_2": "Bhikkhanadhammatāti ‘‘uddissa ariyā tiṭṭhantī’’ti (jā.",
  "tika-s0401t1:53_3": "1.7.59) evaṁ vuttā bhikkhanasabhāvatā, na yācanakohaññasabhāvatā.",
  "tika-s0401t1:53_4": "Bhikkhane sādhukāritāti ‘‘uttiṭṭhe nappamajjeyyā’’ti (dha. pa.",
  "tika-s0401t1:53_5": "168) vacanaṁ anussaritvā tattha appamajjanā.",
  "tika-s0401t1:53_6": "Atha vā sīlaṁ nāma pakatisabhāvo, idha pana tadadhiṭṭhānaṁ. Dhammoti vataṁ.",
  "tika-s0401t1:53_7": "Sādhukāritāti sakkaccakāritā ādarakiriyā.",
  "tika-s0401t1:53_8": "Hīnādhikajanasevitanti ye bhikkhubhāve ṭhitāpi jātimadādivasena uddhatā unnaḷā,",
  "tika-s0401t1:53_9": "ye ca gihibhāve paresaṁ adhikabhāvampi anupagatattā bhikkhācariyaṁ paramakāruññataṁ maññanti,",
  "tika-s0401t1:53_10": "tesaṁ ubhayesampi yathākkamaṁ ‘‘bhikkhavo’’ti vacanena hīnajanehi daliddehi paramakāruññataṁ pattehi parakulesu bhikkhācariyāya jīvikaṁ kappentehi sevitaṁ vuttiṁ pakāsento uddhatabhāvaniggahaṁ karoti.",
  "tika-s0401t1:53_11": "Adhikajanehi uḷārabhogakhattiyakulādito pabbajitehi buddhādīhi ājīvavisodhanatthaṁ sevitaṁ vuttiṁ pakāsento dīnabhāvaniggahaṁ karotīti yojetabbaṁ.",
  "tika-s0401t1:53_12": "Yasmā ‘‘bhikkhavo’’ti vacanaṁ āmantanabhāvato abhimukhīkaraṇaṁ,",
  "tika-s0401t1:53_13": "pakaraṇato sāmatthiyato ca sussusājananaṁ sakkaccasavanamanasikāraniyojanañca hoti,",
  "tika-s0401t1:53_14": "tasmā tamatthaṁ dassento ‘‘bhikkhavoti iminā’’tiādimāha.",
  "tika-s0401t1:53_15": "Tattha sādhukaṁ savanamanasikāreti sādhukasavane sādhukamanasikāre ca.",
  "tika-s0401t1:53_16": "Kathaṁ pana pavattitā savanādayo sādhukaṁ pavattitā hontīti?",
  "tika-s0401t1:53_17": "‘‘Addhā imāya sammāpaṭipattiyā sakalasāsanasampatti hatthagatā bhavissatī’’ti ādaragāravayogena kathādīsu aparibhavādinā ca. Vuttañhi ‘‘pañcahi, bhikkhave,",
  "tika-s0401t1:53_18": "dhammehi samannāgato suṇanto saddhammaṁ bhabbo niyāmaṁ okkamituṁ kusalesu dhammesu sammattaṁ. Katamehi pañcahi? Kathaṁ na paribhoti, kathitaṁ na paribhoti, na attānaṁ paribhoti,",
  "tika-s0401t1:53_19": "avikkhittacitto dhammaṁ suṇāti ekaggacitto, yoniso ca manasikaroti. Imehi kho, bhikkhave,",
  "tika-s0401t1:53_20": "pañcahi dhammehi samannāgato suṇanto saddhammaṁ bhabbo niyāmaṁ okkamituṁ kusalesu dhammesu sammatta’’nti (a. ni. 5.151).",
  "tika-s0401t1:53_21": "Tenevāha – ‘‘sādhukaṁ savanamanasikārāyattā hi sāsanasampattī’’ti.",
  "tika-s0401t1:54_0": "Pubbe sabbaparisāsādhāraṇattepi bhagavato dhammadesanāya ‘‘jeṭṭhaseṭṭhā’’tiādinā bhikkhūnaṁ eva āmantane kāraṇaṁ dassetvā idāni bhikkhū āmantetvāva dhammadesanāya payojanaṁ dassetuṁ ‘‘kimatthaṁ pana bhagavā’’ti codanaṁ samuṭṭhāpeti.",
  "tika-s0401t1:54_1": "Tattha aññaṁ cintentāti aññavihitā.",
  "tika-s0401t1:54_2": "Vikkhittacittāti asamāhitacittā.",
  "tika-s0401t1:54_3": "Dhammaṁ paccavekkhantāti hiyyo tato paraṁ divasesu vā sutadhammaṁ pati pati manasā avekkhantā.",
  "tika-s0401t1:54_4": "Bhikkhū āmantetvā dhamme desiyamāne ādito paṭṭhāya desanaṁ sallakkhetuṁ sakkontīti imamatthaṁ byatirekamukhena dassetuṁ ‘‘te anāmantetvā’’tiādi vuttaṁ.",
  "tika-s0401t1:55_0": "Bhikkhavoti cettha sandhivasena i-kāralopo daṭṭhabbo.",
  "tika-s0401t1:55_1": "Bhikkhavo itīti ayaṁ iti-saddo hetuparisamāpanādiatthapadatthavipariyāyapakārāvadhāraṇanidassanādianekatthappabhedo. Tathā hesa ‘‘ruppatīti kho, bhikkhave,",
  "tika-s0401t1:55_2": "tasmā rūpanti vuccatī’’tiādīsu (saṁ. ni. 3.79) hetvatthe dissati. ‘‘Tasmātiha me, bhikkhave, dhammadāyādā bhavatha, mā āmisadāyādā. Atthi me tumhesu anukampā.",
  "tika-s0401t1:55_3": "Kinti me sāvakā dhammadāyādā bhaveyyuṁ, no āmisadāyādā’’tiādīsu (ma. ni. 1.19) parisamāpane.",
  "tika-s0401t1:55_4": "‘‘Iti vā iti evarūpā naccagītavāditavisūkadassanā paṭivirato’’tiādīsu (dī. ni. 1.13) ādiatthe.",
  "tika-s0401t1:55_5": "‘‘Māgaṇḍiyoti tassa brāhmaṇassa saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanamabhilāpo’’tiādīsu (mahāni. 73, 75) padatthavipariyāye. ‘‘Iti kho, bhikkhave, sappaṭibhayo bālo, appaṭibhayo paṇḍito, saupaddavo bālo, anupaddavo paṇḍito, saupasaggo bālo,",
  "tika-s0401t1:55_6": "anupasaggo paṇḍito’’tiādīsu (ma. ni. 3.124) pakāre.",
  "tika-s0401t1:55_7": "‘‘Atthi idappaccayā jarāmaraṇanti puṭṭhena satā, ‘ānanda, atthī’tissa vacanīyaṁ.",
  "tika-s0401t1:55_8": "‘Kiṁ paccayā jarāmaraṇa’nti iti ce vadeyya.",
  "tika-s0401t1:55_9": "Jātipaccayā jarāmaraṇaṁ iccassa vacanīya’’ntiādīsu (dī. ni. 2.96) avadhāraṇe. ‘‘Atthīti kho, kaccāna, ayameko anto, natthīti kho, kaccāna,",
  "tika-s0401t1:55_10": "ayaṁ dutiyo anto’’tiādīsu (saṁ. ni. 2.15; saṁ. ni. 3.90) nidassane.",
  "tika-s0401t1:55_11": "Idhāpi nidassane eva daṭṭhabbo. Bhikkhavoti hi āmantanākāro.",
  "tika-s0401t1:55_12": "Tamesa iti-saddo nidasseti ‘‘bhikkhavoti āmantesī’’ti.",
  "tika-s0401t1:55_13": "Iminā nayena ‘‘bhaddante’’tiādīsupi yathārahaṁ iti-saddassa attho veditabbo.",
  "tika-s0401t1:55_14": "Pubbe ‘‘bhagavā āmantesī’’ti vuttattā ‘‘bhagavato paccassosu’’nti idha ‘‘bhagavato’’ti sāmivacanaṁ āmantanameva sambandhiantaraṁ apekkhatīti iminā adhippāyena ‘‘bhagavato āmantanaṁ paṭiassosu’’nti vuttaṁ.",
  "tika-s0401t1:55_15": "‘‘Bhagavato’’ti pana idaṁ paṭissavasambandhena sampadānavacanaṁ yathā ‘‘devadattāya paṭissuṇotī’’ti.",
  "tika-s0401t1:55_16": "Yaṁ nidānaṁ bhāsitanti sambandho.",
  "tika-s0401t1:55_17": "Imassa suttassa sukhāvagāhaṇatthanti kamalakuvalayujjalavimalasādurasasalilāya pokkharaṇiyā sukhāvataraṇatthaṁ nimmalasilātalaracanāvilāsasobhitaratanasopānaṁ vippakiṇṇamuttātalasadisavālukācuṇṇapaṇḍarabhūmibhāgaṁ titthaṁ viya suvibhattabhittivicitravedikāparikkhittassa nakkhattapathaṁ phusitukāmatāya viya paṭivijambhitasamussayassa pāsādavarassa sukhārohanatthaṁ dantamayasaṇhamuduphalakañcanalatāvinaddhamaṇigaṇappabhāsamudayujjalasobhaṁ sopānaṁ viya suvaṇṇavalayanūpurādisaṅghaṭṭanasaddasammissitassa kathitahasitamadhurassaragehajanavijambhitavicaritassa uḷāraissariyavibhavasobhitassa mahāgharassa sukhappavesanatthaṁ suvaṇṇarajatamaṇimuttāpavāḷādijutivissaravijjotitasuppatiṭṭhitavisāladvārabāhaṁ mahādvāraṁ viya ca atthabyañjanasampannassa buddhānaṁ desanāñāṇagambhīrabhāvasaṁsūcakassa imassa suttassa sukhāvagāhatthaṁ.",
  "tika-s0401t1:56_0": "Etthāha – ‘‘kimatthaṁ pana dhammavinayasaṅgahe kayiramāne nidānavacanaṁ,",
  "tika-s0401t1:56_1": "nanu bhagavatā bhāsitavacanasseva saṅgaho kātabbo’’ti? Vuccate,",
  "tika-s0401t1:56_2": "desanāya ṭhitiasammosasaddheyyabhāvasampādanatthaṁ.",
  "tika-s0401t1:56_3": "Kāladesadesakanimittaparisāpadesehi upanibandhitvā ṭhapitā hi desanā ciraṭṭhitikā hoti asammosadhammā saddheyyā ca.",
  "tika-s0401t1:56_4": "Desakālakattuhetunimittehi upanibaddho viya vohāravinicchayo.",
  "tika-s0401t1:56_5": "Teneva ca āyasmatā mahākassapena ‘‘cittapariyādānasuttaṁ, āvuso ānanda,",
  "tika-s0401t1:56_6": "kattha bhāsita’’ntiādinā desādipucchāsu katāsu tāsaṁ vissajjanaṁ karontena dhammabhaṇḍāgārikena ‘‘evaṁ me suta’’ntiādinā imassa suttassa nidānaṁ bhāsitaṁ.",
  "tika-s0401t1:56_7": "Apica satthusampattippakāsanatthaṁ nidānavacanaṁ.",
  "tika-s0401t1:56_8": "Tathāgatassa hi bhagavato pubbacaraṇānumānāgamatakkābhāvato sammāsambuddhabhāvasiddhi.",
  "tika-s0401t1:56_9": "Na hi sammāsambussa pubbacaraṇādīhi attho atthi sabbattha appaṭihatañāṇacāratāya ekappamāṇattā ca ñeyyadhammesu.",
  "tika-s0401t1:56_10": "Tathā ācariyamuṭṭhidhammamacchariyasāsanasāvakānānurāgābhāvato khīṇāsavabhāvasiddhi.",
  "tika-s0401t1:56_11": "Na hi sabbaso khīṇāsavassa te sambhavantīti suvisuddhassa parānuggahappavatti.",
  "tika-s0401t1:56_12": "Evaṁ desakasaṁkilesabhūtānaṁ diṭṭhisīlasampadādūsakānaṁ avijjātaṇhānaṁ accantābhāvasaṁsūcakehi ñāṇappahānasampadābhibyañjanakehi ca sambuddhavisuddhabhāvehi purimavesārajjadvayasiddhi,",
  "tika-s0401t1:56_13": "tato ca antarāyikaniyyānikadhammesu sammohābhāvasiddhito pacchimavesārajjadvayasiddhīti bhagavato catuvesārajjasamannāgamo attahitaparahitappaṭipatti ca nidānavacanena pakāsitā hoti.",
  "tika-s0401t1:56_14": "Tattha tattha sampattaparisāya ajjhāsayānurūpaṁ ṭhānuppattikappaṭibhānena dhammadesanādīpanato,",
  "tika-s0401t1:56_15": "idha pana rūpagarukānaṁ puggalānaṁ ajjhāsayānurūpaṁ ṭhānuppattikappaṭibhānena dhammadesanādīpanatoti yojetabbaṁ.",
  "tika-s0401t1:56_16": "Tena vuttaṁ – ‘‘satthusampattippakāsanatthaṁ nidānavacana’’nti.",
  "tika-s0401t1:57_0": "Tathā sāsanasampattippakāsanatthaṁ nidānavacanaṁ.",
  "tika-s0401t1:57_1": "Ñāṇakaruṇāpariggahitasabbakiriyassa hi bhagavato natthi niratthakā paṭipatti, attahitatthā vā.",
  "tika-s0401t1:57_2": "Tasmā paresaṁ eva atthāya pavattasabbakiriyassa sammāsambuddhassa sakalampi kāyavacīmanokammaṁ yathāpavattaṁ vuccamānaṁ diṭṭhadhammikasamparāyikaparamatthehi yathārahaṁ sattānaṁ anusāsanaṭṭhena sāsanaṁ, na kapparacanā.",
  "tika-s0401t1:57_3": "Tayidaṁ satthucaritaṁ kāladesadesakaparisāpadesehi saddhiṁ tattha tattha nidānavacanehi yathārahaṁ pakāsīyati.",
  "tika-s0401t1:57_4": "‘‘Idha pana rūpagarukānaṁ puggalāna’’ntiādi sabbaṁ purimasadisameva.",
  "tika-s0401t1:57_5": "Tena vuttaṁ – ‘‘sāsanasampattippakāsanatthaṁ nidānavacana’’nti.",
  "tika-s0401t1:57_6": "Apica satthuno pamāṇabhāvappakāsanena vacanena sāsanassa pamāṇabhāvadassanatthaṁ nidānavacanaṁ,",
  "tika-s0401t1:57_7": "tañca desakappamāṇabhāvadassanaṁ heṭṭhā vuttanayānusārena ‘‘bhagavā’’ti ca iminā padena vibhāvitanti veditabbaṁ.",
  "tika-s0401t1:57_8": "Bhagavāti hi tathāgatassa rāgadosamohādisabbakilesamaladuccaritadosappahānadīpanena vacanena anaññasādhāraṇasuparisuddhañāṇakaruṇādiguṇavisesayogaparidīpanena tato eva sabbasattuttamabhāvadīpanena ayamattho sabbathā pakāsito hotīti.",
  "tika-s0401t1:57_9": "Idamettha nidānavacanappayojanassa mukhamattanidassanaṁ.",
  "tika-s0401t1:58_0": "Nikkhittassāti desitassa.",
  "tika-s0401t1:58_1": "Desanā hi desetabbassa sīlādiatthassa veneyyasantānesu nikkhipanato ‘‘nikkhepo’’ti vuccati.",
  "tika-s0401t1:58_2": "Suttanikkhepaṁ vicāretvāva vuccamānā pākaṭā hotīti sāmaññato bhagavato desanāya samuṭṭhānassa vibhāgaṁ dassetvā ‘‘etthāyaṁ desanā evaṁsamuṭṭhānā’’ti desanāya samuṭṭhāne dassite suttassa sammadeva nidānaparijānanena vaṇṇanāya suviññeyyattā vuttaṁ.",
  "tika-s0401t1:58_3": "Tattha yathā anekasataanekasahassabhedānipi suttantāni saṁkilesabhāgiyādipaṭṭhānanayavasena soḷasavidhataṁ nātivattanti,",
  "tika-s0401t1:58_4": "evaṁ attajjhāsayādisuttanikkhepavasena catubbidhabhāvanti āha – ‘‘cattāro hi suttanikkhepā’’ti.",
  "tika-s0401t1:58_5": "Ettha ca yathā attajjhāsayassa aṭṭhuppattiyā ca parajjhāsayapucchāhi saddhiṁ saṁsaggabhedo sambhavati ‘‘attajjhāsayo ca parajjhāsayo ca,",
  "tika-s0401t1:58_6": "attajjhāsayo ca pucchāvasiko ca,",
  "tika-s0401t1:58_7": "aṭṭhuppattiko ca parajjhāsayo ca,",
  "tika-s0401t1:58_8": "aṭṭhuppattiko ca pucchāvasiko cā’’ti ajjhāsayapucchānusandhisabbhāvato,",
  "tika-s0401t1:58_9": "evaṁ yadipi aṭṭhuppattiyā attajjhāsayenapi saṁsaggabhedo sambhavati,",
  "tika-s0401t1:58_10": "attajjhāsayādīhi pana purato ṭhitehi aṭṭhuppattiyā saṁsaggo natthīti na idha niravaseso vitthāranayo sambhavatīti ‘‘cattāro suttanikkhepā’’ti vuttaṁ.",
  "tika-s0401t1:58_11": "Tadantogadhattā vā sesanikkhepānaṁ mūlanikkhepavasena cattārova dassitā.",
  "tika-s0401t1:58_12": "Yathādassanañhettha ayaṁ saṁsaggabhedo gahetabboti.",
  "tika-s0401t1:59_0": "Tatrāyaṁ vacanattho – nikkhipīyatīti nikkhepo,",
  "tika-s0401t1:59_1": "suttaṁ eva nikkhepo suttanikkhepo.",
  "tika-s0401t1:59_2": "Atha vā nikkhipanaṁ nikkhepo,",
  "tika-s0401t1:59_3": "suttassa nikkhepo suttanikkhepo, suttadesanāti attho.",
  "tika-s0401t1:59_4": "Attano ajjhāsayo attajjhāsayo,",
  "tika-s0401t1:59_5": "so assa atthi kāraṇabhūtoti attajjhāsayo.",
  "tika-s0401t1:59_6": "Attano ajjhāsayo etassāti vā attajjhāsayo. Parajjhāsayepi eseva nayo. Pucchāya vaso pucchāvaso,",
  "tika-s0401t1:59_7": "so etassa atthīti pucchāvasiko.",
  "tika-s0401t1:59_8": "Suttadesanāvatthubhūtassa atthassa uppatti atthuppatti,",
  "tika-s0401t1:59_9": "atthuppattiyeva aṭṭhuppatti ttha-kārassa ṭṭha-kāraṁ katvā.",
  "tika-s0401t1:59_10": "Sā etassa atthīti aṭṭhuppattiko.",
  "tika-s0401t1:59_11": "Atha vā nikkhipīyati suttaṁ etenāti suttanikkhepo, attajjhāsayādi eva.",
  "tika-s0401t1:59_12": "Etasmiṁ atthavikappe attano ajjhāsayo attajjhāsayo.",
  "tika-s0401t1:59_13": "Paresaṁ ajjhāsayo parajjhāsayo. Pucchīyatīti pucchā, pucchitabbo attho.",
  "tika-s0401t1:59_14": "Pucchāvasena pavattaṁ dhammappaṭiggāhakānaṁ vacanaṁ pucchāvasikaṁ,",
  "tika-s0401t1:59_15": "tadeva nikkhepasaddāpekkhāya pulliṅgavasena vuttaṁ – ‘‘pucchāvasiko’’ti.",
  "tika-s0401t1:59_16": "Tathā aṭṭhuppatti eva aṭṭhuppattikoti evamettha attho veditabbo.",
  "tika-s0401t1:60_0": "Apicettha paresaṁ indriyaparipākādikāraṇanirapekkhattā attajjhāsayassa visuṁ suttanikkhepabhāvo yutto kevalaṁ attano ajjhāsayeneva dhammatantiṭṭhapanatthaṁ pavattitadesanattā.",
  "tika-s0401t1:60_1": "Parajjhāsayapucchāvasikānaṁ pana paresaṁ ajjhāsayapucchānaṁ desanāpavattihetubhūtānaṁ uppattiyaṁ pavattitānaṁ kathamaṭṭhuppattiyā anavarodho,",
  "tika-s0401t1:60_2": "pucchāvasikaaṭṭhuppattikānaṁ vā parajjhāsayānurodhena pavattitānaṁ kathaṁ parajjhāsaye anavarodhoti? Na codetabbametaṁ.",
  "tika-s0401t1:60_3": "Paresañhi abhinīhāraparipucchādivinimuttasseva suttadesanākāraṇuppādassa aṭṭhuppattibhāvena gahitattā parajjhāsayapucchāvasikānaṁ visuṁ gahaṇaṁ.",
  "tika-s0401t1:60_4": "Tathā hi brahmajāladhammadāyādasuttādīnaṁ vaṇṇāvaṇṇaāmisuppādādidesanānimittaṁ ‘‘aṭṭhuppattī’’ti vuccati.",
  "tika-s0401t1:60_5": "Paresaṁ pucchaṁ vinā ajjhāsayaṁ eva nimittaṁ katvā desito parajjhāsayo,",
  "tika-s0401t1:60_6": "pucchāvasena desito pucchāvasikoti pākaṭoyamatthoti.",
  "tika-s0401t1:60_7": "Attano ajjhāsayeneva kathesīti dhammatantiṭṭhapanatthaṁ kathesi.",
  "tika-s0401t1:60_8": "Vimuttiparipācanīyā dhammā saddhindriyādayo. Ajjhāsayanti adhimuttiṁ.",
  "tika-s0401t1:60_9": "Khantinti diṭṭhinijjhānakkhantiṁ. Mananti paññatticittaṁ. Abhinīhāranti paṇidhānaṁ.",
  "tika-s0401t1:60_10": "Bujjhanabhāvanti bujjhanasabhāvaṁ, paṭivijjhanākāraṁ vā.",
  "tika-s0401t1:60_11": "Rūpagarukānanti pañcasu ārammaṇesu rūpārammaṇagarukā rūpagarukā.",
  "tika-s0401t1:60_12": "Cittena rūpaninnā rūpapoṇā rūpapabbhārā rūpadassanappasutā rūpena ākaḍḍhitahadayā, tesaṁ rūpagarukānaṁ.",
  "tika-s0401t1:61_0": "Paṭisedhatthoti paṭikkhepattho. Kassa pana paṭikkhepatthoti? Kiriyāpadhānañhi vākyaṁ,",
  "tika-s0401t1:61_1": "tasmā ‘‘na samanupassāmī’’ti samanupassanākiriyāpaṭisedhattho.",
  "tika-s0401t1:61_2": "Tenāha – ‘‘imassa pana padassā’’tiādi. Yo paro na hoti,",
  "tika-s0401t1:61_3": "so attāti lokasamaññāmattasiddhaṁ sattasantānaṁ sandhāya – ‘‘aha’’nti satthā vadati,",
  "tika-s0401t1:61_4": "na bāhirakaparikappitaṁ ahaṁkāravisayaṁ ahaṁkārassa bodhimūleyeva samucchinnattā.",
  "tika-s0401t1:61_5": "Lokasamaññānatikkamantā eva hi buddhānaṁ lokiye visaye desanāpavatti.",
  "tika-s0401t1:61_6": "Bhikkhaveti ālapane kāraṇaṁ heṭṭhā vuttameva.",
  "tika-s0401t1:61_7": "Aññanti apekkhāsiddhattā aññatthassa ‘‘idāni vattabbaitthirūpato añña’’nti āha.",
  "tika-s0401t1:61_8": "Ekampi rūpanti ekaṁ vaṇṇāyatanaṁ.",
  "tika-s0401t1:61_9": "Samaṁ visamaṁ sammā yāthāvato anu anu passatīti samanupassanā, ñāṇaṁ.",
  "tika-s0401t1:61_10": "Saṁkilissanavasena anu anu passatīti samanupassanā, diṭṭhi.",
  "tika-s0401t1:61_11": "No niccatoti ettha iti-saddo ādiattho, evamādikoti attho.",
  "tika-s0401t1:61_12": "Tena ‘‘dukkhato samanupassatī’’ti evamādīni saṅgaṇhāti.",
  "tika-s0401t1:61_13": "Olokentopīti devamanussavimānakapparukkhamaṇikanakādigatāni rūpāni anavasesaṁ sabbaññutaññāṇena olokentopi.",
  "tika-s0401t1:61_14": "Sāmaññavacanopi yaṁ-saddo ‘‘ekarūpampī’’ti rūpassa adhigatattā rūpavisayo icchitoti ‘‘yaṁ rūpa’’nti vuttaṁ.",
  "tika-s0401t1:61_15": "Tathā purisasaddo pariyādiyitabbacittapuggalavisayoti rūpagarukassāti visesitaṁ.",
  "tika-s0401t1:61_16": "Gahaṇaṁ ‘‘khepana’’nti ca adhippetaṁ,",
  "tika-s0401t1:61_17": "pariyādānañca uppattinivāraṇanti āha – ‘‘catubhūmakakusalacitta’’nti.",
  "tika-s0401t1:61_18": "Tañhi rūpaṁ tādisassa parittakusalassapi uppattiṁ nivāreti,",
  "tika-s0401t1:61_19": "kimaṅgaṁ pana mahaggatānuttaracittassāti lokuttarakusalacittassapi uppattiyā nivāraṇaṁ hotuṁ samatthaṁ,",
  "tika-s0401t1:61_20": "lokiyakusaluppattiyā nivārakatte vattabbameva natthīti ‘‘catubhūmakakusalacittaṁ pariyādiyitvā’’ti vuttaṁ.",
  "tika-s0401t1:61_21": "Na hi kāmaguṇassādappasutassa purisassa dānādivasena savipphārikā kusaluppatti sambhavati.",
  "tika-s0401t1:61_22": "Gaṇhitvā khepetvāti attānaṁ assādetvā pavattamānassa akusalacittassa paccayo hontaṁ pavattinivāraṇena muṭṭhigataṁ viya gahetvā anuppādanirodhena khepetvā viya tiṭṭhati.",
  "tika-s0401t1:61_23": "Tāva mahati lokasannivāse tassa pariyādiyaṭṭhānaṁ avicchedato labbhatīti āha – ‘‘tiṭṭhatī’’ti yathā ‘‘pabbatā tiṭṭhanti, najjo sandantī’’ti.",
  "tika-s0401t1:61_24": "Tenāha – ‘‘idha ubhayampi vaṭṭatī’’tiādi.",
  "tika-s0401t1:62_0": "Yathayidanti sandhivasena ākārassa rassattaṁ yakārāgamo cāti āha – ‘‘yathā ida’’nti.",
  "tika-s0401t1:62_1": "Itthiyā rūpanti itthisarīragataṁ tappaṭibaddhañca rūpāyatanaṁ. Paramatthassa niruḷho,",
  "tika-s0401t1:62_2": "paṭhamaṁ sādhāraṇato saddasatthalakkhaṇāni vibhāvetabbāni,",
  "tika-s0401t1:62_3": "pacchā asādhāraṇatoti tāni pāḷivasena vibhāvetuṁ – ‘‘ruppatīti kho…pe… veditabba’’nti āha.",
  "tika-s0401t1:62_4": "Tattha ruppatīti sītādivirodhipaccayehi vikāraṁ āpādīyati, āpajjatīti vā attho.",
  "tika-s0401t1:62_5": "Vikāruppatti ca virodhipaccayasannipāte visadisuppatti vibhūtatarā, kuto panāyaṁ visesoti ce? ‘‘Sītenā’’tiādivacanato.",
  "tika-s0401t1:62_6": "Evañca katvā vedanādīsu anavasesarūpasamaññā sāmaññalakkhaṇanti sabbarūpadhammasādhāraṇaṁ rūppanaṁ.",
  "tika-s0401t1:62_7": "Idāni atthuddhāranayena rūpasaddaṁ saṁvaṇṇento ‘‘ayaṁ panā’’tiādimāha.",
  "tika-s0401t1:62_8": "Rūpakkhandhe vattatīti ‘‘oḷārikaṁ vā sukhumaṁ vā’’tiādivacanato (ma. ni. 1.361; 2.113; 3.86, 89; vibha. 2).",
  "tika-s0401t1:62_9": "Rūpūpapattiyāti ettha rūpabhavo rūpaṁ uttarapadalopena.",
  "tika-s0401t1:62_10": "Rūpabhavūpapattiyāti ayañhettha attho.",
  "tika-s0401t1:62_11": "Kasiṇanimitteti pathavīkasiṇādisaññite paṭibhāganimitte.",
  "tika-s0401t1:62_12": "Rūppati attano phalassa sabhāvaṁ karotīti rūpaṁ,",
  "tika-s0401t1:62_13": "sabhāvahetūti āha – ‘‘sarūpā…pe… ettha paccaye’’ti.",
  "tika-s0401t1:62_14": "Karacaraṇādiavayavasaṅghātabhāvena rūpīyati nirūpīyatīti rūpaṁ,",
  "tika-s0401t1:62_15": "rūpakāyoti āha – ‘‘ākāso…pe… ettha sarīre’’ti.",
  "tika-s0401t1:63_0": "Rūpayati vaṇṇavikāraṁ āpajjamānaṁ hadayaṅgatabhāvaṁ pakāsetīti rūpaṁ, vaṇṇāyatanaṁ.",
  "tika-s0401t1:63_1": "Ārohapariṇāhādibhedarūpagataṁ saṇṭhānasampattiṁ nissāya pasādaṁ āpajjamāno rūpappamāṇoti vuttoti āha – ‘‘ettha saṇṭhāne’’ti.",
  "tika-s0401t1:63_2": "Piyarūpantiādīsu sabhāvattho rūpasaddo.",
  "tika-s0401t1:63_3": "Ādisaddena rūpajjhānādīnaṁ saṅgaho.",
  "tika-s0401t1:63_4": "‘‘Rūpī rūpāni passatī’’ti ettha ajjhattaṁ kesādīsu parikammasaññāvasena paṭiladdharūpajjhānaṁ rūpaṁ,",
  "tika-s0401t1:63_5": "taṁ assa atthīti rūpīti vutto.",
  "tika-s0401t1:63_6": "Itthiyā catusamuṭṭhāne vaṇṇeti itthisarīrapariyāpannameva rūpaṁ gahitaṁ,",
  "tika-s0401t1:63_7": "tappaṭibaddhavatthālaṅkārādirūpampi pana purisacittassa pariyādāyakaṁ hotīti dassetuṁ – ‘‘apicā’’tiādi vuttaṁ.",
  "tika-s0401t1:63_8": "Gandhavaṇṇaggahaṇena vilepanaṁ vuttaṁ.",
  "tika-s0401t1:63_9": "Kāmaṁ ‘‘asukāya itthiyā pasādhana’’nti sallakkhitassa akāyappaṭibaddhassapi vaṇṇo paṭibaddhacittassa purisassa cittaṁ pariyādāya tiṭṭheyya,",
  "tika-s0401t1:63_10": "taṁ pana na ekantikanti ekantikaṁ dassento ‘‘kāyappaṭibaddho’’tiāha.",
  "tika-s0401t1:63_11": "Upakappatīti cittassa pariyādānāya upakappati.",
  "tika-s0401t1:63_12": "Purimassevāti pubbe vuttaatthasseva daḷhīkaraṇatthaṁ vuttaṁ yathā ‘‘dvikkhattuṁ bandhaṁ subandha’’nti.",
  "tika-s0401t1:63_13": "Nigamanavasena vā etaṁ vuttanti daṭṭhabbaṁ.",
  "tika-s0401t1:63_14": "Opammavasena vuttanti ‘‘yaṁ evaṁ purisassa cittaṁ pariyādāya tiṭṭhatī’’ti sakalamevidaṁ purimavacanaṁ upamāvasena vuttaṁ,",
  "tika-s0401t1:63_15": "tattha pana upamābhūtaṁ atthaṁ dassetuṁ – ‘‘yathayidaṁ…pe… itthirūpa’’nti vuttaṁ.",
  "tika-s0401t1:63_16": "Pariyādāne ānubhāvo sambhavo pariyādānānubhāvo, tassa dassanavasena vuttaṁ.",
  "tika-s0401t1:64_0": "Idaṁ pana ‘‘itthirūpa’’ntiādivacanaṁ pariyādānānubhāve sādhetabbe dīpetabbe vatthu kāraṇaṁ. Nāgo nāma so rājā,",
  "tika-s0401t1:64_1": "dīghadāṭhikattā pana ‘‘mahādāṭhikanāgarājā’’ti vutto.",
  "tika-s0401t1:64_2": "Asaṁvaraniyāmenāti cakkhudvārikena asaṁvaranīhārena.",
  "tika-s0401t1:64_3": "Nimittaṁ gahetvāti rāguppattihetubhūtaṁ rūpaṁ subhanimittaṁ gahetvā.",
  "tika-s0401t1:64_4": "Visikādassanaṁ gantvāti sivathikadassanaṁ gantvā.",
  "tika-s0401t1:64_5": "Tattha hi ādīnavānupassanā ijjhati.",
  "tika-s0401t1:64_6": "Vatthulobhena kuto tādisāya maraṇanti asaddahanto ‘‘mukhaṁ tumhākaṁ dhūmavaṇṇa’’nti te daharasāmaṇere uppaṇḍento vadati.",
  "tika-s0401t1:65_0": "Ratanattaye suppasannattā kākavaṇṇatissādīhi visesanatthañca so tissamahārājā saddhāsaddena visesetvā vuccati.",
  "tika-s0401t1:65_1": "Daharassa cittaṁ pariyādāyatiṭṭhatīti adhikāravasena vuttaṁ.",
  "tika-s0401t1:65_2": "Niṭṭhituddesakiccoti gāme asappāyarūpadassanaṁ imassa anatthāya siyāti ācariyena nivāritagāmappaveso pacchā niṭṭhituddesakicco hutvā ṭhito.",
  "tika-s0401t1:65_3": "Tena vuttaṁ – ‘‘atthakāmānaṁ vacanaṁ aggahetvā’’ti .",
  "tika-s0401t1:65_4": "Nivatthavatthaṁ sañjānitvāti attanā diṭṭhadivase nivatthavatthaṁ tassā matadivase sivathikadassanatthaṁ gatena laddhaṁ sañjānitvā.",
  "tika-s0401t1:65_5": "Evampīti evaṁ maraṇasampāpanavasenapi.",
  "tika-s0401t1:65_6": "Ayaṁ tāvettha aṭṭhakathāya anuttānatthadīpanā.",
  "tika-s0401t1:66_0": "Nettinayavaṇṇanā",
  "tika-s0401t1:67_0": "Idāni pakaraṇanayena pāḷiyā atthavaṇṇanaṁ karissāma.",
  "tika-s0401t1:67_1": "Sā pana atthasaṁvaṇṇanā yasmā desanāya samuṭṭhānappayojanabhājanesu piṇḍatthesu ca niddhāritesu sukarā hoti suviññeyyā ca,",
  "tika-s0401t1:67_2": "tasmā suttadesanāya samuṭṭhānādīni paṭhamaṁ niddhārayissāma.",
  "tika-s0401t1:67_3": "Tattha samuṭṭhānaṁ nāma desanānidānaṁ,",
  "tika-s0401t1:67_4": "taṁ sādhāraṇamasādhāraṇanti duvidhaṁ.",
  "tika-s0401t1:67_5": "Tattha sādhāraṇampi ajjhattikabāhirabhedato duvidhaṁ.",
  "tika-s0401t1:67_6": "Tattha sādhāraṇaṁ ajjhattikasamuṭṭhānaṁ nāma lokanāthassa mahākaruṇā.",
  "tika-s0401t1:67_7": "Tāya hi samussāhitassa bhagavato veneyyānaṁ dhammadesanāya cittaṁ udapādi,",
  "tika-s0401t1:67_8": "yaṁ sandhāya vuttaṁ – ‘‘sattesu ca kāruññataṁ paṭicca buddhacakkhunā lokaṁ volokesī’’tiādi (ma. ni. 1.283; mahāva. 9; saṁ. ni. 1.173).",
  "tika-s0401t1:67_9": "Ettha ca hetāvatthāyapi mahākaruṇāya saṅgaho daṭṭhabbo yāvadeva saṁsāramahoghato saddhammadesanāhatthadānehi sattasantāraṇatthaṁ taduppattito. Yathā ca mahākaruṇā,",
  "tika-s0401t1:67_10": "evaṁ sabbaññutaññāṇaṁ dasabalañāṇādayo ca desanāya abbhantarasamuṭṭhānabhāvena vattabbā.",
  "tika-s0401t1:67_11": "Sabbañhi ñeyyadhammaṁ tesaṁ desetabbākāraṁ sattānañca āsayānusayādiṁ yāthāvato jānanto bhagavā ṭhānāṭṭhānādīsu kosallena veneyyajjhāsayānurūpaṁ vicittanayadesanaṁ pavattesīti.",
  "tika-s0401t1:67_12": "Bāhiraṁ pana sādhāraṇaṁ samuṭṭhānaṁ dasasahassamahābrahmaparivārassa sahampatibrahmuno ajjhesanaṁ.",
  "tika-s0401t1:67_13": "Tadajjhesanuttarakālañhi dhammagambhīratāpaccavekkhaṇājanitaṁ appossukkataṁ paṭippassambhetvā dhammassāmī dhammadesanāya ussāhajāto ahosi.",
  "tika-s0401t1:67_14": "Asādhāraṇampi abbhantarabāhirabhedato duvidhameva.",
  "tika-s0401t1:67_15": "Tattha abbhantaraṁ yāya mahākaruṇāya yena ca desanāñāṇena idaṁ suttaṁ pavattitaṁ, tadubhayaṁ veditabbaṁ.",
  "tika-s0401t1:67_16": "Bāhiraṁ pana rūpagarukānaṁ puggalānaṁ ajjhāsayo.",
  "tika-s0401t1:67_17": "Svāyamattho aṭṭhakathāyaṁ vutto eva.",
  "tika-s0401t1:68_0": "Payojanampi sādhāraṇāsādhāraṇato duvidhaṁ.",
  "tika-s0401t1:68_1": "Tattha sādhāraṇaṁ yāva anupādāparinibbānaṁ vimuttirasattā bhagavato desanāya.",
  "tika-s0401t1:68_2": "Tenevāha – ‘‘etadatthā kathā, etadatthā mantanā’’tiādi.",
  "tika-s0401t1:68_3": "Asādhāraṇaṁ pana tesaṁ rūpagarukānaṁ puggalānaṁ rūpe chandarāgassa jahāpanaṁ, ubhayampetaṁ bāhirameva.",
  "tika-s0401t1:68_4": "Sace pana veneyyasantānagatampi desanābalasiddhisaṅkhātaṁ payojanaṁ adhippāyasamijjhanabhāvato yathādhippetatthasiddhiyā mahākāruṇikassa bhagavatopi payojanamevāti gaṇheyya,",
  "tika-s0401t1:68_5": "iminā pariyāyenassa abbhantaratāpi siyā.",
  "tika-s0401t1:69_0": "Apica tesaṁ rūpagarukānaṁ puggalānaṁ rūpasmiṁ vijjamānassa ādīnavassa yāthāvato anavabodho imissā desanāya samuṭṭhānaṁ, tadavabodho payojanaṁ.",
  "tika-s0401t1:69_1": "So hi imāya desanāya bhagavantaṁ payojeti tannipphādanaparāyaṁ desanāti katvā.",
  "tika-s0401t1:69_2": "Yañhi desanāya sādhetabbaṁ phalaṁ,",
  "tika-s0401t1:69_3": "taṁ ākaṅkhitabbattā desakaṁ desanāya payojetīti payojananti vuccati.",
  "tika-s0401t1:69_4": "Tathā tesaṁ puggalānaṁ tadaññesañca veneyyānaṁ rūpamukhena pañcasu upādānakkhandhesu ādīnavadassanañcettha payojanaṁ.",
  "tika-s0401t1:69_5": "Tathā saṁsāracakkanivattisaddhammacakkappavattisassatādimicchāvādanirākaraṇaṁ sammāvādapurekkhāro akusalamūlasamūhananaṁ kusalamūlasamāropanaṁ apāyadvārapidahanaṁ saggamaggadvāravivaraṇaṁ pariyuṭṭhānavūpasamanaṁ anusayasamugghātanaṁ ‘‘mutto mocessāmī’’ti purimapaṭiññāvisaṁvādanaṁ tappaṭipakkhamāramanorathavisaṁvādanaṁ titthiyadhammanimmathanaṁ buddhadhammapatiṭṭhāpananti evamādīnipi payojanāni idha veditabbāni.",
  "tika-s0401t1:70_0": "Yathā te puggalā rūpagarukā,",
  "tika-s0401t1:70_1": "evaṁ tadaññe ca sakkāyagarukā sakkāyasmiṁ allīnā saṅkhatadhammānaṁ sammāsambuddhassa ca paṭipattiṁ ajānantā asaddhammassavanasādhāraṇaparicariyamanasikāraparā saddhammassavanadhāraṇaparicayappaṭivedhavimukhā ca bhavavippamokkhesino veneyyā imissā desanāya bhājanaṁ.",
  "tika-s0401t1:71_0": "Piṇḍattā cettha rūpaggahaṇena rūpadhāturūpāyatanarūpakkhandhapariggaṇhanaṁ rūpamukhena catudhammānaṁ vaṭṭattayavicchedanūpāyo āsavoghādivivecanaṁ abhinandananivāraṇasaṅgatikkamo vivādamūlapariccāgo sikkhattayānuyogo pahānattayadīpanā samathavipassanānuṭṭhānaṁ bhāvanāsacchikiriyāsiddhīti evamādayo veditabbā.",
  "tika-s0401t1:72_0": "Ito paraṁ pana soḷasa hārā dassetabbā.",
  "tika-s0401t1:72_1": "Tattha ‘‘rūpa’’nti sahajātā tassa nissayabhūtā tappaṭibaddhā ca sabbe rūpārūpadhammā taṇhāvajjā dukkhasaccaṁ.",
  "tika-s0401t1:72_2": "Taṁsamuṭṭhāpikā tadārammaṇā ca taṇhā samudayasaccaṁ.",
  "tika-s0401t1:72_3": "Tadubhayesaṁ appavatti nirodhasaccaṁ.",
  "tika-s0401t1:72_4": "Nirodhappajānanā paṭipadā maggasaccaṁ. Tattha samudayena assādo, dukkhena ādīnavo, magganirodhehi nissaraṇaṁ,",
  "tika-s0401t1:72_5": "rūpārammaṇassa akusalacittassa kusalacittassa ca pariyādānaṁ phalaṁ.",
  "tika-s0401t1:72_6": "Yañhi desanāya sādhetabbaṁ payojanaṁ, taṁ phalanti vuttovāyamattho.",
  "tika-s0401t1:72_7": "Tadatthaṁ hidaṁ suttaṁ bhagavatā desitanti.",
  "tika-s0401t1:72_8": "Yathā taṁ kusalacittaṁ na pariyādiyati,",
  "tika-s0401t1:72_9": "evaṁ paṭisaṅkhānabhāvanābalapariggahitā indriyesu guttadvāratā upāyo.",
  "tika-s0401t1:72_10": "Purisassa kusalacittapariyādānenassa rūpassa aññarūpāsādhāraṇatādassanāpadesena atthakāmehi tato cittaṁ sādhukaṁ rakkhitabbaṁ.",
  "tika-s0401t1:72_11": "Ayamettha bhagavato āṇattīti ayaṁ desanāhāro.",
  "tika-s0401t1:72_12": "Assādādisandassanavibhāvanalakkhaṇo hi desanāhāro. Vuttañhetaṁ nettippakaraṇe –",
  "tika-s0401t1:73_0": "‘‘Assādādīnavatā, nissaraṇampi ca phalaṁ upāyo ca;",
  "tika-s0401t1:74_0": "Āṇattī ca bhagavato, yogīnaṁ desanāhāro’’ti. (netti. 4 niddesavāra);",
  "tika-s0401t1:75_0": "Desīyati saṁvaṇṇīyati etāya suttatthoti desanā,",
  "tika-s0401t1:75_1": "desanāya sahacaraṇato vā desanā.",
  "tika-s0401t1:75_2": "Nanu ca aññepi hārā desanāsaṅkhātassa suttassa atthasaṁvaṇṇanāto desanāya sahacārino vāti? Saccametaṁ,",
  "tika-s0401t1:75_3": "ayaṁ pana hāro yebhuyyena yathārutavaseneva viññāyamāno desanāya saha caratīti vattabbataṁ arahati, na tathāpare.",
  "tika-s0401t1:75_4": "Na hi assādādīnavanissaraṇādisandassanarahitā suttadesanā atthi.",
  "tika-s0401t1:75_5": "Kiṁ pana tesaṁ assādādīnaṁ anavasesānaṁ vacanaṁ desanāhāro, udāhu ekaccānanti? Niravasesānaṁyeva.",
  "tika-s0401t1:75_6": "Yasmiñhi sutte assādādīnavanissaraṇāni sarūpato āgatāni, tattha vattabbameva natthi.",
  "tika-s0401t1:75_7": "Yattha pana ekadesena āgatāni, na ca sarūpena,",
  "tika-s0401t1:75_8": "tattha anāgataṁ atthavasena niddhāretvā hāro yojetabbo.",
  "tika-s0401t1:76_0": "Sayaṁ samantacakkhubhāvato taṁdassanena sabhāvato ca ‘‘aha’’nti vuttaṁ.",
  "tika-s0401t1:76_1": "Bhikkhanasīlatādiguṇayogato abhimukhīkaraṇatthañca, ‘‘bhikkhave’’ti vuttaṁ.",
  "tika-s0401t1:76_2": "Attābhāvato aparatādassanatthañca ‘‘añña’’nti vuttaṁ.",
  "tika-s0401t1:76_3": "Ekassa anupalabbhadassanatthaṁ anekabhāvappaṭisedhanatthañca ‘‘ekarūpampī’’ti vuttaṁ.",
  "tika-s0401t1:76_4": "Tādisassa rūpassa abhāvato adassanato ca ‘‘na samanupassāmī’’ti vuttaṁ.",
  "tika-s0401t1:76_5": "Tassa paccāmasanato aniyamato ca ‘‘ya’’nti vuttaṁ.",
  "tika-s0401t1:76_6": "Idāni vuccamānākāraparāmasanato tadaññākāranisedhanato ca ‘‘eva’’nti vuttaṁ.",
  "tika-s0401t1:76_7": "Visabhāgindriyavatthuto sabhāgavatthusmiṁ tadabhāvato ca ‘‘purisassā’’ti vuttaṁ.",
  "tika-s0401t1:76_8": "Nimittaggāhassa vatthubhāvato tathā parikappitattā ca ‘‘cittaṁ pariyādāya tiṭṭhatī’’ti vuttaṁ.",
  "tika-s0401t1:76_9": "Evanti vuttākāraparāmasanatthañceva nidassanatthañca ‘‘yathā’’ti vuttaṁ.",
  "tika-s0401t1:76_10": "Attano paccakkhabhāvato bhikkhūnaṁ paccakkhakaraṇatthañca ‘‘ida’’nti vuttaṁ.",
  "tika-s0401t1:76_11": "Itthisantānapariyāpannato tappaṭibaddhabhāvato ca ‘‘itthirūpa’’nti vuttanti evaṁ anupadavicayato vicayo hāro. Vicīyanti etena,",
  "tika-s0401t1:76_12": "ettha vā padapañhādayoti vicayo, viciti eva vā tesanti vicayo.",
  "tika-s0401t1:76_13": "Padapucchāvissajjanapubbāparānuggahanaṁ assādādīnañca visesaniddhāraṇavasena pavicayalakkhaṇo hi vicayo hāro. Vuttampi cetaṁ –",
  "tika-s0401t1:77_0": "‘‘Yaṁ pucchitañca vissajjitañca, suttassa yā ca anugīti;",
  "tika-s0401t1:78_0": "Suttassa yo pavicayo, hāro vicayoti niddiṭṭho’’ti. (netti. 4 niddesavāra);",
  "tika-s0401t1:79_0": "Anādimati saṁsāre itthipurisānaṁ aññamaññarūpābhirāmatāya ‘‘itthirūpaṁ purisassa cittaṁ pariyādāya tiṭṭhatī’’ti yujjatīti ayaṁ yuttihāro.",
  "tika-s0401t1:79_1": "Byañjanatthānaṁ yuttāyuttavibhāgavibhāvanalakkhaṇo hi yuttihāro. Vuttampi cetaṁ –",
  "tika-s0401t1:80_0": "‘‘Sabbesaṁ hārānaṁ, yā bhūmī yo ca gocaro tesaṁ;",
  "tika-s0401t1:81_0": "Yuttāyuttiparikkhā, hāro yuttīti niddiṭṭho’’ti. (netti. 4 niddesavāra);",
  "tika-s0401t1:82_0": "Yuttīti ca upapatti sādhanayutti,",
  "tika-s0401t1:82_1": "idha pana yuttivicāraṇā yutti uttarapadalopena ‘‘rūpabhavo rūpa’’nti yathā. Yuttisahacaraṇato vā yutti.",
  "tika-s0401t1:83_0": "Itthirūpaṁ ayoniso olokiyamānaṁ indriyesu aguttadvāratāya padaṭṭhānaṁ,",
  "tika-s0401t1:83_1": "sā kusalānaṁ dhammānaṁ abhāvanāya padaṭṭhānaṁ,",
  "tika-s0401t1:83_2": "sā sabbassapi saṁkilesapakkhassa parivuddhiyā padaṭṭhānaṁ.",
  "tika-s0401t1:83_3": "Byatirekato pana itthirūpaṁ yoniso olokiyamānaṁ satipaṭṭhānabhāvanāya padaṭṭhānaṁ,",
  "tika-s0401t1:83_4": "sā bojjhaṅgānaṁ bhāvanāpāripūriyā padaṭṭhānaṁ,",
  "tika-s0401t1:83_5": "sā vijjāvimuttīnaṁ pāripūriyā padaṭṭhānaṁ,",
  "tika-s0401t1:83_6": "kusalassa cittassa pariyādānaṁ sammohābhinivesassa padaṭṭhānaṁ, so saṅkhārānaṁ padaṭṭhānaṁ,",
  "tika-s0401t1:83_7": "saṅkhārā viññāṇassāti sabbaṁ āvattati bhavacakkaṁ.",
  "tika-s0401t1:83_8": "Byatirekato pana kusalassa cittassa apariyādānaṁ tesaṁ tesaṁ kusalānaṁ dhammānaṁ uppādāya pāripūriyā padaṭṭhānanti ayaṁ tāva avisesato nayo.",
  "tika-s0401t1:83_9": "Visesato pana sīlassa apariyādānaṁ avippaṭisārassa padaṭṭhānaṁ,",
  "tika-s0401t1:83_10": "avippaṭisāro pāmojjassātiādinā yāva anupādāparinibbānaṁ netabbaṁ. Ayaṁ padaṭṭhāno hāro.",
  "tika-s0401t1:83_11": "Sutte āgatadhammānaṁ padaṭṭhānabhūte dhamme tesañca padaṭṭhānabhūteti sambhavato padaṭṭhānabhūtadhammaniddhāraṇalakkhaṇo hi padaṭṭhāno hāro. Vuttañcetaṁ –",
  "tika-s0401t1:84_0": "‘‘Dhammaṁ deseti jino,",
  "tika-s0401t1:84_1": "tassa ca dhammassa yaṁ padaṭṭhānaṁ;",
  "tika-s0401t1:85_0": "Iti yāva sabbadhammā, eso hāro padaṭṭhāno’’ti. (netti. 4 niddesavāra);",
  "tika-s0401t1:86_0": "Padaṭṭhānanti āsannakāraṇaṁ.",
  "tika-s0401t1:86_1": "Idha pana padaṭṭhānavicāraṇā padaṭṭhānotiādi yuttihāre vuttanayeneva veditabbaṁ.",
  "tika-s0401t1:87_0": "Ekarūpanti ca rūpāyatanaggahaṇena channampi bāhirānaṁ āyatanānaṁ gahaṇaṁ bāhirāyatanabhāvena ekalakkhaṇattā.",
  "tika-s0401t1:87_1": "Cittanti manāyatanaggahaṇena channampi ajjhattikānaṁ āyatanānaṁ gahaṇaṁ ajjhattikāyatanabhāvena ekalakkhaṇattā.",
  "tika-s0401t1:87_2": "Evaṁ khandhadhātādivasenapi ekalakkhaṇatā vattabbā. Ayaṁ lakkhaṇo hāro. Lakkhīyanti etena,",
  "tika-s0401t1:87_3": "ettha vā ekalakkhaṇadhammā avuttāpi ekaccavacanenāti lakkhaṇo.",
  "tika-s0401t1:87_4": "Sutte anāgatepi dhamme vuttappakāre āgate viya niddhāretvā yā saṁvaṇṇanā, so lakkhaṇo hāro. Vuttampi cetaṁ –",
  "tika-s0401t1:88_0": "‘‘Vuttamhi ekadhamme, ye dhammā ekalakkhaṇā keci;",
  "tika-s0401t1:89_0": "Vuttā bhavanti sabbe, so hāro lakkhaṇo nāmā’’ti. (netti. 4 niddesavāra);",
  "tika-s0401t1:90_0": "Nidāne imissā desanāya rūpagarukānaṁ puggalānaṁ rūpasmiṁ anādīnavadassitā vuttā,",
  "tika-s0401t1:90_1": "‘‘kathaṁ nu kho ime imaṁ desanaṁ sutvā rūpe ādīnavadassanamukhena sabbasmimpi khandhapañcake sabbaso chandarāgaṁ pahāya sakalavaṭṭadukkhato mucceyyuṁ,",
  "tika-s0401t1:90_2": "pare ca tattha patiṭṭhāpeyyu’’nti ayamettha bhagavato adhippāyo. Padanibbacanaṁ niruttaṁ,",
  "tika-s0401t1:90_3": "taṁ ‘‘eva’’ntiādinidānapadānaṁ ‘‘nāha’’ntiādipāḷipadānañca aṭṭhakathāyaṁ tassā līnatthavaṇṇanāya ca vuttanayānusārena sukarattā na vitthārayimha.",
  "tika-s0401t1:91_0": "Padapadatthadesanādesanānikkhepasuttasandhivasena pañcavidhā sandhi.",
  "tika-s0401t1:91_1": "Tattha padassa padantarena sambandho padasandhi.",
  "tika-s0401t1:91_2": "Padatthassa padatthantarena sambandho padatthasandhi,",
  "tika-s0401t1:91_3": "yo ‘‘kiriyākārakasambandho’’ti vuccati.",
  "tika-s0401t1:91_4": "Nānānusandhikassa suttassa taṁtaṁanusandhīhi sambandho,",
  "tika-s0401t1:91_5": "ekānusandhikassa ca pubbāparasambandho desanāsandhi,",
  "tika-s0401t1:91_6": "yā aṭṭhakathāyaṁ ‘‘pucchānusandhi, ajjhāsayānusandhi,",
  "tika-s0401t1:91_7": "yathānusandhī’’ti tidhā vibhattā.",
  "tika-s0401t1:91_8": "Ajjhāsayo cettha attajjhāsayo parajjhāsayoti dvidhā veditabbo.",
  "tika-s0401t1:91_9": "Desanānikkhepasandhi catunnaṁ suttanikkhepānaṁ vasena veditabbā.",
  "tika-s0401t1:91_10": "Suttasandhi idha paṭhamanikkhepavaseneva veditabbā.",
  "tika-s0401t1:91_11": "‘‘Kasmā panettha idameva cittapariyādānasuttaṁ paṭhamaṁ nikkhitta’’nti nāyamanuyogo katthaci na pavattati.",
  "tika-s0401t1:91_12": "Apica ime sattā anādimati saṁsāre paribbhamantā itthipurisā aññamaññesaṁ pañcakāmaguṇasaṅkhātarūpābhirāmā,",
  "tika-s0401t1:91_13": "tattha itthī purisassa rūpe sattā giddhā gadhitā laggā laggitā āsattā,",
  "tika-s0401t1:91_14": "sā cassā tattha āsatti dubbivecanīyā . Tathā puriso itthiyā rūpe,",
  "tika-s0401t1:91_15": "tattha ca dassanasaṁsaggo garutaro itaresañca mūlabhūto.",
  "tika-s0401t1:91_16": "Teneva hi bhagavā ‘‘kathaṁ nu kho mātugāme paṭipajjitabba’’nti (dī. ni.",
  "tika-s0401t1:91_17": "2.203) puṭṭho ‘‘adassanamevā’’ti avoca.",
  "tika-s0401t1:91_18": "Tasmā bhagavā pañcasu kāmaguṇesu rūpe chandarāgahāpanatthaṁ idameva suttaṁ paṭhamaṁ desesi.",
  "tika-s0401t1:91_19": "Nibbānādhigamāya paṭipattiyā ādi resā paṭipattīti.",
  "tika-s0401t1:91_20": "Yaṁ pana ekissā desanāya desanantarena saṁsandanaṁ, ayampi desanāsandhi. Sā idha evaṁ veditabbā. ‘‘Nāhaṁ,",
  "tika-s0401t1:91_21": "bhikkhave…pe… tiṭṭhatī’’ti ayaṁ desanā. ‘‘Ye kho, bhikkhave,",
  "tika-s0401t1:91_22": "cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā ,",
  "tika-s0401t1:91_23": "tañce bhikkhu abhinandati abhivadati ajjhosāya tiṭṭhati,",
  "tika-s0401t1:91_24": "tassa taṁ abhinandato abhivadato ajjhosāya tiṭṭhato uppajjanti aneke pāpakā akusalā dhammā’’ti (saṁ. ni.",
  "tika-s0401t1:91_25": "4.118) imāya desanāya saṁsandati. Tathā ‘‘rūpe maññati, rūpesu maññati, rūpato maññati, rūpaṁ ‘me’ti maññati. Rūpaṁ, bhikkhave,",
  "tika-s0401t1:91_26": "anabhijānaṁ aparijānaṁ avirājayaṁ appajahaṁ abhabbo dukkhakkhayāyā’’ti (saṁ. ni.",
  "tika-s0401t1:91_27": "4.112) evamādīhi desanāhi saṁsandatīti ayaṁ catubyūho hāro.",
  "tika-s0401t1:91_28": "Viyūhīyanti vibhāgena piṇḍīyanti etena, ettha vāti byūho,",
  "tika-s0401t1:91_29": "nibbacanādīnaṁ catunnaṁ byūhoti catubyūho,",
  "tika-s0401t1:91_30": "catunnaṁ vā byūho etthāti catubyūho.",
  "tika-s0401t1:91_31": "Nibbacanādhippāyādīnaṁ catunnaṁ vibhāgalakkhaṇo hi catubyūho hāro. Vuttañhetaṁ –",
  "tika-s0401t1:92_0": "‘‘Neruttamadhippāyo,",
  "tika-s0401t1:92_1": "byañjanamatha desanānidānañca;",
  "tika-s0401t1:93_0": "Pubbāparānusandhī, eso hāro catubyūho’’ti. (netti. 4 niddesavāra);",
  "tika-s0401t1:94_0": "‘‘Nāhaṁ, bhikkhave,",
  "tika-s0401t1:94_1": "aññaṁ…pe… itthirūpa’’nti etena ayonisomanasikāro dīpito.",
  "tika-s0401t1:94_2": "Yaṁ tattha cittaṁ pariyādiyati, tena yonisomanasikāro.",
  "tika-s0401t1:94_3": "Tattha ayonisomanasikaroto taṇhāvijjā parivaḍḍhanti,",
  "tika-s0401t1:94_4": "tāsu taṇhāgahaṇena nava taṇhāmūlakā dhammā āvaṭṭanti,",
  "tika-s0401t1:94_5": "avijjāgahaṇena avijjāmūlakaṁ sabbaṁ bhavacakkaṁ āvaṭṭati,",
  "tika-s0401t1:94_6": "yonisomanasikāraggahaṇena ca yonisomanasikāramūlakā dhammā āvaṭṭanti,",
  "tika-s0401t1:94_7": "catubbidhañca sampatticakkanti. Ayaṁ āvaṭṭo hāro. Āvaṭṭayanti etena,",
  "tika-s0401t1:94_8": "ettha vā sabhāgavisabhāgā ca dhammā, tesaṁ vā āvaṭṭananti āvaṭṭo.",
  "tika-s0401t1:94_9": "Desanāya gahitadhammānaṁ sabhāgāsabhāgadhammavasena āvaṭṭanalakkhaṇo hi āvaṭṭo hāro. Vuttampi cetaṁ –",
  "tika-s0401t1:95_0": "‘‘Ekamhi padaṭṭhāne,",
  "tika-s0401t1:95_1": "pariyesati sesakaṁ padaṭṭhānaṁ;",
  "tika-s0401t1:96_0": "Āvaṭṭati paṭipakkhe, āvaṭṭo nāma so hāro’’ti. (netti. 4 niddesavāra);",
  "tika-s0401t1:97_0": "Rūpaṁ catubbidhaṁ kammasamuṭṭhānaṁ, cittasamuṭṭhānaṁ, utusamuṭṭhānaṁ, āhārasamuṭṭhānaṁ,",
  "tika-s0401t1:97_1": "tathā iṭṭhaṁ iṭṭhamajjhattaṁ aniṭṭhaṁ aniṭṭhamajjhattanti. Idha pana iṭṭhaṁ adhippetaṁ.",
  "tika-s0401t1:97_2": "Cittaṁ kusalacittamettha veditabbaṁ. Taṁ kāmāvacaraṁ, rūpāvacaraṁ, arūpāvacaraṁ, lokuttaranti catubbidhaṁ.",
  "tika-s0401t1:97_3": "Vedanādisampayuttadhammabhedato anekavidhanti ayaṁ vibhattihāro. Vibhajīyanti etena,",
  "tika-s0401t1:97_4": "ettha vā sādhāraṇāsādhāraṇānaṁ saṁkilesavodānadhammānaṁ bhūmiyoti vibhatti.",
  "tika-s0401t1:97_5": "Vibhajanaṁ vā etesaṁ bhūmiyoti vibhatti.",
  "tika-s0401t1:97_6": "Saṁkilesadhamme vodānadhamme ca sādhāraṇāsādhāraṇato padaṭṭhānato bhūmito vibhajanalakkhaṇo hi vibhattihāro. Vuttampi cetaṁ –",
  "tika-s0401t1:98_0": "‘‘Dhammañca padaṭṭhānaṁ,",
  "tika-s0401t1:98_1": "bhūmiñca vibhajjate ayaṁ hāro;",
  "tika-s0401t1:99_0": "Sādhāraṇe asādhāraṇe ca neyyo vibhattī’’ti. (netti. 4 niddesavāra);",
  "tika-s0401t1:100_0": "Itthirūpaṁ purisassa cittaṁ pariyādāya tiṭṭhati ayoniso manasikaroto,",
  "tika-s0401t1:100_1": "yoniso manasikaroto na pariyādiyati susaṁvutindriyattā sīlesu samāhitassāti ayaṁ parivatto hāro.",
  "tika-s0401t1:100_2": "Paṭipakkhavasena parivattīyanti iminā, ettha vā sutte vuttadhammā,",
  "tika-s0401t1:100_3": "parivattanaṁ vā tesanti parivatto.",
  "tika-s0401t1:100_4": "Niddiṭṭhānaṁ dhammānaṁ paṭipakkhato parivattanalakkhaṇo hi parivatto hāro. Vuttañhetaṁ –",
  "tika-s0401t1:101_0": "‘‘Kusalākusale dhamme, niddiṭṭhe bhāvite pahīne ca;",
  "tika-s0401t1:102_0": "Parivattati paṭipakkhe, hāro parivattano nāmā’’ti. (netti. 4 niddesavāra);",
  "tika-s0401t1:103_0": "Bhikkhave,",
  "tika-s0401t1:103_1": "samaṇā pabbajitāti pariyāyavacanaṁ.",
  "tika-s0401t1:103_2": "Aññaṁ paraṁ kiñcīti pariyāyavacanaṁ.",
  "tika-s0401t1:103_3": "Rūpaṁ vaṇṇaṁ cakkhuviññeyyanti pariyāyavacanaṁ.",
  "tika-s0401t1:103_4": "Samanupassāmi olokessāmi jānāmīti pariyāyavacanaṁ.",
  "tika-s0401t1:103_5": "Evaṁ itthaṁ imaṁ pakāranti pariyāyavacanaṁ.",
  "tika-s0401t1:103_6": "Purisassa puggalassāti pariyāyavacanaṁ.",
  "tika-s0401t1:103_7": "Cittaṁ viññāṇaṁ manoti pariyāyavacanaṁ.",
  "tika-s0401t1:103_8": "Pariyādāya gahetvā khepetvāti pariyāyavacanaṁ.",
  "tika-s0401t1:103_9": "Tiṭṭhati dharati ṭhātīti pariyāyavacanaṁ.",
  "tika-s0401t1:103_10": "Yathā yena pakārena yenākārenāti pariyāyavacanaṁ.",
  "tika-s0401t1:103_11": "Itthī nārī mātugāmoti pariyāyavacananti ayaṁ vevacano hāro.",
  "tika-s0401t1:103_12": "Vividhaṁ vacanaṁ ekassevatthassa vācakametthāti vivacanaṁ, vivacanameva vevacanaṁ.",
  "tika-s0401t1:103_13": "Vividhaṁ vuccati etena atthoti vā vivacanaṁ, vivacanameva vevacanaṁ.",
  "tika-s0401t1:103_14": "Ekasmiṁ atthe anekapariyāyasaddappayojanalakkhaṇo hi vevacano hāro. Vuttañhetaṁ –",
  "tika-s0401t1:104_0": "‘‘Vevacanāni bahūni tu, sutte vuttāni ekadhammassa;",
  "tika-s0401t1:105_0": "Yo jānāti suttavidū, vevacano nāma so hāro’’ti. (netti. 4 niddesavāra);",
  "tika-s0401t1:106_0": "Rūpaṁ kāḷasāmādivasena anekadhā paññattaṁ.",
  "tika-s0401t1:106_1": "Puriso khattiyādivasena anekadhā paññatto.",
  "tika-s0401t1:106_2": "Cittaṁ parittamahaggatādivasena anekadhā paññattaṁ.",
  "tika-s0401t1:106_3": "‘‘Pariyādāyā’’ti ettha pariyādānaṁ pariyādāyakānaṁ pāpadhammānaṁ vasena vītikkamapariyuṭṭhānādinā ca anekadhā paññattaṁ. Ayaṁ paññattihāro. Pakārehi,",
  "tika-s0401t1:106_4": "pabhedato vā ñāpīyanti iminā, ettha vā atthāti paññatti.",
  "tika-s0401t1:106_5": "Ekekassa dhammassa anekāhi paññattīhi paññāpetabbākāravibhāvanalakkhaṇo hi paññattihāro. Vuttañhetaṁ –",
  "tika-s0401t1:107_0": "‘‘Ekaṁ bhagavā dhammaṁ, paññattīhi vividhāhi deseti;",
  "tika-s0401t1:108_0": "So ākāro ñeyyo, paññattī nāma so hāro’’ti. (netti. 4 niddesavāra);",
  "tika-s0401t1:109_0": "Virodhipaccayasamavāye visadisuppattiruppanavaṇṇavikārāpattiyā taṁsamaṅgino hadayaṅgatabhāvappakāsanaṁ rūpaṭṭhoti aniccatāmukhena otaraṇaṁ,",
  "tika-s0401t1:109_1": "aniccassa pana dukkhattā dukkhatāmukhena,",
  "tika-s0401t1:109_2": "dukkhassa ca anattakattā suññatāmukhena otaraṇaṁ. Cittaṁ manoviññāṇadhātu,",
  "tika-s0401t1:109_3": "tassā pariyādāyikā taṇhā tadekaṭṭhā ca pāpadhammā dhammadhātūti dhātumukhena otaraṇaṁ.",
  "tika-s0401t1:109_4": "Evaṁ khandhāyatanādimukhehipi otaraṇaṁ vattabbanti ayaṁ otaraṇo hāro.",
  "tika-s0401t1:109_5": "Otārīyanti anuppavesīyanti etena,",
  "tika-s0401t1:109_6": "ettha vā suttāgatā dhammā paṭiccasamuppādādīsūti otaraṇo.",
  "tika-s0401t1:109_7": "Paṭiccasamuppādādimukhena suttatthassa otaraṇalakkhaṇo hi otaraṇo hāro. Vuttañhetaṁ –",
  "tika-s0401t1:110_0": "‘‘Yo ca paṭiccuppādo,",
  "tika-s0401t1:110_1": "indriyakhandhā ca dhātuāyatanā;",
  "tika-s0401t1:111_0": "Etehi otarati yo, otaraṇo nāma so hāro’’ti. (netti. 4 niddesavāra);",
  "tika-s0401t1:112_0": "Nāhaṁ,",
  "tika-s0401t1:112_1": "bhikkhave…pe… samanupassāmīti ārambho.",
  "tika-s0401t1:112_2": "Evaṁ purisassa cittaṁ pariyādāya tiṭṭhatīti padasuddhi, na pana ārambhasuddhi.",
  "tika-s0401t1:112_3": "Yathayidantiādi padasuddhi ceva ārambhasuddhi cāti ayaṁ sodhano hāro.",
  "tika-s0401t1:112_4": "Sodhīyanti samādhīyanti etena,",
  "tika-s0401t1:112_5": "ettha vā sutte padapadatthapañhārambhāti sodhano.",
  "tika-s0401t1:112_6": "Sutte padapadatthapañhārambhānaṁ sodhanalakkhaṇo hi sodhano hāro. Vuttañhetaṁ –",
  "tika-s0401t1:113_0": "‘‘Vissajjitamhi pañhe, gāthāyaṁ pucchitāyamārabbha;",
  "tika-s0401t1:114_0": "Suddhāsuddhaparikkhā, hāro so sodhano nāmā’’ti. (netti. 4 niddesavāra);",
  "tika-s0401t1:115_0": "Aññanti sāmaññato adhiṭṭhānaṁ kassaci visesassa anāmaṭṭhattā.",
  "tika-s0401t1:115_1": "Ekarūpampīti taṁ avikappetvā visesavacanaṁ.",
  "tika-s0401t1:115_2": "Yathayidanti sāmaññato adhiṭṭhānaṁ aniyamavacanabhāvato.",
  "tika-s0401t1:115_3": "Itthirūpanti taṁ avikappetvā visesavacananti ayaṁ adhiṭṭhāno hāro.",
  "tika-s0401t1:115_4": "Adhiṭṭhīyanti anuppavattīyanti etena,",
  "tika-s0401t1:115_5": "ettha vā sāmaññavisesabhūtā dhammā vinā vikappenāti adhiṭṭhāno.",
  "tika-s0401t1:115_6": "Suttāgatānaṁ dhammānaṁ avikappanavaseneva sāmaññavisesaniddhāraṇalakkhaṇo hi adhiṭṭhāno hāro. Vuttampi cetaṁ –",
  "tika-s0401t1:116_0": "‘‘Ekattatāya dhammā,",
  "tika-s0401t1:116_1": "yepi ca vemattatāya niddiṭṭhā;",
  "tika-s0401t1:117_0": "Tena vikappayitabbā, eso hāro adhiṭṭhāno’’ti. (netti. 4 niddesavāra);",
  "tika-s0401t1:118_0": "Rūpassa kammāvijjādayo kammacittādayo ca hetu. Samanupassanāya āvajjanādayo.",
  "tika-s0401t1:118_1": "Kusalassa cittassa yoniso manasikārādayo.",
  "tika-s0401t1:118_2": "Pariyādāyāti ettha pariyādānassa ayonisomanasikārādayoti ayaṁ parikkhāro hāro.",
  "tika-s0401t1:118_3": "Parikaroti abhisaṅkharoti phalanti parikkhāro, hetu paccayo ca.",
  "tika-s0401t1:118_4": "Parikkhāraṁ ācikkhatīti parikkhāro, hāro. Parikkhāravisayattā,",
  "tika-s0401t1:118_5": "parikkhārasahacaraṇato vā parikkhāro.",
  "tika-s0401t1:118_6": "Sutte āgatadhammānaṁ parikkhārasaṅkhātahetupaccaye niddhāretvā saṁvaṇṇanālakkhaṇo hi parikkhāro hāro. Vuttañhetaṁ –",
  "tika-s0401t1:119_0": "‘‘Ye dhammā yaṁ dhammaṁ,",
  "tika-s0401t1:119_1": "janayantippaccayā paramparato;",
  "tika-s0401t1:120_0": "Hetumavakaḍḍhayitvā, eso hāro parikkhāro’’ti. (netti. 4 niddesavāra);",
  "tika-s0401t1:121_0": "Purisassa cittaṁ pariyādāya tiṭṭhatīti ettha pariyādāyikā visesato taṇhāvijjā veditabbā tāsaṁ vasena pariyādānasambhavato.",
  "tika-s0401t1:121_1": "Tāsu taṇhāya rūpamadhiṭṭhānaṁ, avijjāya arūpaṁ.",
  "tika-s0401t1:121_2": "Visesato taṇhāya samatho paṭipakkho, avijjāya vipassanā. Samathassa cetovimutti,",
  "tika-s0401t1:121_3": "phalavipassanāya paññāvimutti.",
  "tika-s0401t1:121_4": "Tathā hi tā rāgavirāgā avijjāvirāgāti visesetvā vuccantīti ayaṁ samāropano hāro. Samāropīyanti etena,",
  "tika-s0401t1:121_5": "ettha vā padaṭṭhānādimukhena dhammāti samāropano.",
  "tika-s0401t1:121_6": "Sutte āgatadhammānaṁ padaṭṭhānavevacanabhāvanāpahānasamāropanavicāraṇalakkhaṇo hi samāropano hāro. Vuttañhetaṁ –",
  "tika-s0401t1:122_0": "‘‘Ye dhammā yaṁ mūlā, ye cekatthā pakāsitā muninā;",
  "tika-s0401t1:123_0": "Te samāropayitabbā, esa samāropano hāro’’ti. (netti. 4 niddesavāra);",
  "tika-s0401t1:124_0": "Ettāvatā ca –",
  "tika-s0401t1:125_0": "‘‘Desanā vicayo yutti, padaṭṭhāno ca lakkhaṇo;",
  "tika-s0401t1:126_0": "Catubyūho ca āvaṭṭo, vibhatti parivattano.",
  "tika-s0401t1:127_0": "Vevacano ca paññatti, otaraṇo ca sodhano;",
  "tika-s0401t1:128_0": "Adhiṭṭhāno parikkhāro, samāropano soḷaso’’ti. (netti. 1 uddesavāra) –",
  "tika-s0401t1:129_0": "Evaṁ vuttā soḷasa hārā dassitāti veditabbā. Harīyanti etehi,",
  "tika-s0401t1:129_1": "ettha vā suttageyyādivisayā aññāṇasaṁsayavipallāsāti hārā. Haranti vā sayaṁ tāni,",
  "tika-s0401t1:129_2": "haraṇamattameva vāti hārā phalūpacārena.",
  "tika-s0401t1:129_3": "Atha vā harīyanti voharīyanti dhammasaṁvaṇṇakadhammappaṭiggāhakehi dhammassa dānaggahaṇavasenāti hārā. Atha vā hārā viyāti hārā.",
  "tika-s0401t1:129_4": "Yathā hi anekaratanāvalisamūho hārasaṅkhāto attano avayavabhūtaratanasamphassehi samupajaniyamānahilādasukho hutvā tadupabhogijanasarīrasantāpaṁ nidāghapariḷāhūpajanitaṁ vūpasameti,",
  "tika-s0401t1:129_5": "evameva tepi nānāvidhaparamattharatanappabandhā saṁvaṇṇanāvisesā attano avayavabhūtaparamattharatanādhigamena samuppādiyamānanibbutisukhā dhammappaṭiggāhakajanahadayaparitāpaṁ kāmarāgādikilesahetukaṁ vūpasamentīti.",
  "tika-s0401t1:129_6": "Atha vā hārayanti aññāṇādinīhāraṁ apagamaṁ karonti ācikkhantīti vā hārā.",
  "tika-s0401t1:129_7": "Atha vā sotujanacittassa haraṇato ramaṇato ca hārā niruttinayena yathā ‘‘bhavesu vantagamano bhagavā’’ti (visuddhi. 1.144; pārā. aṭṭha. 1.verañjakaṇḍavaṇṇanā).",
  "tika-s0401t1:130_0": "Ito paraṁ pana nandiyāvaṭṭādipañcavidhanayā veditabbā – tattha taṇhāvijjā samudayasaccaṁ,",
  "tika-s0401t1:130_1": "tāsaṁ adhiṭṭhānādibhūtā rūpadhammā dukkhasaccaṁ,",
  "tika-s0401t1:130_2": "tesaṁ appavatti nirodhasaccaṁ,",
  "tika-s0401t1:130_3": "nirodhappajānanā paṭipadā maggasaccaṁ.",
  "tika-s0401t1:130_4": "Taṇhāgahaṇena cettha māyāsāṭheyyamānātimānamadappamādapāpicchatāpāpamittatāahirikaanottappādivasena akusalapakkho netabbo.",
  "tika-s0401t1:130_5": "Avijjāgahaṇena viparītamanasikārakodhūpanāhamakkhapaḷāsaissāmacchariya- sārambhadovacassatābhavadiṭṭhivibhavadiṭṭhiādivasena akusalapakkho netabbo.",
  "tika-s0401t1:130_6": "Vuttavipariyāyato kusalapakkho netabbo. Kathaṁ?",
  "tika-s0401t1:130_7": "Amāyāasāṭheyyādivasena aviparītamanasikārādivasena ca.",
  "tika-s0401t1:130_8": "Tathā samathapakkhiyānaṁ saddhindriyādīnaṁ ,",
  "tika-s0401t1:130_9": "vipassanāpakkhiyānaṁ aniccasaññādīnañca vasena vodānapakkho netabboti ayaṁ nandiyāvaṭṭassa nayassa bhūmi.",
  "tika-s0401t1:130_10": "Yo hi taṇhāavijjāhi saṁkilesapakkhassa suttatthassa samathavipassanāhi vodānapakkhassa ca catusaccayojanamukhena nayanalakkhaṇo saṁvaṇṇanāviseso, ayaṁ nandiyāvaṭṭanayo nāma. Vuttañhetaṁ –",
  "tika-s0401t1:131_0": "‘‘Taṇhañca avijjampi ca,",
  "tika-s0401t1:131_1": "samathena vipassanāya yo neti;",
  "tika-s0401t1:132_0": "Saccehi yojayitvā, ayaṁ nayo nandiyāvaṭṭo’’ti. (netti. 4 niddesavāra);",
  "tika-s0401t1:133_0": "Nandiyāvaṭṭassa viya āvaṭṭo etassāti nandiyāvaṭṭo.",
  "tika-s0401t1:133_1": "Yathā hi nandiyāvaṭṭo anto ṭhitena padhānāvayavena bahiddhā āvaṭṭati, evamayampi nayoti attho.",
  "tika-s0401t1:133_2": "Atha vā nandiyā taṇhāya pamodassa vā āvaṭṭo etthāti nandiyāvaṭṭo.",
  "tika-s0401t1:134_0": "Heṭṭhā vuttanayena gahitesu taṇhāvijjātappakkhiyadhammesu taṇhā lobho, avijjā moho,",
  "tika-s0401t1:134_1": "avijjāya sampayutto lohite sati pubbo viya taṇhāya sati sijjhamāno āghāto doso iti tīhi akusalamūlehi gahitehi,",
  "tika-s0401t1:134_2": "tappaṭipakkhato kusalacittaggahaṇena ca tīṇi kusalamūlāni gahitāni eva honti.",
  "tika-s0401t1:134_3": "Idhāpi lobho sabbāni vā sāsavakusalamūlāni samudayasaccaṁ,",
  "tika-s0401t1:134_4": "tannibbattā tesaṁ adhiṭṭhānagocarabhūtā upādānakkhandhā dukkhasaccantiādinā saccayojanā veditabbā.",
  "tika-s0401t1:134_5": "Phalaṁ panettha vimokkhattayavasena niddhāretabbaṁ,",
  "tika-s0401t1:134_6": "tīhi akusalamūlehi tividhaduccaritasaṁkilesamalavisamaakusalasaññāvitakkādivasena akusalapakkho netabbo,",
  "tika-s0401t1:134_7": "tathā tīhi kusalamūlehi tividhasucaritasamakusalasaññāvitakkasaddhammasamādhivimokkhamukhādivasena vodānapakkho netabboti ayaṁ tipukkhalassa nayassa bhūmi.",
  "tika-s0401t1:134_8": "Yo hi akusalamūlehi saṁkilesapakkhassa kusalamūlehi vodānapakkhassa suttatthassa ca catusaccayojanāmukhena nayanalakkhaṇo saṁvaṇṇanāviseso, ayaṁ tipukkhalanayo nāma.",
  "tika-s0401t1:134_9": "Tīhi avayavehi lobhādīhi saṁkilesapakkhe,",
  "tika-s0401t1:134_10": "alobhādīhi ca vodānapakkhe pukkhalo sobhanoti tipukkhalo. Vuttañhetaṁ –",
  "tika-s0401t1:135_0": "‘‘Yo akusale samūlehi,",
  "tika-s0401t1:136_0": "Neti kusale ca kusalamūlehi;",
  "tika-s0401t1:137_0": "Bhūtaṁ tathaṁ avitathaṁ,",
  "tika-s0401t1:138_0": "Tipukkhalaṁ taṁ nayaṁ āhū’’ti. (netti. 4 niddesavāra);",
  "tika-s0401t1:139_0": "Vuttanayena gahitesu taṇhāvijjātappakkhiyadhammesu visesato taṇhādiṭṭhīnaṁ vasena asubhe ‘‘subha’’nti,",
  "tika-s0401t1:139_1": "dukkhe ‘‘sukha’’nti ca vipallāsā,",
  "tika-s0401t1:139_2": "avijjādiṭṭhīnaṁ vasena anicce ‘‘nicca’’nti,",
  "tika-s0401t1:139_3": "anattani ‘‘attā’’ti vipallāsā veditabbā.",
  "tika-s0401t1:139_4": "Tesaṁ paṭipakkhato kusalacittaggahaṇena siddhehi sativīriyasamādhipaññindriyehi cattāri satipaṭṭhānāni siddhāniyeva honti.",
  "tika-s0401t1:140_0": "Tattha catūhi indriyehi cattāro puggalā niddisitabbā. Kathaṁ?",
  "tika-s0401t1:140_1": "Duvidho hi taṇhācarito mudindriyo tikkhindriyoti, tathā diṭṭhicarito.",
  "tika-s0401t1:140_2": "Tesu paṭhamo asubhe ‘‘subha’’nti vipariyesaggāhī satibalena yathābhūtaṁ kāyasabhāvaṁ sallakkhento bhāvanābalena taṁ vipallāsaṁ samugghātetvā sammattaniyāmaṁ okkamati.",
  "tika-s0401t1:140_3": "Dutiyo asukhe ‘‘sukha’’nti vipariyesaggāhī ‘‘uppannaṁ kāmavitakkaṁ nādhivāsetī’’tiādinā (ma. ni. 1.26; a. ni. 4.14;",
  "tika-s0401t1:140_4": "6.58) vuttena vīriyasaṁvarabhūtena vīriyabalena paṭipakkhaṁ vinodento bhāvanābalena taṁ vipallāsaṁ vidhametvā sammattaniyāmaṁ okkamati.",
  "tika-s0401t1:140_5": "Tatiyo anicce ‘‘nicca’’nti vipallāsaggāhī samathabalena samāhitacitto saṅkhārānaṁ khaṇikabhāvaṁ sallakkhento bhāvanābalena taṁ vipallāsaṁ samugghātetvā sammattaniyāmaṁ okkamati.",
  "tika-s0401t1:140_6": "Catuttho santatisamūhakiccārammaṇaghanavañcitatāya phassādidhammapuñjamatte anattani ‘‘attā’’ti micchābhinivesī catukoṭikasuññatāmanasikārena taṁ micchābhinivesaṁ viddhaṁsento sāmaññaphalaṁ sacchikaroti.",
  "tika-s0401t1:140_7": "Subhasaññādīhi catūhipi vā vipallāsehi samudayasaccaṁ,",
  "tika-s0401t1:140_8": "tesamadhiṭṭhānārammaṇabhūtā pañcupādānakkhandhā dukkhasaccantiādinā saccayojanā veditabbā.",
  "tika-s0401t1:140_9": "Phalaṁ panettha cattāri sāmaññaphalāni,",
  "tika-s0401t1:140_10": "catūhi cettha vipallāsehi caturāsavoghayogaganthaagatitaṇhupādānasallaviññāṇaṭṭhitiapariññādivasena akusalapakkho netabbo,",
  "tika-s0401t1:140_11": "tathā catūhi satipaṭṭhānehi catubbidhajjhānavihārādhiṭṭhānasukhabhāgiyadhammaappamaññāsammappadhānaiddhipādādivasena vodānapakkho netabboti ayaṁ sīhavikkīḷitassa nayassa bhūmi.",
  "tika-s0401t1:140_12": "Yo hi subhasaññādīhi vipallāsehi sakalassa saṁkilesapakkhassa saddhindriyādīhi ca vodānapakkhassa catusaccayojanāvasena nayanalakkhaṇo saṁvaṇṇanāviseso, ayaṁ sīhavikkīḷito nāma. Vuttañhetaṁ –",
  "tika-s0401t1:141_0": "‘‘Yo neti vipallāsehi,",
  "tika-s0401t1:142_0": "Kilese indriyehi saddhamme;",
  "tika-s0401t1:143_0": "Etaṁ nayaṁ nayavidū,",
  "tika-s0401t1:144_0": "Sīhavikkīḷitaṁ āhū’’ti. (netti. 4 niddesavāra);",
  "tika-s0401t1:145_0": "Asantāsanajavaparakkamādivisesayogena sīho bhagavā,",
  "tika-s0401t1:145_1": "tassa vikkīḷitaṁ desanā vacīkammabhūto vihāroti katvā vipallāsatappaṭipakkhaparidīpanato sīhassa vikkīḷitaṁ etthāti sīhavikkīḷito, nayo.",
  "tika-s0401t1:145_2": "Balavisesayogadīpanato vā sīhavikkīḷitasadisattā nayo sīhavikkīḷito.",
  "tika-s0401t1:145_3": "Balaviseso cettha saddhādibalaṁ, dasabalāni eva vā.",
  "tika-s0401t1:146_0": "Imesaṁ pana tiṇṇaṁ atthanayānaṁ siddhiyā vohāranayadvayaṁ siddhameva hoti.",
  "tika-s0401t1:146_1": "Tathā hi atthanayattayadisābhāvena kusalādidhammānaṁ ālocanaṁ disālocanaṁ. Vuttañhetaṁ –",
  "tika-s0401t1:147_0": "‘‘Veyyākaraṇesu hi ye,",
  "tika-s0401t1:148_0": "Kusalākusalā tahiṁ tahiṁ vuttā;",
  "tika-s0401t1:149_0": "Manasā olokayate,",
  "tika-s0401t1:150_0": "Taṁ khu disālocanaṁ āhū’’ti. (netti. 4 niddesavāra);",
  "tika-s0401t1:151_0": "Tathā ālocitānaṁ tesaṁ dhammānaṁ atthanayattayayojane samānayanato aṅkuso viya aṅkuso. Vuttañhetaṁ –",
  "tika-s0401t1:152_0": "‘‘Oloketvā disalocanena, ukkhipiya yaṁ samāneti;",
  "tika-s0401t1:153_0": "Sabbe kusalākusale, ayaṁ nayo aṅkuso nāmā’’ti. (netti. 4 niddesavāra);",
  "tika-s0401t1:154_0": "Tasmā manasāva atthanayānaṁ disābhūtadhammānaṁ locanaṁ disālocanaṁ,",
  "tika-s0401t1:154_1": "tesaṁ samānayanaṁ aṅkusoti pañcapi nayāni yuttāni honti.",
  "tika-s0401t1:155_0": "Ettāvatā ca –",
  "tika-s0401t1:156_0": "‘‘Paṭhamo nandiyāvaṭṭo, dutiyo ca tipukkhalo;",
  "tika-s0401t1:157_0": "Sīhavikkīḷito nāma, tatiyo nayalañjako.",
  "tika-s0401t1:158_0": "Disālocanamāhaṁsu, catutthaṁ nayamuttamaṁ;",
  "tika-s0401t1:159_0": "Pañcamo aṅkuso nāma, sabbe pañca nayā gatā’’ti. (netti. 1 uddesavāra) –",
  "tika-s0401t1:160_0": "Evaṁ vuttapañcanayāpi ettha dassitāti veditabbā.",
  "tika-s0401t1:160_1": "Nayati saṁkilesaṁ vodānañca vibhāgato ñāpetīti nayo,",
  "tika-s0401t1:160_2": "lañjeti pakāseti suttatthanti lañjako,",
  "tika-s0401t1:160_3": "nayo ca so lañjako cāti nayalañjako.",
  "tika-s0401t1:160_4": "Idañca suttaṁ soḷasavidhe suttantapaṭṭhāne saṁkilesabhāgiyaṁ byatirekamukhena nibbedhāsekkhabhāgiyanti daṭṭhabbaṁ.",
  "tika-s0401t1:160_5": "Aṭṭhavīsatividhe pana suttantapaṭṭhāne lokiyalokuttaraṁ sattadhammādhiṭṭhānaṁ ñāṇaññeyyaṁ dassanabhāvanaṁ sakavacanaṁ vissajjanīyaṁ kusalākusalaṁ anuññātaṁ paṭikkhittañcāti veditabbaṁ.",
  "tika-s0401t1:161_0": "Tattha soḷasavidhasuttantaṁ paṭṭhānaṁ nāma ‘‘saṁkilesabhāgiyaṁ suttaṁ, vāsanābhāgiyaṁ suttaṁ, nibbedhabhāgiyaṁ suttaṁ, asekkhabhāgiyaṁ suttaṁ,",
  "tika-s0401t1:161_1": "saṁkilesabhāgiyañca vāsanābhāgiyañca suttaṁ,",
  "tika-s0401t1:161_2": "saṁkilesabhāgiyañca nibbedhabhāgiyañca suttaṁ,",
  "tika-s0401t1:161_3": "saṁkilesabhāgiyañca asekkhabhāgiyañca suttaṁ,",
  "tika-s0401t1:161_4": "vāsanābhāgiyañca nibbedhabhāgiyañca suttaṁ,",
  "tika-s0401t1:161_5": "vāsanābhāgiyañca asekkhabhāgiyañca suttaṁ,",
  "tika-s0401t1:161_6": "nibbedhabhāgiyañca asekkhabhāgiyañca suttaṁ,",
  "tika-s0401t1:161_7": "saṁkilesabhāgiyañca vāsanābhāgiyañca nibbedhabhāgiyañca suttaṁ,",
  "tika-s0401t1:161_8": "saṁkilesabhāgiyañca vāsanābhāgiyañca asekkhabhāgiyañca suttaṁ,",
  "tika-s0401t1:161_9": "saṁkilesabhāgiyañca nibbedhabhāgiyañca asekkhabhāgiyañca suttaṁ,",
  "tika-s0401t1:161_10": "vāsanābhāgiyañca nibbedhabhāgiyañca asekkhabhāgiyañca suttaṁ,",
  "tika-s0401t1:161_11": "saṁkilesabhāgiyañca vāsanābhāgiyañca nibbedhabhāgiyañca asekkhabhāgiyañca suttaṁ,",
  "tika-s0401t1:161_12": "neva saṁkilesabhāgiyaṁ na vāsanābhāgiyaṁ na nibbedhabhāgiyaṁ na asekkhabhāgiyaṁ sutta’’nti (netti.",
  "tika-s0401t1:161_13": "89) evaṁ vuttasoḷasasāsanapaṭṭhānāni.",
  "tika-s0401t1:162_0": "Tattha saṁkilissanti etenāti saṁkileso,",
  "tika-s0401t1:162_1": "saṁkilesabhāge saṁkilesakoṭṭhāse pavattaṁ saṁkilesabhāgiyaṁ. Vāsanā puññabhāvanā,",
  "tika-s0401t1:162_2": "vāsanābhāge pavattaṁ vāsanābhāgiyaṁ,",
  "tika-s0401t1:162_3": "vāsanaṁ bhajāpetīti vā vāsanābhāgiyaṁ.",
  "tika-s0401t1:162_4": "Nibbijjhanaṁ lobhakkhandhādīnaṁ padālanaṁ nibbedho, nibbedhabhāge pavattaṁ,",
  "tika-s0401t1:162_5": "nibbedhaṁ bhajāpetīti vā nibbedhabhāgiyaṁ.",
  "tika-s0401t1:162_6": "Pariniṭṭhitasikkhā dhammā asekkhā, asekkhabhāge pavattaṁ,",
  "tika-s0401t1:162_7": "asekkhe bhajāpetīti vā asekkhabhāgiyaṁ.",
  "tika-s0401t1:162_8": "Tesu yattha taṇhādisaṁkileso vibhatto, idaṁ saṁkilesabhāgiyaṁ.",
  "tika-s0401t1:162_9": "Yattha dānādipuññakiriyavatthu vibhattaṁ, idaṁ vāsanābhāgiyaṁ.",
  "tika-s0401t1:162_10": "Yattha sekkhā sīlakkhandhādayo vibhattā, idaṁ nibbedhabhāgiyaṁ.",
  "tika-s0401t1:162_11": "Yattha pana asekkhā sīlakkhandhādayo vibhattā, idaṁ asekkhabhāgiyaṁ.",
  "tika-s0401t1:162_12": "Itarāni tesaṁ vomissakanayavasena vuttāni.",
  "tika-s0401t1:162_13": "Sabbāsavasaṁvarapariyāyādīnaṁ vasena sabbabhāgiyaṁ veditabbaṁ.",
  "tika-s0401t1:162_14": "Tattha hi saṁkilesadhammā lokiyasucaritadhammā sekkhā dhammā asekkhā dhammā ca vibhattā.",
  "tika-s0401t1:162_15": "Sabbabhāgiyaṁ pana ‘‘passaṁ na passatī’’tiādikaṁ udakādianuvādavacanaṁ veditabbaṁ.",
  "tika-s0401t1:163_0": "Aṭṭhavīsatividhaṁ suttantapaṭṭhānaṁ pana ‘‘lokiyaṁ, lokuttaraṁ, lokiyañca lokuttarañca, sattādhiṭṭhānaṁ, dhammādhiṭṭhānaṁ,",
  "tika-s0401t1:163_1": "sattādhiṭṭhānañca dhammādhiṭṭhānañca, ñāṇaṁ, ñeyyaṁ, ñāṇañca ñeyyañca, dassanaṁ, bhāvanā, dassanañca bhāvanā ca, sakavacanaṁ, paravacanaṁ, sakavacanañca paravacanañca, vissajjanīyaṁ, avissajjanīyaṁ,",
  "tika-s0401t1:163_2": "vissajjanīyañca avissajjanīyañca, kammaṁ, vipāko, kammañca vipāko ca kusalaṁ, akusalaṁ,",
  "tika-s0401t1:163_3": "kusalañca akusalañca anuññātaṁ, paṭikkhittaṁ, anuññātañca paṭikkhittañca, thavo’’ti (netti.",
  "tika-s0401t1:163_4": "112) evamāgatāni aṭṭhavīsati sāsanapaṭṭhānāni.",
  "tika-s0401t1:163_5": "Tattha lokiyanti loke niyutto, loke vā vidito lokiyo.",
  "tika-s0401t1:163_6": "Idha pana lokiyo attho yasmiṁ sutte vutto, taṁ suttaṁ lokiyaṁ. Tathā lokuttaraṁ.",
  "tika-s0401t1:163_7": "Yasmiṁ pana sutte padesena lokiyaṁ, padesena lokuttaraṁ vuttaṁ, taṁ lokiyañca lokuttarañca.",
  "tika-s0401t1:163_8": "Sattaadhippāyasattapaññattimukhena desitaṁ sattādhiṭṭhānaṁ.",
  "tika-s0401t1:163_9": "Dhammavasena desitaṁ dhammādhiṭṭhānaṁ.",
  "tika-s0401t1:163_10": "Ubhayavasena desitaṁ sattādhiṭṭhānañca dhammādhiṭṭhānañca.",
  "tika-s0401t1:163_11": "Iminā nayena sabbapadesu attho veditabbo.",
  "tika-s0401t1:163_12": "Buddhādīnaṁ pana guṇābhitthavanavasena pavattaṁ suttaṁ thavo nāma –",
  "tika-s0401t1:164_0": "‘‘Maggānaṭṭhaṅgiko seṭṭho, saccānaṁ caturo padā;",
  "tika-s0401t1:165_0": "Virāgo seṭṭho dhammānaṁ, dvipadānañca cakkhumā’’ti. (dha. pa. 273; netti. 170; peṭako. 30) ādikaṁ viya –",
  "tika-s0401t1:166_0": "Nettinayavaṇṇanā niṭṭhitā.",
  "tika-s0401t1:167_0": "2.Saddagarukādīnanti ādisaddena gandharasaphoṭṭhabbagaruke saṅgaṇhāti.",
  "tika-s0401t1:167_1": "Āsayavasenāti ajjhāsayavasena.",
  "tika-s0401t1:167_2": "Utusamuṭṭhānopi itthisantānagato saddo labbhati,",
  "tika-s0401t1:167_3": "so idha nādhippetoti ‘‘cittasamuṭṭhāno’’ti vuttaṁ. Kathitasaddo ālāpādisaddo. Gītasaddo sarena gāyanasaddo.",
  "tika-s0401t1:167_4": "Itthiyā hasanasaddopettha saṅgahetabbo tassapi purisena assādetabbato.",
  "tika-s0401t1:167_5": "Tenāha – ‘‘apica kho mātugāmassa saddaṁ suṇāti tirokuṭṭā vā tiropākārā vā hasantiyā vā bhaṇantiyā vā gāyantiyā vā, so tadassādetī’’tiādi.",
  "tika-s0401t1:167_6": "Nivatthanivāsanassāti khalitthaddhassa nivāsanassa.",
  "tika-s0401t1:167_7": "Alaṅkārassāti nūpurādikassa alaṅkārassa.",
  "tika-s0401t1:167_8": "Itthisaddotveva veditabboti itthipaṭibaddhabhāvato vuttaṁ. Tenāha – ‘‘sabbopī’’tiādi.",
  "tika-s0401t1:167_9": "Avidūraṭṭhāneti tassa hatthikulassa vasanaṭṭhānato avidūraṭṭhāne.",
  "tika-s0401t1:167_10": "Kāyūpapannoti sampannakāyo thirakathinamahākāyo.",
  "tika-s0401t1:167_11": "Mahāhatthīti mahānubhāvo hatthī.",
  "tika-s0401t1:167_12": "Jeṭṭhakaṁ katvāti yūthapatiṁ katvā.",
  "tika-s0401t1:168_0": "Kathinatikkhabhāvena siṅgasadisattā aḷasaṅkhātāni siṅgāni etassa atthīti siṅgī,",
  "tika-s0401t1:168_1": "suvaṇṇavaṇṇatāya mahābalatāya ca sīhahatthiādimigasadisattā migo viyāti migo.",
  "tika-s0401t1:168_2": "Tattha tattha kiccaṁ netubhāvena cakkhuyeva nettaṁ,",
  "tika-s0401t1:168_3": "taṁ uggataṭṭhena āyataṁ etassāti āyatacakkhunetto.",
  "tika-s0401t1:168_4": "Aṭṭhi eva taco etassāti aṭṭhittaco.",
  "tika-s0401t1:168_5": "Tenābhibhūtoti tena migena abhibhūto ajjhotthaṭo niccalaggahito hutvā.",
  "tika-s0401t1:168_6": "Karuṇaṁ rudāmīti kāruññapatto hutvā rodāmi viravāmi.",
  "tika-s0401t1:168_7": "Paccatthikabhayato mutti nāma yathā tathā sahāyavato hoti,",
  "tika-s0401t1:168_8": "na ekākinoti āha – ‘‘mā heva maṁ pāṇasamaṁ jaheyyā’’ti.",
  "tika-s0401t1:168_9": "Tattha mā heva manti maṁ evarūpaṁ byasanaṁ pattaṁ attano pāṇasamaṁ piyasāmikaṁ tvaṁ māheva jahi.",
  "tika-s0401t1:169_0": "Kuñce girikūṭe ramati abhiramati, tattha vā vicarati,",
  "tika-s0401t1:169_1": "koñjanādaṁ nadanto vā vicarati, ku vā pathavī,",
  "tika-s0401t1:169_2": "tadabhighātena jīratīti kuñjaro.",
  "tika-s0401t1:169_3": "Saṭṭhihāyananti jātiyā saṭṭhivassakālasmiṁ kuñjarā thāmena parihāyanti, taṁ sandhāya evamāha.",
  "tika-s0401t1:169_4": "Pathabyā cāturantāyāti catūsu disāsu samuddaṁ patvā ṭhitāya cāturantāya pathaviyā. Suppiyoti suṭṭhu piyo.",
  "tika-s0401t1:169_5": "Tesaṁ tvaṁ vārijo seṭṭhoti ye samudde vā gaṅgāya vā yamunāya vā nammadānadiyā vā kuḷīrā,",
  "tika-s0401t1:169_6": "tesaṁ sabbesaṁ vaṇṇasampattiyā mahantattena ca vārimhi jātattā vārijo tvameva seṭṭho pasatthataro.",
  "tika-s0401t1:169_7": "Muñca rodantiyā patinti sabbesaṁ seṭṭhattā tameva yācāmi,",
  "tika-s0401t1:169_8": "rodamānāya mayhaṁ sāmikaṁ muñca.",
  "tika-s0401t1:169_9": "Athāti gahaṇassa sithilakaraṇasamanantarameva. Etassāti paṭisattumaddanassa.",
  "tika-s0401t1:170_0": "Pabbatagahanaṁ nissāyāti tisso pabbatarājiyo atikkamitvā catutthāya pabbatarājiyaṁ pabbatagahanaṁ upanissāya.",
  "tika-s0401t1:170_1": "Evaṁ vadatīti ‘‘udetayaṁ cakkhumā’’tiādinā (jā.",
  "tika-s0401t1:170_2": "1.2.17) imaṁ buddhamantaṁ mantento vadati.",
  "tika-s0401t1:171_0": "Tattha udetīti pācīnalokadhātuto uggacchati.",
  "tika-s0401t1:171_1": "Cakkhumāti sakalacakkavāḷavāsīnaṁ andhakāraṁ vidhamitvā cakkhuppaṭilābhakaraṇena yantena tesaṁ dinnaṁ cakkhu, tena cakkhunā cakkhumā.",
  "tika-s0401t1:171_2": "Ekarājāti sakalacakkavāḷe ālokakarānaṁ antare seṭṭhaṭṭhena rañjanaṭṭhena ca ekarājā.",
  "tika-s0401t1:171_3": "Harissavaṇṇoti harisamānavaṇṇo, suvaṇṇavaṇṇoti attho.",
  "tika-s0401t1:171_4": "Pathaviṁ pabhāsetīti pathavippabhāso.",
  "tika-s0401t1:171_5": "Taṁ taṁ namassāmīti tasmā taṁ evarūpaṁ bhavantaṁ namassāmi vandāmi.",
  "tika-s0401t1:171_6": "Tayājja guttā viharemha divasanti tayā ajja rakkhitā hutvā imaṁ divasaṁ catuiriyāpathavihārena sukhaṁ vihareyyāma.",
  "tika-s0401t1:172_0": "Evaṁ bodhisatto imāya gāthāya sūriyaṁ namassitvā dutiyagāthāya atīte parinibbute buddhe ceva buddhaguṇe ca namassati ‘‘ye brāhmaṇā’’tiādinā.",
  "tika-s0401t1:172_1": "Tattha ye brāhmaṇāti ye bāhitapāpā parisuddhā brāhmaṇā. Vedagūti vedānaṁ pāraṁ gatā,",
  "tika-s0401t1:172_2": "vedehi pāraṁ gatāti vā vedagū.",
  "tika-s0401t1:172_3": "Idha pana sabbe saṅkhatadhamme vidite pākaṭe katvā katāti vedagū. Tenevāha – ‘‘sabbadhamme’’ti.",
  "tika-s0401t1:172_4": "Sabbe khandhāyatanadhātudhamme salakkhaṇasāmaññalakkhaṇavasena attano ñāṇassa vidite pākaṭe katvā tiṇṇaṁ mārānaṁ matthakaṁ madditvā sammāsambodhiṁ pattā,",
  "tika-s0401t1:172_5": "saṁsāraṁ vā atikkantāti attho.",
  "tika-s0401t1:172_6": "Te me namoti te mama imaṁ namakkāraṁ paṭicchantu.",
  "tika-s0401t1:172_7": "Te ca maṁ pālayantūti evaṁ mayā namassitā ca te bhagavanto maṁ pālayantu rakkhantu.",
  "tika-s0401t1:172_8": "Namattu buddhānaṁ…pe… vimuttiyāti ayaṁ mama namakkāro atītānaṁ parinibbutānaṁ buddhānaṁ atthu,",
  "tika-s0401t1:172_9": "tesaṁyeva catūsu phalesu ñāṇasaṅkhātāya bodhiyā atthu,",
  "tika-s0401t1:172_10": "tathā tesaññeva arahattaphalavimuttiyā vimuttānaṁ atthu,",
  "tika-s0401t1:172_11": "yā ca nesaṁ tadaṅgavikkhambhanasamucchedappaṭippassaddhinissaraṇasaṅkhātā pañcavidhā vimutti,",
  "tika-s0401t1:172_12": "tāya vimuttiyāpi ayaṁ mayhaṁ namakkāro atthūti attho. Imaṁ so parittaṁ katvā,",
  "tika-s0401t1:172_13": "moro carati esanāti idaṁ pana padadvayaṁ satthā abhisambuddho hutvā āha. Tassattho – bhikkhave,",
  "tika-s0401t1:172_14": "so moro imaṁ parittaṁ imaṁ rakkhaṁ katvā attano gocarabhūmiyaṁ pupphaphalādīnaṁ atthāya nānappakārāya esanāya caratīti.",
  "tika-s0401t1:173_0": "Evaṁ divasaṁ caritvā sāyaṁ pabbatamatthake nisīditvā atthaṁ gacchantaṁ sūriyaṁ olokento buddhaguṇe āvajjetvā nivāsaṭṭhāne rakkhāvaraṇatthāya puna brahmamantaṁ vadanto ‘‘apetaya’’ntiādimāha.",
  "tika-s0401t1:173_1": "Tenevāha – ‘‘divasaṁ gocaraṁ gahetvā’’tiādi.",
  "tika-s0401t1:173_2": "Tattha apetīti apayāti atthaṁ gacchati.",
  "tika-s0401t1:173_3": "Imaṁ so parittaṁ katvā moro vāsamakappayīti idampi abhisambuddho hutvā āha. Tassattho – bhikkhave,",
  "tika-s0401t1:173_4": "so moro imaṁ parittaṁ imaṁ rakkhaṁ katvā attano nivāsaṭṭhāne vāsaṁ saṁkappayitthāti.",
  "tika-s0401t1:173_5": "Parittakammato puretaramevāti parittakammakaraṇato puretarameva.",
  "tika-s0401t1:173_6": "Morakukkuṭikāyāti kukkuṭikāsadisāya moracchāpikāya.",
  "tika-s0401t1:174_0": "3.",
  "tika-s0401t1:174_1": "Tatiye rūpāyatanassa viya gandhāyatanassapi samuṭṭhāpakapaccayavasena viseso natthīti āha – ‘‘catusamuṭṭhānika’’nti.",
  "tika-s0401t1:174_2": "Itthiyā sarīragandhassa kāyāruḷhaanulepanādigandhassa ca tappaṭibaddhabhāvato avisesena gahaṇappasaṅge idhādhippetagandhaṁ niddhārento ‘‘svāya’’ntiādimāha.",
  "tika-s0401t1:174_3": "Tattha itthiyāti pākatikāya itthiyā.",
  "tika-s0401t1:174_4": "Duggandhoti pākatikāya itthiyā sarīragandhabhāvato duggandho hoti.",
  "tika-s0401t1:174_5": "Idhādhippetoti iṭṭhabhāvato assādetabbattā vuttaṁ.",
  "tika-s0401t1:174_6": "Kathaṁ pana itthiyā sarīragandhassa duggandhabhāvoti āha – ‘‘ekaccā hī’’tiādi.",
  "tika-s0401t1:174_7": "Tattha assassa viya gandho assā atthīti assagandhinī.",
  "tika-s0401t1:174_8": "Meṇḍakassa viya gandho assā atthīti meṇḍakagandhinī.",
  "tika-s0401t1:174_9": "Sedassa viya gandho assā atthīti sedagandhinī.",
  "tika-s0401t1:174_10": "Soṇitassa viya gandho assā atthīti soṇitagandhinī.",
  "tika-s0401t1:174_11": "Rajjatevāti anādimati saṁsāre avijjādikilesavāsanāya parikaḍḍhitahadayattā phoṭṭhabbassādagadhitacittatāya ca andhabālo evarūpāyapi duggandhasarīrāya itthiyā rajjatiyeva.",
  "tika-s0401t1:174_12": "Pākatikāya itthiyā sarīragandhassa duggandhabhāvaṁ dassetvā idāni visiṭṭhāya ekaccāya itthiyā tadabhāvaṁ dassetuṁ – ‘‘cakkavattinopanā’’tiādimāha.",
  "tika-s0401t1:174_13": "Yadi evaṁ īdisāya itthiyā sarīragandhopi idha kasmā nādhippetoti āha – ‘‘ayaṁ na sabbāsaṁ hotī’’tiādi.",
  "tika-s0401t1:174_14": "Tiracchānagatāya itthiyā ekaccāya ca manussitthiyā sarīragandhassa ativiya assādetabbabhāvadassanato puna tampi avisesena anujānanto ‘‘itthikāye gandho vā hotū’’tiādimāha.",
  "tika-s0401t1:174_15": "Itthigandhotveva veditabboti tappaṭibaddhabhāvato vuttaṁ.",
  "tika-s0401t1:175_0": "4.",
  "tika-s0401t1:175_1": "Catutthādīsu kiṁ tenāti jivhāviññeyyarase idhādhippete kiṁ tena avayavarasādinā vuttena payojanaṁ.",
  "tika-s0401t1:175_2": "Oṭṭhamaṁsaṁ sammakkhetīti oṭṭhamaṁsasammakkhano, kheḷādīni.",
  "tika-s0401t1:175_3": "Ādisaddena oṭṭhamaṁsamakkhano tambulamukhavāsādiraso gayhati.",
  "tika-s0401t1:175_4": "Sabbo so itthirasoti itthiyāvassa gahetabbattā.",
  "tika-s0401t1:176_0": "5.Itthiphoṭṭhabboti etthāpi eseva nayo.",
  "tika-s0401t1:176_1": "Yadi panettha itthigatāni rūpārammaṇādīni avisesato purisassa cittaṁ pariyādāya tiṭṭhanti,",
  "tika-s0401t1:176_2": "atha kasmā bhagavatā tāni visuṁ visuṁ gahetvā desitānīti āha – ‘‘iti satthā’’tiādi.",
  "tika-s0401t1:176_3": "Yathā hītiādinā tamevatthaṁ samattheti. Gametīti vikkhepaṁ gameti, ayameva vā pāṭho. Gametīti ca saṅgameti. Na tathā sesā saddādayo,",
  "tika-s0401t1:176_4": "na tathā rūpādīni ārammaṇānīti etena sattesu rūpādigarukatā asaṁkiṇṇā viya dassitā,",
  "tika-s0401t1:176_5": "na kho panetaṁ evaṁ daṭṭhabbaṁ anekavidhattā sattānaṁ ajjhāsayassāti dassetuṁ – ‘‘ekaccassa cā’’tiādi vuttaṁ.",
  "tika-s0401t1:176_6": "Pañcagarukavasenāti pañcārammaṇagarukavasena.",
  "tika-s0401t1:176_7": "Ekaccassa hi purisassa yathāvuttesu pañcasupi ārammaṇesu garukatā hoti, ekaccassa tattha katipayesu, ekasmiṁ eva vā,",
  "tika-s0401t1:176_8": "te sabbepi pañcagarukātveva veditabbā yathā ‘‘sattisayo aṭṭhavimokkhā’’ti.",
  "tika-s0401t1:176_9": "Na pañcagarukajātakavasena ekekārammaṇe garukasseva nādhippetattā.",
  "tika-s0401t1:176_10": "Ekekārammaṇagarukānañhi pañcannaṁ puggalānaṁ tattha āgatattā taṁ jātakaṁ ‘‘pañcagarukajātaka’’nti vuttaṁ.",
  "tika-s0401t1:176_11": "Yadi evaṁ tena idha payojanaṁ natthīti āha – ‘‘sakkhibhāvatthāyā’’ti.",
  "tika-s0401t1:176_12": "Āharitvā kathetabbanti rūpādigarukatāya ete anayabyasanaṁ pattāti dassetuṁ kathetabbaṁ.",
  "tika-s0401t1:177_0": "6-8.Tesanti suttānaṁ.",
  "tika-s0401t1:177_1": "Uppaṇḍetvā gaṇhituṁ na icchīti tassa thokaṁ virūpadhātukattā na icchi. Anatikkamantoti saṁsandento.",
  "tika-s0401t1:177_2": "Dve hatthaṁ pattānīti dve uppalāni hatthaṁ gatāni.",
  "tika-s0401t1:177_3": "Pahaṭṭhākāraṁ dassetvāti aparāhi itthīhi ekekaṁ laddhaṁ,",
  "tika-s0401t1:177_4": "mayā dve laddhānīti santuṭṭhākāraṁ dassetvā.",
  "tika-s0401t1:177_5": "Parodīti tassā pubbasāmikassa mukhagandhaṁ saritvā.",
  "tika-s0401t1:177_6": "Tassa hi mukhato uppalagandho vāyati.",
  "tika-s0401t1:177_7": "Hāretvāti tasmā ṭhānā apanetvā, ‘‘harāpetvā’’ti vā pāṭho, ayamevattho.",
  "tika-s0401t1:178_0": "Sādhu sādhūti bhāsatoti dhammakathāya anumodanavasena ‘‘sādhu sādhū’’ti bhāsato.",
  "tika-s0401t1:178_1": "Uppalaṁva yathodaketi yathā uppalaṁ uppalagandho mukhato nibbattoti.",
  "tika-s0401t1:178_2": "Vaṭṭameva kathitanti yathārutavasena vuttaṁ. Yadipi evaṁ vuttaṁ,",
  "tika-s0401t1:178_3": "tathāpi yathārutamatthe avatvā vivaṭṭaṁ nīharitvā kathetabbaṁ vimuttirasattā bhagavato desanāya.",
  "tika-s0401t1:179_0": "Rūpādivaggavaṇṇanā niṭṭhitā.",
  "tika-s0401t1:180_0": "Iti manorathapūraṇiyā aṅguttaranikāya-aṭṭhakathāya",
  "tika-s0401t1:181_0": "Paṭhamavaggavaṇṇanāya anuttānatthadīpanā niṭṭhitā."
}