{
  "tika-abh08t41:0_0": "17. Sattarasamo paricchedo",
  "tika-abh08t41:1_0": "Abhiññārammaṇaniddesavaṇṇanā",
  "tika-abh08t41:2_0": "1104-5.Pañcaiddhividhādīnīti –",
  "tika-abh08t41:3_0": "‘‘Iddhividhaṁ dibbasotaṁ, paracittavijānanā;",
  "tika-abh08t41:4_0": "Pubbenivāsānussati, dibbacakkhūti pañcadhā’’ti. –",
  "tika-abh08t41:5_0": "Evamāgatā pañca.",
  "tika-abh08t41:5_1": "Sattābhiññā imā panāti atītaṁsañāṇassa pubbenivāsānussatiñāṇe,",
  "tika-abh08t41:5_2": "manomayañāṇassa ca iddhividhañāṇe antogadhattā vuttaṁ.",
  "tika-abh08t41:5_3": "Atītaṁsañāṇaṁ nāma paresaṁ paccuppannabhave yāva paṭisandhipariyosānaṁ pavattacittārammaṇaṁ ñāṇaṁ.",
  "tika-abh08t41:5_4": "Manomayañāṇampi nāma manomayakāyābhinimmānādivasappavattaṁ iddhividhañāṇaṁ.",
  "tika-abh08t41:6_0": "1106.",
  "tika-abh08t41:6_1": "Idāni imesaṁ abhiññāñāṇānaṁ ārammaṇavinicchaye asammohatthaṁ taṁ dassetumārabhanto āha ‘‘sattanna’’ntiādi .",
  "tika-abh08t41:6_2": "Cattāro ārammaṇattikāti parittārammaṇattiko maggārammaṇattiko atītārammaṇattiko ajjhattārammaṇattikoti ime cattāro ārammaṇattikā.",
  "tika-abh08t41:6_3": "Etthāti idaṁ paccāmasanaṁ kiṁ tikānaṁ, udāhu ārammaṇānanti, kiñcettha – yadi tikānaṁ, tadayuttaṁ.",
  "tika-abh08t41:6_4": "Na hi tikesu abhiññāñāṇāni pavattanti. Atha ārammaṇānaṁ, tampi ayuttaṁ.",
  "tika-abh08t41:6_5": "Na hi aññaṁ uddisitvā aññassa paccāmasanaṁ yuttanti. Yathā icchasi, tathā hotu. Bhavatu tāva tikānaṁ,",
  "tika-abh08t41:6_6": "nanu vuttaṁ ‘‘tikesu abhiññāñāṇāni nappavattantī’’ti?",
  "tika-abh08t41:6_7": "Nāyaṁ virodho tikavohārena ārammaṇānaṁyeva gayhamānattā.",
  "tika-abh08t41:6_8": "Atha vā pana hotu ārammaṇānaṁ,",
  "tika-abh08t41:6_9": "nanu vuttaṁ ‘‘aññaṁ uddisitvā aññassa paccāmasanaṁ ayutta’’nti.",
  "tika-abh08t41:6_10": "Ayampi na doso yathāvuttakāraṇenevāti.",
  "tika-abh08t41:7_0": "1107-10.Parittādīsu sattasūti asatipi vatthubhede bhūmikālasantānabhedavasena bhinnesu parittamahaggataatītānāgatapaccuppannaajjhattabahiddhārammaṇavasena sattasu parittādiārammaṇavibhāgesu.",
  "tika-abh08t41:7_1": "Iddhividhañāṇassa maggārammaṇatāya abhāvato idha maggārammaṇattiko na labbhati.",
  "tika-abh08t41:7_2": "Kāyaṁ cittasannissitaṁ katvā adissamānena kāyena gantukāmoti sambandho.",
  "tika-abh08t41:7_3": "Cittasannissitakaraṇañca taṁ viya kāyassa adissamānasīghagatikatāvasena taggatikatāpādanaṁ.",
  "tika-abh08t41:7_4": "Yathā cittaṁ na dissati sīghagamanañca, evaṁ kāyampi adissamānaṁ,",
  "tika-abh08t41:7_5": "sīghagamanañca katvā yathicchitaṭṭhānaṁ gantukāmoti ayañhettha attho.",
  "tika-abh08t41:7_6": "Cittavasenāti mahaggatacittavasena pariṇāmetīti pāṭhaseso.",
  "tika-abh08t41:7_7": "Tenāha ‘‘taṁ mahaggate ca cittasmiṁ samāropetī’’ti.",
  "tika-abh08t41:7_8": "Pādakajjhānañhi samāpajjitvā vuṭṭhāya ‘‘ayaṁ kāyo idaṁ cittaṁ viya adissamāno,",
  "tika-abh08t41:7_9": "sīghagamano ca hotū’’ti parikammaṁ karoti,",
  "tika-abh08t41:7_10": "parikammaṁ pana katvā puna samāpajjitvā vuṭṭhāya tatheva parikammaṁ karonto kāyaṁ gahetvā mahaggate pādakacitte samāropeti, taggatikaṁ karoti viya, adissamānaṁ, sīghagamanañca karoti.",
  "tika-abh08t41:7_11": "Taṁ pana sīghagamanatthaṁ abhāvitiddhipādānaṁ viya dandhaṁ appavattitvā katipayacittavāreheva icchitaṭṭhānappattivasena daṭṭhabbaṁ, na ekacittakkhaṇeneva. ‘‘Nāhaṁ, bhikkhave,",
  "tika-abh08t41:7_12": "aññaṁ ekadhammampi samanupassāmi, yaṁ evaṁ lahuparivattaṁ, yathayidaṁ, bhikkhave, citta’’nti (a. ni.",
  "tika-abh08t41:7_13": "1.48) hi ettha añña-ggahaṇeneva rūpadhammānaṁ gahitattā cittakkhaṇavasena rūpappavatti na yuttā.",
  "tika-abh08t41:7_14": "Yattha yattha ca dhammā uppajjanti,",
  "tika-abh08t41:7_15": "tattha tattheva bhijjanti ca,",
  "tika-abh08t41:7_16": "na ca iddhibalena dhammānaṁ kenaci lakkhaṇaññathattaṁ sakkā kātunti.",
  "tika-abh08t41:7_17": "Cittavasena rūpakāyaṁ pādakajjhāne samāropentassa kāyameva ārammaṇanti āha ‘‘kāyārammaṇato’’ti,",
  "tika-abh08t41:7_18": "kāye vaṇṇārammaṇatoti vuttaṁ hoti.",
  "tika-abh08t41:7_19": "Kāyasannissitaṁ katvā cittanti ettha na cittaṁ kāyaṁ viya dandhaṁ dissamānaṁ karoti,",
  "tika-abh08t41:7_20": "kintu dandhadissamānagatikaraṇamattamevāti daṭṭhabbaṁ.",
  "tika-abh08t41:8_0": "1112-3.Anāgatamatītañca karoti visayaṁ yadāti mahādhātunidhāne mahākassapattherādīnaṁ viya anāgataṁ adhiṭṭhahantānaṁ anāgataṁ ārammaṇaṁ karoti,",
  "tika-abh08t41:8_1": "kāyavasena cittapariṇāmanakāle tadeva ciraniruddhaṁ pādakajjhānaṁ ārammaṇaṁ karontānaṁ atītaṁ ārammaṇaṁ karoti, tadā atītārammaṇaṁ, anāgatagocarañca hoti,",
  "tika-abh08t41:8_2": "paccuppanno gocaro paccuppannassa rūpakāyassa ārammaṇakaraṇato.",
  "tika-abh08t41:8_3": "Hatthiādayo abhinimminantassāpi hi kiñcāpi parikammaṁ anāgatārammaṇaṁ hoti,",
  "tika-abh08t41:8_4": "adhiṭṭhānacittaṁ pana paccuppannārammaṇameva.",
  "tika-abh08t41:8_5": "Upacārārammaṇaṁ viya hi paṭibhāganimittaṁ tena saha pātubhūtameva tassārammaṇaṁ hoti.",
  "tika-abh08t41:9_0": "1114-5.Kāyaṁ…pe…siyāti attano kāyaṁ cittavasena pariṇāmanakāle ajjhattassa kāyassa ārammaṇakaraṇato,",
  "tika-abh08t41:9_1": "attano cittaṁ kāyavasena pariṇāmanakāle cittassa ārammaṇakaraṇato.",
  "tika-abh08t41:9_2": "Vā-saddena avuttasamuccayatthena gahite attano kumāravaṇṇādiabhinimmānakāle kāyassa ārammaṇakaraṇato ca ajjhattārammaṇaṁ siyā.",
  "tika-abh08t41:9_3": "Bahiddhā rūpadassaneti bahiddhā hatthiassādirūpadassanakāle.",
  "tika-abh08t41:10_0": "1116-8.Paccuppanne paritte cāti sarūpavibhāvanametaṁ.",
  "tika-abh08t41:10_1": "Dibbasotassa hi paccuppannova saddo ārammaṇaṁ hoti, so ca sabhāvato parittova.",
  "tika-abh08t41:10_2": "Kucchisaddassāti kucchiyaṁ vātasaddassa.",
  "tika-abh08t41:10_3": "Tattha pāṇakasaddassa pana savane bahiddhārammaṇameva.",
  "tika-abh08t41:10_4": "Vasitāpattassa attano vitakkavipphārasaddasavanepi ajjhattārammaṇanti vadanti,",
  "tika-abh08t41:10_5": "taṁ pana ekādasabhavaṅgacittato upari bhavaṅgaṁ pavattitumadatvā bhavaṅgato vuṭṭhāya āvajjanasamatthatāvasena vasitāpattasseva yujjati.",
  "tika-abh08t41:10_6": "‘‘Parassa ca saddassā’’ti sambandhitabbaṁ.",
  "tika-abh08t41:10_7": "Na hi parassa kucchisaddasavaneyeva bahiddhārammaṇaṁ hoti,",
  "tika-abh08t41:10_8": "atha kho parassa cittasamuṭṭhānasaddasavanepīti.",
  "tika-abh08t41:11_0": "1119-22.Parittādīsūti parittamahaggataappamāṇamaggaatītānāgatapaccuppannabahiddhārammaṇesu.",
  "tika-abh08t41:11_1": "Parittānanti kāmāvacaracittānaṁ.",
  "tika-abh08t41:11_2": "Majjhimānanti parittaappamāṇānaṁ majjhe bhavattā majjhimasaṅkhātānaṁ rūpārūpāvacaracittānaṁ.",
  "tika-abh08t41:11_3": "Majjhebhavatā ca desanāvasena, na sabhāvavasena.",
  "tika-abh08t41:11_4": "Cetopariyañāṇaṁ parassa cittameva jānāti,",
  "tika-abh08t41:11_5": "avasesakkhandhattayaṁ pana na jānātīti imaṁ mahāaṭṭhakathāvādaṁ sandhāyāha ‘‘maggacittassa jānane’’tiādi.",
  "tika-abh08t41:11_6": "Ayañhettha adhippāyo – yasmā cetopariyañāṇaṁ cittameva jānāti,",
  "tika-abh08t41:11_7": "tasmā taṁ maggārammaṇaṁ na hoti ,",
  "tika-abh08t41:11_8": "maggasampayuttacittajānanato pana pariyāyena maggārammaṇatā aṭṭhakathāyaṁ anuññātāti. Paṭṭhāne pana –",
  "tika-abh08t41:12_0": "‘‘Kusalā khandhā iddhividhañāṇassa cetopariyañāṇassa pubbenivāsānussatiñāṇassa yathākammūpagañāṇassa anāgataṁsañāṇassa ārammaṇapaccayena paccayo’’ti (paṭṭhā. 1.1.404) –",
  "tika-abh08t41:13_0": "Vuttattā cattāropi khandhā cetopariyañāṇassa ārammaṇaṁ honti,",
  "tika-abh08t41:13_1": "tasmā nippariyāyeneva maggārammaṇatā labbhatīti idamettha saṅgahakārānaṁ sanniṭṭhānaṁ.",
  "tika-abh08t41:14_0": "1123-5. Atītasattadivasabbhantare,",
  "tika-abh08t41:14_1": "anāgatasattadivasabbhantareyeva ca pavattaṁ paracittaṁ cetopariyañāṇaṁ jānāti,",
  "tika-abh08t41:14_2": "tato paṭṭhāya pana paṭisandhipariyosānaṁ,",
  "tika-abh08t41:14_3": "cutipariyosānañca pavattaṁ atītaṁsañāṇassa,",
  "tika-abh08t41:14_4": "anāgataṁsañāṇassa ca gocaranti adhippāyenāha ‘‘atīte’’tiādi. Atītassa,",
  "tika-abh08t41:14_5": "anāgatassa ca paracittassa jānanaṁ sambhavati,",
  "tika-abh08t41:14_6": "paccuppannassa pana na sambhavatīti pucchati ‘‘kathañca panā’’tiādi. Itaro yattha sambhavati,",
  "tika-abh08t41:14_7": "taṁ dassetuṁ paccuppannaṁ tāva vibhajitvā dassento ‘‘paccuppannaṁ tidhā vutta’’ntiādimāha.",
  "tika-abh08t41:14_8": "Khaṇasantatiaddhatoti khaṇapaccuppannaṁ santatipaccuppannaṁ addhāpaccuppannanti evaṁ khaṇasantatiaddhāvasena tidhā vuttaṁ.",
  "tika-abh08t41:15_0": "1126.Tikkhaṇasampattanti uppādaṭṭhitibhaṅgavasena khaṇattayapariyāpannaṁ.",
  "tika-abh08t41:15_1": "Paccuppannakhaṇādikanti khaṇa-saddādikaṁ paccuppannaṁ khaṇapaccuppannanti vuttaṁ hoti.",
  "tika-abh08t41:15_2": "Ekadvesantativārapariyāpannanti ettha andhakāre nisīditvā ālokaṭṭhānaṁ gatassa na ca tāva ārammaṇaṁ pākaṭaṁ hoti, yāva pana taṁ pākaṭaṁ hoti,",
  "tika-abh08t41:15_3": "etthantare pavattā rūpasantati,",
  "tika-abh08t41:15_4": "arūpasantati vā ‘‘ekadvesantativārā’’ti veditabbā.",
  "tika-abh08t41:15_5": "‘‘Ālokaṭṭhāne vicaritvā ovarakaṁ paviṭṭhassāpi na tāva sahasā rūpaṁ pākaṭaṁ hoti, yāva taṁ pākaṭaṁ hoti,",
  "tika-abh08t41:15_6": "pubbeva tattha nisinnassa viya etthantare ekadvesantativārā veditabbā.",
  "tika-abh08t41:15_7": "Dūre ṭhatvā pana rajakādīnaṁ hatthavikāraṁ,",
  "tika-abh08t41:15_8": "ghaṇṭibherīādiākoṭanahatthavikārañca disvā na pana tāva saddaṁ suṇāti, yāva pana taṁ suṇāti,",
  "tika-abh08t41:15_9": "etthantare ekadvesantativārā veditabbā’’ti (visuddhi.",
  "tika-abh08t41:15_10": "2.416) evaṁ tāva majjhimabhāṇakattherā vadanti.",
  "tika-abh08t41:16_0": "Saṁyuttabhāṇakā pana ‘‘rūpasantati arūpasantatīti dve santatiyo vatvā udakaṁ akkamitvā gatassa yāva tīre akkantaudakalekhā na vippasīdati,",
  "tika-abh08t41:16_1": "addhānato āgatassa yāva kāye usumabhāvo na vūpasammati,",
  "tika-abh08t41:16_2": "ātapā āgantvā gabbhaṁ paviṭṭhassa yāva andhakārabhāvo na vigacchati,",
  "tika-abh08t41:16_3": "antogabbhe kammaṭṭhānaṁ manasikatvā divā vātapānaṁ vivaritvā olokentassa yāva akkhīnaṁ phandanabhāvo na vūpasammati, ayaṁ rūpasantati nāma.",
  "tika-abh08t41:16_4": "Dve tayo javanavārā arūpasantati nāmāti vatvā tadubhayampi santatipaccuppannaṁ nāmā’’ti (visuddhi.",
  "tika-abh08t41:16_5": "2.416) evaṁ ekameva santativāraṁ vadanti.",
  "tika-abh08t41:16_6": "Tattha majjhimabhāṇakavāde ekaccassa sīghampi pākaṭaṁ hotīti ekadvesantativārāti eka-ggahaṇampi kataṁ.",
  "tika-abh08t41:16_7": "Ācariyadhammapālatthero pana ‘‘atiparittasabhāvautuādisamuṭṭhānā vā ekadvesantativārā veditabbā’’tipi (visuddhi. mahā. 2.416) āha.",
  "tika-abh08t41:17_0": "1127-8.Ekabbhavaparicchinnanti ekasmiṁ bhave paṭisandhicutivasena paricchinnaṁ ekabhavapariyāpannaṁ dhammajātaṁ.",
  "tika-abh08t41:17_1": "Yaṁ sandhāya vuttaṁ ‘‘yo cāvuso mano, ye ca dhammā, ubhayametaṁ paccuppannaṁ,",
  "tika-abh08t41:17_2": "tasmiṁ ce paccuppanne chandarāgapaṭibaddhaṁ hoti viññāṇa’’ntiādi,",
  "tika-abh08t41:17_3": "santatipaccuppannañcettha abhidhammaṭṭhakathāsu āgataṁ, addhāpaccuppannaṁ sutte. Kecīti abhayagirivāsino.",
  "tika-abh08t41:18_0": "1129-30.Yathācātiādi ettha tesaṁ opammadassanaṁ.",
  "tika-abh08t41:18_1": "Ekapupphaṁ attano vaṇṭena ekassa vaṇṭaṁ vijjhatīti sambandho.",
  "tika-abh08t41:18_2": "Mahājanassāpi…pe… vijjhatīti ‘‘atītaṁ cittaṁ, anāgataṁ cittaṁ, imassa cittaṁ,",
  "tika-abh08t41:18_3": "asukassa citta’’nti evaṁ vibhāgaṁ akatvā parassa cittaṁ jānāmicceva rāsivasena mahājanassa citte āvajjite ekassa cittaṁ ekena cittena uppādakkhaṇe vā ṭhitikkhaṇe vā bhaṅgakkhaṇe vā ekantena paṭivijjhatīti attho.",
  "tika-abh08t41:19_0": "1131-2.",
  "tika-abh08t41:19_1": "Taṁ pana tesaṁ vacanaṁ ayuttanti dassetuṁ ‘‘yenāvajjatī’’tiādi vuttaṁ.",
  "tika-abh08t41:19_2": "Vassasahassampi hi evaṁ āvajjayato āvajjanajavanānaṁ ekasmiṁ ārammaṇe ṭhānaṁ natthi,",
  "tika-abh08t41:19_3": "abhiññācittañca sace khaṇapaccuppannaṁ jānāti,",
  "tika-abh08t41:19_4": "āvajjanena saha ekārammaṇe vattamānameva jānāti, no aññathā,",
  "tika-abh08t41:19_5": "tasmā tesaṁ āvajjanajavanānaṁ dvinnaṁ saha ekasmiṁ ārammaṇe aṭṭhānābhāvato taṁ na yujjati.",
  "tika-abh08t41:19_6": "Bhavatu tāva ko ettha dosoti ce āha ‘‘āvajjanajavanāna’’ntiādi.",
  "tika-abh08t41:19_7": "Tattha maggaphalavīthito aññaṁ aniṭṭhaṭṭhānaṁ.",
  "tika-abh08t41:19_8": "Maggaphalavīthiyañhi āvajjanādīnaṁ saṅkhārārammaṇattā,",
  "tika-abh08t41:19_9": "gotrabhuādīnañca nibbānārammaṇattā nānārammaṇatā iṭṭhā, aññattha pana aniṭṭhā,",
  "tika-abh08t41:19_10": "tasmā aniṭṭhe ṭhāne javanāvajjanānaṁ nānārammaṇatāpattidoso ayuttoti taṁ tesaṁ vacanaṁ ayuttanti pakāsitaṁ aṭṭhakathāsūti adhippāyo.",
  "tika-abh08t41:20_0": "1133-4. Yadi evaṁ,",
  "tika-abh08t41:20_1": "kathaṁ cetopariyañāṇaṁ paccuppannārammaṇaṁ hotīti āha ‘‘tasmā’’tiādi.",
  "tika-abh08t41:20_2": "Yasmā evaṁ ayuttanti pakāsitaṁ, tasmā.",
  "tika-abh08t41:20_3": "Javanavāratoti ekajavanavāravasena .",
  "tika-abh08t41:20_4": "Idaṁ pana khaṇapaccuppannānantaraṁ lahukaṁ katvā paccuppannadassanatthaṁ vuttaṁ,",
  "tika-abh08t41:20_5": "yaṁ pana vattamānajavanavīthito atītānāgatavasena dvitijavanavīthiparimāṇakāle pavattaṁ paracittaṁ ,",
  "tika-abh08t41:20_6": "taṁ sabbampi ‘‘santatipaccuppannaṁ nāmā’’ti aṭṭhakathāyaṁ (visuddhi. 2.416) vuttaṁ,",
  "tika-abh08t41:20_7": "tasmā javanavāratoti dvitijavanavāravasena dīpetabbaṁ,",
  "tika-abh08t41:20_8": "na sakalena paccuppannaddhunāti adhippāyo.",
  "tika-abh08t41:20_9": "Niddiṭṭhaṁ saṁyuttaṭṭhakathāyaṁ.",
  "tika-abh08t41:20_10": "Tatrāyaṁ dīpanātiādi javanavārassa addhāpaccuppannabhāvadīpanamukhena iddhicittassa pavattiākāradīpanaṁ.",
  "tika-abh08t41:21_0": "1139-41.",
  "tika-abh08t41:21_1": "Santatipaccuppannampi addhāpaccuppanneneva saṅgahetvā āha ‘‘addhāvasā…pe… panā’’ti.",
  "tika-abh08t41:21_2": "Ānandācariyo panettha abhidhammamātikāya āgatassa paccuppannapadassa addhāsantatipaccuppannapadatthatā na katthaci pāḷiyaṁ vuttā,",
  "tika-abh08t41:21_3": "tasmā cittasāmaññena cittaṁ āvajjayamānaṁ abhimukhībhūtaṁ vijjamānacittaṁ āvajjeti,",
  "tika-abh08t41:21_4": "parikammāni ca taṁ taṁ vijjamānacittaṁ cittasāmaññeneva ārammaṇaṁ katvā cittajānanaparikammāni hutvā pavattanti.",
  "tika-abh08t41:21_5": "Cetopariyañāṇaṁ pana vijjamānacittaṁ paṭivijjhantaṁ tena saha ekakkhaṇe uppajjati.",
  "tika-abh08t41:21_6": "Tattha yasmā santānaggahaṇato ekattavasena āvajjanādīni cittanteva pavattāni, tañca cittameva,",
  "tika-abh08t41:21_7": "yaṁ cetopariyañāṇena vibhāvitaṁ,",
  "tika-abh08t41:21_8": "tasmā samānākārappavattito na aniṭṭhe ṭhāne nānārammaṇatā hotīti khaṇapaccuppannavaseneva imassa paccuppannārammaṇataṁ icchati.",
  "tika-abh08t41:21_9": "Itarānīti āvajjanaparikammacittāni.",
  "tika-abh08t41:21_10": "Cakkhudvāre viññāṇanti cakkhuviññāṇaṁ.",
  "tika-abh08t41:22_0": "1143-7.Parittādīsu aṭṭhasūti cetopariyañāṇassa vuttesu paccuppannārammaṇaṁ hitvā navattabbārammaṇañca pakkhipitvā aṭṭhasu parittādīsu.",
  "tika-abh08t41:22_1": "Atīte…pe… phalampi vāti ettha attanāti nidassanamattaṁ. Parehipi bhāvitamaggaṁ,",
  "tika-abh08t41:22_2": "sacchikataphalañca pubbenivāsānussatiñāṇena samanussarati.",
  "tika-abh08t41:22_3": "Vā-saddena vā avuttasamuccayatthena attanā bhāvitaṁ maggaṁ,",
  "tika-abh08t41:22_4": "phalampi vā parehi bhāvitaṁ maggaṁ,",
  "tika-abh08t41:22_5": "phalampi vāti evamattho gahetabbo.",
  "tika-abh08t41:22_6": "Tathā ca vuttaṁ aṭṭhakathāyaṁ ‘‘attanā, parehi bhāvitamaggaṁ,",
  "tika-abh08t41:22_7": "sacchikataphalañca anussaraṇakāle’’ti (visuddhi. 2.417).",
  "tika-abh08t41:22_8": "Eva-kāraṁ pana padapūraṇamattameva.",
  "tika-abh08t41:22_9": "Phalampi vāti ettha ‘‘bhāvita’’nti na sambandhitabbaṁ.",
  "tika-abh08t41:22_10": "Na hi phalaṁ bhāvetabbaṁ hoti, atha kho sacchikātabbamevāti.",
  "tika-abh08t41:22_11": "Samanussarato magganti etthāpi ‘‘attanā,",
  "tika-abh08t41:22_12": "parehi vā bhāvita’’nti sambandhitabbaṁ. Ekantatoti niyamato.",
  "tika-abh08t41:23_0": "1148-50.",
  "tika-abh08t41:23_1": "Nanu ca cetopariyañāṇayathākammūpagañāṇānipi atītārammaṇāneva, kiṁ pana tesaṁ,",
  "tika-abh08t41:23_2": "imassa ca ārammaṇe nānākaraṇanti āha ‘‘cetopariyañāṇampī’’tiādi.",
  "tika-abh08t41:23_3": "Kiñcāpīti ayaṁ nipātasamudāyo,",
  "tika-abh08t41:23_4": "eko vā nipāto visesānabhidhānanimitte upagamane daṭṭhabbo.",
  "tika-abh08t41:23_5": "Atha khoti visesābhidhānasamārambhe.",
  "tika-abh08t41:23_6": "Cittamevāti idaṁ pubbe vicāritameva.",
  "tika-abh08t41:23_7": "Atīte cetanāmattanti idampi pubbe viya mahāaṭṭhakathāvādaṁ sandhāyeva vuttaṁ.",
  "tika-abh08t41:23_8": "Tattha hi yathākammūpagañāṇassa cetanāmattameva ārammaṇaṁ hoti, na cittaṁ, nāpi itare dhammā,",
  "tika-abh08t41:23_9": "yato taṁ yathākammūpaganti vuccatīti iminā adhippāyena yathākammūpagañāṇaṁ atītacetanāmattameva ārammaṇaṁ karotīti vuttaṁ,",
  "tika-abh08t41:23_10": "heṭṭhā dassitapāḷivasena sabbe cattāropi khandhā yathākammūpagañāṇassa ārammaṇanti saṅgahakārānaṁ sanniṭṭhānaṁ.",
  "tika-abh08t41:23_11": "Natthi kiñci agocaranti kiñci khandhaṁ vā khandhapaṭibaddhaṁ nāmagottādiṁ vā agocaraṁ nāma natthi.",
  "tika-abh08t41:23_12": "Tañhi atītakkhandhakhandhapaṭibaddhesu dhammesu sabbaññutaññāṇasamānagatikamevāti adhippāyo.",
  "tika-abh08t41:24_0": "1151-2.Attakkhandhānussaraṇeti attano khandhānussaraṇakāle.",
  "tika-abh08t41:24_1": "Saraṇe…pe… gocaranti ‘‘atīte vipassī bhagavā ahosi, tassa mātā bandhumatī,",
  "tika-abh08t41:24_2": "pitā bandhumā’’tiādinā nayena nāmagottādiṁ,",
  "tika-abh08t41:24_3": "pathavīnimittādiñca anussaraṇakāle navattabbārammaṇaṁ hoti.",
  "tika-abh08t41:24_4": "Navattabbagocaranti hi parittārammaṇaatītārammaṇattikavasena vuttaṁ,",
  "tika-abh08t41:24_5": "ajjhattārammaṇattikavasena pana ākiñcaññāyatanajjhānassa ārammaṇabhūtadhammārammaṇakāle navattabbārammaṇaṁ hoti,",
  "tika-abh08t41:24_6": "avasesapaññattārammaṇakāle bahiddhārammaṇaṁ hoti.",
  "tika-abh08t41:24_7": "Nāmagottanti cettha khandhapaṭibaddho sammutisiddho byañjanattho, na byañjanaṁ.",
  "tika-abh08t41:24_8": "Byañjanañhi saddāyatanasaṅgahitattā parittaṁ hoti.",
  "tika-abh08t41:24_9": "Yathāha ‘‘niruttipaṭisambhidā parittārammaṇā’’ti (vibha. 749).",
  "tika-abh08t41:25_0": "1154.Dibbasotasamanti yasmā paccuppannaṁ,",
  "tika-abh08t41:25_1": "parittañca rūpaṁ ārammaṇaṁ karoti, tasmā paccuppannārammaṇaṁ, parittārammaṇañca hoti,",
  "tika-abh08t41:25_2": "attano kucchigatarūpadassane,",
  "tika-abh08t41:25_3": "parassa hadayanissitalohitadassanādīsu ca ajjhattārammaṇaṁ, bahiddhārammaṇañca hoti.",
  "tika-abh08t41:26_0": "1155-6.Parittādīsu aṭṭhasūti pubbenivāsānussatiñāṇassa vuttesu atītārammaṇaṁ vajjetvā anāgatārammaṇaṁ pakkhipitvā aṭṭhasu.",
  "tika-abh08t41:26_1": "Nibbattissati…pe… pajānatoti iminā nibbattakkhandhajānanamāha .",
  "tika-abh08t41:26_2": "Anāgataṁsañāṇassa anāgatamagocaraṁ natthi.",
  "tika-abh08t41:26_3": "Tampi hi anāgatakkhandhakhandhapaṭibaddhesu dhammesu sabbaññutaññāṇasamānagatikameva.",
  "tika-abh08t41:27_0": "1163.Jānane nāmagottassāti ‘‘anāgate metteyyo nāma sammāsambuddho uppajjissati,",
  "tika-abh08t41:27_1": "tassa subrahmā nāma pitā bhavissati,",
  "tika-abh08t41:27_2": "brahmavatī nāma mātā’’tiādinā nayena nāmagottādijānanakāle.",
  "tika-abh08t41:28_0": "1164-5.Parittādīsu pañcasūti parittamahaggataatītaajjhattabahiddhārammaṇavasena pañcasu.",
  "tika-abh08t41:28_1": "Kāmakammassāti kāmāvacarakammassa.",
  "tika-abh08t41:29_0": "1169.Vividhatthavaṇṇapadanti nānappakāraatthapadehi, byañjanapadehi ca sampannaṁ.",
  "tika-abh08t41:29_1": "Madhuratthamatinīharanti madhuratthaṁ atinīharañcāti padacchedo.",
  "tika-abh08t41:30_0": "Iti abhidhammatthavikāsiniyā nāma",
  "tika-abh08t41:31_0": "Abhidhammāvatārasaṁvaṇṇanāya",
  "tika-abh08t41:32_0": "Abhiññārammaṇaniddesavaṇṇanā niṭṭhitā."
}