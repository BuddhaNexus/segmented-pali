{
  "atk-s0510a11:0_0": "11. Bhikkhadāyivaggo",
  "atk-s0510a11:1_0": "1. Bhikkhādāyakattheraapadānavaṇṇanā",
  "atk-s0510a11:2_0": "Suvaṇṇavaṇṇaṁsambuddhantiādikaṁ āyasmato bhikkhādāyakattherassa apadānaṁ.",
  "atk-s0510a11:2_1": "Ayampi purimajinavaresu katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a11:2_2": "bhagavato kāle ekasmiṁ kulagehe nibbatto vuddhimanvāya vibhavasampanno saddhājāto vihārato nikkhamitvā",
  "atk-s0510a11:2_3": "piṇḍāya caramānaṁ siddhatthaṁ bhagavantaṁ disvā pasannamānaso āhāramadāsi.",
  "atk-s0510a11:2_4": "Bhagavā taṁ paṭiggahetvā anumodanaṁ vatvā pakkāmi.",
  "atk-s0510a11:2_5": "So teneva kusalena yāvatāyukaṁ ṭhatvā āyupariyosāne devaloke nibbatto tattha cha kāmāvacarasampattiyo",
  "atk-s0510a11:2_6": "anubhavitvā manussesu ca manussasampattimanubhavitvā imasmiṁ buddhuppāde kulagehe nibbatto vuddhimanvāya",
  "atk-s0510a11:2_7": "saddhājāto pabbajitvā nacirasseva arahā ahosi.",
  "atk-s0510a11:3_0": "1.",
  "atk-s0510a11:3_1": "So aparabhāge attano pubbakammaṁ anussaritvā somanassajāto pubbacaritāpadānaṁ pakāsento suvaṇṇavaṇṇaṁ sambuddhantiādimāha.",
  "atk-s0510a11:3_2": "Taṁ sabbaṁ heṭṭhā vuttanayameva.",
  "atk-s0510a11:3_3": "Pavarā abhinikkhantanti pakārena varitabbaṁ patthetabbanti pavaraṁ,",
  "atk-s0510a11:3_4": "rammabhūtato vivekabhūtato sakavihārato abhi visesena nikkhantanti attho.",
  "atk-s0510a11:3_5": "Vānā nibbānamāgatanti vānaṁ vuccati taṇhā,",
  "atk-s0510a11:3_6": "tato nikkhantattā nibbānaṁ,",
  "atk-s0510a11:3_7": "vānanāmaṁ taṇhaṁ padhānaṁ katvā sabbakilese pahāya nibbānaṁ pattanti attho.",
  "atk-s0510a11:4_0": "2.Kaṭacchubhikkhaṁ datvānāti karatalena gahetabbā dabbi kaṭacchu,",
  "atk-s0510a11:4_1": "bhikkhīyati āyācīyatīti bhikkhā,",
  "atk-s0510a11:4_2": "abhi visesena khāditabbā bhakkhitabbāti vā bhikkhā,",
  "atk-s0510a11:4_3": "kaṭacchunā gahetabbā bhikkhā kaṭacchubhikkhā,",
  "atk-s0510a11:4_4": "dabbiyā bhattaṁ datvāti attho.",
  "atk-s0510a11:4_5": "Sesaṁ sabbattha uttānatthamevāti.",
  "atk-s0510a11:5_0": "Bhikkhādāyakattheraapadānavaṇṇanā samattā.",
  "atk-s0510a11:6_0": "2. Ñāṇasaññikattheraapadānavaṇṇanā",
  "atk-s0510a11:7_0": "Suvaṇṇavaṇṇaṁsambuddhantiādikaṁ āyasmato ñāṇasaññikattherassa apadānaṁ.",
  "atk-s0510a11:7_1": "Kā uppatti?",
  "atk-s0510a11:7_2": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a11:7_3": "bhagavato kāle kulagehe nibbatto vuddhimanvāya saddhājāto saddhammassavane sādaro sālayo bhagavato dhammadesanānusārena",
  "atk-s0510a11:7_4": "ñāṇaṁ pesetvā ghosapamāṇattā bhagavato ñāṇe pasanno pañcaṅgaaṭṭhaṅganamakkāravasena paṇāmaṁ katvā pakkāmi.",
  "atk-s0510a11:7_5": "So tato cuto devalokesu uppanno tattha cha kāmāvacare dibbasampattimanubhavanto tato cavitvā manussaloke",
  "atk-s0510a11:7_6": "jāto tatthaggabhūtā cakkavattisampadādayo anubhavitvā imasmiṁ buddhuppāde vibhavasampanne ekasmiṁ kulagehe",
  "atk-s0510a11:7_7": "nibbatto vuddhimanvāya satthari pasīditvā pabbajito nacirasseva arahā ahosi.",
  "atk-s0510a11:8_0": "7.",
  "atk-s0510a11:8_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento suvaṇṇavaṇṇaṁ sambuddhantiādimāha.",
  "atk-s0510a11:8_2": "Taṁ vuttatthameva.",
  "atk-s0510a11:8_3": "Nisabhājāniyaṁ yathāti gavasatasahassajeṭṭho nisabho,",
  "atk-s0510a11:8_4": "nisabho ca so ājāniyo seṭṭho uttamo ceti nisabhājāniyo.",
  "atk-s0510a11:8_5": "Yathā nisabhājāniyo,",
  "atk-s0510a11:8_6": "tatheva bhagavāti attho.",
  "atk-s0510a11:8_7": "Lokavisayasaññātaṁ paññattivasena evaṁ vuttaṁ.",
  "atk-s0510a11:8_8": "Anupameyyo hi bhagavā.",
  "atk-s0510a11:8_9": "Sesaṁ sabbattha uttānatthamevāti.",
  "atk-s0510a11:9_0": "Ñāṇasaññikattheraapadānavaṇṇanā samattā.",
  "atk-s0510a11:10_0": "3. Uppalahatthiyattheraapadānavaṇṇanā",
  "atk-s0510a11:11_0": "Tivarāyaṁ nivāsīhantiādikaṁ āyasmato uppalahatthakattherassa apadānaṁ.",
  "atk-s0510a11:11_1": "Ayampi purimajinavaresu katakusalo tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a11:11_2": "bhagavato kāle mālākārakule nibbatto vuddhimanvāya mālākārakammena anekāni pupphāni vikkiṇanto jīvati.",
  "atk-s0510a11:11_3": "Athekadivasaṁ pupphāni gahetvā caranto bhagavantaṁ ratanagghikamiva caramānaṁ disvā rattuppalakalāpena pūjesi.",
  "atk-s0510a11:11_4": "So tato cuto teneva puññena sugatīsu puññamanubhavitvā imasmiṁ buddhuppāde kulagehe nibbatto vuddhimanvāya",
  "atk-s0510a11:11_5": "saddhājāto pabbajitvā nacirasseva arahā ahosi.",
  "atk-s0510a11:12_0": "13.",
  "atk-s0510a11:12_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento tivarāyaṁ nivāsīhantiādimāha.",
  "atk-s0510a11:12_2": "Tattha tivarāti tīhi vārehi kāritaṁ sañcaritaṁ paṭicchannaṁ nagaraṁ,",
  "atk-s0510a11:12_3": "tassaṁ tivarāyaṁ nivāsī,",
  "atk-s0510a11:12_4": "vasanasīlo nivāsanaṭṭhānagehe vā vasanto ahanti attho.",
  "atk-s0510a11:12_5": "Ahosiṁ māliko tadāti tadā nibbānatthāya puññasambhārakaraṇasamaye māliko mālākārova pupphāni kayavikkayaṁ katvā jīvanto ahosinti attho.",
  "atk-s0510a11:13_0": "14.Pupphahatthamadāsahanti siddhatthaṁ bhagavantaṁ disvā uppalakalāpaṁ adāsiṁ pūjesinti attho.",
  "atk-s0510a11:13_1": "Sesaṁ sabbattha uttānatthamevāti.",
  "atk-s0510a11:14_0": "Uppalahatthakattheraapadānavaṇṇanā samattā.",
  "atk-s0510a11:15_0": "4. Padapūjakattheraapadānavaṇṇanā",
  "atk-s0510a11:16_0": "Siddhatthassabhagavatotiādikaṁ āyasmato padapūjakattherassa apadānaṁ.",
  "atk-s0510a11:16_1": "Ayampi purimabuddhesu katādhikāro siddhatthassa bhagavato kāle kulagehe nibbatto vuddhimanvāya satthari pasanno sumanapupphena pādamūle pūjesi.",
  "atk-s0510a11:16_2": "So tena puññena devamanussesu saṁsaranto sakkasampattiṁ anubhavitvā imasmiṁ buddhuppāde ekasmiṁ kulagehe",
  "atk-s0510a11:16_3": "nibbatto vuddhimanvāya satthari pasīditvā pabbajito vipassanaṁ vaḍḍhetvā arahattaphale patiṭṭhāsi.",
  "atk-s0510a11:17_0": "19.",
  "atk-s0510a11:17_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento siddhatthassa bhagavatotiādimāha.",
  "atk-s0510a11:17_2": "Jātipupphamadāsahanti jātisumanapupphaṁ adāsiṁ ahanti vattabbe gāthābandhasukhatthaṁ sumanasaddassa lopaṁ katvā vuttaṁ.",
  "atk-s0510a11:17_3": "Tattha jātiyā nibbatto vikasamānoyeva sumanaṁ janānaṁ somanassaṁ karotīti sumanaṁ,",
  "atk-s0510a11:17_4": "pupphanaṭṭhena vikasanaṭṭhena pupphaṁ,",
  "atk-s0510a11:17_5": "sumanañca taṁ pupphañcāti sumanapupphaṁ,",
  "atk-s0510a11:17_6": "tāni sumanapupphāni siddhatthassa bhagavato ahaṁ pūjesinti attho.",
  "atk-s0510a11:17_7": "Sesaṁ sabbattha uttānamevāti.",
  "atk-s0510a11:18_0": "Padapūjakattheraapadānavaṇṇanā samattā.",
  "atk-s0510a11:19_0": "5. Muṭṭhipupphiyattheraapadānavaṇṇanā",
  "atk-s0510a11:20_0": "Sudassanonāma nāmenātiādikaṁ āyasmato muṭṭhipupphiyattherassa apadānaṁ.",
  "atk-s0510a11:20_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a11:20_2": "bhagavato kāle mālākārakule nibbatto vuddhimanvāya sakasippe nipphattiṁ patto ekadivasaṁ bhagavantaṁ",
  "atk-s0510a11:20_3": "disvā pasannamānaso jātisumanapupphāni ubhohi hatthehi bhagavato pādamūle okiritvā pūjesi.",
  "atk-s0510a11:20_4": "So tena kusalasambhārena devamanussesu saṁsaranto ubho sampattiyo anubhavitvā imasmiṁ buddhuppāde kulagehe",
  "atk-s0510a11:20_5": "nibbatto vuddhippatto pubbavāsanāvasena satthari pasīditvā pabbajito nacirasseva arahā ahosi.",
  "atk-s0510a11:21_0": "14-25.",
  "atk-s0510a11:21_1": "So aparabhāge attano pubbakammaṁ anussaritvā somanassajāto pubbacaritāpadānaṁ pakāsento sudassano nāma nāmenātiādimāha.",
  "atk-s0510a11:21_2": "Tattha sudassanoti ārohapariṇāharūpasaṇṭhānayobbaññasobhanena sundaro dassanoti sudassano,",
  "atk-s0510a11:21_3": "nāmena sudassano nāma mālākāro hutvā jātisumanapupphehi padumuttaraṁ bhagavantaṁ pūjesinti attho.",
  "atk-s0510a11:21_4": "Sesaṁ sabbattha uttānamevāti.",
  "atk-s0510a11:22_0": "Muṭṭhipupphiyattheraapadānavaṇṇanā samattā.",
  "atk-s0510a11:23_0": "6. Udakapūjakattheraapadānavaṇṇanā",
  "atk-s0510a11:24_0": "Suvaṇṇavaṇṇaṁsambuddhantiādikaṁ āyasmato udakapūjakattherassa apadānaṁ.",
  "atk-s0510a11:24_1": "Ayampi purimajinavaresu pūritakusalasañcayo tattha tattha bhave vivaṭṭūpanissayāni puññāni paripūriyamāno",
  "atk-s0510a11:24_2": "pudumuttarassa bhagavato kāle ekasmiṁ kulagehe nibbatto vuddhimanvāya kusalākusalaṁ jānanto padumuttarassa",
  "atk-s0510a11:24_3": "bhagavato ākāse gacchato nikkhantachabbaṇṇabuddharaṁsīsu pasanno ubhohi hatthehi udakaṁ gahetvā pūjesi.",
  "atk-s0510a11:24_4": "Tena pūjitaṁ udakaṁ rajatabubbulaṁ viya ākāse aṭṭhāsi.",
  "atk-s0510a11:24_5": "So abhippasanno teneva somanassena tusitādīsu nibbatto dibbasampattiyo anubhavitvā aparabhāge manussasampattiyo",
  "atk-s0510a11:24_6": "ca anubhavitvā imasmiṁ buddhuppāde kulagehe nibbatto viññutaṁ patto satthari pasīditvā pabbajito nacirasseva",
  "atk-s0510a11:24_7": "arahā ahosi.",
  "atk-s0510a11:25_0": "29.",
  "atk-s0510a11:25_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento suvaṇṇavaṇṇaṁ sambuddhantiādimāha.",
  "atk-s0510a11:25_2": "Taṁ heṭṭhā vuttameva.",
  "atk-s0510a11:25_3": "Ghatāsanaṁva jalitanti ghataṁ vuccati sappi,",
  "atk-s0510a11:25_4": "ghatassa āsanaṁ ādhāranti ghatāsanaṁ, aggi,",
  "atk-s0510a11:25_5": "atha vā taṁ asati bhuñjatīti ghatāsanaṁ, aggiyeva.",
  "atk-s0510a11:25_6": "Yathā ghate āsitte aggimhi aggisikhā atīva jalati,",
  "atk-s0510a11:25_7": "evaṁ aggikkhandhaṁ iva jalamānaṁ bhagavantanti attho.",
  "atk-s0510a11:25_8": "Ādittaṁva hutāsananti hutaṁ vuccati pūjāsakkāre,",
  "atk-s0510a11:25_9": "hutassa pūjāsakkārassa āsananti hutāsanaṁ,",
  "atk-s0510a11:25_10": "jalamānaṁ sūriyaṁ iva dvattiṁsamahāpurisalakkhaṇehi byāmappabhāmaṇḍalehi vijjotamānaṁ suvaṇṇavaṇṇaṁ sambuddhaṁ",
  "atk-s0510a11:25_11": "anilañjase ākāse gacchantaṁ addasanti sambandho.",
  "atk-s0510a11:25_12": "Sesaṁ sabbattha uttānamevāti.",
  "atk-s0510a11:26_0": "Udakapūjakattheraapadānavaṇṇanā samattā.",
  "atk-s0510a11:27_0": "7. Naḷamāliyattheraapadānavaṇṇanā",
  "atk-s0510a11:28_0": "Padumuttarabuddhassātiādikaṁ āyasmato naḷamāliyattherassa apadānaṁ.",
  "atk-s0510a11:28_1": "Esopi purimajinavaresu katādhikāro anekāsu jātīsu vivaṭṭūpanissayāni kusalakammāni upacinanto padumuttarassa",
  "atk-s0510a11:28_2": "bhagavato kāle kulagehe nibbatto vuddhimanvāya gharāvāsaṁ saṇṭhapetvā kāme ādīnavaṁ disvā gehaṁ pahāya",
  "atk-s0510a11:28_3": "tāpasapabbajjaṁ pabbajitvā himavante vasanto tatthāgataṁ bhagavantaṁ disvā pasanno vanditvā tiṇasantharaṁ",
  "atk-s0510a11:28_4": "santharitvā tattha nisinnassa bhagavato naḷamālehi bījaniṁ katvā bījetvā adāsi.",
  "atk-s0510a11:28_5": "Paṭiggahesi bhagavā tassānukampāya,",
  "atk-s0510a11:28_6": "anumodanañca akāsi.",
  "atk-s0510a11:28_7": "So tena puññena devamanussesu saṁsaranto uppannuppannabhave pariḷāhasantāpavivajjito kāyacittacetasikasukhappatto",
  "atk-s0510a11:28_8": "anekasukhamanubhavitvā imasmiṁ buddhuppāde ekasmiṁ kulagehe nibbatto vuddhimanvāya pubbavāsanābalena",
  "atk-s0510a11:28_9": "satthari pasanno pabbajitvā nacirasseva arahā ahosi.",
  "atk-s0510a11:29_0": "36.",
  "atk-s0510a11:29_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento padumuttarabuddhassātiādimāha.",
  "atk-s0510a11:29_2": "Taṁ heṭṭhā vuttameva.",
  "atk-s0510a11:30_0": "37.Naḷamālaṁ gahetvānāti naḷati asāro nissāro hutvā veḷuvaṁsatopi tanuko sallahuko jātoti naḷo,",
  "atk-s0510a11:30_1": "naḷassa mālā pupphaṁ naḷamālaṁ,",
  "atk-s0510a11:30_2": "tena naḷamālena bījaniṁ kāresinti sambandho.",
  "atk-s0510a11:30_3": "Bījissati janissati vāto anenāti bījanī,",
  "atk-s0510a11:30_4": "taṁ bījaniṁ buddhassa upanāmesiṁ,",
  "atk-s0510a11:30_5": "paṭiggahesinti attho.",
  "atk-s0510a11:30_6": "Sesaṁ sabbattha uttānamevāti.",
  "atk-s0510a11:31_0": "Naḷamāliyattheraapadānavaṇṇanā samattā.",
  "atk-s0510a11:32_0": "Sattamabhāṇavāravaṇṇanā samattā.",
  "atk-s0510a11:33_0": "8. Āsanupaṭṭhāhakattheraapadānavaṇṇanā",
  "atk-s0510a11:34_0": "Kānanaṁ vanamoggayhātiādikaṁ āyasmato āsanupaṭṭhāhakattherassa apadānaṁ.",
  "atk-s0510a11:34_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa",
  "atk-s0510a11:34_2": "bhagavato kāle kulagehe nibbatto gharāvāsaṁ vasanto tattha dosaṁ disvā gharāvāsaṁ pahāya tāpasapabbajjaṁ",
  "atk-s0510a11:34_3": "pabbajitvā himavante vasanto tattha sampattaṁ bhagavantaṁ disvā pasanno sīhāsanaṁ adāsi,",
  "atk-s0510a11:34_4": "tattha nisinnaṁ bhagavantaṁ mālākalāpaṁ gahetvā pūjetvā taṁ padakkhiṇaṁ katvā pakkāmi.",
  "atk-s0510a11:34_5": "So tena puññena devamanussesu saṁsaranto nibbattanibbattabhave uccakuliko vibhavasampanno ahosi.",
  "atk-s0510a11:34_6": "So kālantarena imasmiṁ buddhuppāde kulagehe nibbatto vuddhimanvāya satthari pasīditvā pabbajito nacirasseva arahā ahosi.",
  "atk-s0510a11:35_0": "47.",
  "atk-s0510a11:35_1": "So arahā samāno attano pubbakammaṁ saritvā somanassajāto pubbacaritāpadānaṁ pakāsento kānanaṁ vanamoggayhātiādimāha.",
  "atk-s0510a11:35_2": "Taṁ sabbaṁ heṭṭhā vuttatthamevāti.",
  "atk-s0510a11:36_0": "Āsanupaṭṭhāhakattheraapadānavaṇṇanā samattā.",
  "atk-s0510a11:37_0": "9. Biḷālidāyakattheraapadānavaṇṇanā",
  "atk-s0510a11:38_0": "Himavantassāvidūretiādikaṁ āyasmato biḷālidāyakattherassa apadānaṁ.",
  "atk-s0510a11:38_1": "Ayampi purimajinavaresu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a11:38_2": "bhagavato kāle kulagehe nibbatto viññutaṁ patto gharāvāsaṁ vasanto tatthādīnavaṁ disvā gharāvāsaṁ pahāya",
  "atk-s0510a11:38_3": "tāpasapabbajjaṁ pabbajitvā himavante vasanto atīva appicchasantuṭṭho āluvādīhi yāpento vasati.",
  "atk-s0510a11:38_4": "Tadā padumuttaro bhagavā tassa anukampāya taṁ himavantaṁ agamāsi.",
  "atk-s0510a11:38_5": "Taṁ disvā pasanno vanditvā biḷāliyo gahetvā patte okiri.",
  "atk-s0510a11:38_6": "Taṁ tathāgato tassānukampāya somanassuppādayanto paribhuñji.",
  "atk-s0510a11:38_7": "So tena kammena tato cuto devamanussesu ubhayasampattiyo anubhavitvā imasmiṁ buddhuppāde kulagehe nibbattitvā",
  "atk-s0510a11:38_8": "vuddhimanvāya satthari pasanno sāsane pabbajitvā nacirasseva arahā ahosi.",
  "atk-s0510a11:39_0": "53.",
  "atk-s0510a11:39_1": "So aparabhāge attano kusalakammaṁ saritvā somanassajāto pubbacaritāpadānaṁ pakāsento himavantassāvidūretiādimāha.",
  "atk-s0510a11:39_2": "Taṁ sabbaṁ heṭṭhā vuttanayattā uttānatthameva.",
  "atk-s0510a11:39_3": "Āluvakarambhādayo tesaṁ tesaṁ kandajātīnaṁ nāmānevāti.",
  "atk-s0510a11:40_0": "Biḷālidāyakattheraapadānavaṇṇanā samattā.",
  "atk-s0510a11:41_0": "10. Reṇupūjakattheraapadānavaṇṇanā",
  "atk-s0510a11:42_0": "Suvaṇṇavaṇṇaṁ sambuddhantiādikaṁ āyasmato reṇupūjakattherassa apadānaṁ.",
  "atk-s0510a11:42_1": "Ayampi purimajinavaresu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a11:42_2": "bhagavato kāle kulagehe nibbatto vuddhimanvāya satthari pasanno viññutaṁ patto aggikkhandhaṁ viya vijjotamānaṁ",
  "atk-s0510a11:42_3": "bhagavantaṁ disvā pasannamānaso nāgapupphakesaraṁ gahetvā pūjesi.",
  "atk-s0510a11:42_4": "Atha bhagavā anumodanamakāsi.",
  "atk-s0510a11:43_0": "62-3.",
  "atk-s0510a11:43_1": "So tena puññena tato cuto devamanussesu saṁsaranto ubhayasampattiyo anubhavitvā uppannuppannabhave sabbattha",
  "atk-s0510a11:43_2": "pūjito imasmiṁ buddhuppāde kulagehe nibbatto viññutaṁ patto pubbavāsanābalena satthari pasanno sāsane",
  "atk-s0510a11:43_3": "pabbajito nacirasseva arahā hutvā dibbacakkhunā attano pubbakammaṁ disvā somanassajāto pubbacaritāpadānaṁ",
  "atk-s0510a11:43_4": "pakāsento suvaṇṇavaṇṇaṁ sambuddhantiādimāha.",
  "atk-s0510a11:43_5": "Taṁ heṭṭhā vuttatthameva.",
  "atk-s0510a11:43_6": "Sataraṁsiṁva bhāṇumanti satamattā satappamāṇā raṁsi pabhā yassa sūriyassa so sataraṁsi,",
  "atk-s0510a11:43_7": "gāthābandhasukhatthaṁ sataraṁsīti vuttaṁ,",
  "atk-s0510a11:43_8": "anekasatassa anekasatasahassaraṁsīti attho.",
  "atk-s0510a11:43_9": "Bhāṇu vuccati pabhā,",
  "atk-s0510a11:43_10": "bhāṇu pabhā yassa so bhāṇumā,",
  "atk-s0510a11:43_11": "bhāṇumasaṅkhātaṁ sūriyaṁ iva vipassiṁ bhagavantaṁ disvā sakesaraṁ nāgapupphaṁ gahetvā abhiropayiṁ pūjesinti attho.",
  "atk-s0510a11:43_12": "Sesaṁ uttānamevāti.",
  "atk-s0510a11:44_0": "Reṇupūjakattheraapadānavaṇṇanā samattā.",
  "atk-s0510a11:45_0": "Ekādasamavaggavaṇṇanā samattā."
}