{
  "atk-abh03a4:0_0": "1. Mātikāvaṇṇanā",
  "atk-abh03a4:1_0": "1.Chapaññattiyo –",
  "atk-abh03a4:1_1": "khandhapaññatti…pe…",
  "atk-abh03a4:1_2": "puggalapaññattīti ayaṁ tāva puggalapaññattiyā uddeso.",
  "atk-abh03a4:1_3": "Tattha chāti gaṇanaparicchedo.",
  "atk-abh03a4:1_4": "Tena ye dhamme idha paññapetukāmo tesaṁ gaṇanavasena saṁkhepato paññattiparicchedaṁ dasseti.",
  "atk-abh03a4:1_5": "Paññattiyoti paricchinnadhammanidassanaṁ.",
  "atk-abh03a4:1_6": "Tattha ‘‘ācikkhati deseti paññapeti paṭṭhapetī’’ti (saṁ. ni.",
  "atk-abh03a4:1_7": "2.20) āgataṭṭhāne paññāpanā dassanā pakāsanā paññatti nāma.",
  "atk-abh03a4:1_8": "‘‘Supaññattaṁ mañcapīṭha’’nti (pārā.",
  "atk-abh03a4:1_9": "269) āgataṭṭhāne ṭhapanā nikkhipanā paññatti nāma.",
  "atk-abh03a4:1_10": "Idha ubhayampi vaṭṭati.",
  "atk-abh03a4:1_11": "Cha paññattiyoti hi cha paññāpanā,",
  "atk-abh03a4:1_12": "cha dassanā pakāsanātipi;",
  "atk-abh03a4:1_13": "cha ṭhapanā nikkhipanātipi idha adhippetameva.",
  "atk-abh03a4:1_14": "Nāmapaññatti hi te te dhamme dassetipi,",
  "atk-abh03a4:1_15": "tena tena koṭṭhāsena ṭhapetipi.",
  "atk-abh03a4:2_0": "Khandhapaññattītiādi pana saṁkhepato tāsaṁ paññattīnaṁ sarūpadassanaṁ.",
  "atk-abh03a4:2_1": "Tattha khandhānaṁ ‘khandhā’ti paññāpanā dassanā pakāsanā ṭhapanā nikkhipanā khandhapaññatti nāma.",
  "atk-abh03a4:2_2": "Āyatanānaṁ āyatanānīti,",
  "atk-abh03a4:2_3": "dhātūnaṁ dhātuyoti,",
  "atk-abh03a4:2_4": "saccānaṁ saccānīti,",
  "atk-abh03a4:2_5": "indriyānaṁ indriyānīti,",
  "atk-abh03a4:2_6": "puggalānaṁ puggalāti paññāpanā dassanā pakāsanā ṭhapanā nikkhipanā puggalapaññatti nāma.",
  "atk-abh03a4:3_0": "Pāḷimuttakena pana aṭṭhakathānayena aparāpi cha paññattiyo –",
  "atk-abh03a4:3_1": "vijjamānapaññatti,",
  "atk-abh03a4:3_2": "avijjamānapaññatti,",
  "atk-abh03a4:3_3": "vijjamānena avijjamānapaññatti,",
  "atk-abh03a4:3_4": "avijjamānena vijjamānapaññatti,",
  "atk-abh03a4:3_5": "vijjamānena vijjamānapaññatti,",
  "atk-abh03a4:3_6": "avijjamānena avijjamānapaññattīti.",
  "atk-abh03a4:3_7": "Tattha kusalākusalasseva saccikaṭṭhaparamatthavasena vijjamānassa sato sambhūtassa dhammassa paññāpanā vijjamānapaññatti nāma.",
  "atk-abh03a4:3_8": "Tathā avijjamānassa lokaniruttimattasiddhassa itthipurisādikassa paññāpanā avijjamānapaññatti nāma.",
  "atk-abh03a4:3_9": "Sabbākārenapi anupalabbhaneyyassa vācāvatthumattasseva pañcamasaccādikassa titthiyānaṁ aṇupakatipurisādikassa vā paññāpanāpi avijjamānapaññattiyeva.",
  "atk-abh03a4:3_10": "Sā pana sāsanāvacarā na hotīti idha na gahitā.",
  "atk-abh03a4:3_11": "Iti imesaṁ vijjamānāvijjamānānaṁ vikappanavasena sesā veditabbā.",
  "atk-abh03a4:3_12": "‘Tevijjo’,",
  "atk-abh03a4:3_13": "‘chaḷabhiñño’tiādīsu hi tisso vijjā cha abhiññā ca vijjamānā,",
  "atk-abh03a4:3_14": "puggalo avijjamāno.",
  "atk-abh03a4:3_15": "Tasmā tisso vijjā assāti tevijjo,",
  "atk-abh03a4:3_16": "cha abhiññā assāti chaḷabhiññoti evaṁ vijjamānena avijjamānassa paññāpanato evarūpā vijjamānena avijjamānapaññatti nāma.",
  "atk-abh03a4:3_17": "‘Itthirūpaṁ’,",
  "atk-abh03a4:3_18": "‘purisarūpa’ntiādīsu pana itthipurisā avijjamānā,",
  "atk-abh03a4:3_19": "rūpaṁ vijjamānaṁ.",
  "atk-abh03a4:3_20": "Tasmā itthiyā rūpaṁ itthirūpaṁ,",
  "atk-abh03a4:3_21": "purisassa rūpaṁ purisarūpanti evaṁ avijjamānena vijjamānassa paññāpanato evarūpā avijjamānena vijjamānapaññatti nāma.",
  "atk-abh03a4:3_22": "Cakkhusamphasso,",
  "atk-abh03a4:3_23": "sotasamphassotiādīsu cakkhusotādayopi phassopi vijjamānoyeva.",
  "atk-abh03a4:3_24": "Tasmā cakkhumhi samphasso,",
  "atk-abh03a4:3_25": "cakkhuto jāto samphasso,",
  "atk-abh03a4:3_26": "cakkhussa vā phalabhūto samphasso cakkhusamphassoti evaṁ vijjamānena vijjamānassa paññāpanato evarūpā vijjamānena vijjamānapaññatti nāma.",
  "atk-abh03a4:3_27": "Khattiyaputto,",
  "atk-abh03a4:3_28": "brāhmaṇaputto,",
  "atk-abh03a4:3_29": "seṭṭhiputtotiādīsu khattiyādayopi avijjamānā, puttopi.",
  "atk-abh03a4:3_30": "Tasmā khattiyassa putto khattiyaputtoti evaṁ avijjamānena avijjamānassa paññāpanato evarūpā avijjamānena avijjamānapaññatti nāma.",
  "atk-abh03a4:3_31": "Tāsu imasmiṁ pakaraṇe purimā tissova paññattiyo labbhanti.",
  "atk-abh03a4:3_32": "‘‘Khandhapaññatti…pe…",
  "atk-abh03a4:3_33": "indriyapaññattī’’ti imasmiñhi ṭhāne vijjamānasseva paññāpitattā vijjamānapaññatti labbhati.",
  "atk-abh03a4:3_34": "‘‘Puggalapaññattī’’ti pade avijjamānapaññatti.",
  "atk-abh03a4:3_35": "Parato pana ‘tevijjo’,",
  "atk-abh03a4:3_36": "‘chaḷabhiñño’tiādīsu vijjamānena avijjamānapaññatti labbhatīti.",
  "atk-abh03a4:4_0": "Aṭṭhakathāmuttakena pana ācariyanayena aparāpi cha paññattiyo –",
  "atk-abh03a4:4_1": "upādāpaññatti,",
  "atk-abh03a4:4_2": "upanidhāpaññatti,",
  "atk-abh03a4:4_3": "samodhānapaññatti,",
  "atk-abh03a4:4_4": "upanikkhittapaññatti,",
  "atk-abh03a4:4_5": "tajjāpaññatti,",
  "atk-abh03a4:4_6": "santatipaññattīti .",
  "atk-abh03a4:4_7": "Tattha yo rūpavedanādīhi ekattena vā aññattena vā rūpavedanādayo viya saccikaṭṭhaparamatthena anupalabbhasabhāvopi",
  "atk-abh03a4:4_8": "rūpavedanādibhede khandhe upādāya nissāya kāraṇaṁ katvā sammato satto.",
  "atk-abh03a4:4_9": "Tāni tāni aṅgāni upādāya ratho gehaṁ muṭṭhi uddhananti ca;",
  "atk-abh03a4:4_10": "te teyeva rūpādayo upādāya ghaṭo paṭo;",
  "atk-abh03a4:4_11": "candasūriyaparivattādayo upādāya kālo, disā;",
  "atk-abh03a4:4_12": "taṁ taṁ bhūtanimittañceva bhāvanānisaṁsañca upādāya nissāya kāraṇaṁ katvā sammataṁ tena tenākārena upaṭṭhitaṁ",
  "atk-abh03a4:4_13": "uggahanimittaṁ paṭibhāganimittanti ayaṁ evarūpā upādāpaññatti nāma.",
  "atk-abh03a4:4_14": "Paññapetabbaṭṭhena cesā paññatti nāma,",
  "atk-abh03a4:4_15": "na paññāpanaṭṭhena.",
  "atk-abh03a4:4_16": "Yā pana tassatthassa paññāpanā,",
  "atk-abh03a4:4_17": "ayaṁ avijjamānapaññattiyeva.",
  "atk-abh03a4:5_0": "Yā paṭhamadutiyādīni upanidhāya dutiyaṁ tatiyantiādikā,",
  "atk-abh03a4:5_1": "aññamaññañca upanidhāya dīghaṁ rassaṁ, dūraṁ,",
  "atk-abh03a4:5_2": "santikantiādikā paññāpanā;",
  "atk-abh03a4:5_3": "ayaṁ upanidhāpaññatti nāma.",
  "atk-abh03a4:5_4": "Apicesā upanidhāpaññatti –",
  "atk-abh03a4:5_5": "tadaññāpekkhūpanidhā,",
  "atk-abh03a4:5_6": "hatthagatūpanidhā,",
  "atk-abh03a4:5_7": "sampayuttūpanidhā,",
  "atk-abh03a4:5_8": "samāropitūpanidhā,",
  "atk-abh03a4:5_9": "avidūragatūpanidhā ,",
  "atk-abh03a4:5_10": "paṭibhāgūpanidhā,",
  "atk-abh03a4:5_11": "tabbahulūpanidhā,",
  "atk-abh03a4:5_12": "tabbisiṭṭhūpanidhātiādinā bhedena anekappakārā.",
  "atk-abh03a4:6_0": "Tattha dutiyaṁ tatiyantiādikāva tadaññaṁ apekkhitvā vuttatāya tadaññāpekkhūpanidhā nāma.",
  "atk-abh03a4:6_1": "Chattapāṇi,",
  "atk-abh03a4:6_2": "satthapāṇītiādikā hatthagataṁ upanidhāya vuttatāya hatthagatūpanidhā nāma. Kuṇḍalī, sikharī,",
  "atk-abh03a4:6_3": "kiriṭītiādikā sampayuttaṁ upanidhāya vuttatāya sampayuttūpanidhā nāma.",
  "atk-abh03a4:6_4": "Dhaññasakaṭaṁ,",
  "atk-abh03a4:6_5": "sappikumbhotiādikā samāropitaṁ upanidhāya vuttatāya samāropitūpanidhā nāma.",
  "atk-abh03a4:6_6": "Indasālaguhā,",
  "atk-abh03a4:6_7": "piyaṅguguhā,",
  "atk-abh03a4:6_8": "serīsakantiādikā avidūragataṁ upanidhāya vuttatāya avidūragatūpanidhā nāma.",
  "atk-abh03a4:6_9": "Suvaṇṇavaṇṇo,",
  "atk-abh03a4:6_10": "usabhagāmītiādikā paṭibhāgaṁ upanidhāya vuttatāya paṭibhāgūpanidhā nāma.",
  "atk-abh03a4:6_11": "Padumassaro,",
  "atk-abh03a4:6_12": "brāhmaṇagāmotiādikā tabbahulaṁ upanidhāya vuttatāya tabbahulūpanidhā nāma.",
  "atk-abh03a4:6_13": "Maṇikaṭakaṁ,",
  "atk-abh03a4:6_14": "vajirakaṭakantiādikā tabbisiṭṭhaṁ upanidhāya vuttatāya tabbisiṭṭhūpanidhā nāma.",
  "atk-abh03a4:7_0": "Yā pana tesaṁ tesaṁ samodhānamapekkhitvā tidaṇḍaṁ,",
  "atk-abh03a4:7_1": "aṭṭhapadaṁ,",
  "atk-abh03a4:7_2": "dhaññarāsi,",
  "atk-abh03a4:7_3": "puppharāsītiādikā paññāpanā,",
  "atk-abh03a4:7_4": "ayaṁ samodhānapaññatti nāma.",
  "atk-abh03a4:7_5": "Yā purimassa purimassa upanikkhipitvā dve, tīṇi,",
  "atk-abh03a4:7_6": "cattārītiādikā paññāpanā,",
  "atk-abh03a4:7_7": "ayaṁ upanikkhittapaññatti nāma.",
  "atk-abh03a4:7_8": "Yā taṁ taṁ dhammasabhāvaṁ apekkhitvā pathavī, tejo,",
  "atk-abh03a4:7_9": "kakkhaḷatā,",
  "atk-abh03a4:7_10": "uṇhatātiādikā paññāpanā,",
  "atk-abh03a4:7_11": "ayaṁ tajjāpaññatti nāma.",
  "atk-abh03a4:7_12": "Yā pana santativicchedābhāvaṁ apekkhitvā āsītiko,",
  "atk-abh03a4:7_13": "nāvutikotiādikā paññāpanā,",
  "atk-abh03a4:7_14": "ayaṁ santatipaññatti nāma.",
  "atk-abh03a4:7_15": "Etāsu pana tajjāpaññatti vijjamānapaññattiyeva.",
  "atk-abh03a4:7_16": "Sesā avijjamānapakkhañceva,",
  "atk-abh03a4:7_17": "avijjamānena avijjamānapakkhañca bhajanti.",
  "atk-abh03a4:8_0": "Aṭṭhakathāmuttakena ācariyanayeneva aparāpi cha paññattiyo –",
  "atk-abh03a4:8_1": "kiccapaññatti,",
  "atk-abh03a4:8_2": "saṇṭhānapaññatti,",
  "atk-abh03a4:8_3": "liṅgapaññatti,",
  "atk-abh03a4:8_4": "bhūmipaññatti,",
  "atk-abh03a4:8_5": "paccattapaññatti,",
  "atk-abh03a4:8_6": "asaṅkhatapaññattīti.",
  "atk-abh03a4:8_7": "Tattha bhāṇako,",
  "atk-abh03a4:8_8": "dhammakathikotiādikā kiccavasena paññāpanā kiccapaññatti nāma. Kiso, thūlo,",
  "atk-abh03a4:8_9": "parimaṇḍalo,",
  "atk-abh03a4:8_10": "caturassotiādikā saṇṭhānavasena paññāpanā saṇṭhānapaññatti nāma. Itthī,",
  "atk-abh03a4:8_11": "purisotiādikā liṅgavasena paññāpanā liṅgapaññati nāma.",
  "atk-abh03a4:8_12": "Kāmāvacarā,",
  "atk-abh03a4:8_13": "rūpāvacarā,",
  "atk-abh03a4:8_14": "arūpāvacarā, kosalakā,",
  "atk-abh03a4:8_15": "mādhurātiādikā bhūmivasena paññāpanā bhūmipaññatti nāma. Tisso , nāgo,",
  "atk-abh03a4:8_16": "sumanotiādikā paccattanāmakaraṇamattavasena paññāpanā paccattapaññatti nāma. Nirodho,",
  "atk-abh03a4:8_17": "nibbānantiādikā asaṅkhatadhammassa paññāpanā asaṅkhatapaññatti nāma.",
  "atk-abh03a4:8_18": "Tattha ekaccā bhūmipaññatti asaṅkhatapaññatti ca vijjamānapaññattiyeva,",
  "atk-abh03a4:8_19": "kiccapaññatti vijjamānena avijjamānapakkhaṁ bhajati.",
  "atk-abh03a4:8_20": "Sesā avijjamānapaññattiyo nāma.",
  "atk-abh03a4:9_0": "2.",
  "atk-abh03a4:9_1": "Idāni yāsaṁ paññattīnaṁ uddesavāre saṅkhepato sarūpadassanaṁ kataṁ,",
  "atk-abh03a4:9_2": "saṅkhepatoyeva tāva tāsaṁ vatthuṁ vibhajitvā dassanavasena tā dassetuṁ kittāvatātiādimāha.",
  "atk-abh03a4:9_3": "Tattha pucchāya tāva evamattho veditabbo –",
  "atk-abh03a4:9_4": "yā ayaṁ khandhānaṁ ‘khandhā’ti paññāpanā, dassanā, ṭhapanā,",
  "atk-abh03a4:9_5": "sā kittakena hotīti kathetukamyatāpucchā.",
  "atk-abh03a4:9_6": "Parato kittāvatā āyatanānantiādīsupi eseva nayo.",
  "atk-abh03a4:9_7": "Vissajjanepi evamattho veditabbo –",
  "atk-abh03a4:9_8": "yattakena paññāpanena saṅkhepato pañcakkhandhāti vā pabhedato ‘‘rūpakkhandho…pe…",
  "atk-abh03a4:9_9": "viññāṇakkhandho’’ti vā;",
  "atk-abh03a4:9_10": "tatrāpi rūpakkhandho kāmāvacaro,",
  "atk-abh03a4:9_11": "sesā catubhūmikāti vā evarūpaṁ paññāpanaṁ hoti;",
  "atk-abh03a4:9_12": "ettakena khandhānaṁ ‘khandhā’ti paññatti hoti.",
  "atk-abh03a4:10_0": "3.",
  "atk-abh03a4:10_1": "Tathā yattakena paññāpanena saṅkhepato dvādasāyatanānīti vā,",
  "atk-abh03a4:10_2": "pabhedato ‘‘cakkhāyatanaṁ…pe…",
  "atk-abh03a4:10_3": "dhammāyatana’’nti vā;",
  "atk-abh03a4:10_4": "tatrāpi dasāyatanā kāmāvacarā ,",
  "atk-abh03a4:10_5": "dvāyatanā catubhūmikāti vā,",
  "atk-abh03a4:10_6": "evarūpaṁ paññāpanaṁ hoti;",
  "atk-abh03a4:10_7": "ettakena āyatanānaṁ āyatanānīti paññatti hoti.",
  "atk-abh03a4:11_0": "4.",
  "atk-abh03a4:11_1": "Yattakena paññāpanena saṅkhepato aṭṭhārasa dhātuyoti vā ,",
  "atk-abh03a4:11_2": "pabhedato ‘‘cakkhudhātu…pe…",
  "atk-abh03a4:11_3": "manoviññāṇadhātū’’ti vā;",
  "atk-abh03a4:11_4": "tatrāpi soḷasa dhātuyo kāmāvacarā,",
  "atk-abh03a4:11_5": "dve dhātuyo catubhūmikāti vā evarūpaṁ paññāpanaṁ hoti;",
  "atk-abh03a4:11_6": "ettakena dhātūnaṁ dhātūti paññatti hoti.",
  "atk-abh03a4:12_0": "5.",
  "atk-abh03a4:12_1": "Yattakena paññāpanena saṅkhepato cattāri saccānīti vā,",
  "atk-abh03a4:12_2": "pabhedato ‘‘dukkhasaccaṁ…pe…",
  "atk-abh03a4:12_3": "nirodhasacca’’nti vā;",
  "atk-abh03a4:12_4": "tatrāpi dve saccā lokiyā,",
  "atk-abh03a4:12_5": "dve saccā lokuttarāti vā evarūpaṁ paññāpanaṁ hoti;",
  "atk-abh03a4:12_6": "ettakena saccānaṁ ‘saccānī’ti paññatti hoti.",
  "atk-abh03a4:13_0": "6.",
  "atk-abh03a4:13_1": "Yattakena paññāpanena saṅkhepato bāvīsatindriyānīti vā,",
  "atk-abh03a4:13_2": "pabhedato ‘‘cakkhundriyaṁ…pe…",
  "atk-abh03a4:13_3": "aññātāvindriya’’nti vā;",
  "atk-abh03a4:13_4": "tatrāpi dasindriyāni kāmāvacarāni,",
  "atk-abh03a4:13_5": "navindriyāni missakāni,",
  "atk-abh03a4:13_6": "tīṇi indriyāni lokuttarānīti vā evarūpaṁ paññāpanaṁ hoti;",
  "atk-abh03a4:13_7": "ettakena indriyānaṁ indriyānīti paññatti hoti.",
  "atk-abh03a4:13_8": "Ettāvatā saṅkhepato vatthuṁ vibhajitvā dassanavasena pañca paññattiyo dassitā honti.",
  "atk-abh03a4:14_0": "7.",
  "atk-abh03a4:14_1": "Idāni vitthārato vatthuṁ vibhajitvā dassanavasena puggalapaññattiṁ dassetuṁ samayavimutto asamayavimuttotiādimāha.",
  "atk-abh03a4:14_2": "Sammāsambuddhena hi tile visārayamānena viya,",
  "atk-abh03a4:14_3": "vāke hīrayamānena viya ca,",
  "atk-abh03a4:14_4": "heṭṭhā vibhaṅgappakaraṇe imāsaṁ pañcannaṁ paññattīnaṁ vatthubhūtā khandhādayo nippadesena kathitāti tena te idha ekadeseneva kathesi.",
  "atk-abh03a4:14_5": "Chaṭṭhā puggalapaññatti heṭṭhā akathitāva.",
  "atk-abh03a4:14_6": "Idhāpi uddesavāre ekadeseneva kathitā;",
  "atk-abh03a4:14_7": "tasmā taṁ vitthārato kathetukāmo samayavimutto asamayavimuttoti ekakato paṭṭhāya yāva dasakā mātikaṁ ṭhapesīti.",
  "atk-abh03a4:15_0": "Mātikāvaṇṇanā."
}