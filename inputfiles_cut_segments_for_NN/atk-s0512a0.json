{
  "atk-s0512a0:0_0": " Namo tassa bhagavato arahato sammāsambuddhassa",
  "atk-s0512a0:1_0": "Khuddakanikāye",
  "atk-s0512a0:2_0": "Cariyāpiṭaka-aṭṭhakathā",
  "atk-s0512a0:3_0": "Ganthārambhakathā",
  "atk-s0512a0:4_0": "Cariyā sabbalokassa, hitā yassa mahesino;",
  "atk-s0512a0:5_0": "Acinteyyānubhāvaṁ taṁ, vande lokagganāyakaṁ.",
  "atk-s0512a0:6_0": "Vijjācaraṇasampannā, yena nīyanti lokato;",
  "atk-s0512a0:7_0": "Vande tamuttamaṁ dhammaṁ, sammāsambuddhapūjitaṁ.",
  "atk-s0512a0:8_0": "Sīlādiguṇasampanno, ṭhito maggaphalesu yo;",
  "atk-s0512a0:9_0": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0512a0:10_0": "Vandanājanitaṁ puññaṁ, iti yaṁ ratanattaye;",
  "atk-s0512a0:11_0": "Hatantarāyo sabbattha, hutvāhaṁ tassa tejasā.",
  "atk-s0512a0:12_0": "Imasmiṁ bhaddakappasmiṁ, sambhatā yā sudukkarā;",
  "atk-s0512a0:13_0": "Ukkaṁsapāramippattā, dānapāramitādayo.",
  "atk-s0512a0:14_0": "Tāsaṁ sambodhicariyānaṁ, ānubhāvavibhāvanaṁ;",
  "atk-s0512a0:15_0": "Sakkesu nigrodhārāme, vasantena mahesinā.",
  "atk-s0512a0:16_0": "Yaṁ dhammasenāpatino, sabbasāvakaketuno;",
  "atk-s0512a0:17_0": "Lokanāthena cariyā-piṭakaṁ nāma desitaṁ.",
  "atk-s0512a0:18_0": "Yaṁ khuddakanikāyasmiṁ, saṅgāyiṁsu mahesayo;",
  "atk-s0512a0:19_0": "Dhammasaṅgāhakā satthu, hetusampattidīpanaṁ.",
  "atk-s0512a0:20_0": "Tassa sambodhisambhāra-vibhāganayayogato;",
  "atk-s0512a0:21_0": "Kiñcāpi dukkarā kātuṁ, atthasaṁvaṇṇanā mayā.",
  "atk-s0512a0:22_0": "Saha saṁvaṇṇanaṁ yasmā, dharate satthu sāsanaṁ;",
  "atk-s0512a0:23_0": "Pubbācariyasīhānaṁ, tiṭṭhateva vinicchayo.",
  "atk-s0512a0:24_0": "Tasmā taṁ avalambitvā, ogāhitvā ca sabbaso;",
  "atk-s0512a0:25_0": "Jātakānupanissāya, porāṇaṭṭhakathānayaṁ.",
  "atk-s0512a0:26_0": "Nissitaṁ vācanāmaggaṁ, suvisuddhamanākulaṁ;",
  "atk-s0512a0:27_0": "Mahāvihāravāsīnaṁ, nipuṇatthavinicchayaṁ.",
  "atk-s0512a0:28_0": "Nītaneyyatthabhedā ca, pāramī paridīpayaṁ;",
  "atk-s0512a0:29_0": "Karissāmi taṁ cariyā-piṭakassatthavaṇṇanaṁ.",
  "atk-s0512a0:30_0": "Iti ākaṅkhamānassa, saddhammassa ciraṭṭhitiṁ;",
  "atk-s0512a0:31_0": "Vibhajantassa tassatthaṁ, nisāmayatha sādhavoti.",
  "atk-s0512a0:32_0": "Tattha cariyāpiṭakanti kenaṭṭhena cariyāpiṭakaṁ?",
  "atk-s0512a0:32_1": "Atītāsu jātīsu satthu cariyānubhāvappakāsinī pariyattīti katvā,",
  "atk-s0512a0:32_2": "pariyattiattho hi ayaṁ piṭakasaddo,",
  "atk-s0512a0:32_3": "‘‘mā piṭakasampadānenā’’tiādīsu (a. ni.",
  "atk-s0512a0:32_4": "3.66) viya.",
  "atk-s0512a0:32_5": "Atha vā yasmā sā pariyatti tasseva satthu purimajātīsu cariyānaṁ ānubhāvappakāsanena bhājanabhūtā,",
  "atk-s0512a0:32_6": "tasmāpi ‘‘cariyāpiṭaka’’nti vuccati,",
  "atk-s0512a0:32_7": "bhājanatthopi hi piṭakasaddo niddiṭṭho ‘‘atha puriso āgaccheyya,",
  "atk-s0512a0:32_8": "kudālapiṭakaṁ ādāyā’’tiādīsu (ma. ni. 1.228; a. ni.",
  "atk-s0512a0:32_9": "3.70) viya.",
  "atk-s0512a0:32_10": "Taṁ panetaṁ cariyāpiṭakaṁ vinayapiṭakaṁ,",
  "atk-s0512a0:32_11": "suttantapiṭakaṁ,",
  "atk-s0512a0:32_12": "abhidhammapiṭakanti tīsu piṭakesu suttantapiṭakapariyāpannaṁ.",
  "atk-s0512a0:32_13": "Dīghanikāyo,",
  "atk-s0512a0:32_14": "majjhimanikāyo,",
  "atk-s0512a0:32_15": "saṁyuttanikāyo,",
  "atk-s0512a0:32_16": "aṅguttaranikāyo,",
  "atk-s0512a0:32_17": "khuddakanikāyoti pañcasu nikāyesu khuddakanikāyapariyāpannaṁ. Suttaṁ, geyyaṁ,",
  "atk-s0512a0:32_18": "veyyākaraṇaṁ, gāthā, udānaṁ,",
  "atk-s0512a0:32_19": "itivuttakaṁ, jātakaṁ,",
  "atk-s0512a0:32_20": "abbhutadhammaṁ,",
  "atk-s0512a0:32_21": "vedallanti navasu sāsanaṅgesu gāthāsaṅgahaṁ.",
  "atk-s0512a0:33_0": "‘‘Dvāsīti buddhato gaṇhiṁ, dvesahassāni bhikkhuto;",
  "atk-s0512a0:34_0": "Caturāsīti sahassāni, ye me dhammā pavattino’’ti. (theragā. 1027) –",
  "atk-s0512a0:35_0": "Evaṁ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṁ.",
  "atk-s0512a0:35_1": "Vaggato akittivaggo,",
  "atk-s0512a0:35_2": "hatthināgavaggo,",
  "atk-s0512a0:35_3": "yudhañjayavaggoti vaggattayasaṅgahaṁ.",
  "atk-s0512a0:35_4": "Cariyato akittivagge dasa,",
  "atk-s0512a0:35_5": "hatthināgavagge dasa,",
  "atk-s0512a0:35_6": "yudhañjayavagge pañcadasāti pañcatiṁsacariyāsaṅgahaṁ.",
  "atk-s0512a0:35_7": "Tīsu vaggesu akittivaggo ādi,",
  "atk-s0512a0:35_8": "cariyāsu akitticariyā. Tassāpi –",
  "atk-s0512a0:36_0": "‘‘Kappe ca satasahasse, caturo ca asaṅkhiye;",
  "atk-s0512a0:37_0": "Etthantare yaṁ caritaṁ, sabbaṁ taṁ bodhipācana’’nti. –",
  "atk-s0512a0:38_0": "Ayaṁ gāthā ādi. Tassa ito pabhuti anukkamena atthasaṁvaṇṇanā hoti.",
  "atk-s0512a0:39_0": "Ganthārambhakathā niṭṭhitā.",
  "atk-s0512a0:40_0": "Nidānakathā",
  "atk-s0512a0:41_0": "Sā panāyaṁ atthasaṁvaṇṇanā yasmā dūrenidānaṁ,",
  "atk-s0512a0:41_1": "avidūrenidānaṁ,",
  "atk-s0512a0:41_2": "santikenidānanti imāni tīṇi nidānāni dassetvā vuccamānā suṇantehi samudāgamato paṭṭhāya suṭṭhu viññātā nāma hoti.",
  "atk-s0512a0:41_3": "Tasmā tesaṁ nidānānaṁ ayaṁ vibhāgo veditabbo.",
  "atk-s0512a0:42_0": "Dīpaṅkaradasabalassa pādamūlasmiñhi katābhinīhārassa mahābodhisattassa yāva tusitabhavane nibbatti,",
  "atk-s0512a0:42_1": "tāva pavatto kathāmaggo dūrenidānaṁ nāma.",
  "atk-s0512a0:42_2": "Tusitabhavanato paṭṭhāya yāva bodhimaṇḍe sabbaññutaññāṇappatti,",
  "atk-s0512a0:42_3": "tāva pavatto kathāmaggo avidūrenidānaṁ nāma.",
  "atk-s0512a0:42_4": "Mahābodhimaṇḍato pana paṭṭhāya yāva paccuppannavatthu,",
  "atk-s0512a0:42_5": "tāva pavatto kathāmaggo santikenidānaṁ nāma.",
  "atk-s0512a0:42_6": "Imesu tīsu nidānesu yasmā dūrenidānaavidūrenidānāni sabbasādhāraṇāni,",
  "atk-s0512a0:42_7": "tasmā tāni jātakaṭṭhakathāyaṁ (jā. aṭṭha.",
  "atk-s0512a0:42_8": "1.dūrenidānakathā) vitthāritanayeneva vitthārato veditabbāni.",
  "atk-s0512a0:42_9": "Santikenidāne pana atthi visesoti tiṇṇampi nidānānaṁ ayamādito paṭṭhāya saṅkhepakathā.",
  "atk-s0512a0:43_0": "Dīpaṅkarassa bhagavato pādamūle katābhinīhāro bodhisattabhūto lokanātho attano abhinīhārānurūpaṁ samattiṁsapāramiyo pūretvā,",
  "atk-s0512a0:43_1": "sabbaññutaññāṇasambhāraṁ matthakaṁ pāpetvā,",
  "atk-s0512a0:43_2": "tusitabhavane nibbatto buddhabhāvāya uppattikālaṁ āgamayamāno,",
  "atk-s0512a0:43_3": "tattha yāvatāyukaṁ ṭhatvā tato cuto sakyarājakule paṭisandhiṁ gahetvā anantena parihārena mahantena sirisobhaggena",
  "atk-s0512a0:43_4": "vaḍḍhamāno anukkamena yobbanaṁ patvā ekūnatiṁse vayasmiṁ katamahābhinikkhamano,",
  "atk-s0512a0:43_5": "chabbassāni mahāpadhānaṁ padahitvā,",
  "atk-s0512a0:43_6": "vesākhapuṇṇamāyaṁ bodhirukkhamūle nisinno sūriye anatthaṅgamiteyeva mārabalaṁ vidhamitvā purimayāme pubbenivāsaṁ anussaritvā,",
  "atk-s0512a0:43_7": "majjhimayāme dibbacakkhuṁ visodhetvā,",
  "atk-s0512a0:43_8": "pacchimayāme diyaḍḍhakilesasahassaṁ khepetvā,",
  "atk-s0512a0:43_9": "anuttaraṁ sammāsambodhimabhisambujjhi.",
  "atk-s0512a0:44_0": "Tato tattheva sattasattāhe vītināmetvā,",
  "atk-s0512a0:44_1": "āsāḷhipuṇṇamāyaṁ bārāṇasiṁ gantvā isipatane migadāye aññāsikoṇḍaññappamukhā aṭṭhārasa brahmakoṭiyo dhammāmataṁ pāyento,",
  "atk-s0512a0:44_2": "dhammacakkaṁ (saṁ. ni. 5.1081; mahāva. 13 ādayo; paṭi. ma.",
  "atk-s0512a0:44_3": "2.30) pavattetvā,",
  "atk-s0512a0:44_4": "yasādike veneyye arahatte patiṭṭhāpetvā,",
  "atk-s0512a0:44_5": "te sabbeva saṭṭhi arahante lokānuggahāya vissajjetvā,",
  "atk-s0512a0:44_6": "uruvelaṁ gacchanto kappāsikavanasaṇḍe tiṁsa bhaddavaggiye sotāpattiphalādīsu patiṭṭhāpetvā,",
  "atk-s0512a0:44_7": "uruvelaṁ gantvā aḍḍhuḍḍhāni pāṭihāriyasahassāni dassetvā uruvelakassapādayo sahassajaṭilaparivāre tebhātikajaṭile vinetvā,",
  "atk-s0512a0:44_8": "tehi parivuto rājagahanagarūpacāre laṭṭhivanuyyāne nisinno bimbisārappamukhe dvādasanahute brāhmaṇagahapatike sāsane otāretvā,",
  "atk-s0512a0:44_9": "magadharājena kārite veḷuvanavihāre viharati.",
  "atk-s0512a0:45_0": "Athevaṁ bhagavati veḷuvane viharante sāriputtamoggallānesu aggasāvakaṭṭhāne ṭhapitesu sāvakasannipāte jāte,",
  "atk-s0512a0:45_1": "suddhodanamahārājā ‘‘putto kira me chabbassāni dukkarakārikaṁ caritvā paramābhisambodhiṁ patvā pavattitavaradhammacakko",
  "atk-s0512a0:45_2": "rājagahaṁ nissāya veḷuvane viharatī’’ti sutvā dasapurisasahassaparivāre,",
  "atk-s0512a0:45_3": "anukkamena dasa amacce pesesi ‘‘puttaṁ me idhānetvā dassethā’’ti.",
  "atk-s0512a0:45_4": "Tesu rājagahaṁ gantvā satthu dhammadesanāya arahatte patiṭṭhitesu kāḷudāyittherena rañño adhippāye ārocite",
  "atk-s0512a0:45_5": "bhagavā vīsatisahassakhīṇāsavaparivuto rājagahato nikkhamitvā saṭṭhiyojanaṁ kapilavatthuṁ dvīhi māsehi",
  "atk-s0512a0:45_6": "sampāpuṇi.",
  "atk-s0512a0:45_7": "Sakyarājāno ‘‘amhākaṁ ñātiseṭṭhaṁ passissāmā’’ti sannipatitvā nigrodhārāmaṁ bhagavato ca bhikkhusaṅghassa ca vasanayoggaṁ kāretvā,",
  "atk-s0512a0:45_8": "gandhapupphādihatthā paccuggamanaṁ katvā,",
  "atk-s0512a0:45_9": "satthāraṁ nigrodhārāmaṁ pavesesuṁ.",
  "atk-s0512a0:45_10": "Tatra bhagavā vīsatisahassakhīṇāsavaparivuto paññattavarabuddhāsane nisīdi.",
  "atk-s0512a0:45_11": "Sākiyā mānatthaddhā satthu paṇipātaṁ nākaṁsu.",
  "atk-s0512a0:45_12": "Bhagavā tesaṁ ajjhāsayaṁ oloketvā mānaṁ bhañjitvā te dhammadesanāya bhājane kātuṁ abhiññāpādakaṁ catutthajjhānaṁ",
  "atk-s0512a0:45_13": "samāpajjitvā vuṭṭhāya ākāsaṁ abbhuggantvā tesaṁ sīse pādapaṁsuṁ okiramāno viya,",
  "atk-s0512a0:45_14": "kaṇḍambarukkhamūle katapāṭihāriyasadisaṁ yamakapāṭihāriyaṁ akāsi.",
  "atk-s0512a0:45_15": "Rājā taṁ acchariyaṁ disvā ‘‘ayaṁ loke aggapuggalo’’ti vandi.",
  "atk-s0512a0:45_16": "Raññā pana vandite te ṭhātuṁ nāma na sakkonti,",
  "atk-s0512a0:45_17": "sabbepi sākiyā vandiṁsu.",
  "atk-s0512a0:46_0": "Tadā kira bhagavā yamakapāṭihāriyaṁ karonto lokavivaraṇapāṭihāriyampi akāsi –",
  "atk-s0512a0:46_1": "yasmiṁ vattamāne manussā manussaloke yathāṭhitā yathānisinnāva cātumahārājikato paṭṭhāya yāva akaniṭṭhabhavanā",
  "atk-s0512a0:46_2": "sabbe deve tattha tattha attano bhavane kīḷante dibbānubhāvena jotante mahatiṁ dibbasampattiṁ anubhavante",
  "atk-s0512a0:46_3": "santāni samāpattisukhāni anubhavante aññamaññaṁ dhammaṁ sākacchante ca buddhānubhāvena attano maṁsacakkhunāva passanti.",
  "atk-s0512a0:46_4": "Tathā heṭṭhāpathaviyaṁ aṭṭhasu mahānirayesu,",
  "atk-s0512a0:46_5": "soḷasasu ca ussadanirayesu,",
  "atk-s0512a0:46_6": "lokantaraniraye cāti tattha tattha mahādukkhaṁ anubhavamāne satte passanti.",
  "atk-s0512a0:46_7": "Dasasahassilokadhātuyaṁ devā mahaccadevānubhāvena tathāgataṁ upasaṅkamitvā acchariyabbhutacittajātā pañjalikā namassamānā payirupāsanti,",
  "atk-s0512a0:46_8": "buddhaguṇapaṭisaṁyuttā gāthāyo udāharantā thomenti apphoṭenti hasanti pītisomanassaṁ pavedenti.",
  "atk-s0512a0:46_9": "Yaṁ sandhāya vuttaṁ –",
  "atk-s0512a0:47_0": "‘‘Bhummā mahārājikā tāvatiṁsā, yāmā ca devā tusitā ca nimmitā;",
  "atk-s0512a0:48_0": "Paranimmitā yepi ca brahmakāyikā, ānanditā vipulamakaṁsu ghosa’’nti. (bu. vaṁ. 1.6)",
  "atk-s0512a0:49_0": "Tadā hi dasabalo ‘‘atulaṁ attano buddhabalaṁ dassessāmī’’ti mahākaruṇāya samussāhito ākāse dasasahassacakkavāḷasamāgame caṅkamaṁ māpetvā,",
  "atk-s0512a0:49_1": "dvādasayojanavitthate sabbaratanamaye caṅkame ṭhito yathāvuttaṁ devamanussanayanavihaṅgānaṁ ekanipātabhūtamacchariyaṁ",
  "atk-s0512a0:49_2": "anaññasādhāraṇaṁ buddhānaṁ samādhiñāṇānubhāvadīpanaṁ pāṭihāriyaṁ dassetvā,",
  "atk-s0512a0:49_3": "puna tasmiṁ caṅkame caṅkamanto veneyyānaṁ ajjhāsayānurūpaṁ acinteyyānubhāvāya anopamāya buddhalīḷāya dhammaṁ desesi.",
  "atk-s0512a0:49_4": "Tena vuttaṁ –",
  "atk-s0512a0:50_0": "‘‘Na hete jānanti sadevamānusā, buddho ayaṁ kīdisako naruttamo;",
  "atk-s0512a0:51_0": "Iddhibalaṁ paññābalañca kīdisaṁ, buddhabalaṁ lokahitassa kīdisaṁ.",
  "atk-s0512a0:52_0": "‘‘Na hete jānanti sadevamānusā, buddho ayaṁ edisako naruttamo;",
  "atk-s0512a0:53_0": "Iddhibalaṁ paññābalañca edisaṁ, buddhabalaṁ lokahitassa edisaṁ.",
  "atk-s0512a0:54_0": "‘‘Handāhaṁ dassayissāmi, buddhabalamanuttaraṁ;",
  "atk-s0512a0:55_0": "Caṅkamaṁ māpayissāmi, nabhe ratanamaṇḍita’’nti. (bu. vaṁ. 1.3-5);",
  "atk-s0512a0:56_0": "Evaṁ tathāgate attano buddhānubhāvadīpanaṁ pāṭihāriyaṁ dassetvā dhammaṁ desente āyasmā dhammasenāpati",
  "atk-s0512a0:56_1": "sāriputto rājagahe gijjhakūṭapabbate ṭhito dibbacakkhunā passitvā,",
  "atk-s0512a0:56_2": "tena buddhānubhāvasandassanena acchariyabbhutacittajāto ‘‘handāhaṁ bhiyyosomattāya buddhānubhāvaṁ lokassa",
  "atk-s0512a0:56_3": "pākaṭaṁ karissāmī’’ti sañjātaparivitakko attano parivārabhūtānaṁ pañcannaṁ bhikkhusatānaṁ tamatthaṁ ārocetvā",
  "atk-s0512a0:56_4": "iddhiyā ākāsena tāvadeva āgantvā saparivāro bhagavantaṁ upasaṅkamitvā pañcapatiṭṭhitena vanditvā dasanakhasamodhānasamujjalamañjaliṁ",
  "atk-s0512a0:56_5": "sirasi paggayha tathāgatassa mahābhinīhāraṁ pāramiparipūraṇañca pucchi.",
  "atk-s0512a0:56_6": "Bhagavā taṁ kāyasakkhiṁ katvā tattha sannipatitamanussānañceva dasasahassacakkavāḷadevabrahmānañca attano",
  "atk-s0512a0:56_7": "buddhānubhāvaṁ paridīpayanto buddhavaṁsaṁ desesi.",
  "atk-s0512a0:56_8": "Tena vuttaṁ –",
  "atk-s0512a0:57_0": "‘‘Sāriputto mahāpañño, samādhijjhānakovido;",
  "atk-s0512a0:58_0": "Paññāya pāramippatto, pucchati lokanāyakaṁ.",
  "atk-s0512a0:59_0": "‘‘Kīdiso te mahāvīra, abhinīhāro naruttama;",
  "atk-s0512a0:60_0": "Kamhi kāle tayā dhīra, patthitā bodhimuttamā.",
  "atk-s0512a0:61_0": "‘‘Dānaṁ sīlañca nekkhammaṁ, paññā vīriyañca kīdisaṁ;",
  "atk-s0512a0:62_0": "Khanti saccamadhiṭṭhānaṁ, mettupekkhā ca kīdisā.",
  "atk-s0512a0:63_0": "‘‘Dasa pāramī tayā dhīra, kīdisī lokanāyaka;",
  "atk-s0512a0:64_0": "Kathaṁ upapāramī puṇṇā, paramatthapāramī kathaṁ.",
  "atk-s0512a0:65_0": "‘‘Tassa puṭṭho viyākāsi, karavīkamadhuragiro;",
  "atk-s0512a0:66_0": "Nibbāpayanto hadayaṁ, hāsayanto sadevaka’’nti. (bu. vaṁ. 1.74-78);",
  "atk-s0512a0:67_0": "Evaṁ bhagavatā buddhavaṁse desite āyasmā dhammasenāpati ‘‘aho buddhānaṁ hetusampadā,",
  "atk-s0512a0:67_1": "aho samudāgamasampatti,",
  "atk-s0512a0:67_2": "aho mahābhinīhārasamijjhanā,",
  "atk-s0512a0:67_3": "dukkaraṁ vata bhagavatā kataṁ ettakaṁ kālaṁ evaṁ pāramiyo pūrentena,",
  "atk-s0512a0:67_4": "evaṁvidhassa bodhisambhārasambharaṇassa anucchavikameva cetaṁ phalaṁ,",
  "atk-s0512a0:67_5": "yadidaṁ sabbaññutā balesu ca vasībhāvo evaṁmahiddhikatā evaṁmahānubhāvatā’’ti buddhaguṇārammaṇaṁ ñāṇaṁ pesesi.",
  "atk-s0512a0:67_6": "So anaññasādhāraṇaṁ bhagavato sīlaṁ samādhi paññā vimutti vimuttiñāṇadassanaṁ hiriottappaṁ saddhāvīriyaṁ",
  "atk-s0512a0:67_7": "satisampajaññaṁ sīlavisuddhi diṭṭhivisuddhi samathavipassanā tīṇi kusalamūlāni tīṇi sucaritāni tayo sammāvitakkā",
  "atk-s0512a0:67_8": "tisso anavajjasaññāyo tisso dhātuyo cattāro satipaṭṭhānā cattāro sammappadhānā cattāro iddhipādā cattāro",
  "atk-s0512a0:67_9": "ariyamaggā cattāri ariyaphalāni catasso paṭisambhidā catuyoniparicchedakañāṇāni cattāro ariyavaṁsā cattāri",
  "atk-s0512a0:67_10": "vesārajjañāṇāni pañca padhāniyaṅgāni pañcaṅgiko sammāsamādhi pañcindriyāni pañca balāni pañca nissaraṇiyā",
  "atk-s0512a0:67_11": "dhātuyo pañca vimuttāyatanañāṇāni pañca vimuttiparipācanīyā dhammā cha sāraṇīyā dhammā cha anussatiṭṭhānāni",
  "atk-s0512a0:67_12": "cha gāravā cha nissaraṇiyā dhātuyo cha satatavihārā cha anuttariyāni cha nibbedhabhāgiyā saññā cha abhiññā",
  "atk-s0512a0:67_13": "cha asādhāraṇañāṇāni satta aparihāniyā dhammā satta ariyadhanāni satta bojjhaṅgā satta sappurisadhammā",
  "atk-s0512a0:67_14": "satta niddasavatthūni satta saññā satta dakkhiṇeyyapuggaladesanā satta khīṇāsavabaladesanā aṭṭha paññāpaṭilābhahetudesanā",
  "atk-s0512a0:67_15": "aṭṭha sammattāni aṭṭha lokadhammātikkamā aṭṭha ārambhavatthūni aṭṭha akkhaṇadesanā aṭṭha mahāpurisavitakkā",
  "atk-s0512a0:67_16": "aṭṭha abhibhāyatanadesanā aṭṭha vimokkhā nava yonisomanasikāramūlakā dhammā nava pārisuddhipadhāniyaṅgāni",
  "atk-s0512a0:67_17": "nava sattāvāsadesanā nava āghātappaṭivinayā nava paññā nava nānattadesanā nava anupubbavihārā dasa nāthakaraṇā",
  "atk-s0512a0:67_18": "dhammā dasa kasiṇāyatanāni dasa kusalakammapathā dasa sammattāni dasa ariyavāsā dasa asekkhā dhammā dasa",
  "atk-s0512a0:67_19": "ratanāni dasa tathāgatabalāni ekādasa mettānisaṁsā dvādasa dhammacakkākārā terasa dhutaṅgaguṇā cuddasa",
  "atk-s0512a0:67_20": "buddhañāṇāni pañcadasa vimuttiparipācanīyā dhammā soḷasavidhā ānāpānassatī soḷasa aparampariyā dhammā",
  "atk-s0512a0:67_21": "aṭṭhārasa buddhadhammā ekūnavīsati paccavekkhaṇañāṇāni catucattālīsa ñāṇavatthūni paññāsa udayabbayañāṇāni",
  "atk-s0512a0:67_22": "paropaṇṇāsa kusaladhammā sattasattati ñāṇavatthūni catuvīsatikoṭisatasahassasamāpattisañcāritamahāvajirañāṇaṁ",
  "atk-s0512a0:67_23": "anantanayasamantapaṭṭhānapavicayapaccavekkhaṇadesanāñāṇāni tathā anantāsu lokadhātūsu anantānaṁ sattānaṁ",
  "atk-s0512a0:67_24": "āsayādivibhāvanañāṇāni cāti evamādike acinteyyānubhāve buddhaguṇe dhammanvayato anugacchanto anussaranto",
  "atk-s0512a0:67_25": "neva antaṁ,",
  "atk-s0512a0:67_26": "na pamāṇaṁ passi.",
  "atk-s0512a0:67_27": "Thero hi attanopi nāma guṇānaṁ antaṁ vā pamāṇaṁ vā āvajjento na passati,",
  "atk-s0512a0:67_28": "so bhagavato guṇānaṁ pamāṇaṁ kiṁ passissati?",
  "atk-s0512a0:67_29": "Yassa yassa hi paññā mahatī ñāṇaṁ visadaṁ,",
  "atk-s0512a0:67_30": "so so buddhaguṇe mahantato saddahati,",
  "atk-s0512a0:67_31": "iti thero bhagavato guṇānaṁ pamāṇaṁ vā paricchedaṁ vā apassanto ‘‘mādisassa nāma sāvakapāramiñāṇe ṭhitassa buddhaguṇā ñāṇena paricchindituṁ na sakkā,",
  "atk-s0512a0:67_32": "pageva itaresaṁ.",
  "atk-s0512a0:67_33": "Aho acinteyyā aparimeyyabhedā mahānubhāvā sabbaññuguṇā,",
  "atk-s0512a0:67_34": "kevalaṁ panete ekassa buddhañāṇasseva sabbaso gocarā, nāññesaṁ.",
  "atk-s0512a0:67_35": "Kathetuṁ pana sammāsambuddhehipi vitthārato na sakkāyevā’’ti niṭṭhamagamāsi.",
  "atk-s0512a0:67_36": "Vuttañhetaṁ –",
  "atk-s0512a0:68_0": "‘‘Buddhopi buddhassa bhaṇeyya vaṇṇaṁ, kappampi ce aññamabhāsamāno;",
  "atk-s0512a0:69_0": "Khīyetha kappo ciradīghamantare,",
  "atk-s0512a0:69_1": "vaṇṇo na khīyetha tathāgatassā’’ti. (dī. ni. aṭṭha. 1.304; 3.141; udā. aṭṭha. 53);",
  "atk-s0512a0:70_0": "Evaṁ buddhānaṁ guṇamahantataṁ nissāya uppannabalavapītisomanasso puna cintesi –",
  "atk-s0512a0:70_1": "‘‘evarūpānaṁ nāma buddhaguṇānaṁ hetubhūtā buddhakārakā dhammā pāramiyo aho mahānubhāvā.",
  "atk-s0512a0:70_2": "Katamāsu nu kho jātīsu pāramitā paripācitā,",
  "atk-s0512a0:70_3": "kathaṁ vā paripākaṁ gatā,",
  "atk-s0512a0:70_4": "handāhaṁ imamatthaṁ pucchanto evampi samudāgamato paṭṭhāya buddhānubhāvaṁ imassa sadevakassa lokassa pākaṭataraṁ karissāmī’’ti.",
  "atk-s0512a0:70_5": "So evaṁ cintetvā bhagavantaṁ imaṁ pañhaṁ apucchi –",
  "atk-s0512a0:70_6": "‘‘katamāsu nu kho, bhante ,",
  "atk-s0512a0:70_7": "jātīsu ime buddhakārakā dhammā paripācitā,",
  "atk-s0512a0:70_8": "kathaṁ vā paripākaṁ gatā’’ti?",
  "atk-s0512a0:70_9": "Athassa bhagavā tasmiṁ ratanacaṅkame tisandhipallaṅkaṁ ābhujitvā yugandharapabbate bālasūriyo viya virocamāno nisinno ‘‘sāriputta,",
  "atk-s0512a0:70_10": "mayhaṁ buddhakārakā dhammā samādānato paṭṭhāya nirantaraṁ sakkaccakāritāya vīriyūpatthambhena ca sabbesu",
  "atk-s0512a0:70_11": "kappesu bhavato bhavaṁ jātito jātiṁ paripaccantāyeva ahesuṁ,",
  "atk-s0512a0:70_12": "imasmiṁ pana bhaddakappe imāsu jātīsu te paripakkā jātā’’ti dassento ‘‘kappe ca satasahasse’’tiādinā",
  "atk-s0512a0:70_13": "cariyāpiṭakaṁ buddhāpadāniyanti dutiyābhidhānaṁ dhammapariyāyaṁ abhāsi.",
  "atk-s0512a0:70_14": "Apare pana ‘‘ratanacaṅkame caṅkamanto devātidevo devabrahmādīhi pūjiyamāno nigrodhārāme otaritvā vīsatisahassakhīṇāsavaparivuto",
  "atk-s0512a0:70_15": "paññattavarabuddhāsane nisinno bhagavā vuttanayeneva āyasmatā sāriputtena pucchito cariyāpiṭakaṁ desesī’’ti vadanti.",
  "atk-s0512a0:70_16": "Ettāvatā dūrenidānaavidūrenidānāni saṅkhepato dassetvā cariyāpiṭakassa santikenidānaṁ vitthārato niddiṭṭhanti veditabbaṁ.",
  "atk-s0512a0:70_17": "Dūrenidānaṁ pana asaṅkhyeyyavibhāvanāyaṁ āvi bhavissatīti.",
  "atk-s0512a0:71_0": "1.",
  "atk-s0512a0:71_1": "Idāni ‘‘kappe ca satasahasse’’tiādinayappavattāya cariyāpiṭakapāḷiyā atthasaṁvaṇṇanā hoti.",
  "atk-s0512a0:71_2": "Tatrāyaṁ kappa-saddo saupasaggo anupasaggo ca vitakkavidhānapaṭibhāgapaññattikālaparamāyusamaṇavohārasamantabhāvābhisaddahana-",
  "atk-s0512a0:71_3": "chedanaviniyogavinayakiriyālesantarakappataṇhādiṭṭhiasaṅkhyeyyakappamahākappādīsu dissati.",
  "atk-s0512a0:71_4": "Tathā hesa ‘‘nekkhammasaṅkappo abyāpādasaṅkappo’’tiādīsu (ma. ni.",
  "atk-s0512a0:71_5": "3.137) vitakke āgato.",
  "atk-s0512a0:71_6": "‘‘Cīvare vikappaṁ āpajjeyyā’’tiādīsu (pārā.",
  "atk-s0512a0:71_7": "642) vidhāne,",
  "atk-s0512a0:71_8": "adhikavidhānaṁ āpajjeyyāti attho.",
  "atk-s0512a0:71_9": "‘‘Satthukappena vata kira, bho,",
  "atk-s0512a0:71_10": "sāvakena saddhiṁ mantayamānā na jānimhā’’tiādīsu (ma. ni.",
  "atk-s0512a0:71_11": "1.260) paṭibhāge.",
  "atk-s0512a0:71_12": "Satthusadisenāti ayañhi tattha attho.",
  "atk-s0512a0:71_13": "‘‘Idhāyasmā,",
  "atk-s0512a0:71_14": "kappo’’tiādīsu (su. ni.",
  "atk-s0512a0:71_15": "1098) paññattiyaṁ.",
  "atk-s0512a0:71_16": "‘‘Yena sudaṁ niccakappaṁ viharāmī’’tiādīsu (ma. ni.",
  "atk-s0512a0:71_17": "1.387) kāle.",
  "atk-s0512a0:71_18": "‘‘Ākaṅkhamāno, ānanda,",
  "atk-s0512a0:71_19": "tathāgato kappaṁ vā tiṭṭheyya kappāvasesaṁ vā’’tiādīsu (dī. ni. 2.178; udā.",
  "atk-s0512a0:71_20": "51) paramāyumhi.",
  "atk-s0512a0:71_21": "Āyukappo hi idha kappoti adhippeto.",
  "atk-s0512a0:71_22": "‘‘Anujānāmi,",
  "atk-s0512a0:71_23": "bhikkhave,",
  "atk-s0512a0:71_24": "pañcahi samaṇakappehi phalaṁ paribhuñjitu’’ntiādīsu (cūḷava.",
  "atk-s0512a0:71_25": "250) samaṇavohāre.",
  "atk-s0512a0:71_26": "‘‘Kevalakappaṁ jetavanaṁ obhāsetvā’’tiādīsu (khu. pā. 5.1; su. ni.",
  "atk-s0512a0:71_27": "maṅgalasutta) samantabhāve.",
  "atk-s0512a0:71_28": "‘‘Saddhā saddahanā okappanā abhippasādo’’tiādīsu (dha. sa.",
  "atk-s0512a0:71_29": "12) abhisaddahane,",
  "atk-s0512a0:71_30": "saddhāyanti attho.",
  "atk-s0512a0:71_31": "‘‘Alaṅkato kappitakesamassū’’tiādīsu (vi. va. 1094; jā.",
  "atk-s0512a0:71_32": "2.22.1368) chedane.",
  "atk-s0512a0:71_33": "‘‘Evameva ito dinnaṁ,",
  "atk-s0512a0:71_34": "petānaṁ upakappatī’’tiādīsu (khu. pā. 7.7; pe. va.",
  "atk-s0512a0:71_35": "20) viniyoge.",
  "atk-s0512a0:71_36": "‘‘Kappakatena akappakataṁ saṁsibbitaṁ hotī’’tiādīsu (pāci.",
  "atk-s0512a0:71_37": "371) vinayakiriyāyaṁ.",
  "atk-s0512a0:71_38": "‘‘Atthi kappo nipajjituṁ,",
  "atk-s0512a0:71_39": "handāhaṁ nipajjāmī’’tiādīsu lese.",
  "atk-s0512a0:71_40": "‘‘Āpāyiko nerayiko kappaṭṭho saṅghabhedako…pe…",
  "atk-s0512a0:71_41": "kappaṁ nirayamhi paccatī’’ti (itivu. 18; cūḷava. 354; kathā. 657,",
  "atk-s0512a0:71_42": "862) ca ādīsu antarakappe.",
  "atk-s0512a0:72_0": "‘‘Na kappayanti na purekkharonti, dhammāpi tesaṁ na paṭicchitāse;",
  "atk-s0512a0:73_0": "Na brāhmaṇo sīlavatena neyyo, pāraṅgato na pacceti tādī’’ti. –",
  "atk-s0512a0:74_0": "Ādīsu (su. ni.",
  "atk-s0512a0:74_1": "809) taṇhādiṭṭhīsu.",
  "atk-s0512a0:74_2": "Tathā hi vuttaṁ niddese ‘‘kappāti uddānato dve kappā taṇhākappo diṭṭhikappo’’ti (mahāni. 28).",
  "atk-s0512a0:74_3": "‘‘Anekepi saṁvaṭṭakappe anekepi vivaṭṭakappe’’tiādīsu (dī. ni. 1.244; ma. ni.",
  "atk-s0512a0:74_4": "1.68) asaṅkhyeyyakappe.",
  "atk-s0512a0:74_5": "‘‘Cattārimāni,",
  "atk-s0512a0:74_6": "bhikkhave,",
  "atk-s0512a0:74_7": "kappassa asaṅkhyeyyānī’’tiādīsu (a. ni.",
  "atk-s0512a0:74_8": "4.156) mahākappe.",
  "atk-s0512a0:74_9": "Idhāpi mahākappeyeva daṭṭhabbo (dī. ni. aṭṭha. 1.29; 3.275; saṁ. ni. aṭṭha. 1.1.1; a. ni. aṭṭha. 2.3.128; khu. pā. aṭṭha.",
  "atk-s0512a0:74_10": "5.evamiccādipāṭhavaṇṇanā).",
  "atk-s0512a0:75_0": "Tatrāyaṁ padasiddhi –",
  "atk-s0512a0:75_1": "kappīyatīti kappo,",
  "atk-s0512a0:75_2": "ettakāni vassānīti vā ettakāni vassasatānīti vā ettakāni vassasahassānīti vā ettakāni vassasatasahassānīti",
  "atk-s0512a0:75_3": "vā saṁvaccharavasena gaṇetuṁ asakkuṇeyyattā kevalaṁ sāsaparāsiupamādīhi kappetabbo parikappetabbaparimāṇoti attho.",
  "atk-s0512a0:75_4": "Vuttañhetaṁ –",
  "atk-s0512a0:76_0": "‘‘Kīva dīgho nu kho, bhante, kappoti?",
  "atk-s0512a0:76_1": "Dīgho kho, bhikkhu, kappo,",
  "atk-s0512a0:76_2": "so na sukaro saṅkhātuṁ ‘ettakāni vassānī’ti vā ‘ettakāni vassasatānī’ti vā ‘ettakāni vassasahassānī’ti vā ‘ettakāni vassasatasahassānī’ti vā.",
  "atk-s0512a0:76_3": "Sakkā pana, bhante,",
  "atk-s0512a0:76_4": "upamaṁ kātunti? ‘Sakkā,",
  "atk-s0512a0:76_5": "bhikkhū’ti bhagavā avoca.",
  "atk-s0512a0:76_6": "Seyyathāpi, bhikkhu,",
  "atk-s0512a0:76_7": "yojanaṁ āyāmena yojanaṁ vitthārena yojanaṁ ubbedhena mahāsāsaparāsi.",
  "atk-s0512a0:76_8": "Tato vassasatassa vassasahassassa accayena ekamekaṁ sāsapaṁ uddhareyya,",
  "atk-s0512a0:76_9": "khippataraṁ kho so, bhikkhu,",
  "atk-s0512a0:76_10": "mahāsāsaparāsi iminā upakkamena parikkhayaṁ pariyādānaṁ gaccheyya,",
  "atk-s0512a0:76_11": "na tveva kappo,",
  "atk-s0512a0:76_12": "evaṁ dīgho kho, bhikkhu,",
  "atk-s0512a0:76_13": "kappo’’ti (saṁ. ni. 2.128).",
  "atk-s0512a0:77_0": "Svāyaṁ mahākappo saṁvaṭṭādivasena catuasaṅkhyeyyakappasaṅgaho. Vuttampi cetaṁ –",
  "atk-s0512a0:78_0": "‘‘Cattārimāni,",
  "atk-s0512a0:78_1": "bhikkhave,",
  "atk-s0512a0:78_2": "kappassa asaṅkhyeyyāni.",
  "atk-s0512a0:78_3": "Katamāni cattāri? Saṁvaṭṭo,",
  "atk-s0512a0:78_4": "saṁvaṭṭaṭṭhāyī, vivaṭṭo,",
  "atk-s0512a0:78_5": "vivaṭṭaṭṭhāyī’’ti (a. ni. 4.156).",
  "atk-s0512a0:79_0": "Tattha tayo saṁvaṭṭā –",
  "atk-s0512a0:79_1": "tejosaṁvaṭṭo,",
  "atk-s0512a0:79_2": "āposaṁvaṭṭo,",
  "atk-s0512a0:79_3": "vāyosaṁvaṭṭoti.",
  "atk-s0512a0:79_4": "Tisso saṁvaṭṭasīmā –",
  "atk-s0512a0:79_5": "ābhassarā,",
  "atk-s0512a0:79_6": "subhakiṇhā,",
  "atk-s0512a0:79_7": "vehapphalāti.",
  "atk-s0512a0:79_8": "Yadā hi kappo tejena saṁvaṭṭati,",
  "atk-s0512a0:79_9": "ābhassarato heṭṭhā agginā ḍayhati.",
  "atk-s0512a0:79_10": "Yadā āpena saṁvaṭṭati,",
  "atk-s0512a0:79_11": "subhakiṇhato heṭṭhā udakena vilīyati.",
  "atk-s0512a0:79_12": "Yadā vāyunā saṁvaṭṭati,",
  "atk-s0512a0:79_13": "vehapphalato heṭṭhā vātena viddhaṁsati.",
  "atk-s0512a0:79_14": "Vitthārato pana koṭisatasahassacakkavāḷaṁ vinassati,",
  "atk-s0512a0:79_15": "yaṁ buddhānaṁ āṇākkhettanti vuccati.",
  "atk-s0512a0:79_16": "Tesu tīsu saṁvaṭṭesu yathākkamaṁ kappavināsakamahāmeghato yāva jālāya vā udakassa vā vātassa vā upacchedo idaṁ ekaṁ asaṅkhyeyyaṁ saṁvaṭṭo nāma.",
  "atk-s0512a0:79_17": "Kappavināsakajālādipacchedato yāva koṭisatasahassacakkavāḷaparipūrako sampattimahāmegho uṭṭhahati,",
  "atk-s0512a0:79_18": "idaṁ dutiyaṁ asaṅkhyeyyaṁ saṁvaṭṭaṭṭhāyī nāma.",
  "atk-s0512a0:80_0": "Sampattimahāmeghato yāva candimasūriyapātubhāvo,",
  "atk-s0512a0:80_1": "idaṁ tatiyaṁ asaṅkhyeyyaṁ vivaṭṭo nāma.",
  "atk-s0512a0:80_2": "Candimasūriyapātubhāvato yāva puna kappavināsakamahāmegho,",
  "atk-s0512a0:80_3": "idaṁ catutthaṁ asaṅkhyeyyaṁ vivaṭṭaṭṭhāyī nāma.",
  "atk-s0512a0:80_4": "Imesu catusaṭṭhiantarakappasaṅgahaṁ vivaṭṭaṭṭhāyī.",
  "atk-s0512a0:80_5": "Tena samānakālaparicchedā vivaṭṭādayo veditabbā.",
  "atk-s0512a0:80_6": "‘‘Vīsatiantarakappasaṅgaha’’nti eke.",
  "atk-s0512a0:80_7": "Iti imāni cattāri asaṅkhyeyyāni eko mahākappo hoti.",
  "atk-s0512a0:80_8": "Tena vuttaṁ ‘‘svāyaṁ mahākappo saṁvaṭṭādivasena catuasaṅkhyeyyakappasaṅgaho’’ti.",
  "atk-s0512a0:81_0": "Kappeti ca accantasaṁyogavasena upayogabahuvacanaṁ.",
  "atk-s0512a0:81_1": "Satasahasseti kappasaddasambandhena cāyaṁ pulliṅganiddeso,",
  "atk-s0512a0:81_2": "idhāpi accantasaṁyogavaseneva bahuvacanaṁ.",
  "atk-s0512a0:81_3": "Samānādhikaraṇañhetaṁ padadvayaṁ.",
  "atk-s0512a0:81_4": "Caturo ca asaṅkhiyeti etthāpi eseva nayo.",
  "atk-s0512a0:81_5": "Kassa pana asaṅkhiyeti aññassa avuttattā kappassa ca vuttattā pakaraṇato kappānanti ayamattho viññāyateva.",
  "atk-s0512a0:81_6": "Na hi vuttaṁ vajjetvā avuttassa kassaci gahaṇaṁ yuttanti.",
  "atk-s0512a0:81_7": "Ca-saddo sampiṇḍanattho,",
  "atk-s0512a0:81_8": "mahākappānaṁ caturo asaṅkhyeyye satasahasse ca mahākappeti ayañhettha attho.",
  "atk-s0512a0:81_9": "Asaṅkhiyeti ettha saṅkhātuṁ na sakkāti asaṅkhiyā,",
  "atk-s0512a0:81_10": "gaṇanaṁ atikkantāti attho.",
  "atk-s0512a0:81_11": "‘‘Asaṅkhyeyyanti eko gaṇanaviseso’’ti eke.",
  "atk-s0512a0:81_12": "Te hi ekato paṭṭhāya mahābalakkhapariyosānāni ekūnasaṭṭhiṭṭhānāni vajjetvā dasamahābalakkhāni asaṅkhyeyyaṁ nāma,",
  "atk-s0512a0:81_13": "saṭṭhimaṭṭhānantaranti vadanti.",
  "atk-s0512a0:81_14": "Taṁ na yujjati,",
  "atk-s0512a0:81_15": "saṅkhyāṭhānantaraṁ nāma gaṇanaviseso,",
  "atk-s0512a0:81_16": "tassa asaṅkhyeyyabhāvābhāvato ekaṁ ṭhānantaraṁ asaṅkhyeyyañcāti viruddhametaṁ.",
  "atk-s0512a0:81_17": "Nanu ca asaṅkhyabhāvena asaṅkhyeyyattepi tassa catubbidhabhāvo na yujjatīti?",
  "atk-s0512a0:81_18": "No na yujjati.",
  "atk-s0512a0:81_19": "Catūsu ṭhānesu asaṅkhyeyyabhāvassa icchitattā.",
  "atk-s0512a0:81_20": "Tatrāyamādito paṭṭhāya vibhāvanā –",
  "atk-s0512a0:82_0": "Atīte kira ekasmiṁ kappe taṇhaṅkaro medhaṅkaro saraṇaṅkaro dīpaṅkaroti cattāro sammāsambuddhā anukkamena loke uppajjiṁsu.",
  "atk-s0512a0:82_1": "Tesu dīpaṅkarassa bhagavato kāle amaravatī nāma nagaraṁ ahosi.",
  "atk-s0512a0:82_2": "Tattha sumedho nāma brāhmaṇo paṭivasati ubhato sujāto mātito ca pitito ca,",
  "atk-s0512a0:82_3": "saṁsuddhagahaṇiko yāva sattamā kulaparivaṭṭā akkhitto anupakkuṭṭho jātivādena,",
  "atk-s0512a0:82_4": "abhirūpo dassanīyo pāsādiko paramāya vaṇṇapokkharatāya samannāgato.",
  "atk-s0512a0:82_5": "So aññaṁ kammaṁ akatvā brāhmaṇasippameva uggaṇhi.",
  "atk-s0512a0:82_6": "Tassa daharakāleyeva mātāpitaro kālamakaṁsu.",
  "atk-s0512a0:82_7": "Athassa rāsivaḍḍhako amacco āyapotthakaṁ āharitvā suvaṇṇarajatamaṇimuttādibharite sāragabbhe vivaritvā ‘‘ettakaṁ te, kumāra,",
  "atk-s0512a0:82_8": "mātusantakaṁ,",
  "atk-s0512a0:82_9": "ettakaṁ te pitusantakaṁ,",
  "atk-s0512a0:82_10": "ettakaṁ te ayyakapayyakāna’’nti yāva sattamā kulaparivaṭṭā dhanaṁ ācikkhitvā ‘‘etaṁ dhanaṁ paṭipajjāhī’’ti āha.",
  "atk-s0512a0:82_11": "Sumedhapaṇḍito cintesi –",
  "atk-s0512a0:82_12": "‘‘imaṁ evaṁ bahuṁ dhanaṁ saṁharitvā mayhaṁ mātāpitādayo paralokaṁ gacchantā ekakahāpaṇampi gahetvā na gatā,",
  "atk-s0512a0:82_13": "mayā pana gahetvā gamanakāraṇaṁ kātuṁ vaṭṭatī’’ti.",
  "atk-s0512a0:82_14": "So rañño ārocetvā nagare bheriṁ carāpetvā mahājanassa dānaṁ datvā himavantappadesaṁ gantvā tāpasapabbajjaṁ",
  "atk-s0512a0:82_15": "pabbajitvā sattāheneva aṭṭha samāpattiyo pañca ca abhiññāyo nibbattetvā samāpattivihārehi viharati.",
  "atk-s0512a0:83_0": "Tasmiñca kāle dīpaṅkaradasabalo paramābhisambodhiṁ patvā pavattitavaradhammacakko catūhi khīṇāsavasatasahassehi",
  "atk-s0512a0:83_1": "parivuto anupubbena cārikaṁ caramāno rammavatīnagaraṁ nāma patvā tassa avidūre sudassanamahāvihāre paṭivasati.",
  "atk-s0512a0:83_2": "Rammavatīnagaravāsino ‘‘satthā kira amhākaṁ nagaraṁ patvā sudassanamahāvihāre paṭivasatī’’ti sutvā gandhamālādihatthā",
  "atk-s0512a0:83_3": "satthāraṁ upasaṅkamitvā vanditvā gandhamālādīhi pūjetvā ekamantaṁ nisinnā dhammadesanaṁ sutvā svātanāya",
  "atk-s0512a0:83_4": "nimantetvā uṭṭhāyāsanā pakkamiṁsu.",
  "atk-s0512a0:83_5": "Te punadivase mahādānaṁ sajjetvā nagaraṁ alaṅkaritvā dasabalassa āgamanamaggaṁ haṭṭhatuṭṭhā sodhenti.",
  "atk-s0512a0:84_0": "Tasmiñca kāle sumedhatāpaso ākāsena gacchanto te haṭṭhatuṭṭhe manusse disvā ‘‘ambho,",
  "atk-s0512a0:84_1": "kassa tumhe imaṁ maggaṁ sodhethā’’ti pucchi?",
  "atk-s0512a0:84_2": "Tehi ‘‘sammāsambuddhassa āgamanamaggaṁ sodhemā’’ti vutte atītesu buddhesu katādhikārattā ‘‘buddho’’ti",
  "atk-s0512a0:84_3": "vacanaṁ sutvā uppannapītisomanasso tāvadeva ākāsato oruyha ‘‘mayhampi okāsaṁ detha,",
  "atk-s0512a0:84_4": "ahampi sodhessāmī’’ti tehi dassitaṁ okāsaṁ ‘‘kiñcāpi ahaṁ imaṁ iddhiyā sattaratanavicittaṁ katvā alaṅkarituṁ pahomi,",
  "atk-s0512a0:84_5": "ajja pana mayā kāyaveyyāvaccaṁ kātuṁ vaṭṭati,",
  "atk-s0512a0:84_6": "kāyārahaṁ puññaṁ gaṇhissāmī’’ti cintetvā tiṇakacavarādayo nīharitvā paṁsuṁ āharitvā samaṁ karonto sodheti.",
  "atk-s0512a0:84_7": "Aniṭṭhiteyeva pana tassa padesassa sodhane dīpaṅkaro bhagavā mahānubhāvānaṁ chaḷabhiññānaṁ khīṇāsavānaṁ",
  "atk-s0512a0:84_8": "catūhi satasahassehi parivuto taṁ maggaṁ paṭipajji.",
  "atk-s0512a0:84_9": "Sumedhapaṇḍito ‘‘sammāsambuddho buddhasāvakā ca mā cikkhallaṁ akkamantū’’ti attano vākacīrañca cammakhaṇḍañca",
  "atk-s0512a0:84_10": "jaṭākalāpañca pasāretvā sayañca yena bhagavā tena sīsaṁ katvā avakujjo nipajji.",
  "atk-s0512a0:84_11": "Evañca cintesi –",
  "atk-s0512a0:84_12": "‘‘sacāhaṁ icchissāmi,",
  "atk-s0512a0:84_13": "imassa bhagavato sāvako hutvā ajjeva kilese ghātessāmi.",
  "atk-s0512a0:84_14": "Kiṁ mayhaṁ ekakeneva saṁsāramahoghato nittharaṇena?",
  "atk-s0512a0:84_15": "Yaṁnūnāhampi evarūpo sammāsambuddho hutvā sadevakaṁ lokaṁ saṁsāramahaṇṇavato tāreyya’’nti.",
  "atk-s0512a0:84_16": "Iti so aṭṭhaṅgasamannāgatamahābhinīhāravasena cittaṁ paṇidhesi.",
  "atk-s0512a0:84_17": "Atha bhagavā āgantvā tassa ussīsake ṭhatvā cittācāraṁ samijjhanabhāvañcassa ñatvā ‘‘ayaṁ ito kappasatasahassādhikānaṁ",
  "atk-s0512a0:84_18": "catunnaṁ asaṅkhyeyyānaṁ matthake gotamo nāma sammāsambuddho bhavissatī’’ti sabbaṁ imaṁ bhagavato pavattiṁ",
  "atk-s0512a0:84_19": "byākaritvā pakkāmi.",
  "atk-s0512a0:85_0": "Tato aparepi koṇḍaññabhagavantaṁ ādiṁ katvā anukkamena uppannā yāva kassapadasabalapariyosānā sammāsambuddhā",
  "atk-s0512a0:85_1": "mahāsattaṁ ‘‘buddho bhavissatī’’ti byākariṁsu.",
  "atk-s0512a0:85_2": "Iti amhākaṁ bodhisattassa pāramiyo pūrentasseva catuvīsati sammāsambuddhā uppannā.",
  "atk-s0512a0:85_3": "Yasmiṁ pana kappe dīpaṅkaradasabalo udapādi,",
  "atk-s0512a0:85_4": "tasmiṁ aññepi tayo buddhā ahesuṁ.",
  "atk-s0512a0:85_5": "Tesaṁ santike bodhisattassa byākaraṇaṁ nāhosi,",
  "atk-s0512a0:85_6": "tasmā te idha na gahitā.",
  "atk-s0512a0:85_7": "Porāṇaṭṭhakathāyaṁ pana tamhā kappā paṭṭhāya sabbabuddhe dassetuṁ idaṁ vuttaṁ –",
  "atk-s0512a0:86_0": "‘‘Taṇhaṅkaro medhaṅkaro, athopi saraṇaṅkaro;",
  "atk-s0512a0:87_0": "Dīpaṅkaro ca sambuddho, koṇḍañño dvipaduttamo.",
  "atk-s0512a0:88_0": "‘‘Maṅgalo ca sumano ca, revato sobhito muni;",
  "atk-s0512a0:89_0": "Anomadassī padumo, nārado padumuttaro.",
  "atk-s0512a0:90_0": "‘‘Sumedho ca sujāto ca, piyadassī mahāyaso;",
  "atk-s0512a0:91_0": "Atthadassī dhammadassī, siddhattho lokanāyako.",
  "atk-s0512a0:92_0": "‘‘Tisso phusso ca sambuddho, vipassī sikhi vessabhū;",
  "atk-s0512a0:93_0": "Kakusandho koṇāgamano, kassapo cāpi nāyako.",
  "atk-s0512a0:94_0": "‘‘Ete ahesuṁ sambuddhā, vītarāgā samāhitā;",
  "atk-s0512a0:95_0": "Sataraṁsīva uppannā, mahātamavinodanā;",
  "atk-s0512a0:96_0": "Jalitvā aggikkhandhāva,",
  "atk-s0512a0:96_1": "nibbutā te sasāvakā’’ti. (jā. aṭṭha.",
  "atk-s0512a0:96_2": "1.dūrenidānakathā; apa. aṭṭha.",
  "atk-s0512a0:96_3": "1.dūrenidānakathā);",
  "atk-s0512a0:97_0": "Tattha dīpaṅkaradasabalassa ca koṇḍaññadasabalassa ca antare mahākappānaṁ ekaṁ asaṅkhyeyyaṁ buddhasuñño loko ahosi,",
  "atk-s0512a0:97_1": "tathā bhagavato koṇḍaññassa ca bhagavato maṅgalassa ca antare,",
  "atk-s0512a0:97_2": "tathā bhagavato sobhitassa ca bhagavato anomadassissa ca antare,",
  "atk-s0512a0:97_3": "tathā bhagavato nāradassa ca bhagavato padumuttarassa ca antare.",
  "atk-s0512a0:97_4": "Vuttañhetaṁ buddhavaṁse (bu. vaṁ. 28.3, 4, 6, 9) –",
  "atk-s0512a0:98_0": "‘‘Dīpaṅkarassa bhagavato, koṇḍaññassa ca satthuno;",
  "atk-s0512a0:99_0": "Etesaṁ antarā kappā, gaṇanāto asaṅkhiyā.",
  "atk-s0512a0:100_0": "‘‘Koṇḍaññassa aparena, maṅgalo nāma nāyako;",
  "atk-s0512a0:101_0": "Tesampi antarā kappā, gaṇanāto asaṅkhiyā.",
  "atk-s0512a0:102_0": "‘‘Sobhitassa aparena, anomadassī mahāyaso;",
  "atk-s0512a0:103_0": "Tesampi antarā kappā, gaṇanāto asaṅkhiyā.",
  "atk-s0512a0:104_0": "‘‘Nāradassa bhagavato, padumuttarassa satthuno;",
  "atk-s0512a0:105_0": "Tesampi antarā kappā, gaṇanāto asaṅkhiyā’’ti.",
  "atk-s0512a0:106_0": "Evaṁ gaṇanātītatāya asaṅkhyeyyattepi catūsu ṭhānesu mahākappānaṁ gaṇanātikkamena ‘‘caturo ca asaṅkhiye’’ti vuttaṁ,",
  "atk-s0512a0:106_1": "na saṅkhyāvisesenāti veditabbaṁ.",
  "atk-s0512a0:106_2": "Yasmā pana padumuttaradasabalassa ca sumedhadasabalassa ca antare tiṁsakappasahassāni,",
  "atk-s0512a0:106_3": "sujātadasabalassa ca piyadassīdasabalassa ca antare navasahassādhikānaṁ kappānaṁ saṭṭhisahassāni dvāsītuttarāni aṭṭha ca satāni,",
  "atk-s0512a0:106_4": "dhammadassīdasabalassa ca siddhatthadasabalassa ca antare vīsati kappā,",
  "atk-s0512a0:106_5": "siddhatthadasabalassa ca tissadasabalassa ca antare eko kappo ,",
  "atk-s0512a0:106_6": "bhagavato vipassissa ca bhagavato sikhissa ca antare saṭṭhi kappā,",
  "atk-s0512a0:106_7": "bhagavato ca vessabhussa bhagavato ca kakusandhassa antare tiṁsa kappā,",
  "atk-s0512a0:106_8": "iti padumuttaradasabalassa uppannakappato paṭṭhāya heṭṭhā tesaṁ tesaṁ buddhānaṁ uppannakappehi iminā ca bhaddakappena saddhiṁ satasahassamahākappā.",
  "atk-s0512a0:106_9": "Te sandhāya vuttaṁ ‘‘kappe ca satasahasse’’ti.",
  "atk-s0512a0:106_10": "Imasmiṁ panatthe vitthāriyamāne sabbaṁ buddhavaṁsapāḷiṁ āharitvā saṁvaṇṇetabbaṁ hotīti ativitthārabhīrukassa",
  "atk-s0512a0:106_11": "mahājanassa cittaṁ anurakkhantā na vitthārayimha.",
  "atk-s0512a0:106_12": "Atthikehi buddhavaṁsato (bu. vaṁ.",
  "atk-s0512a0:106_13": "1.1 ādayo) gahetabbo.",
  "atk-s0512a0:106_14": "Yopi cettha vattabbo kathāmaggo,",
  "atk-s0512a0:106_15": "sopi aṭṭhasāliniyā (dha. sa. aṭṭha.",
  "atk-s0512a0:106_16": "sumedhakathā) dhammasaṅgahavaṇṇanāya jātakaṭṭhakathāya (jā. aṭṭha.",
  "atk-s0512a0:106_17": "1.dūrenidānakathā) ca vuttanayeneva veditabbo.",
  "atk-s0512a0:107_0": "Etthantareti ettha antarasaddo –",
  "atk-s0512a0:108_0": "‘‘Nadītīresu saṇṭhāne, sabhāsu rathiyāsu ca;",
  "atk-s0512a0:109_0": "Janā saṅgamma mantenti, mañca tañca kimantara’’nti. (saṁ. ni. 1.228) –",
  "atk-s0512a0:110_0": "Ādīsu kāraṇe āgato.",
  "atk-s0512a0:110_1": "‘‘Addasā kho maṁ, bhante,",
  "atk-s0512a0:110_2": "aññatarā itthī vijjantarikāya bhājanaṁ dhovantī’’tiādīsu (ma. ni.",
  "atk-s0512a0:110_3": "2.149) khaṇe,",
  "atk-s0512a0:110_4": "vijjuniccharaṇakkhaṇeti attho.",
  "atk-s0512a0:110_5": "‘‘Yassantarato na santi kopā’’tiādīsu (udā.",
  "atk-s0512a0:110_6": "20) citte.",
  "atk-s0512a0:110_7": "‘‘Antarā ca gayaṁ antarā ca bodhi’’ntiādīsu (ma. ni. 1.285; mahāva.",
  "atk-s0512a0:110_8": "11) vivare.",
  "atk-s0512a0:110_9": "‘‘Na upajjhāyassa bhaṇamānassa antarantarā kathā opātetabbā’’tiādīsu (mahāva.",
  "atk-s0512a0:110_10": "66) vemajjhe.",
  "atk-s0512a0:110_11": "Idhāpi vemajjheyeva daṭṭhabbo (dī. ni. aṭṭha. 1.1; a. ni. aṭṭha. 2.4.36),",
  "atk-s0512a0:110_12": "tasmā etasmiṁ antare vemajjheti attho.",
  "atk-s0512a0:110_13": "Idaṁ vuttaṁ hoti –",
  "atk-s0512a0:110_14": "yasmiṁ mahākappe amhākaṁ bhagavā sumedhapaṇḍito hutvā dīpaṅkarassa bhagavato pādamūle –",
  "atk-s0512a0:111_0": "‘‘Manussattaṁ liṅgasampatti, hetu satthāradassanaṁ;",
  "atk-s0512a0:112_0": "Pabbajjā guṇasampatti, adhikāro ca chandatā’’ti. (bu. vaṁ. 2.59) –",
  "atk-s0512a0:113_0": "Evaṁ vuttehi aṭṭhahi aṅgehi samannāgataṁ mahābhinīhāraṁ akāsi,",
  "atk-s0512a0:113_1": "samattiṁsa pāramiyo pavicini samādiyi,",
  "atk-s0512a0:113_2": "sabbepi buddhakārake dhamme sampādetuṁ ārabhi,",
  "atk-s0512a0:113_3": "yamhi cetasmiṁ bhaddakappe sabbaso pūritapāramī hutvā anuttaraṁ sammāsambodhiṁ abhisambujjhi.",
  "atk-s0512a0:113_4": "Imesaṁ dvinnaṁ mahākappānaṁ antare yathāvuttaparicchede kālaviseseti.",
  "atk-s0512a0:113_5": "Kathaṁ panetaṁ viññāyatīti?",
  "atk-s0512a0:113_6": "‘‘Kappe ca satasahasse,",
  "atk-s0512a0:113_7": "caturo ca asaṅkhiye’’ti idañhi mahākappānaṁ paricchedato aparicchedato ca saṅkhyādassanaṁ.",
  "atk-s0512a0:113_8": "Sā kho panāyaṁ saṅkhyā saṅkhyeyyassa ādipariyosānaggahaṇaṁ vinā na sambhavatīti yattha bodhisambhārānamārambho",
  "atk-s0512a0:113_9": "yattha ca te pariyositā tadubhayampi avadhibhāvena ‘‘etthantare’’ti ettha atthato dassitanti viññāyati.",
  "atk-s0512a0:113_10": "Avadhi ca panāyaṁ abhividhivasena veditabbo,",
  "atk-s0512a0:113_11": "na mariyādāvasena,",
  "atk-s0512a0:113_12": "ārambhosānakappānaṁ ekadesena antogadhattā.",
  "atk-s0512a0:113_13": "Nanu ca nippadesena tesaṁ apariyādānato abhividhi ca idha na sambhavatīti?",
  "atk-s0512a0:113_14": "Na idamevaṁ tadekadesepi tabbohārato.",
  "atk-s0512a0:113_15": "Yo hi tadekadesabhūto kappo,",
  "atk-s0512a0:113_16": "so nippadesato pariyādinnoti.",
  "atk-s0512a0:114_0": "Yaṁ caritaṁ,",
  "atk-s0512a0:114_1": "sabbaṁ taṁ bodhipācananti ettha caritanti cariyā,",
  "atk-s0512a0:114_2": "samattiṁsapāramisaṅgahā dānasīlādipaṭipatti,",
  "atk-s0512a0:114_3": "ñātatthacariyālokatthacariyābuddhatthacariyānaṁ tadantogadhattā.",
  "atk-s0512a0:114_4": "Tathā yā cimā aṭṭha cariyā,",
  "atk-s0512a0:114_5": "seyyathidaṁ –",
  "atk-s0512a0:114_6": "paṇidhisampannānaṁ catūsu iriyāpathesu iriyāpathacariyā,",
  "atk-s0512a0:114_7": "indriyesu guttadvārānaṁ ajjhattikāyatanesu āyatanacariyā,",
  "atk-s0512a0:114_8": "appamādavihārīnaṁ catūsu satipaṭṭhānesu saticariyā,",
  "atk-s0512a0:114_9": "adhicittamanuyuttānaṁ catūsu jhānesu samādhicariyā,",
  "atk-s0512a0:114_10": "buddhisampannānaṁ catūsu ariyasaccesu ñāṇacariyā,",
  "atk-s0512a0:114_11": "sammā paṭipannānaṁ catūsu ariyamaggesu maggacariyā,",
  "atk-s0512a0:114_12": "adhigataphalānaṁ catūsu sāmaññaphalesu patticariyā,",
  "atk-s0512a0:114_13": "tiṇṇaṁ buddhānaṁ sabbasattesu lokatthacariyāti.",
  "atk-s0512a0:114_14": "Tattha padesato dvinnaṁ bodhisattānaṁ paccekabuddhabuddhasāvakānañca lokatthacariyā,",
  "atk-s0512a0:114_15": "mahābodhisattānaṁ pana sammāsambuddhānañca nippadesato.",
  "atk-s0512a0:114_16": "Vuttañhetaṁ niddese (cūḷani.",
  "atk-s0512a0:114_17": "khaggavisāṇasuttaniddesa 121; paṭi. ma.",
  "atk-s0512a0:114_18": "1.197) ‘‘cariyāti aṭṭha cariyāyo iriyāpathacariyā āyatanacariyā’’ti vitthāro.",
  "atk-s0512a0:114_19": "‘‘Adhimuccanto saddhāya carati,",
  "atk-s0512a0:114_20": "paggaṇhanto vīriyena carati,",
  "atk-s0512a0:114_21": "upaṭṭhahanto satiyā carati,",
  "atk-s0512a0:114_22": "avikkhipanto samādhinā carati,",
  "atk-s0512a0:114_23": "pajānanto paññāya carati,",
  "atk-s0512a0:114_24": "vijānanto viññāṇena carati,",
  "atk-s0512a0:114_25": "evampi paṭipannassa kusalā dhammā āyatantīti āyatanacariyāya carati,",
  "atk-s0512a0:114_26": "evampi paṭipanno visesamadhigacchatīti visesacariyāya caratī’’ti yā imā aparāpi aṭṭha cariyā vuttā,",
  "atk-s0512a0:114_27": "tāsaṁ sabbāsaṁ pāramitāsveva samorodho veditabbo.",
  "atk-s0512a0:114_28": "Tena vuttaṁ ‘‘caritanti cariyā,",
  "atk-s0512a0:114_29": "samattiṁsapāramisaṅgahā dānasīlādipaṭipattī’’ti.",
  "atk-s0512a0:114_30": "Hetucariyāya eva pana idhādhippetattā maggacariyāpatticariyānaṁ idha anavarodho veditabbo.",
  "atk-s0512a0:114_31": "Tena vuttaṁ ‘‘sabbaṁ taṁ bodhipācana’’nti.",
  "atk-s0512a0:115_0": "Tattha sabba-saddo sabbasabbaṁ āyatanasabbaṁ sakkāyasabbaṁ padesasabbanti catūsu atthesu dissati.",
  "atk-s0512a0:115_1": "Tathā hi ‘‘sabbe dhammā sabbākārena buddhassa bhagavato ñāṇamukhe āpāthamāgacchantī’’tiādīsu (mahāni. 156; cūḷani.",
  "atk-s0512a0:115_2": "mogharājamāṇavapucchāniddesa 85) sabbasabbasmiṁ.",
  "atk-s0512a0:115_3": "‘‘Sabbaṁ vo,",
  "atk-s0512a0:115_4": "bhikkhave,",
  "atk-s0512a0:115_5": "desessāmi taṁ suṇātha, kiñca,",
  "atk-s0512a0:115_6": "bhikkhave,",
  "atk-s0512a0:115_7": "sabbaṁ cakkhuñceva rūpā ca…pe…",
  "atk-s0512a0:115_8": "mano ceva dhammā cā’’ti (saṁ. ni.",
  "atk-s0512a0:115_9": "4.23) ettha āyatanasabbasmiṁ.",
  "atk-s0512a0:115_10": "‘‘Sabbaṁ sabbato sañjānātī’’tiādīsu (ma. ni.",
  "atk-s0512a0:115_11": "1.6) sakkāyasabbasmiṁ.",
  "atk-s0512a0:115_12": "‘‘Sabbesampi vo,",
  "atk-s0512a0:115_13": "sāriputta,",
  "atk-s0512a0:115_14": "subhāsitaṁ pariyāyenā’’tiādīsu (ma. ni.",
  "atk-s0512a0:115_15": "1.345) padesasabbasmiṁ.",
  "atk-s0512a0:115_16": "Idhāpi padesasabbasmiṁ eva veditabbo,",
  "atk-s0512a0:115_17": "bodhisambhārabhūtassa caritassa adhippetattā.",
  "atk-s0512a0:116_0": "Bodhīti rukkhopi ariyamaggopi nibbānampi sabbaññutaññāṇampi.",
  "atk-s0512a0:116_1": "‘‘Bodhirukkhamūle paṭhamābhisambuddho’’ti (mahāva. 1; udā.",
  "atk-s0512a0:116_2": "1) ca ‘‘antarā ca gayaṁ antarā ca bodhi’’nti (ma. ni. 1.285; mahāva.",
  "atk-s0512a0:116_3": "11) ca āgataṭṭhāne bujjhati etthāti rukkho bodhi.",
  "atk-s0512a0:116_4": "‘‘Bodhi vuccati catūsu maggesu ñāṇa’’nti (cūḷani.",
  "atk-s0512a0:116_5": "khaggavisāṇasuttaniddesa 121) āgataṭṭhāne cattāri ariyasaccāni bujjhati etenāti ariyamaggo bodhi.",
  "atk-s0512a0:116_6": "‘‘Patvāna bodhiṁ amataṁ asaṅkhata’’nti āgataṭṭhāne bujjhati etasmiṁ nimittabhūteti nibbānaṁ bodhi.",
  "atk-s0512a0:116_7": "‘‘Pappoti bodhiṁ varabhūrimedhaso’’ti (dī. ni.",
  "atk-s0512a0:116_8": "3.217) āgataṭṭhāne sabbe dhamme sabbākārena bujjhati etenāti sabbaññutaññāṇaṁ bodhi.",
  "atk-s0512a0:116_9": "Idhāpi sabbaññutaññāṇaṁ adhippetaṁ.",
  "atk-s0512a0:116_10": "Arahattamaggasabbaññutaññāṇāni vā idha bodhīti veditabbāni (pārā. aṭṭha. 1.11),",
  "atk-s0512a0:116_11": "mahābodhiyā adhippetattā bhagavato.",
  "atk-s0512a0:116_12": "Āsavakkhayañāṇapadaṭṭhānañhi sabbaññutaññāṇaṁ sabbaññutaññāṇapadaṭṭhānañca āsavakkhayañāṇaṁ ‘‘mahābodhī’’ti vuccati.",
  "atk-s0512a0:116_13": "Etthāyaṁ saṅkhepattho –",
  "atk-s0512a0:116_14": "yathāvuttakālaparicchede yaṁ mama dānāsīlādipaṭipattisaṅkhātaṁ caritaṁ,",
  "atk-s0512a0:116_15": "taṁ sabbaṁ anavasesaṁ mahābodhiyā pācanaṁ sādhakaṁ nibbattakanti.",
  "atk-s0512a0:116_16": "Etena bodhisambhārānaṁ nirantarabhāvanaṁ dasseti.",
  "atk-s0512a0:116_17": "Atha vā sabbanti etthantare yathāvuttakālaparicchede yaṁ caritaṁ,",
  "atk-s0512a0:116_18": "taṁ sabbaṁ sakalameva anavasesaṁ bodhisambhārabhūtameva.",
  "atk-s0512a0:116_19": "Etena sabbasambhārabhāvanaṁ dasseti.",
  "atk-s0512a0:117_0": "Tasso hi bodhisambhāresubhāvanā sabbasambhārabhāvanā nirantarabhāvanā cirakālabhāvanā sakkaccabhāvanā cāti.",
  "atk-s0512a0:117_1": "Tāsu ‘‘kappe ca satasahasse,",
  "atk-s0512a0:117_2": "caturo ca asaṅkhiye’’ti iminā cirakālabhāvanā vuttā.",
  "atk-s0512a0:117_3": "Yo cettha accantasaṁyogo,",
  "atk-s0512a0:117_4": "tena paṭhame atthavikappe sabbaggahaṇena ca nirantarabhāvanā,",
  "atk-s0512a0:117_5": "dutiye atthavikappe sabbaṁ carita’’nti iminā sabbasambhārabhāvanā,",
  "atk-s0512a0:117_6": "bodhipācana’’nti iminā sakkaccabhāvanā vuttā hoti,",
  "atk-s0512a0:117_7": "yathā taṁ caritaṁ sammāsambodhiṁ pāceti evaṁbhūtabhāvadīpanato.",
  "atk-s0512a0:117_8": "Tathā hi taṁ ‘‘bodhipācana’’nti vattabbataṁ arahati,",
  "atk-s0512a0:117_9": "na aññathāti.",
  "atk-s0512a0:117_10": "Kathaṁ panettha bodhicariyāya nirantarabhāvo veditabbo?",
  "atk-s0512a0:117_11": "Yadi cittanirantaratāya taṁ na yujjati,",
  "atk-s0512a0:117_12": "na hi mahābodhisattānaṁ mahābhinīhārato uddhaṁ bodhisambhārasambharaṇacittato aññaṁ cittaṁ nappavattatīti sakkā vattuṁ.",
  "atk-s0512a0:117_13": "Atha kiriyamayacittappavattiṁ sandhāya vucceyya,",
  "atk-s0512a0:117_14": "evampi na yujjati,",
  "atk-s0512a0:117_15": "na hi sabbāni tesaṁ kiriyamayacittāni bodhisambhārasambharaṇavaseneva pavattanti.",
  "atk-s0512a0:117_16": "Eteneva payoganirantaratāpi paṭikkhittāti daṭṭhabbā.",
  "atk-s0512a0:117_17": "Jātinirantaratāya pana nirantarabhāvanā veditabbā.",
  "atk-s0512a0:117_18": "Yassañhi jātiyaṁ mahābodhisattena mahāpaṇidhānaṁ nibbattitaṁ,",
  "atk-s0512a0:117_19": "tato paṭṭhāya yāva carimattabhāvā na sā nāma jāti upalabbhati,",
  "atk-s0512a0:117_20": "yā sabbena sabbaṁ bodhisambhārasambhatā na siyā antamaso dānapāramimattaṁ upādāya.",
  "atk-s0512a0:117_21": "Ayañhi niyatipatthitānaṁ bodhisattānaṁ dhammatā.",
  "atk-s0512a0:117_22": "Yāva ca te kammādīsu vasībhāvaṁ na pāpuṇanti,",
  "atk-s0512a0:117_23": "tāva sappadesampi sambhāresu payogamāpajjanti.",
  "atk-s0512a0:117_24": "Yadā pana sabbaso kammādīsu vasībhāvappattā honti,",
  "atk-s0512a0:117_25": "atha tato paṭṭhāya nippadesato eva bodhisambhāresu samīhanaṁ sātaccakiriyā ca sampajjati.",
  "atk-s0512a0:117_26": "Sakkaccakāritā pana sabbakālaṁ hoti,",
  "atk-s0512a0:117_27": "evaṁ yena yena bodhisattānaṁ tattha tattha yathādhippāyaṁ samijjhanaṁ sampajjatīti.",
  "atk-s0512a0:117_28": "Evametāya gāthāya bodhisambhāresu sabbasambhārabhāvanā cirakālabhāvanā nirantarabhāvanā sakkaccabhāvanā cāti catassopi bhāvanā pakāsitāti veditabbā.",
  "atk-s0512a0:118_0": "Tatra yasmā bodhisattacaritaṁ bodhisambhārā bodhicariyā aggayānaṁ pāramiyoti atthato ekaṁ,",
  "atk-s0512a0:118_1": "byañjanameva nānaṁ,",
  "atk-s0512a0:118_2": "yasmā ca parato vibhāgena vakkhamānānaṁ dānapāramiādīnaṁ caritanti idaṁ avisesavacanaṁ,",
  "atk-s0512a0:118_3": "tasmā sabbabodhisambhāresu kosallajananatthaṁ pāramiyo idha saṁvaṇṇetabbā.",
  "atk-s0512a0:118_4": "Tā parato pakiṇṇakakathāyaṁ sabbākārena saṁvaṇṇayissāma.",
  "atk-s0512a0:119_0": "2.",
  "atk-s0512a0:119_1": "Iti bhagavā attano bodhisattabhūmiyaṁ caritaṁ ārambhato paṭṭhāya yāva pariyosānā mahābodhiyā paripācanamevāti",
  "atk-s0512a0:119_2": "avisesato dassetvā idāni tassa paramukkaṁsagamanena atisayato bodhiparipācanabhāvaṁ dassetuṁ imasmiṁ",
  "atk-s0512a0:119_3": "bhaddakappe katipayā pubbacariyā vibhāgato vibhāvento ‘‘atītakappe’’tiādimāha.",
  "atk-s0512a0:120_0": "Tattha atītakappeti ito purime purimatare vā sabbasmiṁ atikkante yathāvuttaparicchede mahākappe,",
  "atk-s0512a0:120_1": "kappānaṁ satasahassādhikesu catūsu asaṅkhyeyyesūti attho.",
  "atk-s0512a0:120_2": "Caritanti ciṇṇaṁ dānādipaṭipattiṁ.",
  "atk-s0512a0:120_3": "Ṭhapayitvāti muñcitvā aggahetvā,",
  "atk-s0512a0:120_4": "avatvāti attho.",
  "atk-s0512a0:120_5": "Bhavābhaveti bhave ca abhave ca,",
  "atk-s0512a0:120_6": "‘‘itibhavābhavakatha’’nti (dī. ni.",
  "atk-s0512a0:120_7": "1.17) ettha hi vuddhihāniyo bhavābhavāti vuttā.",
  "atk-s0512a0:120_8": "‘‘Itibhavābhavatañca vītivatto’’ti (udā.",
  "atk-s0512a0:120_9": "20) ettha sampattivipattivuddhihānisassatucchedapuññapāpānibhavābhavāti adhippetāni.",
  "atk-s0512a0:120_10": "‘‘Itibhavābhavahetu vā,",
  "atk-s0512a0:120_11": "bhikkhave,",
  "atk-s0512a0:120_12": "bhikkhuno taṇhā uppajjamānā uppajjatī’’ti (a. ni. 4.9; itivu.",
  "atk-s0512a0:120_13": "105) ettha pana paṇītapaṇītatarāni sappinavanītādibhesajjāni bhavābhavāti adhippetāni.",
  "atk-s0512a0:120_14": "Sampattibhavesu paṇītatarā paṇītatamā bhavābhavātipi vadanti eva,",
  "atk-s0512a0:120_15": "tasmā idhāpi so eva attho veditabbo,",
  "atk-s0512a0:120_16": "khuddake ceva mahante ca bhavasminti vuttaṁ hoti.",
  "atk-s0512a0:120_17": "Imamhi kappeti imasmiṁ bhaddakappe.",
  "atk-s0512a0:120_18": "Pavakkhissanti kathayissaṁ.",
  "atk-s0512a0:120_19": "Suṇohīti dhammasenāpatiṁ savane niyojeti.",
  "atk-s0512a0:120_20": "Meti mama santike,",
  "atk-s0512a0:120_21": "mama bhāsatoti attho.",
  "atk-s0512a0:121_0": "Nidānakathā niṭṭhitā."
}