{
  "tika-s0403t7:0_0": "(8) 3. Yodhājīvavaggo",
  "tika-s0403t7:1_0": "1-2. Paṭhamacetovimuttiphalasuttādivaṇṇanā",
  "tika-s0403t7:2_0": "71-72.",
  "tika-s0403t7:2_1": "Tatiyassa paṭhame avijjāpalighanti ettha avijjāti vaṭṭamūlikā avijjā,",
  "tika-s0403t7:2_2": "ayaṁ pacurajanehi ukkhipituṁ asakkuṇeyyabhāvato dukkhipanaṭṭhena nibbānadvārappavesavibandhanena ca ‘‘paligho viyāti paligho’’ti vuccati.",
  "tika-s0403t7:2_3": "Tenesa tassā ukkhittattā ‘‘ukkhittapaligho’’ti vutto.",
  "tika-s0403t7:2_4": "Punabbhavassa karaṇasīlo,",
  "tika-s0403t7:2_5": "punabbhavaṁ vā phalaṁ arahatīti ponobhavikā,",
  "tika-s0403t7:2_6": "punabbhavadāyikāti attho.",
  "tika-s0403t7:2_7": "Jātisaṁsāroti jāyanavasena ceva saṁsaraṇavasena ca evaṁladdhanāmānaṁ punabbhavakkhandhānaṁ paccayo kammābhisaṅkhāro.",
  "tika-s0403t7:2_8": "Jātisaṁsāroti hi phalūpacārena kāraṇaṁ vuttaṁ.",
  "tika-s0403t7:2_9": "Tañhi punappunaṁ uppattikāraṇavasena parikkhipitvā ṭhitattā ‘‘parikhā’’ti vuccati santānassa parikkhipanato.",
  "tika-s0403t7:2_10": "Tenesa tassa saṁkiṇṇattā vikiṇṇattā sabbaso khittattā vināsitattā ‘‘saṁkiṇṇaparikho’’ti vutto.",
  "tika-s0403t7:3_0": "Taṇhāsaṅkhātanti ettha taṇhāti vaṭṭamūlikā taṇhā.",
  "tika-s0403t7:3_1": "Ayañhi gambhīrānugataṭṭhena ‘‘esikā’’ti vuccati.",
  "tika-s0403t7:3_2": "Luñcitvā uddharitvā.",
  "tika-s0403t7:3_3": "Orambhāgiyānīti orambhāgajanakāni kāmabhave upapattipaccayāni kāmarāgasaṁyojanādīni.",
  "tika-s0403t7:3_4": "Etāni hi kavāṭaṁ viya nagaradvāraṁ cittaṁ pidahitvā ṭhitattā ‘‘aggaḷā’’ti vuccanti.",
  "tika-s0403t7:3_5": "Tenesa tesaṁ niggatattā bhinnattā ‘‘niraggaḷo’’ti vuttoti.",
  "tika-s0403t7:3_6": "Aggamaggena panno apacito mānaddhajo etassāti pannaddhajo.",
  "tika-s0403t7:3_7": "Pannabhāroti khandhabhārakilesabhāraabhisaṅkhārabhārā oropitā assāti pannabhāro.",
  "tika-s0403t7:3_8": "Visaṁyuttoti catūhi yogehi sabbakilesehi ca visaṁyutto.",
  "tika-s0403t7:3_9": "Asmimānoti rūpe asmīti māno, vedanāya, saññāya,",
  "tika-s0403t7:3_10": "saṅkhāresu,",
  "tika-s0403t7:3_11": "viññāṇe asmimāno.",
  "tika-s0403t7:3_12": "Ettha hi pañcapi khandhe avisesato ‘‘asmī’’ti gahetvā pavattamāno asmimānoti adhippeto.",
  "tika-s0403t7:4_0": "Nagaradvārassa parissayapaṭibāhanatthañceva sodhanatthañca ubhosu passesu esikāthambhe nikhaṇitvā ṭhapetīti",
  "tika-s0403t7:4_1": "āha ‘‘nagaradvāre ussāpite esikāthambhe’’ti.",
  "tika-s0403t7:4_2": "Pākāraviddhaṁsaneneva parikhābhūmisamakaraṇaṁ hotīti āha ‘‘pākāraṁ bhinditvā parikhaṁ vikiritvā’’ti.",
  "tika-s0403t7:4_3": "‘‘Eva’’ntiādi upamāsaṁsandanaṁ.",
  "tika-s0403t7:4_4": "Santo saṁvijjamāno kāyo dhammasamūhoti sakkāyo,",
  "tika-s0403t7:4_5": "upādānakkhandhapañcakaṁ.",
  "tika-s0403t7:4_6": "Dvattiṁsakammakāraṇā dukkhakkhandhe āgatadukkhāni.",
  "tika-s0403t7:4_7": "Akkhirogasīsarogādayo.",
  "tika-s0403t7:4_8": "Aṭṭhanavuti rogā,",
  "tika-s0403t7:4_9": "rājabhayādīni pañcavīsatimahābhayāni.",
  "tika-s0403t7:4_10": "Dutiyaṁ uttānameva.",
  "tika-s0403t7:5_0": "Paṭhamacetovimuttiphalasuttādivaṇṇanā niṭṭhitā.",
  "tika-s0403t7:6_0": "3-4. Paṭhamadhammavihārīsuttādivaṇṇanā",
  "tika-s0403t7:7_0": "73-74.",
  "tika-s0403t7:7_1": "Tatiye niyakajjhatteti attano santāne.",
  "tika-s0403t7:7_2": "Mettāya upasaṁharaṇavasena hitaṁ esantena.",
  "tika-s0403t7:7_3": "Karuṇāya vasena anukampamānena.",
  "tika-s0403t7:7_4": "Pariggahetvāti parito gahetvā,",
  "tika-s0403t7:7_5": "pharitvāti attho.",
  "tika-s0403t7:7_6": "Pariccāti parito katvā,",
  "tika-s0403t7:7_7": "samantato pharitvā icceva attho.",
  "tika-s0403t7:7_8": "‘‘Paṭiccā’’tipi pāṭho.",
  "tika-s0403t7:7_9": "Mā pamajjitthāti ‘‘jhāyathā’’ti vuttasamathavipassanānaṁ ananuyuñjanena aññena vā kenaci pamādakāraṇena mā pamādaṁ āpajjittha.",
  "tika-s0403t7:7_10": "Niyyānikasāsane akattabbakaraṇaṁ viya kattabbākaraṇampi pamādoti.",
  "tika-s0403t7:7_11": "Vipattikāleti sattaasappāyādivipattiyutte kāle.",
  "tika-s0403t7:7_12": "Sabbepi sāsane guṇā idheva saṅgahaṁ gacchantīti āha ‘‘jhāyatha mā pamādattha…pe…",
  "tika-s0403t7:7_13": "anusāsanī’’ti.",
  "tika-s0403t7:7_14": "Catutthe natthi vattabbaṁ.",
  "tika-s0403t7:8_0": "Paṭhamadhammavihārīsuttādivaṇṇanā niṭṭhitā.",
  "tika-s0403t7:9_0": "5. Paṭhamayodhājīvasuttavaṇṇanā",
  "tika-s0403t7:10_0": "75.",
  "tika-s0403t7:10_1": "Pañcame yujjhanaṁ yodho,",
  "tika-s0403t7:10_2": "so ājīvo etesanti yodhājīvā.",
  "tika-s0403t7:10_3": "Tenāha ‘‘yuddhūpajīvino’’ti.",
  "tika-s0403t7:10_4": "Santhambhitvā ṭhātuṁ na sakkotīti baddho dhitisampanno ṭhātuṁ na sakkoti.",
  "tika-s0403t7:10_5": "Samāgateti sampatte.",
  "tika-s0403t7:10_6": "Byāpajjatīti vikāramāpajjati.",
  "tika-s0403t7:10_7": "Tenāha ‘‘pakatibhāvaṁ jahatī’’ti.",
  "tika-s0403t7:11_0": "Rajaggasminti paccatte bhummavacananti āha ‘‘kiṁ tassa puggalassa rajaggaṁ nāmā’’ti.",
  "tika-s0403t7:11_1": "Vinibbeṭhetvāti gahitaggahaṇaṁ vissajjāpetvā.",
  "tika-s0403t7:11_2": "Mocetvāti sarīrato apanetvā.",
  "tika-s0403t7:12_0": "Paṭhamayodhājīvasuttavaṇṇanā niṭṭhitā.",
  "tika-s0403t7:13_0": "6. Dutiyayodhājīvasuttavaṇṇanā",
  "tika-s0403t7:14_0": "76.",
  "tika-s0403t7:14_1": "Chaṭṭhe cammanti iminā cammamayaṁ cammamiti sibbitaṁ,",
  "tika-s0403t7:14_2": "aññaṁ vā keṭakaphalakādiṁ saṅgaṇhāti.",
  "tika-s0403t7:14_3": "Dhanukalāpaṁ sannayhitvāti dhanuñceva tūṇirañca sannayhitvā sajjetvā.",
  "tika-s0403t7:14_4": "Dhanudaṇḍassa jiyāyattabhāvakaraṇādipi hi dhanuno sannayhanaṁ.",
  "tika-s0403t7:14_5": "Tenevāha ‘‘dhanuñca sarakalāpañca sannayhitvā’’ti.",
  "tika-s0403t7:14_6": "Yuddhasannivesena ṭhitanti dvinnaṁ senānaṁ byūhanasaṁvidhānanayena kato yo sanniveso,",
  "tika-s0403t7:14_7": "tassa vasena ṭhitaṁ,",
  "tika-s0403t7:14_8": "senābyūhasaṁvidhānavasena sanniviṭṭhanti vuttaṁ hoti.",
  "tika-s0403t7:14_9": "Ussāhañca vāyāmañca karotīti yujjhanavasena ussāhaṁ vāyāmañca karoti.",
  "tika-s0403t7:14_10": "Pariyāpādentīti maraṇapariyantikaṁ aparaṁ pāpenti.",
  "tika-s0403t7:14_11": "Tenāha ‘‘pariyāpādayantī’’ti,",
  "tika-s0403t7:14_12": "jīvitaṁ pariyāpādayanti maraṇaṁ paṭipajjāpentīti vuttaṁ hoti.",
  "tika-s0403t7:15_0": "Arakkhitenevakāyenātiādīsu hatthapāde kīḷāpento gīvaṁ viparivattento kāyaṁ na rakkhati nāma.",
  "tika-s0403t7:15_1": "Nānappakāraṁ duṭṭhullaṁ karonto vācaṁ na rakkhati nāma.",
  "tika-s0403t7:15_2": "Kāmavitakkādayo vitakkento cittaṁ na rakkhati nāma.",
  "tika-s0403t7:15_3": "Anupaṭṭhitāya satiyāti kāyagatāya satiyā anupaṭṭhitāya.",
  "tika-s0403t7:15_4": "Rāgena anugatoti rāgena anupahato.",
  "tika-s0403t7:15_5": "Rāgaparetoti vā rāgena phuṭṭho phuṭṭhavisena viya sappena.",
  "tika-s0403t7:16_0": "Anudahanaṭṭhenāti anupāyappaṭipattiyā.",
  "tika-s0403t7:16_1": "Sampati āyatiñca mahābhitāpaṭṭhena.",
  "tika-s0403t7:16_2": "Anavatthitasabhāvatāya ittarapaccupaṭṭhānaṭṭhena.",
  "tika-s0403t7:16_3": "Muhuttaramaṇīyatāya tāvakālikaṭṭhena.",
  "tika-s0403t7:16_4": "Byattehi abhibhavanīyatāya sabbaṅgapaccaṅgapalibhañjanaṭṭhena.",
  "tika-s0403t7:16_5": "Chedanabhedanādiadhikaraṇabhāvena ugghaṭṭanasadisatāya adhikuṭṭanaṭṭhena.",
  "tika-s0403t7:16_6": "Avaṇe vaṇaṁ uppādetvā anto anupavisanasabhāvatāya vinivijjhanaṭṭhena.",
  "tika-s0403t7:16_7": "Diṭṭhadhammikasamparāyika anatthanimittatāya sāsaṅkasappaṭibhayaṭṭhena.",
  "tika-s0403t7:17_0": "Dutiyayodhājīvasuttavaṇṇanā niṭṭhitā.",
  "tika-s0403t7:18_0": "7-8. Paṭhamaanāgatabhayasuttādivaṇṇanā",
  "tika-s0403t7:19_0": "77-78.",
  "tika-s0403t7:19_1": "Sattame visesassa pattiyā visesassa pāpuṇanatthaṁ.",
  "tika-s0403t7:19_2": "Vīriyanti padhānavīriyaṁ.",
  "tika-s0403t7:19_3": "Taṁ pana caṅkamanavasena karaṇe ‘‘kāyika’’ntipi vattabbataṁ labhatīti āha –",
  "tika-s0403t7:19_4": "‘‘duvidhampī’’ti.",
  "tika-s0403t7:19_5": "Satthakavātāti sandhibandhanāni kattariyā chindantā viya pavattavātā. Tenāha –",
  "tika-s0403t7:19_6": "‘‘satthaṁ viyā’’tiādi.",
  "tika-s0403t7:19_7": "Katakammehīti katacorakammehi.",
  "tika-s0403t7:19_8": "Te kira katakammā yaṁ nesaṁ devataṁ āyācitvā kammaṁ nipphannaṁ,",
  "tika-s0403t7:19_9": "tassa upakāratthāya manusse māretvā galalohitāni gaṇhanti.",
  "tika-s0403t7:19_10": "Te ‘‘aññesu manussesu māriyamānesu kolāhalaṁ uppajjissati,",
  "tika-s0403t7:19_11": "pabbajitaṁ pariyesanto nāma natthī’’ti maññamānā bhikkhū gahetvā mārenti.",
  "tika-s0403t7:19_12": "Taṁ sandhāyetaṁ vuttaṁ.",
  "tika-s0403t7:19_13": "Akatakammehīti aṭavito gāmaṁ āgamanakāle kammanipphattatthaṁ puretaraṁ balikammaṁ kātukāmehi.",
  "tika-s0403t7:19_14": "Tenevāha –",
  "tika-s0403t7:19_15": "‘‘corikaṁ katvā nikkhantā katakammā nāmā’’tiādi.",
  "tika-s0403t7:19_16": "Aṭṭhame natthi vattabbaṁ.",
  "tika-s0403t7:20_0": "Paṭhamaanāgatabhayasuttādivaṇṇanā niṭṭhitā.",
  "tika-s0403t7:21_0": "9. Tatiyaanāgatabhayasuttavaṇṇanā",
  "tika-s0403t7:22_0": "79.",
  "tika-s0403t7:22_1": "Navame pāḷigambhīrāti (saṁ. ni. ṭī.",
  "tika-s0403t7:22_2": "2.2.229) pāḷivasena gambhīrā agādhā dukkhogāhā sallasuttasadisā.",
  "tika-s0403t7:22_3": "Sallasuttañhi (su. ni.",
  "tika-s0403t7:22_4": "579) ‘‘animittamanaññāta’’ntiādinā pāḷivasena gambhīraṁ,",
  "tika-s0403t7:22_5": "na atthagambhīraṁ.",
  "tika-s0403t7:22_6": "Tathā hi tattha tā tā gāthā duviññeyyarūpā tiṭṭhanti.",
  "tika-s0403t7:22_7": "Duviññeyyañhi ñāṇena dukkhogāhanti katvā ‘‘gambhīra’’nti vuccati.",
  "tika-s0403t7:22_8": "Pubbāparaṁpettha kāsañci gāthānaṁ duviññeyyatāya dukkhogāhameva,",
  "tika-s0403t7:22_9": "tasmā pāḷivasena gambhīraṁ.",
  "tika-s0403t7:22_10": "Atthagambhīrāti atthavasena gambhīrā mahāvedallasuttasadisā,",
  "tika-s0403t7:22_11": "mahāvedallasuttassa (ma. ni.",
  "tika-s0403t7:22_12": "1.449 ādayo) atthavasena gambhīratā pākaṭāyeva.",
  "tika-s0403t7:22_13": "Lokaṁ uttaratīti lokuttaro,",
  "tika-s0403t7:22_14": "so atthabhūto etesaṁ atthīti lokuttarā. Tenāha –",
  "tika-s0403t7:22_15": "‘‘lokuttaradhammadīpakā’’ti.",
  "tika-s0403t7:22_16": "Suññatāpaṭisaṁyuttāti sattasuññadhammappakāsakā .",
  "tika-s0403t7:22_17": "Tenāha ‘‘khandhadhātuāyatanapaccayākārappaṭisaṁyuttā’’ti.",
  "tika-s0403t7:22_18": "Uggahetabbaṁ pariyāpuṇitabbanti ca liṅgavacanavipallāsena vuttanti āha ‘‘uggahetabbe ceva vaḷañjetabbe cā’’ti.",
  "tika-s0403t7:22_19": "Kavino kammaṁ kavitā.",
  "tika-s0403t7:22_20": "Yassa pana yaṁ kammaṁ,",
  "tika-s0403t7:22_21": "taṁ tena katanti vuccatīti āha ‘‘kavitāti kavīhi katā’’ti.",
  "tika-s0403t7:22_22": "Kāveyyanti kabyaṁ,",
  "tika-s0403t7:22_23": "kabyanti ca kavinā vuttanti attho.",
  "tika-s0403t7:22_24": "Tenāha ‘‘tasseva vevacana’’nti.",
  "tika-s0403t7:22_25": "Cittakkharāti citrākāraakkharā.",
  "tika-s0403t7:22_26": "Itaraṁ tasseva vevacanaṁ.",
  "tika-s0403t7:22_27": "Sāsanato bahiddhā ṭhitāti na sāsanāvacarā.",
  "tika-s0403t7:22_28": "Bāhirakasāvakehīti ‘‘buddhā’’ti appaññātānaṁ yesaṁ kesañci sāvakehi.",
  "tika-s0403t7:22_29": "Sussūsissantīti akkharacittatāya ceva sarasampattiyā ca attamanā hutvā sāmaṇeradaharabhikkhumātugāmamahāgahapatikādayo",
  "tika-s0403t7:22_30": "‘‘esa dhammakathiko’’ti sannipatitvā sotukāmā bhavissanti.",
  "tika-s0403t7:23_0": "Tatiyaanāgatabhayasuttavaṇṇanā niṭṭhitā.",
  "tika-s0403t7:24_0": "10. Catutthaanāgatabhayasuttavaṇṇanā",
  "tika-s0403t7:25_0": "80.",
  "tika-s0403t7:25_1": "Dasame pañcavidhena saṁsaggenāti ‘‘savanasaṁsaggo,",
  "tika-s0403t7:25_2": "dassanasaṁsaggo,",
  "tika-s0403t7:25_3": "samullāpasaṁsaggo,",
  "tika-s0403t7:25_4": "sambhogasaṁsaggo,",
  "tika-s0403t7:25_5": "kāyasaṁsaggo’’ti evaṁ vuttena pañcavidhena saṁsaggena.",
  "tika-s0403t7:25_6": "Saṁsajjati etenāti saṁsaggo, rāgo.",
  "tika-s0403t7:25_7": "Savanahetuko,",
  "tika-s0403t7:25_8": "savanavasena vā pavatto saṁsaggo savanasaṁsaggo.",
  "tika-s0403t7:25_9": "Esa nayo sesesupi.",
  "tika-s0403t7:25_10": "Kāyasaṁsaggo pana kāyaparāmāso.",
  "tika-s0403t7:25_11": "Tesu parehi vā kathiyamānaṁ rūpādisampattiṁ attanā vā sitalapitagītasaddaṁ suṇantassa sotaviññāṇavīthivasena uppanno rāgo savanasaṁsaggo nāma.",
  "tika-s0403t7:25_12": "Visabhāgarūpaṁ olokentassa pana cakkhuviññāṇavīthivasena uppanno rāgo dassanasaṁsaggo nāma.",
  "tika-s0403t7:25_13": "Aññamaññaālāpasallāpavasena uppannarāgo samullāpasaṁsaggo nāma.",
  "tika-s0403t7:25_14": "Bhikkhuno bhikkhuniyā santakaṁ,",
  "tika-s0403t7:25_15": "bhikkhuniyā bhikkhussa santakaṁ gahetvā paribhogakaraṇavasena uppannarāgo sambhogasaṁsaggo nāma.",
  "tika-s0403t7:25_16": "Hatthaggāhādivasena uppanno rāgo kāyasaṁsaggo nāma.",
  "tika-s0403t7:26_0": "Anekavihitanti annasannidhipānasannidhivatthasannidhiyānasannidhisayanasannidhigandhasannidhi- āmisasannidhivasena anekappakāraṁ.",
  "tika-s0403t7:26_1": "Sannidhikatassāti etena ‘‘sannidhikāraparibhoga’’nti (dha. sa.",
  "tika-s0403t7:26_2": "tikamātikā 10) ettha kāra-saddassa kammatthataṁ dasseti.",
  "tika-s0403t7:26_3": "Yathā vā ‘‘ācayaṁ gāmino’’ti vattabbe anunāsikalopena ‘‘ācayagāmino’’ti niddeso kato,",
  "tika-s0403t7:26_4": "evaṁ ‘‘sannidhikāraṁ paribhoga’’nti vattabbe anunāsikalopena ‘‘sannidhikāraparibhoga’’nti vuttaṁ,",
  "tika-s0403t7:26_5": "sannidhiṁ katvā paribhoganti attho.",
  "tika-s0403t7:27_0": "‘‘Sannidhikatassa paribhoga’’nti ettha (dī. ni. aṭṭha.",
  "tika-s0403t7:27_1": "1.12) pana duvidhā kathā vinayavasena sallekhavasena ca.",
  "tika-s0403t7:27_2": "Vinayavasena tāva yaṁ kiñci annaṁ ajja paṭiggahitaṁ aparajju sannidhikāraṁ hoti,",
  "tika-s0403t7:27_3": "tassa paribhoge pācittiyaṁ.",
  "tika-s0403t7:27_4": "Attanā laddhaṁ pana sāmaṇerānaṁ datvā tehi laddhaṁ vā pāpetvā dutiyadivase bhuñjituṁ vaṭṭati,",
  "tika-s0403t7:27_5": "sallekho pana na hoti.",
  "tika-s0403t7:27_6": "Pānasannidhimhipi eseva nayo.",
  "tika-s0403t7:27_7": "Vatthasannidhimhi anadhiṭṭhitāvikappitaṁ sannidhi ca hoti,",
  "tika-s0403t7:27_8": "sallekhañca kopeti.",
  "tika-s0403t7:27_9": "Ayaṁ nippariyāyakathā.",
  "tika-s0403t7:27_10": "Pariyāyato pana ticīvarasantuṭṭhena bhavitabbaṁ,",
  "tika-s0403t7:27_11": "catutthaṁ labhitvā aññassa dātabbaṁ.",
  "tika-s0403t7:27_12": "Sace yassa kassaci dātuṁ na sakkoti,",
  "tika-s0403t7:27_13": "yassa pana dātukāmo hoti,",
  "tika-s0403t7:27_14": "so uddesatthāya vā paripucchatthāya vā gato,",
  "tika-s0403t7:27_15": "āgatamatte dātabbaṁ,",
  "tika-s0403t7:27_16": "adātuṁ na vaṭṭati.",
  "tika-s0403t7:27_17": "Cīvare pana appahonte,",
  "tika-s0403t7:27_18": "satiyā vā paccāsāya anuññātakālaṁ ṭhapetuṁ vaṭṭati.",
  "tika-s0403t7:27_19": "Sūcisuttacīvarakārakānaṁ alābhe tatopi vinayakammaṁ katvā ṭhapetuṁ vaṭṭati ‘‘imasmiṁ jiṇṇe puna īdisaṁ kuto labhissāmī’’ti pana ṭhapetuṁ na vaṭṭati,",
  "tika-s0403t7:27_20": "sannidhi ca hoti,",
  "tika-s0403t7:27_21": "sallekhañca kopeti.",
  "tika-s0403t7:28_0": "Yānasannidhimhi yānaṁ nāma vayhaṁ ratho sakaṭaṁ sandamānikā pāṭaṅkīti.",
  "tika-s0403t7:28_1": "Na panetaṁ pabbajitassa yānaṁ,",
  "tika-s0403t7:28_2": "upāhanaṁ pana yānaṁ.",
  "tika-s0403t7:28_3": "Ekabhikkhussa hi eko araññavāsatthāya,",
  "tika-s0403t7:28_4": "eko dhotapādakatthāyāti ukkaṁsato dve upāhanasaṅghāṭakā vaṭṭanti,",
  "tika-s0403t7:28_5": "tatiyaṁ labhitvā aññassa dātabbo.",
  "tika-s0403t7:28_6": "‘‘Imasmiṁ jiṇṇe aññaṁ kuto labhissāmī’’ti ṭhapetuṁ na vaṭṭati,",
  "tika-s0403t7:28_7": "sannidhi ca hoti,",
  "tika-s0403t7:28_8": "sallekhañca kopeti.",
  "tika-s0403t7:28_9": "Sayanasannidhimhi sayananti mañco.",
  "tika-s0403t7:28_10": "Ekassa bhikkhuno eko sayanagabbhe,",
  "tika-s0403t7:28_11": "eko divāṭṭhāneti ukkaṁsato dve mañcā vaṭṭanti.",
  "tika-s0403t7:28_12": "Tato uttariṁ labhitvā aññassa bhikkhuno,",
  "tika-s0403t7:28_13": "gaṇassa vā dātabbo,",
  "tika-s0403t7:28_14": "adātuṁ na vaṭṭati,",
  "tika-s0403t7:28_15": "sannidhi ceva hoti,",
  "tika-s0403t7:28_16": "sallekho ca kuppati.",
  "tika-s0403t7:28_17": "Gandhasannidhimhi bhikkhuno kaṇḍukacchuchavidosādiābādhe sati gandhā vaṭṭanti.",
  "tika-s0403t7:28_18": "Gandhatthikena gandhañca āharāpetvā tasmiṁ roge vūpasante aññesaṁ vā ābādhikānaṁ dātabbaṁ,",
  "tika-s0403t7:28_19": "dvāre pañcaṅguligharadhūpanādīsu vā upanetabbaṁ.",
  "tika-s0403t7:28_20": "‘‘Puna roge sati bhavissatī’’ti ṭhapetuṁ na vaṭṭati,",
  "tika-s0403t7:28_21": "gandhasannidhi ca hoti,",
  "tika-s0403t7:28_22": "sallekhañca kopeti.",
  "tika-s0403t7:29_0": "Āmisanti vuttāvasesaṁ daṭṭhabbaṁ.",
  "tika-s0403t7:29_1": "Seyyathidaṁ –",
  "tika-s0403t7:29_2": "idhekacco bhikkhu ‘‘tathārūpe kāle upakārāya bhavissantī’’ti tilataṇḍulamuggamāsanāḷikeraloṇamacchasappitelakulālabhājanādīni āharāpetvā ṭhapeti.",
  "tika-s0403t7:29_3": "So vassakāle kālasseva sāmaṇerehi yāguṁ pacāpetvā paribhuñjitvā ‘‘sāmaṇera udakakaddame dukkhaṁ gāmaṁ pavisituṁ,",
  "tika-s0403t7:29_4": "gaccha asukakulaṁ gantvā mayhaṁ vihāre nisinnabhāvaṁ ārocehi,",
  "tika-s0403t7:29_5": "asukakulato dadhiādīni āharā’’ti peseti.",
  "tika-s0403t7:29_6": "Bhikkhūhi ‘‘kiṁ, bhante ,",
  "tika-s0403t7:29_7": "gāmaṁ pavisissāmā’’ti vuttepi ‘‘duppaveso, āvuso,",
  "tika-s0403t7:29_8": "idāni gāmo’’ti vadati.",
  "tika-s0403t7:29_9": "Te ‘‘hotu, bhante,",
  "tika-s0403t7:29_10": "acchatha tumhe,",
  "tika-s0403t7:29_11": "mayaṁ bhikkhaṁ pariyesitvā āharissāmā’’ti gacchanti.",
  "tika-s0403t7:29_12": "Atha sāmaṇero dadhiādīni āharitvā bhattañca byañjanañca sampādetvā upaneti,",
  "tika-s0403t7:29_13": "taṁ bhuñjantasseva upaṭṭhākā bhattaṁ pahiṇanti,",
  "tika-s0403t7:29_14": "tatopi manāpamanāpaṁ bhuñjati.",
  "tika-s0403t7:29_15": "Atha bhikkhū piṇḍapātaṁ gahetvā āgacchanti,",
  "tika-s0403t7:29_16": "tatopi manāpamanāpaṁ bhuñjatiyeva.",
  "tika-s0403t7:29_17": "Evaṁ catumāsampi vītināmeti.",
  "tika-s0403t7:29_18": "Ayaṁ vuccati bhikkhu muṇḍakuṭumbikajīvikaṁ jīvati,",
  "tika-s0403t7:29_19": "na samaṇajīvikanti.",
  "tika-s0403t7:29_20": "Evarūpo āmisasannidhi nāma hoti.",
  "tika-s0403t7:29_21": "Bhikkhuno pana vasanaṭṭhāne ekā taṇḍulanāḷi eko guḷapiṇḍo kuḍuvamattaṁ sappīti ettakaṁ nidhetuṁ vaṭṭati akāle sampattacorānaṁ atthāya.",
  "tika-s0403t7:29_22": "Te hi ettakaṁ āmisapaṭisanthāraṁ alabhantā jīvitā voropeyyuṁ,",
  "tika-s0403t7:29_23": "tasmā sace hi ettakaṁ natthi,",
  "tika-s0403t7:29_24": "āharāpetvāpi ṭhapetuṁ vaṭṭati.",
  "tika-s0403t7:29_25": "Aphāsukakāle ca yadettha kappiyaṁ,",
  "tika-s0403t7:29_26": "taṁ attanāpi paribhuñjituṁ vaṭṭati.",
  "tika-s0403t7:29_27": "Kappiyakuṭiyaṁ pana bahuṁ ṭhapentassapi sannidhi nāma natthi.",
  "tika-s0403t7:30_0": "Catutthaanāgatabhayasuttavaṇṇanā niṭṭhitā.",
  "tika-s0403t7:31_0": "Yodhājīvavaggavaṇṇanā niṭṭhitā."
}