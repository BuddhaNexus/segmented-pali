{
  "tika-s0402t9:0_0": "(10) 5. Bālavaggavaṇṇanā",
  "tika-s0402t9:1_0": "99.",
  "tika-s0402t9:1_1": "Pañcamassa paṭhame anāgataṁ bhāraṁ vahatīti attano asampattaṁ bhāraṁ vahati.",
  "tika-s0402t9:1_2": "Atherova samāno therehi vahitabbaṁ bījanaggāhadhammajjhesanādibhāraṁ vahatīti evamettha attho daṭṭhabbo.",
  "tika-s0402t9:1_3": "Aṭṭhakathāyaṁ pana yasmā sammajjanādinavavidhaṁ pubbakiccaṁ āṇatteneva kātabbaṁ,",
  "tika-s0402t9:1_4": "pātimokkhañca āṇatteneva uddisitabbaṁ,",
  "tika-s0402t9:1_5": "tasmā taṁ sabbaṁ vinā āṇattiyā karonto anāgataṁ bhāraṁ vahati nāmāti dassetuṁ “sammajjanī padīpo”tiādi vuttaṁ.",
  "tika-s0402t9:1_6": "Yañhi “anujānāmi,",
  "tika-s0402t9:1_7": "bhikkhave,",
  "tika-s0402t9:1_8": "uposathāgāraṁ sammajjitu”ntiādinā nayena pāḷiyaṁ āgataṁ.",
  "tika-s0402t9:1_9": "Aṭṭhakathāsu ca –",
  "tika-s0402t9:2_0": "“Sammajjanī padīpo ca, udakaṁ āsanena ca;",
  "tika-s0402t9:3_0": "Uposathassa etāni, ‘pubbakaraṇa’nti vuccati.",
  "tika-s0402t9:4_0": "“Chandapārisuddhiutukkhānaṁ, bhikkhugaṇanā ca ovādo;",
  "tika-s0402t9:5_0": "Uposathassa etāni, ‘pubbakicca’nti vuccatī”ti. –",
  "tika-s0402t9:6_0": "Evaṁ dvīhi nāmehi navavidhaṁ pubbakiccaṁ dassitaṁ,",
  "tika-s0402t9:6_1": "taṁ akatvā uposathaṁ kātuṁ na vaṭṭati.",
  "tika-s0402t9:6_2": "Tasmā “anujānāmi,",
  "tika-s0402t9:6_3": "bhikkhave,",
  "tika-s0402t9:6_4": "therena bhikkhunā navaṁ bhikkhuṁ āṇāpetu”nti vacanato therena āṇattena agilānena bhikkhunā uposathāgāraṁ sammajjitabbaṁ,",
  "tika-s0402t9:6_5": "pānīyaṁ paribhojanīyaṁ upaṭṭhapetabbaṁ,",
  "tika-s0402t9:6_6": "āsanaṁ paññāpetabbaṁ,",
  "tika-s0402t9:6_7": "padīpo kātabbo,",
  "tika-s0402t9:6_8": "akaronto dukkaṭaṁ āpajjati.",
  "tika-s0402t9:7_0": "Therenapi patirūpaṁ ñatvā āṇāpetabbaṁ,",
  "tika-s0402t9:7_1": "āṇāpentenapi yaṁ kiñci kammaṁ karonto vā sadā kālameva eko vā bhāranittharaṇako vā sarabhāṇakadhammakathikādīsu",
  "tika-s0402t9:7_2": "vā aññataro na uposathāgārasammajjanatthaṁ āṇāpetabbo,",
  "tika-s0402t9:7_3": "avasesā pana vārena āṇāpetabbā.",
  "tika-s0402t9:7_4": "Sace āṇatto sammajjaniṁ tāvakālikampi na labhati,",
  "tika-s0402t9:7_5": "sākhābhaṅgaṁ kappiyaṁ kāretvā sammajjitabbaṁ,",
  "tika-s0402t9:7_6": "tampi alabhantassa laddhakappiyaṁ hoti.",
  "tika-s0402t9:7_7": "Padīpakaraṇepi vuttanayeneva āṇāpetabbo,",
  "tika-s0402t9:7_8": "āṇāpentena ca “amukasmiṁ nāma okāse telaṁ vā kapallikā vā atthi,",
  "tika-s0402t9:7_9": "taṁ gahetvā karohī”ti vattabbo.",
  "tika-s0402t9:7_10": "Sace telādīni natthi,",
  "tika-s0402t9:7_11": "pariyesitabbāni.",
  "tika-s0402t9:7_12": "Pariyesitvā alabhantassa laddhakappiyaṁ hoti.",
  "tika-s0402t9:7_13": "Api ca kapāle aggi jāletabbo.",
  "tika-s0402t9:7_14": "Āsanapaññāpanāṇattiyampi vuttanayeneva āṇāpetabbo,",
  "tika-s0402t9:7_15": "āṇattena ca sace uposathāgāre āsanāni natthi,",
  "tika-s0402t9:7_16": "saṅghikāvāsato āharitvā paññāpetvā puna āharitabbāni,",
  "tika-s0402t9:7_17": "āsanesu asati kaṭasārakepi taṭṭikāyopi paññāpetuṁ vaṭṭati,",
  "tika-s0402t9:7_18": "tāsupi asati sākhābhaṅgāni kappiyaṁ kāretvā paññāpetabbāni.",
  "tika-s0402t9:7_19": "Kappiyakārakaṁ alabhantassa laddhakappiyaṁ hoti.",
  "tika-s0402t9:8_0": "Chandapārisuddhīti ettha uposathakaraṇatthaṁ sannipatite saṅghe bahi uposathaṁ katvā āgatena sannipātaṭṭhānaṁ",
  "tika-s0402t9:8_1": "gantvā kāyasāmaggiṁ adentena chando dātabbo.",
  "tika-s0402t9:8_2": "Yopi gilāno vā kiccappasuto vā,",
  "tika-s0402t9:8_3": "tena pārisuddhiṁ dentena chando dātabbo.",
  "tika-s0402t9:8_4": "Kathaṁ dātabbo?",
  "tika-s0402t9:8_5": "Ekassa bhikkhuno santike “chandaṁ dammi,",
  "tika-s0402t9:8_6": "chandaṁ me hara,",
  "tika-s0402t9:8_7": "chandaṁ me ārocehī”ti ayamattho kāyena vā vācāya vā ubhayena vā viññāpetabbo.",
  "tika-s0402t9:8_8": "Evaṁ dinno hoti chando.",
  "tika-s0402t9:8_9": "Akatūposathena pana gilānena vā kiccappasutena vā pārisuddhi dātabbā.",
  "tika-s0402t9:8_10": "Kathaṁ dātabbā?",
  "tika-s0402t9:8_11": "Ekassa bhikkhuno santike “pārisuddhiṁ dammi,",
  "tika-s0402t9:8_12": "pārisuddhiṁ me hara,",
  "tika-s0402t9:8_13": "pārisuddhiṁ me ārocehī”ti ayamattho kāyena vā vācāya vā ubhayena vā viññāpetabbo.",
  "tika-s0402t9:8_14": "Evaṁ dinnā hoti pārisuddhi.",
  "tika-s0402t9:8_15": "Taṁ pana dentena chandopi dātabbo.",
  "tika-s0402t9:8_16": "Vuttañhetaṁ bhagavatā –",
  "tika-s0402t9:8_17": "“anujānāmi,",
  "tika-s0402t9:8_18": "bhikkhave,",
  "tika-s0402t9:8_19": "tadahuposathe pārisuddhiṁ dentena chandampi dātuṁ,",
  "tika-s0402t9:8_20": "santi saṅghassa karaṇīya”nti.",
  "tika-s0402t9:8_21": "Tattha pārisuddhidānaṁ saṅghassapi attanopi uposathakaraṇaṁ sampādeti,",
  "tika-s0402t9:8_22": "na avasesaṁ saṅghakiccaṁ.",
  "tika-s0402t9:8_23": "Chandadānaṁ saṅghasseva uposathakaraṇañca sesakiccañca sampādeti,",
  "tika-s0402t9:8_24": "attano pana uposatho akatoyeva hoti,",
  "tika-s0402t9:8_25": "tasmā pārisuddhiṁ dentena chandopi dātabbo.",
  "tika-s0402t9:9_0": "Utukkhānanti “hemantādīnaṁ utūnaṁ ettakaṁ atikkantaṁ,",
  "tika-s0402t9:9_1": "ettakaṁ avasiṭṭha”nti evaṁ utūnaṁ ācikkhanaṁ.",
  "tika-s0402t9:9_2": "Bhikkhugaṇanāti “ettakā bhikkhū uposathagge sannipatitā”ti bhikkhūnaṁ gaṇanā.",
  "tika-s0402t9:9_3": "Idampi ubhayaṁ katvāva uposatho kātabbo.",
  "tika-s0402t9:9_4": "Ovādoti bhikkhunovādo.",
  "tika-s0402t9:9_5": "Na hi bhikkhūnīhi yācitaṁ ovādaṁ anārocetvā uposathaṁ kātuṁ vaṭṭati.",
  "tika-s0402t9:9_6": "Bhikkhuniyo hi “sve uposatho”ti āgantvā “ayaṁ uposatho cātuddaso,",
  "tika-s0402t9:9_7": "pannaraso”ti pucchitvā puna uposathadivase āgantvā “bhikkhunisaṅgho, ayya,",
  "tika-s0402t9:9_8": "bhikkhusaṅghassa pāde vandati,",
  "tika-s0402t9:9_9": "ovādūpasaṅkamanañca yācati,",
  "tika-s0402t9:9_10": "labhatu kira, ayya,",
  "tika-s0402t9:9_11": "bhikkhunisaṅgho ovādūpasaṅkamana”nti evaṁ ovādaṁ yācanti.",
  "tika-s0402t9:9_12": "Taṁ ṭhapetvā bālagilānagamiye añño sacepi āraññako hoti,",
  "tika-s0402t9:9_13": "appaṭiggahetuṁ na labhati,",
  "tika-s0402t9:9_14": "tasmā yena so paṭiggahito,",
  "tika-s0402t9:9_15": "tena bhikkhunā uposathagge pātimokkhuddesako bhikkhu evaṁ vattabbo “bhikkhunisaṅgho, bhante,",
  "tika-s0402t9:9_16": "bhikkhusaṅghassa pāde vandati,",
  "tika-s0402t9:9_17": "ovādūpasaṅkamanañca yācati,",
  "tika-s0402t9:9_18": "labhatu kira, bhante,",
  "tika-s0402t9:9_19": "bhikkhunisaṅgho ovādūpasaṅkamana”nti.",
  "tika-s0402t9:10_0": "Pātimokkhuddesakena vattabbaṁ –",
  "tika-s0402t9:10_1": "“atthi koci bhikkhu bhikkhunovādako sammato”ti.",
  "tika-s0402t9:10_2": "Sace hoti koci bhikkhu bhikkhunovādako sammato,",
  "tika-s0402t9:10_3": "tato tena so vattabbo –",
  "tika-s0402t9:10_4": "“itthannāmako bhikkhu bhikkhunovādako sammato,",
  "tika-s0402t9:10_5": "taṁ bhikkhunisaṅgho upasaṅkamatū”ti.",
  "tika-s0402t9:10_6": "Sace natthi,",
  "tika-s0402t9:10_7": "tato tena pucchitabbaṁ –",
  "tika-s0402t9:10_8": "“ko āyasmā ussahati bhikkhuniyo ovaditu”nti.",
  "tika-s0402t9:10_9": "Sace koci ussahati,",
  "tika-s0402t9:10_10": "sopi ca aṭṭhahi aṅgehi samannāgato,",
  "tika-s0402t9:10_11": "taṁ tattheva sammannitvā ovādappaṭiggāhako vattabbo –",
  "tika-s0402t9:10_12": "“itthannāmo bhikkhu bhikkhunovādako sammato,",
  "tika-s0402t9:10_13": "taṁ bhikkhunisaṅgho upasaṅkamatū”ti.",
  "tika-s0402t9:10_14": "Sace pana na koci ussahati,",
  "tika-s0402t9:10_15": "pātimokkhuddesakena vattabbaṁ –",
  "tika-s0402t9:10_16": "“natthi koci bhikkhu bhikkhunovādako sammato,",
  "tika-s0402t9:10_17": "pāsādikena bhikkhunisaṅgho sampādetū”ti.",
  "tika-s0402t9:10_18": "Ettāvatā hi sikkhattayasaṅgahitaṁ sakalaṁ sāsanaṁ ārocitaṁ hoti.",
  "tika-s0402t9:10_19": "Tena bhikkhunā “sādhū”ti sampaṭicchitvā pāṭipade bhikkhunīnaṁ ārocetabbaṁ.",
  "tika-s0402t9:10_20": "Pātimokkhampi “na,",
  "tika-s0402t9:10_21": "bhikkhave,",
  "tika-s0402t9:10_22": "anajjhiṭṭhena pātimokkhaṁ uddisitabbaṁ,",
  "tika-s0402t9:10_23": "yo uddiseyya,",
  "tika-s0402t9:10_24": "āpatti dukkaṭassā”ti vacanato anāṇattena na uddisitabbaṁ.",
  "tika-s0402t9:10_25": "“Therādheyyaṁ pātimokkha”nti hi vacanato saṅghatthero vā pātimokkhaṁ uddiseyya,",
  "tika-s0402t9:10_26": "“anujānāmi,",
  "tika-s0402t9:10_27": "bhikkhave,",
  "tika-s0402t9:10_28": "yo tattha bhikkhu byatto paṭibalo,",
  "tika-s0402t9:10_29": "tassādheyyaṁ pātimokkha”nti vacanato navakataro vā therena āṇatto.",
  "tika-s0402t9:10_30": "Dutiyādīni uttānatthāneva.",
  "tika-s0402t9:11_0": "109.",
  "tika-s0402t9:11_1": "Ekādasame na kukkuccāyitabbaṁ kukkuccāyatīti na kukkuccāyituṁ yuttakaṁ kukkuccāyati.",
  "tika-s0402t9:11_2": "Sūkaramaṁsaṁ labhitvā “acchamaṁsa”nti kukkuccāyati,",
  "tika-s0402t9:11_3": "“sūkaramaṁsa”nti jānantopi “acchamaṁsa”nti kukkuccāyati,",
  "tika-s0402t9:11_4": "na paribhuñjatīti vuttaṁ hoti.",
  "tika-s0402t9:11_5": "Evaṁ migamaṁsaṁ “dīpimaṁsa”nti,",
  "tika-s0402t9:11_6": "kāle santeyeva “kālo natthī”ti,",
  "tika-s0402t9:11_7": "appavāretvā “pavāritomhī”ti,",
  "tika-s0402t9:11_8": "patte rajasmiṁ apatiteyeva “patita”nti,",
  "tika-s0402t9:11_9": "attānaṁ uddissa macchamaṁse akateyeva “maṁ uddissa kata”nti kukkuccāyati.",
  "tika-s0402t9:11_10": "Kukkuccāyitabbaṁ na kukkuccāyatīti kukkuccāyituṁ yuttaṁ na kukkuccāyati.",
  "tika-s0402t9:11_11": "Acchamaṁsaṁ labhitvā “sūkaramaṁsa”nti na kukkuccāyati,",
  "tika-s0402t9:11_12": "“acchamaṁsa”nti jānantopi “sūkaramaṁsa”nti na kukkuccāyati,",
  "tika-s0402t9:11_13": "madditvā vītikkamatīti vuttaṁ hoti.",
  "tika-s0402t9:11_14": "Evaṁ dīpimaṁsaṁ migamaṁsanti…pe…",
  "tika-s0402t9:11_15": "attānaṁ uddissa macchamaṁse kate “maṁ uddissa kata”nti na kukkuccāyatīti evamettha attho daṭṭhabbo.",
  "tika-s0402t9:11_16": "Aṭṭhakathāyaṁ pana “na kukkuccāyitabbanti saṅghabhogassa apaṭṭhapanaṁ avicāraṇaṁ na kukkuccāyitabbaṁ nāma,",
  "tika-s0402t9:11_17": "taṁ kukkuccāyati.",
  "tika-s0402t9:11_18": "Kukkuccāyitabbanti tasseva paṭṭhapanaṁ vicāraṇaṁ,",
  "tika-s0402t9:11_19": "taṁ na kukkuccāyatī”ti ettakameva vuttaṁ.",
  "tika-s0402t9:11_20": "Tattha saṅghabhogassāti saṅghassa catupaccayaparibhogatthāya dinnakhettavatthutaḷākādikassa,",
  "tika-s0402t9:11_21": "tato uppannadhaññahiraññādikassa ca saṅghassa bhogassa.",
  "tika-s0402t9:11_22": "Apaṭṭhapananti asaṁvidahanaṁ.",
  "tika-s0402t9:11_23": "Tenāha “avicāraṇa”nti.",
  "tika-s0402t9:11_24": "Tassevāti yathāvuttasseva saṅghabhogassa.",
  "tika-s0402t9:12_0": "Bālavaggavaṇṇanā niṭṭhitā.",
  "tika-s0402t9:13_0": "Dutiyapaṇṇāsakaṁ niṭṭhitaṁ.",
  "tika-s0402t9:14_0": "3. Tatiyapaṇṇāsakaṁ"
}