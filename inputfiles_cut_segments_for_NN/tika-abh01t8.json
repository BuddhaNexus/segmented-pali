{
  "tika-abh01t8:0_0": "4. Aṭṭhakathākaṇḍaṁ",
  "tika-abh01t8:1_0": "Tikaatthuddhāravaṇṇanā",
  "tika-abh01t8:2_0": "1384.Nayamagganti suttantabhājanīyādinayagamanaṁ anulomādinayagamanañca.",
  "tika-abh01t8:2_1": "Tampi hi ettha atthesu nicchitesu sukhaṁ samānenti.",
  "tika-abh01t8:2_2": "Pañhuddhāranti ekūnapaññāsāya ekūnapaññāsāya navasu navasu ca pañhesu labbhamānassa uddharaṇaṁ,",
  "tika-abh01t8:2_3": "tesuyeva labbhamānānaṁ gaṇanānaṁ ṭhapanaṁ gaṇanācāro.",
  "tika-abh01t8:2_4": "Atthuddhāranti ‘‘ime nāma cittuppādādayo atthā kusalādikā’’ti uddharaṇaṁ.",
  "tika-abh01t8:2_5": "Kaṇṇikaṁ kaṇṇikanti cittuppādakaṇḍarūpakaṇḍesu vibhatte pasaṭe dhamme ‘‘catūsu bhūmīsu kusalaṁ dvādasākusalacittuppādā’’tiādinā",
  "tika-abh01t8:2_6": "rāsirāsivasena saha ganthetvāti attho.",
  "tika-abh01t8:2_7": "Ghaṭagocchakā kaṇṇikavevacanāneva.",
  "tika-abh01t8:2_8": "Ettha pana catūsu bhūmīsu kusalanti ekavacananiddeso catubhūmakānaṁ kusalaphassādīnaṁ kusalabhāve ekattūpagamanato.",
  "tika-abh01t8:2_9": "Cittuppādakaṇḍarūpakaṇḍesu catubhūmicittuppādādivasena viññātadhammassa vasenāyaṁ atthuddhāradesanā āraddhāti",
  "tika-abh01t8:2_10": "tattha yaṁ catūsu bhūmīsu kusalaṁ vibhattaṁ yāva viññātaṁ,",
  "tika-abh01t8:2_11": "ime dhammā kusalāti attho.",
  "tika-abh01t8:3_0": "Yadipi kusalattikavitthāro pubbe viññāto,",
  "tika-abh01t8:3_1": "tathāpi tattha dhammā samayavasena phassādisabhāvavasena ca vibhattā bhinnā viññātā,",
  "tika-abh01t8:3_2": "na pana ekasmiṁ lakkhaṇe samānetvā,",
  "tika-abh01t8:3_3": "tasmā tattha vuttaṁ samayādibhedaṁ vajjetvā sabbabhedabhinnānaṁ ekasmiṁ kusalādilakkhaṇe samānetvā bodhanatthaṁ idha kusalattikaniddeso puna vibhatto.",
  "tika-abh01t8:3_4": "Ettha ca ekavacanena kusalaniddesaṁ katvā bahuvacanena nigamanassa kāraṇaṁ vuttameva.",
  "tika-abh01t8:3_5": "Yadi dhammānaṁ kusalatte ekattūpagamanaṁ,",
  "tika-abh01t8:3_6": "kasmā ekavacanena pucchāpi na katā?",
  "tika-abh01t8:3_7": "Uddese kusala-saddassa dhammavisesanabhāvato tabbisesanānaṁ dhammānaṁ pucchitattā tesañca aniddhāritasaṅkhāvisesattā,",
  "tika-abh01t8:3_8": "niddese pana catūhi bhūmīhi vitthārato viññātāhi kusale visesetvā dassetīti yuttaṁ ‘‘catūsu bhūmīsu kusala’’nti ekattaṁ netvā vacanaṁ.",
  "tika-abh01t8:3_9": "Kusalapadañhi ettha padhānaṁ,",
  "tika-abh01t8:3_10": "tañca visesitabbānapekkhaṁ kusalākārameva attano sabhāve ṭhitaṁ gahetvā pavattamānaṁ ekattameva upādāya pavattati,",
  "tika-abh01t8:3_11": "na bhedanti.",
  "tika-abh01t8:4_0": "1385.Dvādasaakusalacittuppādāti etthāpi paṭhamākusalacittuppādo samayaphassādivasena bhedaṁ anāmasitvā",
  "tika-abh01t8:4_1": "somanassasahagatadiṭṭhigatasampayuttacittuppādabhāve ekattaṁ netvā vutto,",
  "tika-abh01t8:4_2": "evaṁ yāva dvādasamoti ‘‘dvādasa akusalacittuppādā’’ti vuttaṁ.",
  "tika-abh01t8:4_3": "Evaṁ catūsu bhūmīsu vipākotiādīsupi yathāyogaṁ yojetabbaṁ.",
  "tika-abh01t8:4_4": "Cittuppādāti ettha uppajjati etthāti uppādo,",
  "tika-abh01t8:4_5": "kiṁ uppajjati? Cittaṁ,",
  "tika-abh01t8:4_6": "cittassa uppādo cittuppādoti evaṁ avayavena samudāyopalakkhaṇavasena attho sambhavati.",
  "tika-abh01t8:4_7": "Evañhi sati cittacetasikarāsi cittuppādoti siddho hoti.",
  "tika-abh01t8:4_8": "Aṭṭhakathāyaṁ pana ‘‘cittameva uppādo cittuppādo’’ti aññassuppajjanakassa nivattanatthaṁ cittaggahaṇaṁ kataṁ,",
  "tika-abh01t8:4_9": "cittassa anuppajjanakabhāvanivattanatthaṁ uppādaggahaṇaṁ,",
  "tika-abh01t8:4_10": "cittuppādakaṇḍe vā ‘‘cittaṁ uppannaṁ hotī’’ti cittassa uppajjanakabhāvo pākaṭoti katvā ‘‘cittameva uppādo’’ti vuttaṁ,",
  "tika-abh01t8:4_11": "cittassa anuppajjanakassa nivattetabbassa sabbhāvā uppādaggahaṇaṁ katanti veditabbaṁ.",
  "tika-abh01t8:4_12": "Ayañcattho ‘‘dvepañcaviññāṇānī’’tiādīsu viya cittappadhāno niddesoti katvā vuttoti daṭṭhabbo.",
  "tika-abh01t8:5_0": "1420.Chasu dvāresūti ettha pañcadvāre vattabbameva natthi,",
  "tika-abh01t8:5_1": "manodvārepi parittārammaṇameva javanaṁ tadārammaṇasaṅkhātaṁ bhavaṅgaṁ anubandhati.",
  "tika-abh01t8:5_2": "Tañhi parittassa kammassa vipāko,",
  "tika-abh01t8:5_3": "vipāko ca iṭṭhāniṭṭhārammaṇānubhavanaṁ,",
  "tika-abh01t8:5_4": "kammānurūpo ca vipāko hotīti parittakammavipāko parittārammaṇasseva anubhavanaṁ hoti.",
  "tika-abh01t8:5_5": "Tasmā sabbaṁ tadārammaṇaṁ ‘‘parittārammaṇa’’nti vuttaṁ.",
  "tika-abh01t8:5_6": "Yadi evaṁ mahaggatavipākopi mahaggatānubhavanameva āpajjatīti ce? Na,",
  "tika-abh01t8:5_7": "samādhippadhānassa kammassa appanāppattassa saññāvasārammaṇassa tādiseneva vipākena bhavitabbattā.",
  "tika-abh01t8:5_8": "Tasmā samādhi sukhānubhavanabhūto,",
  "tika-abh01t8:5_9": "sopi kammānurūpatoyeva kammārammaṇo hotīti daṭṭhabbo.",
  "tika-abh01t8:5_10": "Kammānurūpato eva ca tadārammaṇaṁ parittārammaṇampi mahaggatajavanaṁ nānubandhati.",
  "tika-abh01t8:5_11": "Tato eva paṭisandhiādibhūto kāmāvacaravipāko kammanimittampi parittameva ārammaṇaṁ karoti,",
  "tika-abh01t8:5_12": "na mahaggataṁ appamāṇaṁ vā.",
  "tika-abh01t8:5_13": "Yasmā pana vuttaṁ ‘‘mahaggatārammaṇo dhammo parittārammaṇassa dhammassa kammapaccayena paccayo,",
  "tika-abh01t8:5_14": "appamāṇārammaṇo dhammo parittārammaṇassa dhammassa kammapaccayena paccayo’’ti,",
  "tika-abh01t8:5_15": "na ca mahaggatappamāṇavipāko parittārammaṇo atthi,",
  "tika-abh01t8:5_16": "idha ca sabbakāmāvacaravipākānaṁ parittārammaṇatāva vuttā,",
  "tika-abh01t8:5_17": "tasmā kammānurūpato mahaggatappamāṇārammaṇampi parittakammaṁ yadi paṭisandhiṁ deti,",
  "tika-abh01t8:5_18": "kammagatinimittārammaṇameva deti.",
  "tika-abh01t8:5_19": "Pavattivipākampi rūpādiparittārammaṇamevāti veditabbaṁ.",
  "tika-abh01t8:5_20": "Khīṇāsavānaṁ vāsanāvasena sativippayuttahasanaṁ pavattamānaṁ parittesveva pavattati,",
  "tika-abh01t8:5_21": "na itaresu kilesavirahe tādisahasanapaccayabhāvābhāvato.",
  "tika-abh01t8:5_22": "Tasmā tassa parittārammaṇatā vuttā.",
  "tika-abh01t8:5_23": "Khīṇāsavānaṁ asakkaccadānādīni ādarākaraṇavaseneva veditabbāni,",
  "tika-abh01t8:5_24": "na kosajjādiakusalavasena.",
  "tika-abh01t8:5_25": "Paṭippassaddhasabbussukkā hi te uttamapurisāti.",
  "tika-abh01t8:5_26": "Tesaṁ ādarākaraṇañca nirussukkatā evāti veditabbā.",
  "tika-abh01t8:6_0": "1421.Atipaguṇānanti vacanaṁ nirādarassa ñāṇavippayuttapaccavekkhaṇassa visayadassanaṁ,",
  "tika-abh01t8:6_1": "na tassevāti visayaniyamanaṁ.",
  "tika-abh01t8:6_2": "Ñāṇasampayuttassapi hi atipaguṇānaṁ visayatā suṭṭhutaraṁ hoti eva.",
  "tika-abh01t8:6_3": "Yathā paguṇaṁ ganthaṁ sajjhāyanto dve tayo vācanāmagge gatepi na sallakkheti ñāṇavippayuttasatimantena sajjhāyitattā,",
  "tika-abh01t8:6_4": "evaṁ paguṇajjhānesupi pavatti hotīti āha ‘‘atipaguṇāna’’ntiādi.",
  "tika-abh01t8:6_5": "Kasiṇanimittādipaññattīti pubbe dassitaṁ sabbaṁ upādāpaññattimāha.",
  "tika-abh01t8:6_6": "Taṁ pana rūpādayo viya avijjamāno vijjamāno ca atthoti ācariyā vadanti.",
  "tika-abh01t8:6_7": "Sammutisacce pana vuccamānānaṁ kasiṇanimittādi vācāvatthumattato vacanavohāreneva paññattīti vuccati.",
  "tika-abh01t8:6_8": "Tassa hi paññāpanaṁ avijjamānapaññattīti tassa avijjamānattaṁ aṭṭhakathāyaṁ vuttanti.",
  "tika-abh01t8:6_9": "Avijjamānampi pana taṁ vijjamānamiva gahetvā pavattamānāya saññāya parittādīsu ‘‘ayaṁ nāma dhammo ārammaṇa’’nti",
  "tika-abh01t8:6_10": "na sakkā vattuṁ te eva dhamme upādāya pavattamānāyapi dhammesveva aṭṭhānato.",
  "tika-abh01t8:6_11": "Tasmā sā sasampayuttā parittādiārammaṇāti na vattabbāti vuttā.",
  "tika-abh01t8:6_12": "Navattabbārammaṇāti idaṁ pana vacanaṁ yathāgahitākārassa saññāvisayassa navattabbataṁ sandhāya navattabbaṁ ārammaṇaṁ etesanti navattabbārammaṇā,",
  "tika-abh01t8:6_13": "cittuppādāti aññapadatthasamāsaṁ katvā aṭṭhakathāyaṁ vuttaṁ.",
  "tika-abh01t8:7_0": "Catupaññāsacittuppādānaṁ rūpassa ca vasena pañcapaṇṇāsāya.",
  "tika-abh01t8:7_1": "Kevalanti vinā parāmasanena.",
  "tika-abh01t8:7_2": "Aniṭṭhaṅgatavasenāti anicchayagamanavasena,",
  "tika-abh01t8:7_3": "anicchayaṁ vā dveḷhaṁ gato cittuppādo aniṭṭhaṅgato,",
  "tika-abh01t8:7_4": "tenākārena pavatti ‘‘aniṭṭhaṅgatavasena pavattī’’ti vuttā.",
  "tika-abh01t8:7_5": "Nānārammaṇesu cittassa vikkhipanaṁ vikkhepo.",
  "tika-abh01t8:7_6": "Anavaṭṭhānaṁ avūpasamo.",
  "tika-abh01t8:7_7": "Gotrabhuvodāne gotrabhūti gahetvā ‘‘gotrabhukāle’’ti āha.",
  "tika-abh01t8:8_0": "Sabbatthapādakacatutthanti idha sabbattha-saddo sāmiattho daṭṭhabbo,",
  "tika-abh01t8:8_1": "sabbesu vā vipassanādīsu pādakaṁ kāraṇaṁ sabbatthapādakanti phalassa visayabhāvena niddeso.",
  "tika-abh01t8:8_2": "Ākāsakasiṇacatutthanti paricchedākāsakasiṇacatutthamāha.",
  "tika-abh01t8:8_3": "Tañhi rūpāvacaraṁ,",
  "tika-abh01t8:8_4": "na itaranti.",
  "tika-abh01t8:8_5": "Kusalatopi dvādasavidhaṁ kiriyatopīti catuvīsatividhatā vuttā hoti.",
  "tika-abh01t8:8_6": "Vaṭṭassapi pādakaṁ hotiyevāti kusalaṁ kiriyañca ekato katvā sabbatthapādakaṁ vuttanti kiriyajjhānassa avaṭṭapādakattā sāsaṅkaṁ vadati.",
  "tika-abh01t8:8_7": "Mahaggatacitte samodahatīti idaṁ ‘‘so evaṁ samāhite citte’’tiādinā nayena vuttaṁ pākaṭaṁ pādakajjhānacittaṁ",
  "tika-abh01t8:8_8": "parikammehi gahetvā citte rūpakāyaṁ adhiṭṭhānacittena samodahatīti katvā vuttaṁ.",
  "tika-abh01t8:8_9": "Pādakajjhānacittaṁ rūpakāye samodahatīti idampi yathāvuttaṁ pādakajjhānacittaṁ ārammaṇaṁ katvā cittasantānaṁ",
  "tika-abh01t8:8_10": "rūpakāye samodahitaṁ tadanugatikaṁ katvā adhiṭṭhātīti katvā vuttaṁ,",
  "tika-abh01t8:8_11": "idaṁ pana adhiṭṭhānadvayaṁ adissamānakāyataṁ dissamānakāyatañca āpādeti.",
  "tika-abh01t8:8_12": "Gantukāmatāparikammavasena taṁsampayuttāya saññāya sukhasaññālahusaññābhāvato gamanampi nipphādetīti daṭṭhabbaṁ.",
  "tika-abh01t8:9_0": "Sotāpannassa cittanti sotāpannassa pāṭipuggalikaṁ maggaphalacittanti veditabbaṁ.",
  "tika-abh01t8:9_1": "Mārādīnañhi bhagavato cittajānanaṁ vuttanti cetopariyañāṇalābhī kasmā sāsavacittaṁ na jānissatīti.",
  "tika-abh01t8:9_2": "Chinnavaṭumakā chinnasaṁsāravaṭṭā buddhā.",
  "tika-abh01t8:9_3": "Maggaphalanibbānapaccavekkhaṇatopīti ettha maggaphalapaccavekkhaṇāni tāva pubbenivāsānussatiñāṇena maggaphalesu ñātesu pavattanti,",
  "tika-abh01t8:9_4": "nibbānapaccavekkhaṇañca nibbānārammaṇesu appamāṇadhammesu ñātesūti maggādipaccavekkhaṇāni pubbenivāsānussatiñāṇassa",
  "tika-abh01t8:9_5": "appamāṇārammaṇataṁ sādhentīti veditabbāni.",
  "tika-abh01t8:9_6": "‘‘Appamāṇā khandhā pubbenivāsānussatiñāṇassa ārammaṇapaccayena paccayo’’icceva (paṭṭhā.",
  "tika-abh01t8:9_7": "2.12.58) hi vuttaṁ,",
  "tika-abh01t8:9_8": "na nibbānanti.",
  "tika-abh01t8:9_9": "Tasmā pubbenivāsānussatiñāṇena eva maggaphalapaccavekkhaṇakicce vuccamānepi nibbānapaccavekkhaṇatā na sakkā vattuṁ,",
  "tika-abh01t8:9_10": "aṭṭhakathāyaṁ pana tassapi nibbānārammaṇatā anuññātāti dissati.",
  "tika-abh01t8:9_11": "Kāmāvacarenibbattissatīti nibbattakkhandhajānanamāha.",
  "tika-abh01t8:9_12": "Nibbānadhātuyā parinibbāyissatīti nibbānārammaṇehi maggaphalehi kilesaparinibbānabhūtehi parinibbāyissatīti attho sambhavati.",
  "tika-abh01t8:10_0": "1429.Asahajātattāti asampayuttattāti attho.",
  "tika-abh01t8:10_1": "Na hi arūpadhammānaṁ arūpadhammehi sahajātatā sampayogato aññā atthīti.",
  "tika-abh01t8:10_2": "‘‘Aññadhammārammaṇakāle’’ti vuttaṁ,",
  "tika-abh01t8:10_3": "maggārammaṇakālepi pana garuṁ akaraṇe maggādhipatibhāvena navattabbatā yojetabbā.",
  "tika-abh01t8:11_0": "1433.Niyogāti niyogatoti imamatthaṁ sandhāya ‘‘niyamenā’’ti āha,",
  "tika-abh01t8:11_1": "niyogavanto vā niyogā,",
  "tika-abh01t8:11_2": "niyatāti attho.",
  "tika-abh01t8:11_3": "Cittuppādakaṇḍe hi bodhitesu cittuppādesu ekantena anāgatārammaṇo koci natthīti.",
  "tika-abh01t8:12_0": "1434.Kammaṁ vā kammanimittaṁ vā ārabbha pavattiyaṁ atītārammaṇāvāti vuttaṁ,",
  "tika-abh01t8:12_1": "kammanimittaṁ pana ārabbha pavattiyaṁ paccuppannārammaṇabhāvañca paṭisandhiyā paṭiccasamuppādavibhaṅgavaṇṇanāyaṁ vakkhati.",
  "tika-abh01t8:12_2": "Tasmā idaṁ manodvāracutiyaṁ atītakammanimittaṁ manodvāre āpāthagataṁ sandhāya vuttanti veditabbaṁ.",
  "tika-abh01t8:12_3": "Satadārammaṇāya cutiyā pañcacittakkhaṇāvasiṭṭhāyuke gatinimitte paṭisandhiyā pavattāya cattāri bhavaṅgāni paccuppannārammaṇāni,",
  "tika-abh01t8:12_4": "itarattha ca cha sandhāyāha ‘‘tato paraṁ bhavaṅgakāle cā’’ti.",
  "tika-abh01t8:12_5": "Yadā hi gatinimittārammaṇe javane pavatte anuppanne eva tadārammaṇe cuti hoti rūpāvacarārūpāvacarasattassa viya kāmadhātuṁ upapajjantassa,",
  "tika-abh01t8:12_6": "tadā paṭisandhito parāni cha bhavaṅgāni paccuppannārammaṇāni hontīti.",
  "tika-abh01t8:12_7": "Diṭṭhisampayuttehi assādanādīni saparāmāsāneva daṭṭhabbāni.",
  "tika-abh01t8:12_8": "Paṇṇattinibbānārammaṇānañca javanānaṁ purecārikakāleti yesaṁ purecārikakāle ekantena āvajjanāya atītādiārammaṇabhāvena navattabbatā,",
  "tika-abh01t8:12_9": "tesaṁ vasena nayaṁ dasseti.",
  "tika-abh01t8:12_10": "Nibbānārammaṇānampi javanānaṁ purecārikakāle sā tathā na vattabbā,",
  "tika-abh01t8:12_11": "na pana ekantena maggaphalavīthīsu tassā anibbānārammaṇattā.",
  "tika-abh01t8:13_0": "Ime gandhāti nanu paccuppannā gandhā gahitā,",
  "tika-abh01t8:13_1": "kathaṁ ettha anāgatārammaṇatā hotīti?",
  "tika-abh01t8:13_2": "‘‘Aṭṭhārasavassādhikāni dve vassasatāni mā sussiṁsū’’ti pavattito,",
  "tika-abh01t8:13_3": "anāgate mā sussiṁ sūti hi anāgataṁ gandhaṁ gahetvā pavattatīti adhippāyo.",
  "tika-abh01t8:13_4": "Cittavasena kāyaṁ pariṇāmento abhimukhībhūtaṁ tadā vijjamānameva kāyaṁ ārammaṇaṁ karotīti paccuppannārammaṇaṁ adhiṭṭhānacittaṁ hoti.",
  "tika-abh01t8:13_5": "Tathā attano kāyassa dīgharassāṇuthūlanīlādibhāvāpādanavasena aññassa ca pāṭihāriyassa karaṇe yojetabbaṁ .",
  "tika-abh01t8:13_6": "Etthantare ekadvesantativārā veditabbāti etthantare pavattā rūpasantatiarūpasantativārā ekadvesantativārā nāmāti veditabbāti attho.",
  "tika-abh01t8:13_7": "Atiparittasabhāvautuādisamuṭṭhānā vā ‘‘ekadvesantativārā’’ti vuttā.",
  "tika-abh01t8:13_8": "Ubhayametaṁ paccuppannanti addhāpaccuppannaṁ hontaṁ etaṁ ubhayaṁ hotīti attho.",
  "tika-abh01t8:13_9": "Saṁhīratīti taṇhādiṭṭhābhinandanāhi ākaḍḍhīyati.",
  "tika-abh01t8:14_0": "Kecīti abhayagirivāsinoti vadanti,",
  "tika-abh01t8:14_1": "te pana cittassa ṭhitikkhaṇaṁ na icchantīti ‘‘ṭhitikkhaṇe vā paṭivijjhatī’’ti na vattabbaṁ siyā.",
  "tika-abh01t8:14_2": "Tathā ye ‘‘iddhimassa ca parassa ca ekakkhaṇe vattamānaṁ cittaṁ uppajjatī’’ti vadanti,",
  "tika-abh01t8:14_3": "tesaṁ ‘‘ṭhitikkhaṇe vā bhaṅgakkhaṇe vā paṭivijjhatī’’ti vacanaṁ na sameti.",
  "tika-abh01t8:14_4": "Na hi tasmiṁ khaṇadvaye uppajjamānaṁ paracittena saha ekakkhaṇe uppajjati nāmāti.",
  "tika-abh01t8:14_5": "Ṭhitibhaṅgakkhaṇesu ca uppajjamānaṁ ekadesaṁ paccuppannārammaṇaṁ,",
  "tika-abh01t8:14_6": "ekadesaṁ atītārammaṇaṁ āpajjati.",
  "tika-abh01t8:14_7": "Yañca vuttaṁ ‘‘parassa cittaṁ jānissāmīti rāsivasena mahājanassa citte āvajjite’’ti,",
  "tika-abh01t8:14_8": "ettha ca mahājano attanā pare aneke puggalāti paresaṁ cittaṁ jānissāmīti āvajjanappavatti vattabbā siyā.",
  "tika-abh01t8:14_9": "Athāpi parassāti mahājanassāti attho sambhaveyya,",
  "tika-abh01t8:14_10": "tathāpi tassa puggalasseva vā cittarāsiṁ āvajjitvā ekassa paṭivijjhanaṁ ayuttaṁ.",
  "tika-abh01t8:14_11": "Na hi rāsiāvajjanaṁ ekadesāvajjanaṁ hotīti.",
  "tika-abh01t8:14_12": "Tasmā tehi ‘‘mahājanassa citte āvajjite’’tiādi na vattabbaṁ.",
  "tika-abh01t8:15_0": "Yaṁ pana te vadanti ‘‘yasmā iddhimassa ca parassa ca ekakkhaṇe cittaṁ uppajjatī’’ti,",
  "tika-abh01t8:15_1": "tatthāyaṁ adhippāyo siyā –",
  "tika-abh01t8:15_2": "cetopariyañāṇalābhī parassa cittaṁ ñātukāmo pādakajjhānaṁ samāpajjitvā vuṭṭhāya atītādivibhāgaṁ akatvā",
  "tika-abh01t8:15_3": "cittasāmaññena ‘‘imassa cittaṁ jānāmī’’ti parikammaṁ katvā puna pādakajjhānaṁ samāpajjitvā vuṭṭhāya sāmaññeneva",
  "tika-abh01t8:15_4": "cittaṁ āvajjitvā tiṇṇaṁ catunnaṁ vā parikammānaṁ anantarā cetopariyañāṇena paracittaṁ paṭivijjhati vibhāveti",
  "tika-abh01t8:15_5": "rūpaṁ viya dibbacakkhunā.",
  "tika-abh01t8:15_6": "Tato paraṁ pana kāmāvacaracittehi sarāgādivavatthānaṁ hoti nīlādivavatthānaṁ viya.",
  "tika-abh01t8:15_7": "Tattha dibbacakkhunā diṭṭhahadayavatthurūpassa sattassa abhimukhībhūtassa cittasāmaññena cittaṁ āvajjayamānaṁ",
  "tika-abh01t8:15_8": "āvajjanaṁ abhimukhībhūtaṁ vijjamānaṁ cittaṁ ārammaṇaṁ katvā cittaṁ āvajjeti.",
  "tika-abh01t8:15_9": "Parikammāni ca taṁ taṁ vijjamānaṁ cittaṁ cittasāmaññeneva ārammaṇaṁ katvā cittajānanaparikammāni hutvā pavattanti.",
  "tika-abh01t8:15_10": "Cetopariyañāṇaṁ pana vijjamānaṁ cittaṁ paṭivijjhantaṁ vibhāventaṁ tena saha ekakkhaṇe eva uppajjati.",
  "tika-abh01t8:15_11": "Tattha yasmā santānassa santānaggahaṇato ekattavasena āvajjanādīni cittantveva pavattāni,",
  "tika-abh01t8:15_12": "tañca cittameva,",
  "tika-abh01t8:15_13": "yaṁ cetopariyañāṇena vibhāvitaṁ,",
  "tika-abh01t8:15_14": "tasmā samānākārappavattito na aniṭṭhe maggaphalavīthito aññasmiṁ ṭhāne nānārammaṇatā āvajjanajavanānaṁ hoti.",
  "tika-abh01t8:15_15": "Paccuppannārammaṇañca parikammaṁ paccuppannārammaṇassa cetopariyañāṇassa āsevanapaccayoti siddhaṁ hoti.",
  "tika-abh01t8:15_16": "Atītattiko ca evaṁ abhinno hoti.",
  "tika-abh01t8:15_17": "Aññathā santatipaccuppanne addhāpaccuppanne ca paccuppannanti idha vuccamāne atītānāgatānañca paccuppannatā āpajjeyya,",
  "tika-abh01t8:15_18": "tathā ca sati ‘‘paccuppanno dhammo paccuppannassa dhammassa anantarapaccayena paccayo’’tiādi vattabbaṁ siyā,",
  "tika-abh01t8:15_19": "na ca taṁ vuttaṁ.",
  "tika-abh01t8:15_20": "‘‘Atīto dhammo paccuppannassa dhammassa anantarapaccayena paccayo,",
  "tika-abh01t8:15_21": "purimā purimā atītā khandhā pacchimānaṁ pacchimānaṁ paccuppannānaṁ khandhānaṁ anantara…pe…",
  "tika-abh01t8:15_22": "anulomaṁ gotrabhussā’’tiādivacanato (paṭṭhā.",
  "tika-abh01t8:15_23": "2.18.5) pana addhāsantatipaccuppannesveva anantarātītā cattāro khandhā atītāti viññāyanti,",
  "tika-abh01t8:15_24": "na ca abhidhammamātikāya āgatassa paccuppannapadassa addhāsantatipaccuppannapadatthatā katthaci pāḷiyaṁ vuttā.",
  "tika-abh01t8:15_25": "Tasmā tehi iddhimassa ca parassa ca ekakkhaṇe cittuppattiyā cetopariyañāṇassa paccuppannārammaṇatā vuttā.",
  "tika-abh01t8:15_26": "Yadā pana ‘‘yaṁ imassa cittaṁ pavattaṁ,",
  "tika-abh01t8:15_27": "taṁ jānāmi.",
  "tika-abh01t8:15_28": "Yaṁ bhavissati,",
  "tika-abh01t8:15_29": "taṁ jānissāmī’’ti vā ābhogaṁ katvā pādakajjhānasamāpajjanādīni karoti,",
  "tika-abh01t8:15_30": "tadā āvajjanaparikammāni cetopariyañāṇañca atītānāgatārammaṇāneva honti āvajjaneneva vibhāgassa katattā.",
  "tika-abh01t8:16_0": "Ye pana ‘‘iddhimā parassa cittaṁ jānitukāmo āvajjeti,",
  "tika-abh01t8:16_1": "āvajjanaṁ khaṇapaccuppannaṁ ārammaṇaṁ katvā teneva saha nirujjhati,",
  "tika-abh01t8:16_2": "tato cattāri pañca vā javanāni.",
  "tika-abh01t8:16_3": "Yesaṁ pacchimaṁ iddhicittaṁ,",
  "tika-abh01t8:16_4": "sesāni kāmāvacarāni,",
  "tika-abh01t8:16_5": "tesaṁ sabbesampi tadeva niruddhaṁ cittamārammaṇaṁ hoti,",
  "tika-abh01t8:16_6": "na ca tāni nānārammaṇāni honti,",
  "tika-abh01t8:16_7": "addhāvasena paccuppannārammaṇattā’’ti idaṁ vacanaṁ nissāya ‘‘āvajjanajavanānaṁ paccuppannātītārammaṇabhāvepi",
  "tika-abh01t8:16_8": "nānārammaṇattābhāvo viya ekadviticatupañcacittakkhaṇānāgatesupi cittesu āvajjitesu āvajjanajavanānaṁ",
  "tika-abh01t8:16_9": "yathāsambhavaṁ anāgatapaccuppannātītārammaṇabhāvepi nānārammaṇatā na siyā,",
  "tika-abh01t8:16_10": "tena catupañcacittakkhaṇānāgate āvajjite anāgatārammaṇaparikammānantaraṁ khaṇapaccuppannārammaṇaṁ cetopariyañāṇaṁ siddha’’nti vadanti,",
  "tika-abh01t8:16_11": "tesaṁ vādo ‘‘anāgatārammaṇo dhammo paccuppannārammaṇassa dhammassa āsevanapaccayena paccayo,",
  "tika-abh01t8:16_12": "paccuppannārammaṇo dhammo atītārammaṇassa dhammassa āsevanapaccayena paccayo’’ti imesaṁ pañhānaṁ anuddhaṭattā",
  "tika-abh01t8:16_13": "gaṇanāya ca ‘‘āsevane tīṇī’’ti vuttattā na sijjhati.",
  "tika-abh01t8:16_14": "Na hi kusalakiriyamahaggataṁ anāsevanaṁ atthīti.",
  "tika-abh01t8:17_0": "Etassa ca vādassa nissayabhāvo āvajjanajavanānaṁ khaṇapaccuppannaniruddhārammaṇatāvacanassa na sijjhati,",
  "tika-abh01t8:17_1": "yaṁ pavattaṁ yaṁ pavattissatīti vā visesaṁ akatvā gahaṇe āvajjanassa anāgataggahaṇabhāvaṁ,",
  "tika-abh01t8:17_2": "tadabhāvā javanānampi vattamānaggahaṇābhāvañca sandhāyeva tassa vuttattā.",
  "tika-abh01t8:17_3": "Tadā hi bhavaṅgacalanānantaraṁ abhimukhībhūtameva cittaṁ ārabbha āvajjanā pavattatīti.",
  "tika-abh01t8:17_4": "Jānanacittassapi vattamānārammaṇabhāve āvajjanajānanacittānaṁ sahaṭṭhānadosāpattiyā rāsiekadesāvajjanapaṭivedhe",
  "tika-abh01t8:17_5": "sampattasampattāvajjanajānane ca aniṭṭhe ṭhāne āvajjanajavanānaṁ nānārammaṇabhāvadosāpattiyā ca yaṁ vuttaṁ",
  "tika-abh01t8:17_6": "‘‘khaṇapaccuppannaṁ cittaṁ cetopariyañāṇassa ārammaṇaṁ hotī’’ti,",
  "tika-abh01t8:17_7": "taṁ ayuttanti paṭikkhipitvā yathāvuttadosānāpattikālavaseneva addhāsantatipaccuppannārammaṇattā nānārammaṇatābhāvaṁ",
  "tika-abh01t8:17_8": "disvā āvajjanajavanānaṁ vattamānataṁ niruddhārammaṇabhāvo vuttoti,",
  "tika-abh01t8:17_9": "tampi vacanaṁ purimavādino nānujāneyyuṁ.",
  "tika-abh01t8:17_10": "Tasmiñhi sati āvajjanā kusalānantiādīsu viya aññapadasaṅgahitassa anantarapaccayavidhānato ‘‘paccuppannārammaṇā",
  "tika-abh01t8:17_11": "āvajjanā atītārammaṇānaṁ khandhānaṁ anantarapaccayena paccayo’’ti vattabbaṁ siyā,",
  "tika-abh01t8:17_12": "na ca vuttanti.",
  "tika-abh01t8:18_0": "Kasmā panevaṁ cetopariyañāṇassa paccuppannārammaṇatā vicāritā,",
  "tika-abh01t8:18_1": "nanu ‘‘atīto dhammo paccuppannassa dhammassa,",
  "tika-abh01t8:18_2": "anāgato dhammo paccuppannassa dhammassa ārammaṇapaccayena paccayo’’ti etesaṁ vibhaṅgesu ‘‘atītā khandhā",
  "tika-abh01t8:18_3": "iddhividhañāṇassacetopariyañāṇassa pubbenivāsānussatiñāṇassa yathākammūpagañāṇassa āvajjanāya ārammaṇapaccayena",
  "tika-abh01t8:18_4": "paccayo’’ti (paṭṭhā. 2.18.2),",
  "tika-abh01t8:18_5": "‘‘anāgatā khandhā iddhividhañāṇassa cetopariyañāṇassa anāgataṁsañāṇassa āvajjanāya ārammaṇapaccayena paccayo’’ti (paṭṭhā.",
  "tika-abh01t8:18_6": "2.17.3-4),",
  "tika-abh01t8:18_7": "uppannattike ca ‘‘anuppannākhandhā,",
  "tika-abh01t8:18_8": "uppādino khandhā iddhividhañāṇassa cetopariyañāṇassa anāgataṁsañāṇassa āvajjanāya ārammaṇapaccayena paccayo’’ti",
  "tika-abh01t8:18_9": "cetopariyañāṇaggahaṇaṁ katvā ‘‘paccuppanno dhammo paccuppannassā’’ti etassa vibhaṅge ‘‘paccuppannā khandhā",
  "tika-abh01t8:18_10": "iddhividhañāṇassa āvajjanāya ārammaṇapaccayena paccayo’’ti (paṭṭhā. 2.18.3),",
  "tika-abh01t8:18_11": "uppannattike ca ‘‘uppannā khandhā iddhividhañāṇassa āvajjanāya ārammaṇapaccayena paccayo’’ti (paṭṭhā.",
  "tika-abh01t8:18_12": "2.17.2) ettakasseva vuttattā ‘‘paccuppannacitte cetopariyañāṇaṁ nappavattatī’’ti viññāyati.",
  "tika-abh01t8:18_13": "Yadi hi pavatteyya,",
  "tika-abh01t8:18_14": "purimesu viya itaresu ca cetopariyañāṇaggahaṇaṁ kattabbaṁ siyāti?",
  "tika-abh01t8:18_15": "Saccaṁ kattabbaṁ,",
  "tika-abh01t8:18_16": "nayadassanavasena panetaṁ saṁkhittanti aññāya pāḷiyā viññāyati.",
  "tika-abh01t8:18_17": "‘‘Atītārammaṇo dhammo paccuppannārammaṇassa dhammassa ārammaṇapaccayena paccayo (paṭṭhā. 2.19.20),",
  "tika-abh01t8:18_18": "anāgatārammaṇo dhammo paccuppannārammaṇassa.",
  "tika-abh01t8:18_19": "Paccuppannārammaṇo dhammo paccuppannārammaṇassā’’ti (paṭṭhā.",
  "tika-abh01t8:18_20": "2.19.22) etesañhi vibhaṅgesu ‘‘cetopariyañāṇena atītārammaṇapaccuppannacittasamaṅgissa cittaṁ jānāti.",
  "tika-abh01t8:18_21": "Atītārammaṇā paccuppannā khandhā cetopariyañāṇassa āvajjanāya ārammaṇapaccayena paccayo’’ti (paṭṭhā. 2.19.22),",
  "tika-abh01t8:18_22": "‘‘cetopariyañāṇena anāgatārammaṇapaccuppannacittasamaṅgissa cittaṁ…pe…",
  "tika-abh01t8:18_23": "cetopariyañāṇena paccuppannārammaṇapaccuppannacittasamaṅgissa cittaṁ jānāti.",
  "tika-abh01t8:18_24": "Paccuppannārammaṇā paccuppannā khandhā cetopariyañāṇassa āvajjanāya ārammaṇapaccayena paccayo’’ti (paṭṭhā.",
  "tika-abh01t8:18_25": "2.19.21) cetopariyañāṇassa paccuppannārammaṇe pavatti vuttāti.",
  "tika-abh01t8:18_26": "Tenevāyaṁ vicāraṇā katāti veditabbā.",
  "tika-abh01t8:19_0": "Tesanti tesu dvīsu ñāṇesūti niddhāraṇe sāmivacanaṁ.",
  "tika-abh01t8:19_1": "Kusalā khandhāti iddhividhapubbenivāsānāgataṁsañāṇāpekkho bahuvacananiddeso,",
  "tika-abh01t8:19_2": "na cetopariyañāṇayathākammūpagañāṇāpekkhoti.",
  "tika-abh01t8:19_3": "Tesaṁ catukkhandhārammaṇabhāvassa asādhakoti ce? Na,",
  "tika-abh01t8:19_4": "aññattha ‘‘avitakkavicāramattā khandhā ca vicāro ca cetopariyañāṇassa pubbenivāsānussatiñāṇassa anāgataṁsañāṇassa",
  "tika-abh01t8:19_5": "ārammaṇapaccayena paccayo’’ti (paṭṭhā.",
  "tika-abh01t8:19_6": "2.6.72) ‘‘savitakkasavicārā khandhā ca vitakko ca cetopariyañāṇassa pubbenivāsānussatiñāṇassa anāgataṁsañāṇassa ārammaṇapaccayena paccayo’’ti (paṭṭhā.",
  "tika-abh01t8:19_7": "2.6.69) ca vuttattā cetopariyañāṇāpekkhopi bahuvacananiddesoti imassatthassa siddhito.",
  "tika-abh01t8:19_8": "Evamapi yathākammūpagañāṇassa ‘‘avitakkavicāramattā khandhā ca vicāro cā’’tiādīsu avuttattā catukkhandhārammaṇatā na sijjhatīti? Na,",
  "tika-abh01t8:19_9": "tattha avacanassa aññakāraṇattā.",
  "tika-abh01t8:19_10": "Yathākammūpagañāṇena hi kammasaṁsaṭṭhā cattāro khandhā kammappamukhena gayhanti.",
  "tika-abh01t8:19_11": "Tañhi yathā cetopariyañāṇaṁ purimaparikammavasena savitakkādivibhāgaṁ sarāgādivibhāgañca cittaṁ vibhāveti,",
  "tika-abh01t8:19_12": "na evaṁ savibhāgaṁ vibhāveti,",
  "tika-abh01t8:19_13": "kammavaseneva pana samudāyaṁ vibhāvetīti ‘‘avitakkavicāramattā khandhā ca vicāro cā’’tiādike vibhāgakaraṇe taṁ na vuttaṁ,",
  "tika-abh01t8:19_14": "na catukkhandhānārammaṇatoti.",
  "tika-abh01t8:19_15": "Idaṁ pana avacanassa kāraṇanti.",
  "tika-abh01t8:19_16": "Keci tatthāpi ‘‘pubbenivāsānussatiñāṇassa yathākammūpagañāṇassa anāgataṁsañāṇassā’’ti paṭhanti eva.",
  "tika-abh01t8:19_17": "Na hi taṁ kusalākusalavibhāgaṁ viya savitakkādivibhāgaṁ kammaṁ vibhāvetuṁ asamatthaṁ.",
  "tika-abh01t8:19_18": "Duccaritasucaritabhāvavibhāvanampi hi lobhādialobhādisampayogavisesavibhāvanaṁ hotīti.",
  "tika-abh01t8:20_0": "1435.Niyakajjhattapariyāyassaabhāvenāti sabhāvadhammattā kenaci pariyāyena niyakajjhattaṁ ahontaṁ sabbathā",
  "tika-abh01t8:20_1": "bahiddhābhāveneva ‘‘ekantabahiddhā’’ti vuttaṁ,",
  "tika-abh01t8:20_2": "na asabhāvadhammattā bahiddhāpi ahontaṁ kasiṇādi viya niyakajjhattamattassa asambhavato.",
  "tika-abh01t8:20_3": "Asabhāvadhammattā eva hi kasiṇādiajjhattadhammabhūto ca koci bhāvo na hotīti ajjhattattike na vuttanti adhippāyo.",
  "tika-abh01t8:20_4": "Taṁ sabbaṁ ākiñcaññāyatanādi atītārammaṇattike ‘‘navattabbārammaṇa’’nti vuttanti sambandho.",
  "tika-abh01t8:20_5": "Ettha ca vuttanti anuññātattā vacanatoti etehi kāraṇehi pakāsitanti attho.",
  "tika-abh01t8:21_0": "Idāni tanti ‘‘etañhi ākiñcaññāyatana’’nti vuttaṁ ākiñcaññāyatanaṁ taṁ-saddena ākaḍḍhitvā vadati.",
  "tika-abh01t8:21_1": "Yo panāyamettha attho vutto ‘‘ākiñcaññāyatanaṁ ekampi idha vuccamānaṁ atītārammaṇattike tena sahekārammaṇatampi",
  "tika-abh01t8:21_2": "sandhāya kāmāvacarakusalādīnaṁ navattabbārammaṇatāya vuttattā idhāpi tesaṁ navattabbārammaṇabhāvaṁ dīpetīti",
  "tika-abh01t8:21_3": "katvā tasmiṁ vutte tānipi vuttāneva honti,",
  "tika-abh01t8:21_4": "tasmā visuṁ na vuttānī’’ti,",
  "tika-abh01t8:21_5": "tamaññe nānujānanti.",
  "tika-abh01t8:21_6": "Na hi īdisaṁ lesavacanaṁ aṭṭhakathākaṇḍe atthi.",
  "tika-abh01t8:21_7": "Yadi siyā,",
  "tika-abh01t8:21_8": "parittārammaṇattike yesaṁ samānārammaṇānaṁ parittādiārammaṇatā navattabbatā ca vuttā.",
  "tika-abh01t8:21_9": "Puna atītārammaṇattike tesu ekameva vatvā aññaṁ na vattabbaṁ siyā.",
  "tika-abh01t8:21_10": "Tathā vedanāttike samānavedanānaṁ yesaṁ sukhāya vedanāya sampayuttatā vuttā,",
  "tika-abh01t8:21_11": "tesu ekameva pītittike sukhasahagataniddese vatvā aññaṁ na vattabbaṁ siyā.",
  "tika-abh01t8:21_12": "Evaṁ upekkhāsahagataniddesādīsu yojetabbaṁ.",
  "tika-abh01t8:21_13": "Lesena pana vinā aṭṭhakathākaṇḍe atthuddhārassa katattā ākiñcaññāyatanassa viya kāmāvacarakusalādīnampi",
  "tika-abh01t8:21_14": "ajjhattārammaṇattike navattabbatāya sati tānipi navattabbānīti vattabbāni,",
  "tika-abh01t8:21_15": "na pana vuttāni.",
  "tika-abh01t8:21_16": "Tasmā abhāvanāsāmaññepi yāya abhāvanāniṭṭhappavattiyā ākiñcaññāyatanaṁ pavattamānaṁ navattabbaṁ jātaṁ,",
  "tika-abh01t8:21_17": "tassā pavattiyā abhāvena tāni navattabbānīti na vuttāni.",
  "tika-abh01t8:21_18": "Gahaṇavisesanimmitāneva hi kasiṇādīni sabhāvato avijjamānānīti tadārammaṇānaṁ bahiddhāgahaṇavasena bahiddhārammaṇatā vuttā.",
  "tika-abh01t8:21_19": "Ākiñcaññāyatanaṁ pana na bahiddhāgahaṇabhāvena pavattati,",
  "tika-abh01t8:21_20": "nāpi ajjhattaggahaṇabhāvena pavattatīti navattabbanti vuttaṁ.",
  "tika-abh01t8:21_21": "Yena pana gahaṇākārena ākiñcaññāyatanaṁ pavattati,",
  "tika-abh01t8:21_22": "na tena sabbaññutaññāṇampi pavattati.",
  "tika-abh01t8:21_23": "Yadi pavatteyya,",
  "tika-abh01t8:21_24": "tampi ākiñcaññāyatanameva bhaveyya.",
  "tika-abh01t8:21_25": "Yathā hi kilesānaṁ gocaraṁ pavattivisesañca sabbaṁ jānantaṁ sabbaññutaññāṇaṁ na yathā te gaṇhanti,",
  "tika-abh01t8:21_26": "tathā gaṇhāti tassapi kilesabhāvāpattito,",
  "tika-abh01t8:21_27": "evaṁ ākiñcaññāyatanassa ca pavattanākāraṁ yathāsabhāvato jānantaṁ taṁ ākiñcaññāyatanamiva na gaṇhāti ,",
  "tika-abh01t8:21_28": "kimaṅgaṁ pana aññanti.",
  "tika-abh01t8:21_29": "Tena kāmāvacarakusalānaṁ navattabbatā na vuttāti.",
  "tika-abh01t8:21_30": "Ayaṁ ‘‘ākiñcaññāyatanassa visayabhūto apagamo nāma eko attho atthī’’ti anicchantānaṁ ācariyānaṁ vinicchayo.",
  "tika-abh01t8:22_0": "Vipākaṁ pana na kassaci ārammaṇaṁ hotīti vipākaṁ ākāsānañcāyatanaṁ vipākādīsu viññāṇañcāyatanesu na kassaci ārammaṇaṁ hotīti attho,",
  "tika-abh01t8:22_1": "tathā ākiñcaññāyatanañca nevasaññānāsaññāyatanassa.",
  "tika-abh01t8:22_2": "Yathā hi vipākattike vipākadhammadhammanevavipākanavipākadhammadhammamūlakesu pañhesu ‘‘ākāsānañcāyatanakusalaṁ",
  "tika-abh01t8:22_3": "viññāṇañcāyatanakusalassa ārammaṇapaccayena paccayo,",
  "tika-abh01t8:22_4": "ākiñcaññāyatanakusalaṁ nevasaññānāsaññāyatanakusalassa,",
  "tika-abh01t8:22_5": "tathā vipākassa kiriyassa.",
  "tika-abh01t8:22_6": "Ākāsānañcāyatanakiriyaṁ viññāṇañcāyatanakiriyassa.",
  "tika-abh01t8:22_7": "Ākiñcaññāyatanakiriyaṁ nevasaññānāsaññāyatanakiriyassa ārammaṇapaccayena paccayo’’ti (paṭṭhā. 1.1.406,",
  "tika-abh01t8:22_8": "410) vuttaṁ,",
  "tika-abh01t8:22_9": "na tathā vipākadhammamūlakesu ‘‘ākāsānañcāyatanaākiñcaññāyatanavipākā viññāṇañcāyatananevasaññānāsaññāyatanavipākakusalakiriyānaṁ",
  "tika-abh01t8:22_10": "ārammaṇapaccayena paccayo’’ti vuttā.",
  "tika-abh01t8:22_11": "Vipākato vuṭṭhahitvā cittassa abhinīhārāsambhavatoti vipākaṁ ārammaṇaṁ katvā abhinīhārāsambhavatoti attho.",
  "tika-abh01t8:22_12": "Vipākassa hi ārammaṇaṁ katvā natthi abhinīhāroti.",
  "tika-abh01t8:23_0": "Attano khandhādīnīti arūpakkhandhe ‘‘khandhā’’ti gahetvā ādi-saddena rūpaṁ gaṇhāti.",
  "tika-abh01t8:23_1": "Ajjhattaṁ vā gayhamānaṁ ahanti paññattiṁ ādi-saddena gaṇhāti.",
  "tika-abh01t8:23_2": "Esa nayo paresaṁ khandhādiggahaṇe ca.",
  "tika-abh01t8:23_3": "Puna paññattiggahaṇena kasiṇavihārādianindriyabaddhupādāyapaññattimāha.",
  "tika-abh01t8:23_4": "Ādi-saddena vā ahaṁ paraṁ paṇṇattiggahaṇe sabbaṁ upādāyapaññattiṁ.",
  "tika-abh01t8:23_5": "Kammādīsu kammaṁ ajjhattaṁ,",
  "tika-abh01t8:23_6": "kammanimittaṁ ubhayaṁ,",
  "tika-abh01t8:23_7": "gatinimittaṁ bahiddhāti daṭṭhabbaṁ.",
  "tika-abh01t8:23_8": "Attano sarīre eva kimi hutvā nibbattamānassa gatinimittampi ajjhattaṁ siyā.",
  "tika-abh01t8:23_9": "Mallikāya kummāsaṁ dadamānāya rañño aggamahesiṭṭhānalābhaṁ,",
  "tika-abh01t8:23_10": "santatimahāmattassa hatthikkhandhagatassa arahattappattiṁ,",
  "tika-abh01t8:23_11": "sumanamālākārassa ca pupphamuṭṭhinā pūjentassa paccekabodhisacchikiriyaṁ nissāya bhagavā sitaṁ pātvākāsi.",
  "tika-abh01t8:24_0": "Imasmiṁ tike okāsaṁ labhantīti parittārammaṇātītārammaṇattikesu aladdhokāsāni navattabbānīti vuttāni,",
  "tika-abh01t8:24_1": "idha pana navattabbāni na honti,",
  "tika-abh01t8:24_2": "ajjhattādīsu ekārammaṇataṁ labhantīti attho.",
  "tika-abh01t8:24_3": "Etāni hi pañca sabbatthapādakākāsālokakasiṇacatutthānaṁ kasiṇārammaṇattā,",
  "tika-abh01t8:24_4": "brahmavihāracatutthassa paññattiārammaṇattā,",
  "tika-abh01t8:24_5": "ānāpānacatutthassa nimittārammaṇattā bahiddhārammaṇānīti.",
  "tika-abh01t8:24_6": "Sakāyacittānanti sakakāyacittānaṁ,",
  "tika-abh01t8:24_7": "tena payojanaṁ natthi,",
  "tika-abh01t8:24_8": "tasmā na taṁ ajjhattārammaṇanti attho.",
  "tika-abh01t8:24_9": "Anindriyabaddhassa vā rūpassāti ettha ‘‘tissannaṁ vā paññattīna’’nti idampi vā-saddena āharitabbaṁ,",
  "tika-abh01t8:24_10": "nayadassanaṁ vā etaṁ daṭṭhabbaṁ.",
  "tika-abh01t8:24_11": "Īdise hi kāle bahiddhārammaṇanti.",
  "tika-abh01t8:25_0": "Tikaatthuddhāravaṇṇanā niṭṭhitā.",
  "tika-abh01t8:26_0": "Dukaatthuddhāravaṇṇanā",
  "tika-abh01t8:27_0": "1473.Māno…pe…",
  "tika-abh01t8:27_1": "ekadhāvāti idaṁ avuttappakāradassanavasena vuttaṁ,",
  "tika-abh01t8:27_2": "aññathā māno kāmarāgāvijjāsaññojanehi ekato uppajjatīti dvidhāti vattabbo siyā.",
  "tika-abh01t8:27_3": "Esa nayo bhavarāgādīsu.",
  "tika-abh01t8:27_4": "Tathā vicikicchāti ettha tathāti etassa ekadhāvāti attho.",
  "tika-abh01t8:28_0": "1511.Sasaṅkhārikesūti idaṁ kāmacchandanīvaraṇassa tīhi nīvaraṇehi saddhiṁ uppajjanaṭṭhānadassanamattaṁ daṭṭhabbaṁ,",
  "tika-abh01t8:28_1": "na niyamato tattha tassa tehi uppattidassanatthaṁ thinamiddhassa aniyatattā.",
  "tika-abh01t8:28_2": "Heṭṭhimaparicchedenāti uddhaccassa sabbākusale uppajjanato uddhaccasahagate dve,",
  "tika-abh01t8:28_3": "aññesu thinamiddhakukkuccavirahe tīṇi heṭṭhimantato uppajjantīti katvā ‘‘dve tīṇī’’ti vuttanti attho.",
  "tika-abh01t8:28_4": "Yattakānaṁ pana ekato uppattiyaṁ nīvaraṇā ceva nīvaraṇasampayuttā cāti ayamattho sambhavati,",
  "tika-abh01t8:28_5": "heṭṭhimantena tesaṁ dassanatthaṁ ‘‘dve’’ti vuttaṁ.",
  "tika-abh01t8:28_6": "Tato uddhampi pavattiyaṁ ayamattho sambhavati evāti dassanatthaṁ ‘‘tīṇī’’ti vuttaṁ.",
  "tika-abh01t8:28_7": "Dve tīṇīti ca dve vā tīṇi vāti aniyamaniddesoti cattāri vā pañca vātipi viññāyati.",
  "tika-abh01t8:28_8": "Yattha sahuppatti,",
  "tika-abh01t8:28_9": "tattha nīvaraṇā ceva nīvaraṇasampayuttā ca hontīti etassa vā lakkhaṇassa dassanametanti.",
  "tika-abh01t8:28_10": "Yattha cattāri pañca ca uppajjanti,",
  "tika-abh01t8:28_11": "tattha cāyamattho sādhito hoti.",
  "tika-abh01t8:28_12": "Evañca katvā kilesagocchake ca ‘‘dve tayo’’ti vuttaṁ.",
  "tika-abh01t8:28_13": "Lakkhaṇadassanavasena hi kilesā ceva kilesasampayuttā ca vuttā,",
  "tika-abh01t8:28_14": "na sabbesaṁ sambhavantānaṁ sarūpena dassanavasenāti.",
  "tika-abh01t8:29_0": "Yadi uddhaccaṁ sabbākusale uppajjati,",
  "tika-abh01t8:29_1": "kasmā vuttaṁ ‘‘uddhaccanīvaraṇaṁ uddhaccasahagate cittuppāde uppajjatī’’ti?",
  "tika-abh01t8:29_2": "Suttante vuttesu pañcasu nīvaraṇesu aññanīvaraṇarahitassa uddhaccassa visayavisesadassanatthaṁ.",
  "tika-abh01t8:29_3": "Chaṭṭhaṁ pana nīvaraṇaṁ abhidhamme itarehi sahagatanti tassa aññanīvaraṇarahitassa na koci visayaviseso atthi,",
  "tika-abh01t8:29_4": "attanā sahagatehi vinā uppajjanaṭṭhānābhāvā tadupalakkhitassa cittuppādassa abhāvā ca nattheva visayaviseso,",
  "tika-abh01t8:29_5": "tasmā ‘‘taṁ sabbākusale uppajjatī’’ti vuttaṁ.",
  "tika-abh01t8:29_6": "Uddhaccasahagato pana vuttacittuppādo sesadhammānaṁ uddhaccānuvattanabhāvena tadupalakkhito uddhaccassa visayaviseso,",
  "tika-abh01t8:29_7": "tasmā sabbākusale uppajjamānaṁ uddhaccaṁ sāmaññena ‘‘uddhaccanīvaraṇa’’nti gahetvāpi taṁ attano visayavisesena",
  "tika-abh01t8:29_8": "pakāsetuṁ ‘‘uddhaccasahagate cittuppāde uppajjatī’’ti āha.",
  "tika-abh01t8:29_9": "Evañca pakāsanaṁ visayavisesesu lobhadomanassasahagatasasaṅkhārikavicikicchuddhaccasahagatesu pañca nīvaraṇāni",
  "tika-abh01t8:29_10": "vavatthapetvā tesaṁ byāpakabhāvena chaṭṭhaṁ pakāsetuṁ katanti veditabbaṁ.",
  "tika-abh01t8:30_0": "Keci pana ‘‘uddhaccasahagateti sāmaññena sabbaṁ uddhaccaṁ ‘uddhacca’nti gahetvā tena sahagate cittuppāde’’ti vadanti,",
  "tika-abh01t8:30_1": "ayaṁ panattho na bahumato dvādasamacittuppādassa viya sabbākusalacittuppādānaṁ uddhaccena anupalakkhitattā,",
  "tika-abh01t8:30_2": "sati ca upalakkhitatte ‘‘aṭṭhasu lobhasahagatesū’’tiādīsu viya aññesaṁ cittuppādānaṁ nivattanatthaṁ ‘‘dvādasasu uddhaccasahagatesū’’ti vattabbattā.",
  "tika-abh01t8:30_3": "Uddhaccānupalakkhitattā pana sabbākusalānaṁ avijjānīvaraṇaṁ viya idampi ‘‘sabbākusalesu uppajjatī’’ti vattabbaṁ siyā,",
  "tika-abh01t8:30_4": "na pana vuttaṁ,",
  "tika-abh01t8:30_5": "tasmā vuttanayeneva attho veditabbo.",
  "tika-abh01t8:30_6": "Yasmā ca avijjānīvaraṇaṁ viya uddhaccanīvaraṇañca sabbākusalesu uppajjati,",
  "tika-abh01t8:30_7": "tasmā nikkhepakaṇḍe ‘‘kāmacchandanīvaraṇaṁ uddhaccanīvaraṇena nīvaraṇañceva nīvaraṇasampayuttañcā’’tiādi vuttaṁ.",
  "tika-abh01t8:30_8": "Tena ekasmiṁyeva cittuppāde uddhaccanīvaraṇaṁ uppajjatīti aggahetvā adhippāyo maggitabboti.",
  "tika-abh01t8:31_0": "Kilesagocchake lobhādīni dasa kilesavatthūni iminā anukkamena idheva abhidhamme āgatāni.",
  "tika-abh01t8:31_1": "Tasmā idheva vuttassa uddhaccakilesassa attanā saha vuttehi kilesehi rahitassa visayaviseso natthīti",
  "tika-abh01t8:31_2": "visayavisesena pakāsanaṁ akatvā ‘‘uddhaccañca ahirikañca anottappañca sabbākusalesu uppajjatī’’ti vuttaṁ.",
  "tika-abh01t8:31_3": "Kilesā ceva saṁkiliṭṭhapadaniddese yasmā saṁkiliṭṭhapadaṁ kilesasampayuttapadena asamānatthaṁ kevalaṁ malena upatāpitataṁ vibādhitatañca dīpeti ,",
  "tika-abh01t8:31_4": "tasmā kilesā ceva kilesasampayuttapadaniddesena samānaṁ niddesaṁ akatvā ‘‘teva kilesā kilesā ceva saṁkiliṭṭhā cā’’ti vuttaṁ.",
  "tika-abh01t8:32_0": "1577.Dve tayo kilesāti ettha ‘‘dve tayoti hetugocchakādīsu vuttādhikāravasena ruḷhiyā vutta’’nti keci vadanti.",
  "tika-abh01t8:32_1": "Yadi atthaṁ anapekkhitvā ruḷhiyā vucceyya,",
  "tika-abh01t8:32_2": "ganthagocchake ca ‘‘yattha dve tayo ganthā ekato uppajjantī’’ti vattabbaṁ siyā.",
  "tika-abh01t8:32_3": "Yañca vadanti ‘‘yattha dve tayo aññehi ekato uppajjantīti imassatthassa sambhavato ekato-saddo kilesagocchake sātthako,",
  "tika-abh01t8:32_4": "na hetugocchakādīsu tena vināpi adhippāyavijānanato’’ti, tampi na,",
  "tika-abh01t8:32_5": "hetugocchakādīsupi nānāuppattiyaṁ hetū ceva hetusampayuttādiggahaṇanivāraṇatthattā ekato-saddassa,",
  "tika-abh01t8:32_6": "tasmā ruḷhīanvatthakathāropanañca vajjetvā yathāvutteneva nayena attho veditabboti.",
  "tika-abh01t8:32_7": "Lobho chadhātiādinā lobhapaṭighamohānaṁ aññehi ekato uppattidassaneneva tesampi lobhādīhi ekato uppatti dassitāti veditabbā.",
  "tika-abh01t8:32_8": "Sesaṁ uttānatthamevāti.",
  "tika-abh01t8:33_0": "Aṭṭhakathākaṇḍavaṇṇanā niṭṭhitā.",
  "tika-abh01t8:34_0": "Cattāri ca sahassāni, puna tīṇi satāni ca;",
  "tika-abh01t8:35_0": "Aṭṭhasāliniyā ete, padā līnatthajotakā.",
  "tika-abh01t8:36_0": "Dhammamittoti nāmena, sakkaccaṁ abhiyācito;",
  "tika-abh01t8:37_0": "Ānandoiti nāmena, katā ganthā subuddhināti.",
  "tika-abh01t8:38_0": "Iti aṭṭhasāliniyā līnatthapadavaṇṇanā",
  "tika-abh01t8:39_0": "Dhammasaṅgaṇī-mūlaṭīkā samattā."
}