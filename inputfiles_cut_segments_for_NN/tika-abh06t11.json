{
  "tika-abh06t11:0_0": "11. Ekādasamo paricchedo",
  "tika-abh06t11:1_0": "Nibbānaniddeso",
  "tika-abh06t11:2_0": "768.",
  "tika-abh06t11:3_0": "Rūpānantaramuddiṭṭhaṁ, nibbānaṁ yaṁ panādito;",
  "tika-abh06t11:4_0": "Tassidāni anuppatto, vibhāvananayakkamo.",
  "tika-abh06t11:5_0": "769.",
  "tika-abh06t11:6_0": "Tasmāhaṁ tassa dassetuṁ, dukkarassa yathābalaṁ;",
  "tika-abh06t11:7_0": "Dubbodhassa pavakkhāmi, vibhāvanamito paraṁ.",
  "tika-abh06t11:8_0": "Tattha nibbānanti bhavābhavaṁ vinanato vānaṁ vuccati taṇhā,",
  "tika-abh06t11:8_1": "vānato nikkhantattā nibbānanti ca pavuccati amataṁ asaṅkhataṁ paramaṁ sukhaṁ.",
  "tika-abh06t11:8_2": "Vuttaṁ hetaṁ “yo so sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbāna”nti.",
  "tika-abh06t11:9_0": "770.",
  "tika-abh06t11:10_0": "Yassa cādhigamā sabba-kilesānaṁ khayo bhave;",
  "tika-abh06t11:11_0": "Nibbānamiti niddiṭṭhaṁ, nibbānakusalena taṁ.",
  "tika-abh06t11:12_0": "Etaṁ ca nibbānaṁ nāma tayidaṁ santilakkhaṇaṁ,",
  "tika-abh06t11:12_1": "accutirasaṁ,",
  "tika-abh06t11:12_2": "assāsakaraṇarasaṁ vā,",
  "tika-abh06t11:12_3": "animittapaccupaṭṭhānaṁ,",
  "tika-abh06t11:12_4": "nissaraṇapaccupaṭṭhānaṁ vāti veditabbaṁ.",
  "tika-abh06t11:13_0": "Etthāha –",
  "tika-abh06t11:13_1": "na paramatthato nibbānaṁ nāma eko sabhāvo atthi,",
  "tika-abh06t11:13_2": "titthiyānaṁ attā viya,",
  "tika-abh06t11:13_3": "sasavisāṇaṁ viya ca anupalabbhanīyatoti? Na,",
  "tika-abh06t11:13_4": "paññācakkhunā upaparikkhiyamānānaṁ hitagavesīnaṁ yathānurūpāya paṭipattiyā upalabbhanīyato.",
  "tika-abh06t11:13_5": "Yaṁ hi puthujjanā nopalabbhanti,",
  "tika-abh06t11:13_6": "taṁ “natthī”ti na vattabbaṁ.",
  "tika-abh06t11:13_7": "Athāyasmatā sāriputtattherena dhammasenāpatinā “katamaṁ nu kho, āvuso,",
  "tika-abh06t11:13_8": "nibbāna”nti nibbānaṁ puṭṭhena “yo kho, āvuso,",
  "tika-abh06t11:13_9": "rāgakkhayo dosakkhayo mohakkhayo”ti rāgādīnaṁ khayova dassito,",
  "tika-abh06t11:13_10": "tasmā rāgādīnaṁ khayamattameva nibbānanti ce? Taṁ na. Kasmā?",
  "tika-abh06t11:13_11": "Arahattassāpi rāgādīnaṁ khayamattapasaṅgadosāpattito. Kathaṁ?",
  "tika-abh06t11:13_12": "Nibbānaṁ pucchānantarameva “katamaṁ nu kho, āvuso,",
  "tika-abh06t11:13_13": "arahatta”nti puṭṭhena “yo kho, āvuso,",
  "tika-abh06t11:13_14": "rāgakkhayo dosakkhayo mohakkhayo”ti rāgādīnaṁ khayova vutto,",
  "tika-abh06t11:13_15": "tasmā tava matena arahattaphalassāpi rāgādīnaṁ khayamattatā bhaveyya,",
  "tika-abh06t11:13_16": "na cetaṁ yuttaṁ anuttarassa lokuttaraphalacittassa rāgānaṁ khayamattatāpajjanaṁ,",
  "tika-abh06t11:13_17": "tasmā mā evaṁ byañjanacchāyāya vadesi,",
  "tika-abh06t11:13_18": "ubhinnaṁ pana suttānaṁ attho upaparikkhitabbo.",
  "tika-abh06t11:14_0": "Yassa pana dhammassādhigamena rāgādīnaṁ khayo hoti,",
  "tika-abh06t11:14_1": "so dhammo rāgādīnaṁ khayassa upanissayattā akkhayopi samāno “rāgādīnaṁ khayo nibbāna”nti khayopacārena vutto,",
  "tika-abh06t11:14_2": "“tipusaṁ jaro guḷo semho”tiādīsu viya phalūpacārena vuttanti veditabbaṁ.",
  "tika-abh06t11:14_3": "Arahattaṁ pana khayante uppannattā “khayo”ti vuttaṁ.",
  "tika-abh06t11:14_4": "Yadi rāgādīnaṁ khayamattaṁ nibbānaṁ bhaveyya,",
  "tika-abh06t11:14_5": "sabbe bālaputhujjanāpi samadhigatanibbānā sacchikatanirodhā bhaveyyuṁ.",
  "tika-abh06t11:14_6": "Kiñca bhiyyo –",
  "tika-abh06t11:14_7": "nibbānassa bahuttādidosāpattito ca.",
  "tika-abh06t11:14_8": "Evañhi sati rāgādikkhayānaṁ bahubhāvato nibbānassāpi bahubhāvo bhaveyya,",
  "tika-abh06t11:14_9": "saṅkhatalakkhaṇañca nibbānaṁ bhaveyya,",
  "tika-abh06t11:14_10": "saṅkhatalakkhaṇattā saṅkhatapariyāpannañca,",
  "tika-abh06t11:14_11": "saṅkhatapariyāpannattā aniccaṁ dukkhaṁ nibbānaṁ bhaveyyāti.",
  "tika-abh06t11:15_0": "Kiñca bhiyyo –",
  "tika-abh06t11:15_1": "yadi khayo nibbānaṁ bhaveyya,",
  "tika-abh06t11:15_2": "gotrabhuvodānamaggaphalacittānaṁ kiṁ nu ārammaṇaṁ vadesi,",
  "tika-abh06t11:15_3": "vada bhadramukhāti?",
  "tika-abh06t11:15_4": "Rāgādīnaṁ khayameva vadāmīti.",
  "tika-abh06t11:15_5": "Kiṁ pana rāgādayo gotrabhuādīnaṁ khaṇe khīyanti,",
  "tika-abh06t11:15_6": "udāhu khīyissanti,",
  "tika-abh06t11:15_7": "atha khīṇāti?",
  "tika-abh06t11:15_8": "Kiṁ panettha “khīṇesveva khayaṁ vadāmī”ti.",
  "tika-abh06t11:15_9": "Suṭṭhu upadhāretvā vada bhadramukhāti,",
  "tika-abh06t11:15_10": "yadi khīṇesveva khayaṁ vadesi,",
  "tika-abh06t11:15_11": "na gotrabhucittādīnaṁ nibbānārammaṇatā sijjhatīti.",
  "tika-abh06t11:15_12": "Kiṁ kāraṇaṁ?",
  "tika-abh06t11:15_13": "Gotrabhukkhaṇe rāgādayo khīyissanti,",
  "tika-abh06t11:15_14": "tathā vodānakkhaṇe,",
  "tika-abh06t11:15_15": "maggakkhaṇe pana khīyanti, na khīṇā,",
  "tika-abh06t11:15_16": "phalakkhaṇe khīṇā.",
  "tika-abh06t11:15_17": "Evaṁ sante bhavato matena phalameva khayārammaṇaṁ, na itare,",
  "tika-abh06t11:15_18": "itaresaṁ pana kimārammaṇaṁ vadesīti ?",
  "tika-abh06t11:15_19": "Addhā so ārammaṇaṁ apassanto niruttaro bhavissati.",
  "tika-abh06t11:15_20": "Apica kilesakkhayo nāma sappurisehi karīyati,",
  "tika-abh06t11:15_21": "yathānurūpāya paṭipattiyā uppādīyatīti attho.",
  "tika-abh06t11:15_22": "Nibbānaṁ pana na kenaci karīyati na uppādīyati,",
  "tika-abh06t11:15_23": "tasmā nibbānamamatamasaṅkhataṁ.",
  "tika-abh06t11:15_24": "Tamakataṁ jānātīti ariyasāvako “akataññū”ti pavuccati.",
  "tika-abh06t11:15_25": "Vuttañcetaṁ –",
  "tika-abh06t11:16_0": "771.",
  "tika-abh06t11:17_0": "“Asaddho akataññū ca,",
  "tika-abh06t11:18_0": "Sandhicchedo ca yo naro;",
  "tika-abh06t11:19_0": "Hatāvakāso vantāso,",
  "tika-abh06t11:20_0": "Sa ve uttamaporiso”ti.",
  "tika-abh06t11:21_0": "Apica “nissaraṇa”nti bhagavatā vuttattā ca.",
  "tika-abh06t11:21_1": "“Nissaraṇa”nti hi nibbānassetaṁ nāmaṁ.",
  "tika-abh06t11:21_2": "Yathāha “tayo khome,",
  "tika-abh06t11:21_3": "bhikkhave,",
  "tika-abh06t11:21_4": "dhammā duppaṭivijjhā.",
  "tika-abh06t11:21_5": "Katame tayo dhammā duppaṭivijjhā?",
  "tika-abh06t11:21_6": "Tisso nissaraṇadhātuyo.",
  "tika-abh06t11:21_7": "Kāmānametaṁ nissaraṇaṁ,",
  "tika-abh06t11:21_8": "yadidaṁ nekkhammaṁ.",
  "tika-abh06t11:21_9": "Rūpānametaṁ nissaraṇaṁ,",
  "tika-abh06t11:21_10": "yadidaṁ arūpaṁ.",
  "tika-abh06t11:21_11": "Yaṁ kho pana kiñci bhūtaṁ saṅkhataṁ paṭiccasamuppannaṁ,",
  "tika-abh06t11:21_12": "nirodho tassa nissaraṇa”nti hi vuttaṁ.",
  "tika-abh06t11:21_13": "Evaṁ vuttassa tassa nibbānassa abhāvapattidosato paṭhamajjhānākāsānañcāyatanānampi abhāvo bhaveyya,",
  "tika-abh06t11:21_14": "tasmā ayuttaṁ akkhayassa nibbānassa khayadosāpajjananti,",
  "tika-abh06t11:21_15": "na tu khayo nibbānaṁ.",
  "tika-abh06t11:22_0": "“Atthi nissaraṇaṁ loke,",
  "tika-abh06t11:22_1": "paññāya me suphusita”nti ca “atthi,",
  "tika-abh06t11:22_2": "bhikkhave,",
  "tika-abh06t11:22_3": "ajātaṁ abhūtaṁ akataṁ asaṅkhata”nti ca dhammasāminā tathāgatena sammāsambuddhena anekesu suttantesu paramatthavasena",
  "tika-abh06t11:22_4": "vuttattā “atthi nibbānaṁ nāma eko dhammo”ti niṭṭhamettha gantabbaṁ.",
  "tika-abh06t11:22_5": "Apica parittattike “katame dhammā appamāṇā”ti padamuddharitvā –",
  "tika-abh06t11:22_6": "“cattāro maggā apariyāpannā cattāri ca sāmaññaphalāni nibbānañca,",
  "tika-abh06t11:22_7": "ime dhammā appamāṇā”ti vuttattā rāgādīnaṁ khayassa appamāṇattaṁ kathaṁ yujjati,",
  "tika-abh06t11:22_8": "tasmā paramatthato atthiyeva nibbānaṁ nāma eko sabhāvoti.",
  "tika-abh06t11:22_9": "Taṁ pana pakativādīnaṁ pakati viya,",
  "tika-abh06t11:22_10": "titthiyānaṁ attā viya ca sasavisāṇaṁ viya ca nāvijjamānaṁ.",
  "tika-abh06t11:23_0": "Atha paññattimattaṁ nibbānanti ce,",
  "tika-abh06t11:23_1": "tampi ayuttaṁ. Kasmā?",
  "tika-abh06t11:23_2": "Nibbānārammaṇānaṁ cittacetasikānaṁ navattabbārammaṇattā. Kathaṁ?",
  "tika-abh06t11:23_3": "Parittārammaṇattike ca pana “katame dhammā appamāṇārammaṇā”ti padamuddharitvā “cattāro maggā apariyāpannā cattāri ca sāmaññaphalāni,",
  "tika-abh06t11:23_4": "ime dhammā appamāṇārammaṇā”ti hi vuttaṁ.",
  "tika-abh06t11:23_5": "Yadi panetesaṁ paññattiārammaṇaṁ siyā,",
  "tika-abh06t11:23_6": "appamāṇārammaṇatā na yujjeyya,",
  "tika-abh06t11:23_7": "navattabbārammaṇapakkhaṁ bhajeyyuṁ.",
  "tika-abh06t11:23_8": "“Navattabbārammaṇā pana rūpāvacarattikacatukkajjhānā kusalato ca vipākato ca kiriyato ca,",
  "tika-abh06t11:23_9": "catutthassa jhānassa vipāko,",
  "tika-abh06t11:23_10": "ākāsānañcāyatanaṁ ākiñcaññāyatanaṁ kusalato ca vipākato ca kiriyato ca,",
  "tika-abh06t11:23_11": "ime dhammā navattabbārammaṇā”ti hi vuttaṁ,",
  "tika-abh06t11:23_12": "tasmā na paññattimattaṁ nibbānaṁ.",
  "tika-abh06t11:23_13": "Yasmā ca paṇṇattibhāvo nibbānassa na yujjati,",
  "tika-abh06t11:23_14": "tasmā maggaphalānaṁ ārammaṇapaccayabhūtaṁ uppādādīnamabhāvato niccaṁ,",
  "tika-abh06t11:23_15": "rūpasabhāvābhāvato arūpaṁ,",
  "tika-abh06t11:23_16": "papañcābhāvato nippapañcaṁ nibbānaṁ nāma atthīti upagantabbanti.",
  "tika-abh06t11:24_0": "772.",
  "tika-abh06t11:25_0": "Accantamanantaṁ santaṁ, amataṁ apalokitaṁ;",
  "tika-abh06t11:26_0": "Paṇītaṁ saraṇaṁ khemaṁ, tāṇaṁ leṇaṁ parāyaṇaṁ.",
  "tika-abh06t11:27_0": "773.",
  "tika-abh06t11:28_0": "Sivañca nipuṇaṁ saccaṁ, dukkhakkhayamanāsavaṁ;",
  "tika-abh06t11:29_0": "Sududdasaṁ paraṁ pāraṁ, nibbānamanidassanaṁ.",
  "tika-abh06t11:30_0": "774.",
  "tika-abh06t11:31_0": "Taṇhākkhayaṁ dhuvaṁ dīpaṁ, abyāpajjhamanītikaṁ;",
  "tika-abh06t11:32_0": "Anālayamarūpañca, padamaccutamakkharaṁ.",
  "tika-abh06t11:33_0": "775.",
  "tika-abh06t11:34_0": "Virāgañca nirodhañca, vimutti mokkhameva ca;",
  "tika-abh06t11:35_0": "Imehi pana nāmehi, nibbānaṁ tu kathīyati.",
  "tika-abh06t11:36_0": "776.",
  "tika-abh06t11:37_0": "Evañca pana viññāya, nibbānampi ca accutaṁ;",
  "tika-abh06t11:38_0": "Tassa cādhigamūpāyo, kattabbo viññunā sadā.",
  "tika-abh06t11:39_0": "777.",
  "tika-abh06t11:40_0": "Saddhābuddhikaraṁ tathāgatamate sammohaviddhaṁsanaṁ,",
  "tika-abh06t11:41_0": "Paññāsambhavasampasādanakaraṁ jānāti yo ce imaṁ;",
  "tika-abh06t11:42_0": "Atthabyañjanasālinaṁ sumadhuraṁ sāraññuvimhāpanaṁ,",
  "tika-abh06t11:43_0": "Gambhīre nipuṇābhidhammapiṭake so yābhiniṭṭhaṁ padaṁ.",
  "tika-abh06t11:44_0": "Iti abhidhammāvatāre nibbānaniddeso nāma",
  "tika-abh06t11:45_0": "Ekādasamo paricchedo."
}