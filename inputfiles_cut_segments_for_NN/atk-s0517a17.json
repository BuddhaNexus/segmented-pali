{
  "atk-s0517a17:0_0": "4. Vivekakathā",
  "atk-s0517a17:1_0": "Vivekakathāvaṇṇanā",
  "atk-s0517a17:2_0": "22.",
  "atk-s0517a17:2_1": "Idāni pahānāvasānāya abhisamayakathāya anantaraṁ pahānākāraṁ dassentena kathitāya suttantapubbaṅgamāya vivekakathāya apubbatthānuvaṇṇanā.",
  "atk-s0517a17:2_2": "Tattha suttante tāva ye kecīti anavasesapariyādānaṁ.",
  "atk-s0517a17:2_3": "Balakaraṇīyāti ūrubalena bāhubalena kattabbā.",
  "atk-s0517a17:2_4": "Kammantāti dhāvanalaṅghanakasanavapanādīni kammāni.",
  "atk-s0517a17:2_5": "Karīyantīti balavantehi karīyanti.",
  "atk-s0517a17:2_6": "Sīlaṁ nissāyāti catupārisuddhisīlaṁ nissayaṁ katvā.",
  "atk-s0517a17:2_7": "Bhāvetīti bhinnasīlassa bhāvanābhāvato idha pana lokiyalokuttarā maggabhāvanā adhippetāti.",
  "atk-s0517a17:2_8": "Vivekanissitanti tadaṅgavivekaṁ samucchedavivekaṁ nissaraṇavivekaṁ nissitaṁ.",
  "atk-s0517a17:2_9": "Vivekoti vivittatā.",
  "atk-s0517a17:2_10": "Ayañhi ariyamaggabhāvanānuyutto yogī vipassanākkhaṇe kiccato tadaṅgavivekanissitaṁ,",
  "atk-s0517a17:2_11": "ajjhāsayato nissaraṇavivekanissitaṁ,",
  "atk-s0517a17:2_12": "maggakkhaṇe kiccato samucchedavivekanissitaṁ,",
  "atk-s0517a17:2_13": "ārammaṇato nissaraṇavivekanissitaṁ bhāveti.",
  "atk-s0517a17:2_14": "Esa nayo virāganissitādīsu.",
  "atk-s0517a17:2_15": "Vivekoyeva hi virajjanaṭṭhena virāgo,",
  "atk-s0517a17:2_16": "nirodhaṭṭhena nirodho,",
  "atk-s0517a17:2_17": "vosajjanaṭṭhena vosaggo.",
  "atk-s0517a17:2_18": "Atha vā kilesehi vivittattā viveko,",
  "atk-s0517a17:2_19": "kilesehi virattattā virāgo,",
  "atk-s0517a17:2_20": "kilesānaṁ niruddhattā nirodho,",
  "atk-s0517a17:2_21": "kilesānañca pariccattattā vissaṭṭhattā,",
  "atk-s0517a17:2_22": "nibbānecattassa ca vissaṭṭhattā vosaggo.",
  "atk-s0517a17:2_23": "Vosaggo pana duvidho pariccāgavosaggo ca pakkhandanavosaggo ca.",
  "atk-s0517a17:2_24": "Tattha pariccāgavosaggoti vipassanākkhaṇe tadaṅgavasena,",
  "atk-s0517a17:2_25": "maggakkhaṇe samucchedavasena kilesappahānaṁ.",
  "atk-s0517a17:2_26": "Pakkhandanavosaggoti vipassanākkhaṇe tanninnabhāvena,",
  "atk-s0517a17:2_27": "maggakkhaṇe ārammaṇakaraṇena nibbānapakkhandanaṁ.",
  "atk-s0517a17:2_28": "Tadubhayampi imasmiṁ lokiyalokuttaramissake atthavaṇṇanānaye vaṭṭati.",
  "atk-s0517a17:2_29": "Tathā hi ayaṁ sammādiṭṭhiādīsu ekeko dhammo yathāvuttena pakārena kilese ca pariccajati,",
  "atk-s0517a17:2_30": "nibbānañca pakkhandati.",
  "atk-s0517a17:2_31": "Vosaggapariṇāminti iminā pana sakalena vacanena vosaggatthaṁ pariṇāmitaṁ pariṇataṁ,",
  "atk-s0517a17:2_32": "paripaccitaṁ paripakkañcāti vuttaṁ hoti.",
  "atk-s0517a17:2_33": "Ayampi ariyamaggabhāvanānuyutto bhikkhu yathā sammādiṭṭhiādīsu ekeko dhammo kilesapariccāgavosaggatthañca",
  "atk-s0517a17:2_34": "nibbānapakkhandanavosaggatthañca paripaccati,",
  "atk-s0517a17:2_35": "yathā ca paripakko hoti,",
  "atk-s0517a17:2_36": "tathā naṁ bhāveti.",
  "atk-s0517a17:3_0": "23.Bījagāmabhūtagāmāti ettha mūlabījaṁ khandhabījaṁ aggabījaṁ phaḷubījaṁ bījabījanti (pāci.",
  "atk-s0517a17:3_1": "91) pañcavidhaṁ bījaṁ,",
  "atk-s0517a17:3_2": "bījagāmo nāma bījasamūhoti attho.",
  "atk-s0517a17:3_3": "Tadeva pana sampannanīlaṅkurapātubhāvato paṭṭhāya bhūtagāmo nāma,",
  "atk-s0517a17:3_4": "bhūtānaṁ jātānaṁ nibbattamūlanīlaṅkurānaṁ samūhoti attho.",
  "atk-s0517a17:3_5": "Devatāpariggahe sati nīlaṅkurakālato pabhuti hotīti tesaṁ devatāsaṅkhātānaṁ bhūtānaṁ gāmotipi bhūtagāmoti vadanti.",
  "atk-s0517a17:3_6": "Vuddhinti aṅkurādivasena.",
  "atk-s0517a17:3_7": "Viruḷhinti khandhādivasena.",
  "atk-s0517a17:3_8": "Vepullanti pupphādivasena.",
  "atk-s0517a17:3_9": "Dhammesu pana vuddhinti apubbadhammappavattivasena.",
  "atk-s0517a17:3_10": "Viruḷinti sakiccakaraṇasādhanavasena.",
  "atk-s0517a17:3_11": "Vepullanti kiccanipphattivasena vipulabhāvanti attho.",
  "atk-s0517a17:3_12": "Vipulattantipi pāṭho.",
  "atk-s0517a17:3_13": "Atha vā etāni tīṇi padāni sīlasamādhipaññāhipi yojenti.",
  "atk-s0517a17:4_0": "Maggaṅganiddesavaṇṇanā",
  "atk-s0517a17:5_0": "24.",
  "atk-s0517a17:5_1": "Suttantaniddese sammādiṭṭhiyāti sāmivacanaṁ.",
  "atk-s0517a17:5_2": "Jhānavipassanāmaggaphalanibbānesu lokiyaviratisampayuttacitte ca yathāyogaṁ sampayogato ca ārammaṇato",
  "atk-s0517a17:5_3": "ca vattamānāya sammādiṭṭhiyā sāmaññalakkhaṇato ekībhūtāya sammādiṭṭhiyā.",
  "atk-s0517a17:5_4": "Vikkhambhanavivekoti vikkhambhanavasena dūrīkaraṇavasena viveko. Kesaṁ?",
  "atk-s0517a17:5_5": "Nīvaraṇānaṁ.",
  "atk-s0517a17:5_6": "Tassa paṭhamaṁ jhānaṁ bhāvayatotiādi vikkhambhanavasena paṭhamajjhānameva vuttaṁ.",
  "atk-s0517a17:5_7": "Tasmiṁ vutte sesajjhānānipi vuttāneva honti.",
  "atk-s0517a17:5_8": "Jhānesupi sammādiṭṭhiyā vijjamānattā sammādiṭṭhiyā viveko nāma hoti.",
  "atk-s0517a17:5_9": "Tadaṅgavivekoti tena tena vipassanāñāṇaṅgena viveko.",
  "atk-s0517a17:5_10": "Diṭṭhigatānanti diṭṭhivivekassa dukkarattā padhānattā ca diṭṭhivivekova vutto.",
  "atk-s0517a17:5_11": "Tasmiṁ vutte niccasaññādivivekopi vuttova hoti.",
  "atk-s0517a17:5_12": "Nibbedhabhāgiyaṁ samādhinti vipassanāsampayuttasamādhiṁ.",
  "atk-s0517a17:5_13": "Samucchedavivekoti kilesānaṁ samucchedena viveko.",
  "atk-s0517a17:5_14": "Lokuttaraṁ khayagāmimagganti khayasaṅkhātanibbānagāmilokuttaramaggaṁ.",
  "atk-s0517a17:5_15": "Paṭippassaddhivivekoti kilesānaṁ paṭippassaddhiyā viveko.",
  "atk-s0517a17:5_16": "Nissaraṇavivekoti sabbasaṅkhatanissaraṇabhūto saṅkhāraviveko.",
  "atk-s0517a17:5_17": "Chandajāto hotīti pubbabhāge jātadhammachando hoti.",
  "atk-s0517a17:5_18": "Saddhādhimuttoti pubbabhāgeyeva saddhāya adhimutto hoti.",
  "atk-s0517a17:5_19": "Cittañcassa svādhiṭṭhitanti pubbabhāgeyeva cittañca assa yogissa suadhiṭṭhitaṁ suṭṭhu patiṭṭhitaṁ hoti.",
  "atk-s0517a17:5_20": "Iti chando saddhā cittanti ime tayo dhammā pubbabhāge uppannavivekānaṁ upanissayattā nissayā nāma.",
  "atk-s0517a17:5_21": "Keci pana ‘‘cittañcassa svādhiṭṭhitanti samādhi vutto’’ti vadanti.",
  "atk-s0517a17:5_22": "Virāgādīsupi eseva nayo.",
  "atk-s0517a17:6_0": "Nirodhavāre pana nirodhasaddato aññaṁ pariyāyavacanaṁ dassentena amatā dhātūti vuttaṁ,",
  "atk-s0517a17:6_1": "sesesu nirodho nibbānanti ubhayatthāpi nibbānameva.",
  "atk-s0517a17:6_2": "Dvādasa nissayāti chandasaddhācittāniyeva vivekādīsu catūsu ekekasmiṁ tayo tayo katvā dvādasa nissayā honti.",
  "atk-s0517a17:7_0": "25.",
  "atk-s0517a17:7_1": "Sammāsaṅkappavāyāmasatisamādhīnampi imināva nayena atthayojanā veditabbā.",
  "atk-s0517a17:7_2": "Sammāvācākammantā jīvānaṁ pana jhānakkhaṇe vipassanākkhaṇe ca abhāvā jhānavipassanānaṁ pubbabhāgaparabhāgavasena",
  "atk-s0517a17:7_3": "vattamānā viratiyo jhānavipassanā sannissitā katvā vuttāti veditabbaṁ.",
  "atk-s0517a17:7_4": "Nīvaraṇānaṁ diṭṭhigatānañca vivekavirāganirodhapaṭinissaggā tathā pavattamānānaṁ viratīnaṁ vivekādayo nāmāti veditabbaṁ.",
  "atk-s0517a17:7_5": "Yathā aṭṭhakanipāte ‘‘tato,",
  "atk-s0517a17:7_6": "tvaṁ bhikkhu,",
  "atk-s0517a17:7_7": "imaṁ samādhiṁ savitakkaṁ savicārampi bhāveyyāsi,",
  "atk-s0517a17:7_8": "avitakkavicāramattampi bhāveyyāsi,",
  "atk-s0517a17:7_9": "avitakkaṁ avicārampi bhāveyyāsi,",
  "atk-s0517a17:7_10": "sappītikampi bhāveyyāsi,",
  "atk-s0517a17:7_11": "nippītikampi bhāveyyāsi,",
  "atk-s0517a17:7_12": "sātasahagatampi bhāveyyāsi,",
  "atk-s0517a17:7_13": "upekkhāsahagatampi bhāveyyāsī’’ti (a. ni.",
  "atk-s0517a17:7_14": "8.63) mettādayo kāyānupassanādayo ca niyakajjhattamūlasamādhivasena catukkapañcakajjhānikā viya vuttā,",
  "atk-s0517a17:7_15": "evamidhāpi pubbabhāgaparabhāgavasena viratiyo vuttāti veditabbaṁ.",
  "atk-s0517a17:7_16": "Byañjanacchāyamattaṁ gahetvā na bhagavā abbhācikkhitabbo.",
  "atk-s0517a17:7_17": "Gambhīrañhi buddhavacanaṁ,",
  "atk-s0517a17:7_18": "ācariye payirupāsitvā adhippāyato gahetabbaṁ.",
  "atk-s0517a17:8_0": "26-27. Bojjhaṅgabalaindriyavāresupi imināva nayena attho veditabboti.",
  "atk-s0517a17:9_0": "Vivekakathāvaṇṇanā niṭṭhitā."
}