{
  "anya-e0101n5:0_0": "5. Sesakasiṇaniddeso",
  "anya-e0101n5:1_0": "Āpokasiṇakathā",
  "anya-e0101n5:2_0": "91.",
  "anya-e0101n5:2_1": "Idāni pathavīkasiṇānantare āpokasiṇe vitthārakathā hoti.",
  "anya-e0101n5:2_2": "Yatheva hi pathavīkasiṇaṁ,",
  "anya-e0101n5:2_3": "evaṁ āpokasiṇampi bhāvetukāmena sukhanisinnena āpasmiṁ nimittaṁ gaṇhitabbaṁ,",
  "anya-e0101n5:2_4": "kate vā akate vāti sabbaṁ vitthāretabbaṁ.",
  "anya-e0101n5:2_5": "Yathā ca idha,",
  "anya-e0101n5:2_6": "evaṁ sabbattha.",
  "anya-e0101n5:2_7": "Ito parañhi ettakampi avatvā visesamattameva vakkhāma.",
  "anya-e0101n5:3_0": "Idhāpi pubbekatādhikārassa puññavato akate āpasmiṁ pokkharaṇiyā vā taḷāke vā loṇiyaṁ vā samudde vā nimittaṁ uppajjati cūḷasivattherassa viya.",
  "anya-e0101n5:3_1": "Tassa kirāyasmato lābhasakkāraṁ pahāya vivittavāsaṁ vasissāmīti mahātitthe nāvamārūhitvā jambudīpaṁ gacchato",
  "anya-e0101n5:3_2": "antarā mahāsamuddaṁ olokayato tappaṭibhāgaṁ kasiṇanimittaṁ udapādi.",
  "anya-e0101n5:4_0": "Akatādhikārena cattāro kasiṇadose pariharantena nīlapītalohitodātavaṇṇānamaññataravaṇṇaṁ āpaṁ agahetvā",
  "anya-e0101n5:4_1": "yaṁ pana bhūmiṁ asampattameva ākāse suddhavatthena gahitaṁ udakaṁ,",
  "anya-e0101n5:4_2": "aññaṁ vā tathārūpaṁ vippasannaṁ anāvilaṁ,",
  "anya-e0101n5:4_3": "tena pattaṁ vā kuṇḍikaṁ vā samatittikaṁ pūretvā vihārapaccante vuttappakāre paṭicchanne okāse ṭhapetvā sukhanisinnena na vaṇṇo paccavekkhitabbo.",
  "anya-e0101n5:4_4": "Na lakkhaṇaṁ manasi kātabbaṁ.",
  "anya-e0101n5:4_5": "Nissayasavaṇṇameva katvā ussadavasena paṇṇattidhamme cittaṁ ṭhapetvā ambu, udakaṁ, vāri,",
  "anya-e0101n5:4_6": "salilantiādīsu āponāmesu pākaṭanāmavaseneva ‘‘āpo āpo’’ti bhāvetabbaṁ.",
  "anya-e0101n5:5_0": "Tassevaṁ bhāvayato anukkamena vuttanayeneva nimittadvayaṁ uppajjati.",
  "anya-e0101n5:5_1": "Idha pana uggahanimittaṁ calamānaṁ viya upaṭṭhāti,",
  "anya-e0101n5:5_2": "sace pheṇapupphuḷakamissaṁ udakaṁ hoti,",
  "anya-e0101n5:5_3": "tādisameva upaṭṭhāti,",
  "anya-e0101n5:5_4": "kasiṇadoso paññāyati.",
  "anya-e0101n5:5_5": "Paṭibhāganimittaṁ pana nipparipphandaṁ ākāse ṭhapitamaṇitālavaṇṭaṁ viya maṇimayādāsamaṇḍalamiva ca hutvā upaṭṭhāti.",
  "anya-e0101n5:5_6": "So tassa saha upaṭṭhāneneva upacārajjhānaṁ,",
  "anya-e0101n5:5_7": "vuttanayeneva catukkapañcakajjhānāni ca pāpuṇātīti.",
  "anya-e0101n5:5_8": "Āpokasiṇaṁ.",
  "anya-e0101n5:6_0": "Tejokasiṇakathā",
  "anya-e0101n5:7_0": "92.",
  "anya-e0101n5:7_1": "Tejokasiṇaṁ bhāvetukāmenāpi tejasmiṁ nimittaṁ gaṇhitabbaṁ.",
  "anya-e0101n5:7_2": "Tattha katādhikārassa puññavato akate nimittaṁ gaṇhantassa dīpasikhāya vā uddhane vā pattapacanaṭṭhāne",
  "anya-e0101n5:7_3": "vā davadāhe vā yattha katthaci aggijālaṁ olokentassa nimittaṁ uppajjati cittaguttattherassa viya.",
  "anya-e0101n5:7_4": "Tassa hāyasmato dhammassavanadivase uposathāgāraṁ paviṭṭhassa dīpasikhaṁ olokentasseva nimittaṁ uppajji.",
  "anya-e0101n5:8_0": "Itarena pana kātabbaṁ.",
  "anya-e0101n5:8_1": "Tatridaṁ karaṇavidhānaṁ,",
  "anya-e0101n5:8_2": "siniddhāni sāradārūni phāletvā sukkhāpetvā ghaṭikaṁ ghaṭikaṁ katvā patirūpaṁ rukkhamūlaṁ vā maṇḍapaṁ",
  "anya-e0101n5:8_3": "vā gantvā pattapacanākārena rāsiṁ katvā ālimpetvā kaṭasārake vā camme vā paṭe vā vidatthicaturaṅgulappamāṇaṁ",
  "anya-e0101n5:8_4": "chiddaṁ kātabbaṁ.",
  "anya-e0101n5:8_5": "Taṁ purato ṭhapetvā vuttanayeneva nisīditvā heṭṭhā tiṇakaṭṭhaṁ vā upari dhūmasikhaṁ vā amanasikaritvā vemajjhe ghanajālāya nimittaṁ gaṇhitabbaṁ,",
  "anya-e0101n5:8_6": "nīlanti vā pītanti vātiādivasena vaṇṇo na paccavekkhitabbo,",
  "anya-e0101n5:8_7": "uṇhattavasena lakkhaṇaṁ na manasi kātabbaṁ.",
  "anya-e0101n5:8_8": "Nissayasavaṇṇameva katvā ussadavasena paṇṇattidhamme cittaṁ ṭhapetvā pāvako,",
  "anya-e0101n5:8_9": "kaṇhavattanī, jātavedo,",
  "anya-e0101n5:8_10": "hutāsanotiādīsu aggināmesu pākaṭanāmavaseneva ‘‘tejo tejo’’ti bhāvetabbaṁ.",
  "anya-e0101n5:9_0": "Tassevaṁ bhāvayato anukkamena vuttanayeneva nimittadvayaṁ uppajjati.",
  "anya-e0101n5:9_1": "Tattha uggahanimittaṁ jālaṁ chijjitvā chijjitvā patanasadisaṁ hutvā upaṭṭhāti.",
  "anya-e0101n5:9_2": "Akate gaṇhantassa pana kasiṇadoso paññāyati,",
  "anya-e0101n5:9_3": "alātakhaṇḍaṁ vā aṅgārapiṇḍo vā chārikā vā dhūmo vā upaṭṭhāti.",
  "anya-e0101n5:9_4": "Paṭibhāganimittaṁ niccalaṁ ākāse ṭhapitarattakambalakkhaṇḍaṁ viya suvaṇṇatālavaṇṭaṁ viya kañcanatthambho viya ca upaṭṭhāti.",
  "anya-e0101n5:9_5": "So tassa saha upaṭṭhāneneva upacārajjhānaṁ,",
  "anya-e0101n5:9_6": "vuttanayeneva catukkapañcakajjhānāni ca pāpuṇātīti.",
  "anya-e0101n5:9_7": "Tejokasiṇaṁ.",
  "anya-e0101n5:10_0": "Vāyokasiṇakathā",
  "anya-e0101n5:11_0": "93.",
  "anya-e0101n5:11_1": "Vāyokasiṇaṁ bhāvetukāmenāpi vāyusmiṁ nimittaṁ gaṇhitabbaṁ.",
  "anya-e0101n5:11_2": "Tañca kho diṭṭhavasena vā phuṭṭhavasena vā.",
  "anya-e0101n5:11_3": "Vuttañhetaṁ aṭṭhakathāsu ‘‘vāyokasiṇaṁ uggaṇhanto vāyusmiṁ nimittaṁ gaṇhāti,",
  "anya-e0101n5:11_4": "ucchaggaṁ vā eritaṁ sameritaṁ upalakkheti,",
  "anya-e0101n5:11_5": "veḷaggaṁ vā…pe…",
  "anya-e0101n5:11_6": "rukkhaggaṁ vā kesaggaṁ vā eritaṁ sameritaṁ upalakkheti,",
  "anya-e0101n5:11_7": "kāyasmiṁ vā phuṭṭhaṁ upalakkhetī’’ti.",
  "anya-e0101n5:11_8": "Tasmā samasīsaṭṭhitaṁ ghanapattaṁ ucchuṁ vā veḷuṁ vā rukkhaṁ vā caturaṅgulappamāṇaṁ ghanakesassa purisassa",
  "anya-e0101n5:11_9": "sīsaṁ vā vātena pahariyamānaṁ disvā ‘‘ayaṁ vāto etasmiṁ ṭhāne paharatī’’ti satiṁ ṭhapetvā,",
  "anya-e0101n5:11_10": "yaṁ vā panassa vātapānantarikāya vā bhittichiddena vā pavisitvā vāto kāyappadesaṁ paharati,",
  "anya-e0101n5:11_11": "tattha satiṁ ṭhapetvā vātamālutaanilādīsu vāyunāmesu pākaṭanāmavaseneva ‘‘vāto vāto’’ti bhāvetabbaṁ.",
  "anya-e0101n5:11_12": "Idha uggahanimittavaḍḍhanato otāritamattassa pāyāsassa usumavaṭṭisadisaṁ calaṁ hutvā upaṭṭhāti.",
  "anya-e0101n5:11_13": "Paṭibhāganimittaṁ sannisinnaṁ hoti niccalaṁ.",
  "anya-e0101n5:11_14": "Sesaṁ vuttanayeneva veditabbanti.",
  "anya-e0101n5:11_15": "Vāyokasiṇaṁ.",
  "anya-e0101n5:12_0": "Nīlakasiṇakathā",
  "anya-e0101n5:13_0": "94.",
  "anya-e0101n5:13_1": "Tadanantaraṁ pana nīlakasiṇaṁ uggaṇhanto nīlakasmiṁ nimittaṁ gaṇhāti pupphasmiṁ vā vatthasmiṁ vā vaṇṇadhātuyā",
  "anya-e0101n5:13_2": "vāti vacanato katādhikārassa puññavato tāva tathārūpaṁ mālāgacchaṁ vā pūjāṭhānesu pupphasantharaṁ vā",
  "anya-e0101n5:13_3": "nīlavatthamaṇīnaṁ vā aññataraṁ disvāva nimittaṁ uppajjati.",
  "anya-e0101n5:13_4": "Itarena nīluppalagirikaṇṇikādīni pupphāni gahetvā yathā kesaraṁ vā vaṇṭaṁ vā na paññāyati,",
  "anya-e0101n5:13_5": "evaṁ caṅgoṭakaṁ vā karaṇḍapaṭalaṁ vā pattehiyeva samatittikaṁ pūretvā santharitabbaṁ.",
  "anya-e0101n5:13_6": "Nīlavaṇṇena vā vatthena bhaṇḍikaṁ bandhitvā pūretabbaṁ.",
  "anya-e0101n5:13_7": "Mukhavaṭṭiyaṁ vā assa bheritalamiva bandhitabbaṁ.",
  "anya-e0101n5:13_8": "Kaṁsanīlapalāsanīlaañjananīlānaṁ vā aññatarena dhātunā pathavīkasiṇe vuttanayena saṁhārimaṁ vā bhittiyaṁyeva",
  "anya-e0101n5:13_9": "vā kasiṇamaṇḍalaṁ katvā visabhāgavaṇṇena paricchinditabbaṁ.",
  "anya-e0101n5:13_10": "Tato pathavīkasiṇe vuttanayena ‘‘nīlaṁ nīla’’nti manasikāro pavattetabbo.",
  "anya-e0101n5:13_11": "Idhāpi uggahanimitte kasiṇadoso paññāyati,",
  "anya-e0101n5:13_12": "kesaradaṇḍakapattantarikādīni upaṭṭhahanti.",
  "anya-e0101n5:13_13": "Paṭibhāganimittaṁ kasiṇamaṇḍalato muñcitvā ākāse maṇitālavaṇṭasadisaṁ upaṭṭhāti.",
  "anya-e0101n5:13_14": "Sesaṁ vuttanayeneva veditabbanti.",
  "anya-e0101n5:13_15": "Nīlakasiṇaṁ.",
  "anya-e0101n5:14_0": "Pītakasiṇakathā",
  "anya-e0101n5:15_0": "95.",
  "anya-e0101n5:15_1": "Pītakasiṇepi eseva nayo.",
  "anya-e0101n5:15_2": "Vuttañhetaṁ pītakasiṇaṁ uggaṇhanto pītakasmiṁ nimittaṁ gaṇhāti pupphasmiṁ vā vatthasmiṁ vā vaṇṇadhātuyā vāti.",
  "anya-e0101n5:15_3": "Tasmā idhāpi katādhikārassa puññavato tathārūpaṁ mālāgacchaṁ vā pupphasantharaṁ vā pītavatthadhātūnaṁ",
  "anya-e0101n5:15_4": "vā aññataraṁ disvāva nimittaṁ uppajjati cittaguttattherassa viya.",
  "anya-e0101n5:15_5": "Tassa kirāyasmato cittalapabbate pattaṅgapupphehi kataṁ āsanapūjaṁ passato saha dassaneneva āsanappamāṇaṁ nimittaṁ udapādi.",
  "anya-e0101n5:15_6": "Itarena kaṇikārapupphādinā vā pītavatthena vā dhātunā vā nīlakasiṇe vuttanayeneva kasiṇaṁ katvā ‘‘pītakaṁ pītaka’’nti manasikāro pavattetabbo.",
  "anya-e0101n5:15_7": "Sesaṁ tādisamevāti.",
  "anya-e0101n5:15_8": "Pītakasiṇaṁ.",
  "anya-e0101n5:16_0": "Lohitakasiṇakathā",
  "anya-e0101n5:17_0": "96.",
  "anya-e0101n5:17_1": "Lohitakasiṇepi eseva nayo.",
  "anya-e0101n5:17_2": "Vuttañhetaṁ lohitakasiṇaṁ uggaṇhanto lohitakasmiṁ nimittaṁ gaṇhāti pupphasmiṁ vā vatthasmiṁ vā vaṇṇadhātuyā vāti.",
  "anya-e0101n5:17_3": "Tasmā idhāpi katādhikārassa puññavato tathārūpaṁ bandhujīvakādimālāgacchaṁ vā pupphasantharaṁ vā lohitakavatthamaṇidhātūnaṁ",
  "anya-e0101n5:17_4": "vā aññataraṁ disvāva nimittaṁ uppajjati.",
  "anya-e0101n5:17_5": "Itarena jayasumanabandhujīvakarattakoraṇḍakādipupphehi vā rattavatthena vā dhātunā vā nīlakasiṇe vuttanayeneva",
  "anya-e0101n5:17_6": "kasiṇaṁ katvā ‘‘lohitakaṁ lohitaka’’nti manasikāro pavattetabbo.",
  "anya-e0101n5:17_7": "Sesaṁ tādisamevāti.",
  "anya-e0101n5:17_8": "Lohitakasiṇaṁ.",
  "anya-e0101n5:18_0": "Odātakasiṇakathā",
  "anya-e0101n5:19_0": "97.",
  "anya-e0101n5:19_1": "Odātakasiṇepi odātakasiṇaṁ uggaṇhanto odātasmiṁ nimittaṁ gaṇhāti pupphasmiṁ vā vatthasmiṁ vā vaṇṇadhātuyā",
  "anya-e0101n5:19_2": "vāti vacanato katādhikārassa tāva puññavato tathārūpaṁ mālāgacchaṁ vā vassikasumanādipupphasantharaṁ",
  "anya-e0101n5:19_3": "vā kumudapadumarāsiṁ vā odātavatthadhātūnaṁ vā aññataraṁ disvāva nimittaṁ uppajjati,",
  "anya-e0101n5:19_4": "tipumaṇḍalarajatamaṇḍalacandamaṇḍalesupi uppajjatiyeva.",
  "anya-e0101n5:19_5": "Itarena vuttappakārehi odātapupphehi vā odātavatthena vā dhātunā vā nīlakasiṇe vuttanayeneva kasiṇaṁ",
  "anya-e0101n5:19_6": "katvā ‘‘odātaṁ odāta’’nti manasikāro pavattetabbo.",
  "anya-e0101n5:19_7": "Sesaṁ tādisamevāti.",
  "anya-e0101n5:19_8": "Odātakasiṇaṁ.",
  "anya-e0101n5:20_0": "Ālokakasiṇakathā",
  "anya-e0101n5:21_0": "98.",
  "anya-e0101n5:21_1": "Ālokakasiṇe pana ālokakasiṇaṁ uggaṇhanto ālokasmiṁ nimittaṁ gaṇhāti bhittichidde vā tāḷacchidde vā vātapānantarikāya",
  "anya-e0101n5:21_2": "vāti vacanato katādhikārassa tāva puññavato yaṁ bhittichiddādīnaṁ aññatarena sūriyāloko vā candāloko",
  "anya-e0101n5:21_3": "vā pavisitvā bhittiyaṁ vā bhūmiyaṁ vā maṇḍalaṁ samuṭṭhāpeti,",
  "anya-e0101n5:21_4": "ghanapaṇṇarukkhasākhantarena vā ghanasākhāmaṇḍapantarena vā nikkhamitvā bhūmiyameva maṇḍalaṁ samuṭṭhāpeti,",
  "anya-e0101n5:21_5": "taṁ disvāva nimittaṁ uppajjati.",
  "anya-e0101n5:21_6": "Itarenāpi tadeva vuttappakāramobhāsamaṇḍalaṁ ‘‘obhāso obhāso’’ti vā ‘‘āloko āloko’’ti vā bhāvetabbaṁ.",
  "anya-e0101n5:21_7": "Tathā asakkontena ghaṭe dīpaṁ jāletvā ghaṭamukhaṁ pidahitvā ghaṭe chiddaṁ katvā bhittimukhaṁ ṭhapetabbaṁ.",
  "anya-e0101n5:21_8": "Tena chiddena dīpāloko nikkhamitvā bhittiyaṁ maṇḍalaṁ karoti,",
  "anya-e0101n5:21_9": "taṁ āloko ālokoti bhāvetabbaṁ.",
  "anya-e0101n5:21_10": "Idamitarehi ciraṭṭhitikaṁ hoti.",
  "anya-e0101n5:21_11": "Idha uggahanimittaṁ bhittiyaṁ vā bhūmiyaṁ vā uṭṭhitamaṇḍalasadisameva hoti.",
  "anya-e0101n5:21_12": "Paṭibhāganimittaṁ ghanavippasannaālokapuñjasadisaṁ.",
  "anya-e0101n5:21_13": "Sesaṁ tādisamevāti.",
  "anya-e0101n5:21_14": "Ālokakasiṇaṁ.",
  "anya-e0101n5:22_0": "Paricchinnākāsakasiṇakathā",
  "anya-e0101n5:23_0": "99.",
  "anya-e0101n5:23_1": "Paricchinnākāsakasiṇepi ākāsakasiṇaṁ uggaṇhanto ākāsasmiṁ nimittaṁ gaṇhāti bhittichidde vā tāḷacchidde",
  "anya-e0101n5:23_2": "vā vātapānantarikāya vāti vacanato katādhikārassa tāva puññavato bhittichiddādīsu aññataraṁ disvāva nimittaṁ",
  "anya-e0101n5:23_3": "uppajjati.",
  "anya-e0101n5:23_4": "Itarena succhannamaṇḍape vā cammakaṭasārakādīnaṁ vā aññatarasmiṁ vidatthicaturaṅgulappamāṇaṁ chiddaṁ",
  "anya-e0101n5:23_5": "katvā tadeva vā bhittichiddādibhedaṁ chiddaṁ ‘‘ākāso ākāso’’ti bhāvetabbaṁ.",
  "anya-e0101n5:23_6": "Idha uggahanimittaṁ saddhiṁ bhittipariyantādīhi chiddasadisameva hoti,",
  "anya-e0101n5:23_7": "vaḍḍhiyamānampi na vaḍḍhati.",
  "anya-e0101n5:23_8": "Paṭibhāganimittamākāsamaṇḍalameva hutvā upaṭṭhāti,",
  "anya-e0101n5:23_9": "vaḍḍhiyamānañca vaḍḍhati.",
  "anya-e0101n5:23_10": "Sesaṁ pathavīkasiṇe vuttanayeneva veditabbanti.",
  "anya-e0101n5:23_11": "Paricchinnākāsakasiṇaṁ.",
  "anya-e0101n5:24_0": "Iti kasiṇāni dasabalo,",
  "anya-e0101n5:25_0": "Dasa yāni avoca sabbadhammadaso;",
  "anya-e0101n5:26_0": "Rūpāvacaramhi catukkapañcakajjhānahetūni.",
  "anya-e0101n5:27_0": "Evaṁ tāni ca tesañca,",
  "anya-e0101n5:28_0": "Bhāvanānayamimaṁ viditvāna;",
  "anya-e0101n5:29_0": "Tesveva ayaṁ bhiyyo,",
  "anya-e0101n5:30_0": "Pakiṇṇakakathāpi viññeyyā.",
  "anya-e0101n5:31_0": "Pakiṇṇakakathā",
  "anya-e0101n5:32_0": "100.",
  "anya-e0101n5:32_1": "Imesu hi pathavīkasiṇavasena ekopi hutvā bahudhā hotītiādibhāvo,",
  "anya-e0101n5:32_2": "ākāse vā udake vā pathaviṁ nimminitvā padasā gamanaṁ,",
  "anya-e0101n5:32_3": "ṭhānanisajjādikappanaṁ vā,",
  "anya-e0101n5:32_4": "parittaappamāṇanayena abhibhāyatanapaṭilābhoti evamādīni ijjhanti.",
  "anya-e0101n5:33_0": "Āpokasiṇavasena pathaviyaṁ ummujjananimmujjanaṁ,",
  "anya-e0101n5:33_1": "udakavuṭṭhisamuppādanaṁ,",
  "anya-e0101n5:33_2": "nadīsamuddādinimmānaṁ,",
  "anya-e0101n5:33_3": "pathavīpabbatapāsādādīnaṁ kampananti evamādīni ijjhanti.",
  "anya-e0101n5:34_0": "Tejokasiṇavasena dhūmāyanā,",
  "anya-e0101n5:34_1": "pajjalanā,",
  "anya-e0101n5:34_2": "aṅgāravuṭṭhisamuppādanaṁ,",
  "anya-e0101n5:34_3": "tejasā tejopariyādānaṁ,",
  "anya-e0101n5:34_4": "yadeva so icchati tassa ḍahanasamatthatā,",
  "anya-e0101n5:34_5": "dibbena cakkhunā rūpadassanatthāya ālokakaraṇaṁ,",
  "anya-e0101n5:34_6": "parinibbānasamaye tejodhātuyā sarīrajjhāpananti evamādīni ijjhanti.",
  "anya-e0101n5:35_0": "Vāyokasiṇavasena vāyugatigamanaṁ, vātavuṭṭhisamuppādananti evamādīni ijjhanti.",
  "anya-e0101n5:36_0": "Nīlakasiṇavasena nīlarūpanimmānaṁ,",
  "anya-e0101n5:36_1": "andhakārakaraṇaṁ,",
  "anya-e0101n5:36_2": "suvaṇṇadubbaṇṇanayena abhibhāyatanapaṭilābho,",
  "anya-e0101n5:36_3": "subhavimokkhādhigamoti evamādīni ijjhanti.",
  "anya-e0101n5:37_0": "Pītakasiṇavasena pītakarūpanimmānaṁ,",
  "anya-e0101n5:37_1": "suvaṇṇanti adhimuccanā,",
  "anya-e0101n5:37_2": "vuttanayeneva abhibhāyatanapaṭilābho,",
  "anya-e0101n5:37_3": "subhavimokkhādhigamo cāti evamādīni ijjhanti.",
  "anya-e0101n5:38_0": "Lohitakasiṇavasena lohitakarūpanimmānaṁ,",
  "anya-e0101n5:38_1": "vuttanayeneva abhibhāyatanapaṭilābho,",
  "anya-e0101n5:38_2": "subhavimokkhādhigamoti evamādīni ijjhanti.",
  "anya-e0101n5:39_0": "Odātakasiṇavasena odātarūpanimmānaṁ,",
  "anya-e0101n5:39_1": "thinamiddhassa dūrabhāvakaraṇaṁ,",
  "anya-e0101n5:39_2": "andhakāravidhamanaṁ,",
  "anya-e0101n5:39_3": "dibbena cakkhunā rūpadassanatthāya ālokakaraṇanti evamādīni ijjhanti.",
  "anya-e0101n5:40_0": "Ālokakasiṇavasena sappabhārūpanimmānaṁ,",
  "anya-e0101n5:40_1": "thinamiddhassa dūrabhāvakaraṇaṁ,",
  "anya-e0101n5:40_2": "andhakāravidhamanaṁ,",
  "anya-e0101n5:40_3": "dibbena cakkhunā rūpadassanatthaṁ ālokakaraṇanti evamādīni ijjhanti.",
  "anya-e0101n5:41_0": "Ākāsakasiṇavasena paṭicchannānaṁ vivaṭakaraṇaṁ,",
  "anya-e0101n5:41_1": "antopathavīpabbatādīsupi ākāsaṁ nimminitvā iriyāpathakappanaṁ,",
  "anya-e0101n5:41_2": "tirokuḍḍādīsu asajjamānagamananti evamādīni ijjhanti.",
  "anya-e0101n5:42_0": "Sabbāneva uddhaṁ adho tiriyaṁ advayaṁ appamāṇanti imaṁ pabhedaṁ labhanti.",
  "anya-e0101n5:42_1": "Vuttañhetaṁ ‘‘pathavīkasiṇameko sañjānāti.",
  "anya-e0101n5:42_2": "Uddhamadhotiriyaṁ advayamappamāṇa’’ntiādi.",
  "anya-e0101n5:43_0": "Tattha uddhanti uparigaganatalābhimukhaṁ.",
  "anya-e0101n5:43_1": "Adhoti heṭṭhābhūmitalābhimukhaṁ.",
  "anya-e0101n5:43_2": "Tiriyanti khettamaṇḍalamiva samantā paricchinditaṁ.",
  "anya-e0101n5:43_3": "Ekacco hi uddhameva kasiṇaṁ vaḍḍheti,",
  "anya-e0101n5:43_4": "ekacco adho,",
  "anya-e0101n5:43_5": "ekacco samantato.",
  "anya-e0101n5:43_6": "Tena tena vā kāraṇena evaṁ pasāreti.",
  "anya-e0101n5:43_7": "Ālokamiva dibbacakkhunā rūpadassanakāmo.",
  "anya-e0101n5:43_8": "Tena vuttaṁ uddhamadhotiriyanti.",
  "anya-e0101n5:43_9": "Advayanti idaṁ pana ekassa aññabhāvānupagamanatthaṁ vuttaṁ.",
  "anya-e0101n5:43_10": "Yathā hi udakaṁ paviṭṭhassa sabbadisāsu udakameva hoti, na aññaṁ,",
  "anya-e0101n5:43_11": "evameva pathavīkasiṇaṁ pathavīkasiṇameva hoti,",
  "anya-e0101n5:43_12": "natthi tassa añño kasiṇasambhedoti.",
  "anya-e0101n5:43_13": "Eseva nayo sabbattha.",
  "anya-e0101n5:43_14": "Appamāṇanti idaṁ tassa pharaṇaappamāṇavasena vuttaṁ.",
  "anya-e0101n5:43_15": "Tañhi cetasā pharanto sakalameva pharati.",
  "anya-e0101n5:43_16": "Na ayamassa ādi idaṁ majjhanti pamāṇaṁ gaṇhātīti.",
  "anya-e0101n5:44_0": "101.",
  "anya-e0101n5:44_1": "Ye ca te sattā kammāvaraṇena vā samannāgatā kilesāvaraṇena vā samannāgatā vipākāvaraṇena vā samannāgatā",
  "anya-e0101n5:44_2": "asaddhā acchandikā duppaññā abhabbā niyāmaṁ okkamituṁ kusalesu dhammesu sammattanti vuttā,",
  "anya-e0101n5:44_3": "tesamekassāpekakasiṇepi bhāvanā na ijjhati.",
  "anya-e0101n5:44_4": "Tattha kammāvaraṇena samannāgatāti ānantariyakammasamaṅgino.",
  "anya-e0101n5:44_5": "Kilesāvaraṇena samannāgatāti niyatamicchādiṭṭhikā ceva ubhatobyañjanakapaṇḍakā ca.",
  "anya-e0101n5:44_6": "Vipākāvaraṇena samannāgatāti ahetukadvihetukapaṭisandhikā.",
  "anya-e0101n5:44_7": "Asaddhāti buddhādīsu saddhāvirahitā.",
  "anya-e0101n5:44_8": "Acchandikāti apaccanīkapaṭipadāyaṁ chandavirahitā .",
  "anya-e0101n5:44_9": "Duppaññāti lokiyalokuttarasammādiṭṭhiyā virahitā.",
  "anya-e0101n5:44_10": "Abhabbāniyāmaṁ okkamituṁ kusalesu dhammesu sammattanti kusalesu dhammesu niyāmasaṅkhātaṁ sammattasaṅkhātañca ariyamaggaṁ okkamituṁ abhabbāti attho.",
  "anya-e0101n5:44_11": "Na kevalañca kasiṇeyeva,",
  "anya-e0101n5:44_12": "aññesupi kammaṭṭhānesu etesamekassapi bhāvanā na ijjhati.",
  "anya-e0101n5:44_13": "Tasmā vigatavipākāvaraṇenapi kulaputtena kammāvaraṇañca kilesāvaraṇañca ārakā parivajjetvā saddhammassavanasappurisūpanissayādīhi",
  "anya-e0101n5:44_14": "saddhañca chandañca paññañca vaḍḍhetvā kammaṭṭhānānuyoge yogo karaṇīyoti.",
  "anya-e0101n5:45_0": "Iti sādhujanapāmojjatthāya kate visuddhimagge",
  "anya-e0101n5:46_0": "Samādhibhāvanādhikāre",
  "anya-e0101n5:47_0": "Sesakasiṇaniddeso nāma",
  "anya-e0101n5:48_0": "Pañcamo paricchedo."
}