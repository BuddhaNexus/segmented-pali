{
  "atk-abh02a12:0_0": "13. Appamaññāvibhaṅgo",
  "atk-abh02a12:1_0": "1. Suttantabhājanīyavaṇṇanā",
  "atk-abh02a12:2_0": "642.",
  "atk-abh02a12:2_1": "Idāni tadanantare appamaññāvibhaṅge catassoti gaṇanaparicchedo.",
  "atk-abh02a12:2_2": "Appamaññāyoti pharaṇaappamāṇavasena appamaññāyo.",
  "atk-abh02a12:2_3": "Etā hi ārammaṇavasena appamāṇe vā satte pharanti,",
  "atk-abh02a12:2_4": "ekasattampi vā anavasesapharaṇavasena pharantīti pharaṇaappamāṇavasena appamaññāyoti vuccanti.",
  "atk-abh02a12:2_5": "Idha bhikkhūti imasmiṁ sāsane bhikkhu.",
  "atk-abh02a12:2_6": "Mettāsahagatenāti mettāya samannāgatena.",
  "atk-abh02a12:2_7": "Cetasāti cittena.",
  "atk-abh02a12:2_8": "Ekaṁ disanti ekissā disāya.",
  "atk-abh02a12:2_9": "Paṭhamapariggahitaṁ sattaṁ upādāya ekadisāpariyāpannasattapharaṇavasena vuttaṁ.",
  "atk-abh02a12:2_10": "Pharitvāti phusitvā ārammaṇaṁ katvā.",
  "atk-abh02a12:2_11": "Viharatīti brahmavihārādhiṭṭhitaṁ iriyāpathavihāraṁ pavatteti.",
  "atk-abh02a12:2_12": "Tathā dutiyanti yathā puratthimādīsu disāsu yaṁ kiñci ekaṁ disaṁ pharitvā viharati,",
  "atk-abh02a12:2_13": "tatheva tadanantaraṁ dutiyaṁ tatiyaṁ catutthañcāti attho.",
  "atk-abh02a12:3_0": "Iti uddhanti teneva ca nayena uparimaṁ disanti vuttaṁ hoti.",
  "atk-abh02a12:3_1": "Adho tiriyanti adhodisampi tiriyaṁdisampi evameva.",
  "atk-abh02a12:3_2": "Ettha ca adhoti heṭṭhā,",
  "atk-abh02a12:3_3": "tiriyanti anudisā.",
  "atk-abh02a12:3_4": "Evaṁ sabbadisāsu assamaṇḍale assamiva mettāsahagataṁ cittaṁ sāretipi paccāsāretipīti ettāvatā ekamekaṁ",
  "atk-abh02a12:3_5": "disaṁ pariggahetvā odhiso mettāpharaṇaṁ dassitaṁ.",
  "atk-abh02a12:3_6": "Sabbadhītiādi pana anodhiso dassanatthaṁ vuttaṁ.",
  "atk-abh02a12:3_7": "Tattha sabbadhīti sabbattha.",
  "atk-abh02a12:3_8": "Sabbattatāyāti sabbesu hīnamajjhimukkaṭṭhamittasapattamajjhattādippabhedesu attatāya ‘ayaṁ parasatto’ti vibhāgaṁ akatvā attasamatāyāti vuttaṁ hoti;",
  "atk-abh02a12:3_9": "atha vā sabbattatāyāti sabbena cittabhāvena īsakampi bahi avikkhipamānoti vuttaṁ hoti.",
  "atk-abh02a12:3_10": "Sabbāvantanti sabbasattavantaṁ,",
  "atk-abh02a12:3_11": "sabbasattayuttanti attho.",
  "atk-abh02a12:3_12": "Lokanti sattalokaṁ.",
  "atk-abh02a12:4_0": "Vipulenātievamādipariyāyadassanato panettha puna ‘‘mettāsahagatenā’’ti vuttaṁ.",
  "atk-abh02a12:4_1": "Yasmā vā ettha odhiso pharaṇe viya puna ‘tathā’saddo ‘iti’saddo vā na vutto,",
  "atk-abh02a12:4_2": "tasmā puna ‘‘mettāsahagatena cetasā’’ti vuttaṁ;",
  "atk-abh02a12:4_3": "nigamanavasena vā etaṁ vuttaṁ.",
  "atk-abh02a12:4_4": "Vipulenāti ettha ca pharaṇavasena vipulatā daṭṭhabbā.",
  "atk-abh02a12:4_5": "Bhūmivasena pana taṁ mahaggataṁ,",
  "atk-abh02a12:4_6": "paguṇavasena appamāṇaṁ,",
  "atk-abh02a12:4_7": "sattārammaṇavasena ca appamāṇaṁ,",
  "atk-abh02a12:4_8": "byāpādapaccatthikappahānena averaṁ,",
  "atk-abh02a12:4_9": "domanassappahānato abyāpajjhaṁ,",
  "atk-abh02a12:4_10": "niddukkhanti vuttaṁ hoti.",
  "atk-abh02a12:4_11": "Ayaṁ tāva ‘‘mettāsahagatena cetasā’’tiādinā nayena ṭhapitāya mātikāya attho.",
  "atk-abh02a12:5_0": "643.",
  "atk-abh02a12:5_1": "Idāni yadetaṁ ‘‘kathañca,",
  "atk-abh02a12:5_2": "bhikkhave,",
  "atk-abh02a12:5_3": "mettāsahagatena cetasā’’tiādinā nayena vuttaṁ padabhājanīyaṁ,",
  "atk-abh02a12:5_4": "tattha yasmā idaṁ kammaṭṭhānaṁ dosacaritassa sappāyaṁ,",
  "atk-abh02a12:5_5": "tasmā yathārūpe puggale ayaṁ mettā appanaṁ pāpuṇāti,",
  "atk-abh02a12:5_6": "taṁ mettāya vatthubhūtaṁ puggalaṁ tāva dassetuṁ seyyathāpi nāma ekaṁ puggalantiādi vuttaṁ.",
  "atk-abh02a12:5_7": "Tattha seyyathāpi nāmāti opammatthe nipāto,",
  "atk-abh02a12:5_8": "yathā ekaṁ puggalanti attho.",
  "atk-abh02a12:5_9": "Piyanti pemanīyaṁ.",
  "atk-abh02a12:5_10": "Manāpanti hadayavuḍḍhikaraṁ.",
  "atk-abh02a12:5_11": "Tattha pubbeva sannivāsena paccuppannahitena vā piyo nāma hoti,",
  "atk-abh02a12:5_12": "sīlādiguṇasamāyogena manāpo nāma;",
  "atk-abh02a12:5_13": "dānasamānattatāhi vā piyatā,",
  "atk-abh02a12:5_14": "piyavacanaatthacariyatāhi manāpatā veditabbā.",
  "atk-abh02a12:5_15": "Yasmā cettha piyatāya imassa byāpādassa pahānaṁ hoti,",
  "atk-abh02a12:5_16": "tato mettā sukhaṁ pharati,",
  "atk-abh02a12:5_17": "manāpatāya udāsīnatā na saṇṭhāti,",
  "atk-abh02a12:5_18": "hirottappañca paccupaṭṭhāti,",
  "atk-abh02a12:5_19": "tato hirottappānupālitā mettā na parihāyati,",
  "atk-abh02a12:5_20": "tasmā taṁ upamaṁ katvā idaṁ vuttaṁ –",
  "atk-abh02a12:5_21": "piyaṁ manāpanti.",
  "atk-abh02a12:5_22": "Mettāyeyyāti mettāya phareyya;",
  "atk-abh02a12:5_23": "tasmiṁ puggale mettaṁ kareyya pavatteyyāti attho.",
  "atk-abh02a12:5_24": "Evamevasabbe satteti yathā piyaṁ puggalaṁ mettāyeyya,",
  "atk-abh02a12:5_25": "evaṁ tasmiṁ puggale appanāppattāya vasībhāvaṁ upagatāya mettāya majjhattaverisaṅkhātepi sabbe satte anukkamena pharatīti attho.",
  "atk-abh02a12:5_26": "Metti mettāyanātiādīni vuttatthāneva.",
  "atk-abh02a12:6_0": "644.Vidisaṁ vāti padaṁ tiriyaṁ vāti etassa atthavibhāvanatthaṁ vuttaṁ.",
  "atk-abh02a12:7_0": "645.Pharitvāti ārammaṇakaraṇavasena phusitvā.",
  "atk-abh02a12:7_1": "Adhimuñcitvāti adhikabhāvena muñcitvā,",
  "atk-abh02a12:7_2": "yathā muttaṁ sumuttaṁ hoti suppasāritaṁ suvitthataṁ tathā muñcitvāti attho.",
  "atk-abh02a12:8_0": "648.Sabbadhiādiniddese yasmā tīṇipi etāni padāni sabbasaṅgāhikāni,",
  "atk-abh02a12:8_1": "tasmā nesaṁ ekatova atthaṁ dassetuṁ sabbena sabbantiādi vuttaṁ.",
  "atk-abh02a12:8_2": "Tassattho heṭṭhā vuttoyeva.",
  "atk-abh02a12:9_0": "650.Vipulādiniddese yasmā yaṁ appanāppattaṁ hutvā anantasattapharaṇavasena vipulaṁ,",
  "atk-abh02a12:9_1": "taṁ niyamato bhūmivasena mahaggataṁ hoti.",
  "atk-abh02a12:9_2": "Yañca mahaggataṁ taṁ appamāṇagocaravasena appamāṇaṁ.",
  "atk-abh02a12:9_3": "Yaṁ appamāṇaṁ taṁ paccatthikavighātavasena averaṁ.",
  "atk-abh02a12:9_4": "Yañca averaṁ taṁ vihatabyāpajjatāya abyāpajjaṁ.",
  "atk-abh02a12:9_5": "Tasmā ‘‘yaṁ vipulaṁ taṁ mahaggata’’ntiādi vuttaṁ.",
  "atk-abh02a12:9_6": "Avero abyāpajjoti cettha liṅgavipariyāyena vuttaṁ.",
  "atk-abh02a12:9_7": "Manena vā saddhiṁ yojanā kātabbā –",
  "atk-abh02a12:9_8": "yaṁ appamāṇaṁ cittaṁ,",
  "atk-abh02a12:9_9": "so avero mano;",
  "atk-abh02a12:9_10": "yo avero so abyāpajjoti.",
  "atk-abh02a12:9_11": "Apicettha heṭṭhimaṁ heṭṭhimaṁ padaṁ uparimassa uparimassa,",
  "atk-abh02a12:9_12": "uparimaṁ vā uparimaṁ heṭṭhimassa heṭṭhimassa atthotipi veditabbo.",
  "atk-abh02a12:10_0": "653.Seyyathāpi nāma ekaṁ puggalaṁ duggataṁ durupetanti idampi karuṇāya vatthubhūtaṁ puggalaṁ dassetuṁ vuttaṁ.",
  "atk-abh02a12:10_1": "Evarūpasmiñhi puggale balavakāruññaṁ uppajjati.",
  "atk-abh02a12:10_2": "Tattha duggatanti dukkhena samaṅgībhāvaṁ gataṁ.",
  "atk-abh02a12:10_3": "Durupetanti kāyaduccaritādīhi upetaṁ.",
  "atk-abh02a12:10_4": "Gatikulabhogādivasena vā tamabhāve ṭhito puggalo duggato,",
  "atk-abh02a12:10_5": "kāyaduccaritādīhi upetattā tamaparāyaṇabhāve ṭhito durupetoti evamettha attho veditabbo.",
  "atk-abh02a12:11_0": "663.Ekaṁ puggalaṁ piyaṁ manāpanti idampi muditāya vatthubhūtaṁ puggalaṁ dassetuṁ vuttaṁ.",
  "atk-abh02a12:11_1": "Tattha gatikulabhogādivasena jotibhāve ṭhito piyo,",
  "atk-abh02a12:11_2": "kāyasucaritādīhi upetattā jotiparāyaṇabhāve ṭhito manāpoti veditabbo.",
  "atk-abh02a12:12_0": "673.Neva manāpaṁ na amanāpanti idampi upekkhāya vatthubhūtaṁ puggalaṁ dassetuṁ vuttaṁ.",
  "atk-abh02a12:12_1": "Tattha mittabhāvaṁ asampattatāya neva manāpo,",
  "atk-abh02a12:12_2": "amittabhāvaṁ asampattatāya na amanāpoti veditabbo.",
  "atk-abh02a12:12_3": "Sesamettha yaṁ vattabbaṁ siyā,",
  "atk-abh02a12:12_4": "taṁ sabbaṁ heṭṭhā cittuppādakaṇḍe vuttameva.",
  "atk-abh02a12:12_5": "Bhāvanāvidhānampi etesaṁ kammaṭṭhānānaṁ visuddhimagge vitthārato kathitamevāti.",
  "atk-abh02a12:13_0": "Suttantabhājanīyavaṇṇanā.",
  "atk-abh02a12:14_0": "2. Abhidhammabhājanīyavaṇṇanā",
  "atk-abh02a12:15_0": "Abhidhammabhājanīyaṁ kusalatopi vipākatopi kiriyatopi heṭṭhā cittuppādakaṇḍe bhājitanayeneva bhājitaṁ.",
  "atk-abh02a12:15_1": "Atthopissa tattha vuttanayeneva veditabbo.",
  "atk-abh02a12:16_0": "3. Pañhāpucchakavaṇṇanā",
  "atk-abh02a12:17_0": "Pañhāpucchake pāḷianusāreneva mettādīnaṁ kusalādibhāvo veditabbo.",
  "atk-abh02a12:17_1": "Ārammaṇattikesu pana sabbāpi tīsu tikesu navatabbārammaṇā eva.",
  "atk-abh02a12:17_2": "Ajjhattārammaṇattike bahiddhārammaṇāti.",
  "atk-abh02a12:17_3": "Imasmiṁ pana appamaññāvibhaṅge sammāsambuddhena suttantabhājanīyepi lokiyā eva appamaññāyo kathitā,",
  "atk-abh02a12:17_4": "abhidhammabhājanīyepi pañhāpucchakepi.",
  "atk-abh02a12:17_5": "Tayopi hi ete nayā lokiyattā ekaparicchedā eva.",
  "atk-abh02a12:17_6": "Evamayaṁ appamaññāvibhaṅgopi teparivaṭṭaṁ nīharitvāva bhājetvā dassitoti.",
  "atk-abh02a12:18_0": "Sammohavinodaniyā vibhaṅgaṭṭhakathāya",
  "atk-abh02a12:19_0": "Appamaññāvibhaṅgavaṇṇanā niṭṭhitā."
}