{
  "ud6.6:0.1_0": "Udāna 6.6",
  "ud6.6:0.2_0": "Tatiyanānātitthiyasutta",
  "ud6.6:1.1_0": "Evaṁ me sutaṁ—",
  "ud6.6:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud6.6:1.3_0": "Tena kho pana samayena sambahulā nānātitthiyasamaṇabrāhmaṇaparibbājakā sāvatthiyaṁ paṭivasanti nānādiṭṭhikā nānākhantikā nānārucikā nānādiṭṭhinissayanissitā.",
  "ud6.6:2.1_0": "Santeke samaṇabrāhmaṇā evaṁvādino evaṁdiṭṭhino:",
  "ud6.6:2.2_0": "“sassato attā ca loko ca,",
  "ud6.6:2.2_1": "idameva saccaṁ moghamaññan”ti.",
  "ud6.6:3.1_0": "Santi paneke samaṇabrāhmaṇā evaṁvādino evaṁdiṭṭhino:",
  "ud6.6:3.2_0": "“asassato attā ca loko ca,",
  "ud6.6:3.2_1": "idameva saccaṁ moghamaññan”ti.",
  "ud6.6:4.1_0": "Santeke samaṇabrāhmaṇā evaṁvādino evaṁdiṭṭhino:",
  "ud6.6:4.2_0": "“sassato ca asassato ca attā ca loko ca,",
  "ud6.6:4.2_1": "idameva saccaṁ moghamaññan”ti.",
  "ud6.6:5.1_0": "Santi paneke samaṇabrāhmaṇā evaṁvādino evaṁdiṭṭhino:",
  "ud6.6:5.2_0": "“neva sassato nāsassato attā ca loko ca,",
  "ud6.6:5.2_1": "idameva saccaṁ moghamaññan”ti.",
  "ud6.6:6.1_0": "Santeke samaṇabrāhmaṇā evaṁvādino evaṁdiṭṭhino:",
  "ud6.6:6.2_0": "“sayaṅkato attā ca loko ca,",
  "ud6.6:6.2_1": "idameva saccaṁ moghamaññan”ti.",
  "ud6.6:7.1_0": "Santi paneke samaṇabrāhmaṇā evaṁvādino evaṁdiṭṭhino:",
  "ud6.6:7.2_0": "“paraṅkato attā ca loko ca,",
  "ud6.6:7.2_1": "idameva saccaṁ moghamaññan”ti.",
  "ud6.6:8.1_0": "Santeke samaṇabrāhmaṇā evaṁvādino evaṁdiṭṭhino:",
  "ud6.6:8.2_0": "“sayaṅkato ca paraṅkato ca attā ca loko ca,",
  "ud6.6:8.2_1": "idameva saccaṁ moghamaññan”ti.",
  "ud6.6:9.1_0": "Santi paneke samaṇabrāhmaṇā evaṁvādino evaṁdiṭṭhino:",
  "ud6.6:9.2_0": "“asayaṅkāro aparaṅkāro adhiccasamuppanno attā ca loko ca,",
  "ud6.6:9.2_1": "idameva saccaṁ moghamaññan”ti.",
  "ud6.6:10.1_0": "Santeke samaṇabrāhmaṇā evaṁvādino evaṁdiṭṭhino:",
  "ud6.6:10.2_0": "“sassataṁ sukhadukkhaṁ attā ca loko ca,",
  "ud6.6:10.2_1": "idameva saccaṁ moghamaññan”ti.",
  "ud6.6:11.1_0": "Santi paneke samaṇabrāhmaṇā evaṁvādino evaṁdiṭṭhino:",
  "ud6.6:11.2_0": "“asassataṁ sukhadukkhaṁ attā ca loko ca,",
  "ud6.6:11.2_1": "idameva saccaṁ moghamaññan”ti.",
  "ud6.6:12.1_0": "Santeke samaṇabrāhmaṇā evaṁvādino evaṁdiṭṭhino:",
  "ud6.6:12.2_0": "“sassatañca asassatañca sukhadukkhaṁ attā ca loko ca,",
  "ud6.6:12.2_1": "idameva saccaṁ moghamaññan”ti.",
  "ud6.6:13.1_0": "Santi paneke samaṇabrāhmaṇā evaṁvādino evaṁdiṭṭhino:",
  "ud6.6:13.2_0": "“neva sassataṁ nāsassataṁ sukhadukkhaṁ attā ca loko ca,",
  "ud6.6:13.2_1": "idameva saccaṁ moghamaññan”ti.",
  "ud6.6:14.1_0": "Santeke samaṇabrāhmaṇā evaṁvādino evaṁdiṭṭhino:",
  "ud6.6:14.2_0": "“sayaṅkataṁ sukhadukkhaṁ attā ca loko ca,",
  "ud6.6:14.2_1": "idameva saccaṁ moghamaññan”ti.",
  "ud6.6:15.1_0": "Santi paneke samaṇabrāhmaṇā evaṁvādino evaṁdiṭṭhino:",
  "ud6.6:15.2_0": "“paraṅkataṁ sukhadukkhaṁ attā ca loko ca,",
  "ud6.6:15.2_1": "idameva saccaṁ moghamaññan”ti.",
  "ud6.6:16.1_0": "Santeke samaṇabrāhmaṇā evaṁvādino evaṁdiṭṭhino:",
  "ud6.6:16.2_0": "“sayaṅkatañca paraṅkatañca sukhadukkhaṁ attā ca loko ca,",
  "ud6.6:16.2_1": "idameva saccaṁ moghamaññan”ti.",
  "ud6.6:17.1_0": "Santi paneke samaṇabrāhmaṇā evaṁvādino evaṁdiṭṭhino:",
  "ud6.6:17.2_0": "“asayaṅkāraṁ aparaṅkāraṁ adhiccasamuppannaṁ sukhadukkhaṁ attā ca loko ca,",
  "ud6.6:17.2_1": "idameva saccaṁ moghamaññan”ti.",
  "ud6.6:18.1_0": "Te bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti:",
  "ud6.6:18.2_0": "“ediso dhammo, nediso dhammo;",
  "ud6.6:18.3_0": "nediso dhammo, ediso dhammo”ti.",
  "ud6.6:19.1_0": "Atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisiṁsu.",
  "ud6.6:19.2_0": "Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu;",
  "ud6.6:19.2_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "ud6.6:19.3_0": "Ekamantaṁ nisinnā kho te bhikkhū bhagavantaṁ etadavocuṁ:",
  "ud6.6:20.1_0": "“Idha, bhante,",
  "ud6.6:20.1_1": "sambahulā nānātitthiyasamaṇabrāhmaṇaparibbājakā sāvatthiyaṁ paṭivasanti nānādiṭṭhikā nānākhantikā nānārucikā nānādiṭṭhinissayanissitā.",
  "ud6.6:21.1_0": "Santeke samaṇabrāhmaṇā evaṁvādino evaṁdiṭṭhino:",
  "ud6.6:21.2_0": "‘sassato attā ca loko ca,",
  "ud6.6:21.2_1": "idameva saccaṁ moghamaññan’ti …pe…",
  "ud6.6:21.3_0": "te bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti:",
  "ud6.6:21.4_0": "‘ediso dhammo, nediso dhammo;",
  "ud6.6:21.5_0": "nediso dhammo, ediso dhammo’”ti.",
  "ud6.6:22.1_0": "“Aññatitthiyā, bhikkhave, paribbājakā andhā acakkhukā.",
  "ud6.6:22.2_0": "Te atthaṁ na jānanti anatthaṁ na jānanti,",
  "ud6.6:22.2_1": "dhammaṁ na jānanti adhammaṁ na jānanti.",
  "ud6.6:22.3_0": "Te atthaṁ ajānantā anatthaṁ ajānantā,",
  "ud6.6:22.3_1": "dhammaṁ ajānantā adhammaṁ ajānantā bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti:",
  "ud6.6:22.4_0": "‘ediso dhammo, nediso dhammo;",
  "ud6.6:22.5_0": "nediso dhammo, ediso dhammo’”ti.",
  "ud6.6:23.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud6.6:24.1_0": "“Ahaṅkārapasutāyaṁ pajā,",
  "ud6.6:24.2_0": "Paraṅkārūpasaṁhitā;",
  "ud6.6:24.3_0": "Etadeke nābbhaññaṁsu,",
  "ud6.6:24.4_0": "Na naṁ sallanti addasuṁ.",
  "ud6.6:25.1_0": "Etañca sallaṁ paṭikacca passato,",
  "ud6.6:25.2_0": "Ahaṁ karomīti na tassa hoti;",
  "ud6.6:25.3_0": "Paro karotīti na tassa hoti.",
  "ud6.6:26.1_0": "Mānupetā ayaṁ pajā,",
  "ud6.6:26.2_0": "Mānaganthā mānavinibaddhā;",
  "ud6.6:26.3_0": "Diṭṭhīsu sārambhakathā,",
  "ud6.6:26.4_0": "Saṁsāraṁ nātivattatī”ti.",
  "ud6.6:26.5_0": "Chaṭṭhaṁ."
}