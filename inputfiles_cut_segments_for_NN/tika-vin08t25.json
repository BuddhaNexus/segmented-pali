{
  "tika-vin08t25:0_0": "25. Uposathapavāraṇāvinicchayakathā",
  "tika-vin08t25:1_0": "168.",
  "tika-vin08t25:1_1": "Evaṁ sīmāvinicchayaṁ kathetvā idāni uposathapavāraṇāvinicchayaṁ kathetuṁ ‘‘uposathapavāraṇāti ettha’’tyādimāha.",
  "tika-vin08t25:1_2": "Tattha uposathasaddo tāva –",
  "tika-vin08t25:2_0": "‘‘Uddese pātimokkhassa, paṇṇattiyamuposatho;",
  "tika-vin08t25:3_0": "Upavāse ca aṭṭhaṅge, uposathadine siyā’’ti. –",
  "tika-vin08t25:4_0": "Vacanato pātimokkhuddese paṇṇattiyaṁ upavāse aṭṭhaṅgasīle uposathadine ca vattati.",
  "tika-vin08t25:4_1": "Tathā hesa ‘‘āyāmāvuso kappina uposathaṁ gamissāmā’’tiādīsu (dī. ni. aṭṭha. 1.150; ma. ni. aṭṭha.",
  "tika-vin08t25:4_2": "3.85) pātimokkhuddese āgato,",
  "tika-vin08t25:4_3": "‘‘uposatho nāma nāgarājā’’tiādīsu (dī. ni.",
  "tika-vin08t25:4_4": "2.246) paṇṇattiyaṁ,",
  "tika-vin08t25:4_5": "‘‘suddhassa ve sadā pheggu,",
  "tika-vin08t25:4_6": "suddhassa uposatho sadā’’tiādīsu (ma. ni.",
  "tika-vin08t25:4_7": "1.79) upavāse,",
  "tika-vin08t25:4_8": "‘‘evaṁ aṭṭhaṅgasamannāgato kho, visākhe,",
  "tika-vin08t25:4_9": "uposatho upavuttho’’tiādīsu (a. ni.",
  "tika-vin08t25:4_10": "8.43) aṭṭhaṅgasīle. ‘‘Na,",
  "tika-vin08t25:4_11": "bhikkhave,",
  "tika-vin08t25:4_12": "uposathe sabhikkhukāāvāsā abhikkhuko āvāso’’tiādīsu (pāci.",
  "tika-vin08t25:4_13": "1048) uposathadine vattati.",
  "tika-vin08t25:4_14": "‘‘Pārisuddhiuposatho adhiṭṭhānuposatho’’tiādīsu pārisuddhiadhiṭṭhānesupi vattati.",
  "tika-vin08t25:4_15": "Te pana pātimokkhuddese antogadhāti katvā visuṁ na vuttā.",
  "tika-vin08t25:4_16": "Idha pana pātimokkhuddese uposathadine ca vattati.",
  "tika-vin08t25:4_17": "Tattha pātimokkhuddese upavasanaṁ uposatho,",
  "tika-vin08t25:4_18": "sīlena upetā hutvā vasanantyattho.",
  "tika-vin08t25:4_19": "Uposathadine upavasanti etthāti uposatho,",
  "tika-vin08t25:4_20": "etasmiṁ divase sīlena upetā hutvā vasantītyattho.",
  "tika-vin08t25:5_0": "Pavāraṇā-saddo pana ‘‘pavāraṇā paṭikkhepe,",
  "tika-vin08t25:5_1": "kathitājjhesanāya cā’’ti abhidhānappadīpikāyaṁ vacanato paṭikkhepe ajjhesane ca vattati.",
  "tika-vin08t25:5_2": "Tattha ‘‘yo pana bhikkhu bhuttāvī pavārito anatirittaṁ khādanīyaṁ vā bhojanīyaṁ vā khādeyya vā bhuñjeyya vā,",
  "tika-vin08t25:5_3": "pācittiya’’ntiādīsu (pāci.",
  "tika-vin08t25:5_4": "238) paṭikkhepe,",
  "tika-vin08t25:5_5": "‘‘saṅgho pavāreyyā’’tiādīsu (mahāva.",
  "tika-vin08t25:5_6": "210) ajjhesane,",
  "tika-vin08t25:5_7": "‘‘ajjapavāraṇā cātuddasī’’tiādīsu (mahāva. aṭṭha.",
  "tika-vin08t25:5_8": "212) pavāraṇādivase.",
  "tika-vin08t25:5_9": "So pana ajjhesanadivasoyevāti visuṁ na vutto.",
  "tika-vin08t25:5_10": "Idha pana ajjhesane vattati,",
  "tika-vin08t25:5_11": "tasmā pavārīyate pavāraṇā,",
  "tika-vin08t25:5_12": "pakārena icchīyatetyattho.",
  "tika-vin08t25:5_13": "Pa-pubba varadhātu curādigaṇikāyaṁ.",
  "tika-vin08t25:6_0": "Ettha ca kiñcāpi pāḷiyaṁ uposathakkhandhakānantaraṁ vassūpanāyikakkhandhako,",
  "tika-vin08t25:6_1": "tadanantaraṁ pavāraṇakkhandhako saṅgīto,",
  "tika-vin08t25:6_2": "tathāpi uposathapavāraṇakammānaṁ yebhuyyena samānattā yamakamiva bhūtattā missetvā kathento suviññeyyo",
  "tika-vin08t25:6_3": "hoti sallahukagantho cāti mantvā khandhakadvayasaṅgahitaṁ atthaṁ ekeneva paricchedena dasseti ācariyo.",
  "tika-vin08t25:6_4": "Tattha cātuddasiko pannarasiko sāmaggīuposathoti divasavasena tayo uposathā hontīti sambandho.",
  "tika-vin08t25:6_5": "Catuddasiyaṁ niyutto cātuddasiko,",
  "tika-vin08t25:6_6": "evaṁ pannarasiko.",
  "tika-vin08t25:6_7": "Sāmaggīuposatho nāma saṅghasāmaggikadivase kātabbauposatho.",
  "tika-vin08t25:6_8": "Hemantagimhavassānaṁ tiṇṇaṁ utūnanti ettha hemantautu nāma aparakattikakāḷapakkhassa pāṭipadato paṭṭhāya phaggunapuṇṇamapariyosānā cattāro māsā.",
  "tika-vin08t25:6_9": "Gimhautu nāma phaggunassa kāḷapakkhapāṭipadato paṭṭhāya āsāḷhipuṇṇamapariyosānā cattāro māsā.",
  "tika-vin08t25:6_10": "Vassānautu nāma āsāḷhassa kāḷapakkhapāṭipadato paṭṭhāya aparakattikapuṇṇamapariyosānā cattāro māsā.",
  "tika-vin08t25:6_11": "Tatiyasattamapakkhesu dve dve katvā cha cātuddasikāti hemantassa utuno tatiye ca sattame ca pakkhe dve cātuddasikā,",
  "tika-vin08t25:6_12": "migasiramāsassa kāḷapakkhe,",
  "tika-vin08t25:6_13": "māghamāsassa kāḷapakkhe cāti attho.",
  "tika-vin08t25:6_14": "Evaṁ gimhassa utuno tatiye cittamāsassa kāḷapakkhe sattame jeṭṭhamāsassa kāḷapakkhe ca,",
  "tika-vin08t25:6_15": "vassānassa utuno tatiye sāvaṇassa kāḷapakkhe ca sattame assayujamāsassa kāḷapakkhe cāti attho.",
  "tika-vin08t25:6_16": "Sesā pannarasikāti sesā aṭṭhārasa pannarasikā.",
  "tika-vin08t25:7_0": "Hoti cettha –",
  "tika-vin08t25:8_0": "‘‘Kattikassa ca kāḷamhā;",
  "tika-vin08t25:9_0": "Yāva phaggunapuṇṇamā;",
  "tika-vin08t25:10_0": "Hemantakāloti viññeyyo;",
  "tika-vin08t25:11_0": "Aṭṭha honti uposathā.",
  "tika-vin08t25:12_0": "‘‘Phaggunassa ca kāḷamhā;",
  "tika-vin08t25:13_0": "Yāva āsāḷhipuṇṇamā;",
  "tika-vin08t25:14_0": "Gimhakāloti viññeyyo;",
  "tika-vin08t25:15_0": "Aṭṭha honti uposathā.",
  "tika-vin08t25:16_0": "‘‘Āsāḷhassa ca kāḷamhā;",
  "tika-vin08t25:17_0": "Yāva kattikapuṇṇamā;",
  "tika-vin08t25:18_0": "Vassakāloti viññeyyo;",
  "tika-vin08t25:19_0": "Aṭṭha honti uposathā.",
  "tika-vin08t25:20_0": "‘‘Utūnaṁ pana tiṇṇannaṁ, pakkhe tatiyasattame;",
  "tika-vin08t25:21_0": "Catuddasoti pātimokkhaṁ, uddisanti nayaññuno’’ti. (kaṅkhā. abhi. ṭī. nidānavaṇṇanā);",
  "tika-vin08t25:22_0": "Evaṁ ekasaṁvacchare catuvīsati uposathāti evaṁ iminā vuttanayena hemantādīnaṁ tiṇṇaṁ utūnaṁ ekekasmiṁ",
  "tika-vin08t25:22_1": "utumhi paccekaṁ aṭṭhaaṭṭhauposathattā ututtayasamodhānabhūte ekasmiṁ saṁvacchare catuvīsati uposathā",
  "tika-vin08t25:22_2": "hontīti attho.",
  "tika-vin08t25:22_3": "Idaṁ tāva pakaticārittanti idaṁ ekasmiṁ saṁvacchare chacātuddasikaaṭṭhārasapannarasikauposathakaraṇaṁ",
  "tika-vin08t25:22_4": "tāva paṭhamaṁ pakatiyā sabhāvena cārittaṁ kātabbaṁ kammaṁ hoti,",
  "tika-vin08t25:22_5": "na bahutarāvāsikādinā kāraṇena kātabbanti attho.",
  "tika-vin08t25:23_0": "Tathārūpapaccayesati aññasmimpi cātuddase uposathaṁ kātuṁ vaṭṭatīti ‘‘sakiṁ pakkhassa cātuddase vā pannarase vā pātimokkhaṁ uddisitu’’nti (mahāva.",
  "tika-vin08t25:23_1": "136) vacanato ‘‘yo pana āgantukehi āvāsikānaṁ anuvattitabba’’ntiādivacanato (mahāva.",
  "tika-vin08t25:23_2": "178) ca tathārūpapaccaye sati aññasmimpi cātuddase uposathaṁ kātuṁ vaṭṭatīti attho.",
  "tika-vin08t25:23_3": "Tattha sakinti ekavāraṁ.",
  "tika-vin08t25:23_4": "Āvāsikānaṁ anuvattitabbanti āvāsikehi ‘‘ajjuposatho cātuddaso’’ti pubbakicce kariyamāne anuvattitabbaṁ,",
  "tika-vin08t25:23_5": "na paṭikkositabbaṁ.",
  "tika-vin08t25:23_6": "Ādi-saddena ‘‘āvāsikehi āgantukānaṁ anuvattitabba’’nti vacanaṁ,",
  "tika-vin08t25:23_7": "‘‘anujānāmi,",
  "tika-vin08t25:23_8": "bhikkhave,",
  "tika-vin08t25:23_9": "tehi bhikkhūhi dve tayo uposathe cātuddasike kātuṁ,",
  "tika-vin08t25:23_10": "kathaṁ mayaṁ tehi bhikkhūhi paṭhamataraṁ pavāreyyāmā’’ti (mahāva.",
  "tika-vin08t25:23_11": "240) vacanañca saṅgaṇhāti.",
  "tika-vin08t25:23_12": "Ettha ca paṭhamasuttassa ekekassa utuno tatiyasattamapakkhassa cātuddase vā avasesassa pannarase vā sakiṁ pātimokkhaṁ uddisitabbanti.",
  "tika-vin08t25:23_13": "Pakaticārittavasenapi atthasambhavato ‘‘āgantukehī’’tiādīni suttāni dassitānīti veditabbaṁ.",
  "tika-vin08t25:23_14": "Tathārūpapaccaye satīti aññasmimpi cātuddase uposathaṁ kātuṁ anurūpe āvāsikā bahutarā hontīti evamādike paccaye sati.",
  "tika-vin08t25:23_15": "Aññasmimpi cātuddaseti tiṇṇaṁ utūnaṁ tatiyasattamapakkhacātuddasato aññasmiṁ cātuddase.",
  "tika-vin08t25:24_0": "Tatrāyaṁ pāḷi (mahāva. 178) –",
  "tika-vin08t25:25_0": "‘‘Idha pana,",
  "tika-vin08t25:25_1": "bhikkhave,",
  "tika-vin08t25:25_2": "āvāsikānaṁ bhikkhūnaṁ cātuddaso hoti,",
  "tika-vin08t25:25_3": "āgantukānaṁ pannaraso.",
  "tika-vin08t25:25_4": "Sace āvāsikā bahutarā honti,",
  "tika-vin08t25:25_5": "āgantukehi āvāsikānaṁ anuvattitabbaṁ.",
  "tika-vin08t25:25_6": "Sace samasamā honti,",
  "tika-vin08t25:25_7": "āgantukehi āvāsikānaṁ anuvattitabbaṁ.",
  "tika-vin08t25:25_8": "Sace āgantukā bahutarā honti,",
  "tika-vin08t25:25_9": "āvāsikehi āgantukānaṁ anuvattitabbaṁ.",
  "tika-vin08t25:26_0": "‘‘Idha pana,",
  "tika-vin08t25:26_1": "bhikkhave,",
  "tika-vin08t25:26_2": "āvāsikānaṁ bhikkhūnaṁ pannaraso hoti,",
  "tika-vin08t25:26_3": "āgantukānaṁ cātuddaso.",
  "tika-vin08t25:26_4": "Sace āvāsikā bahutarā honti,",
  "tika-vin08t25:26_5": "āgantukehi āvāsikānaṁ anuvattitabbaṁ.",
  "tika-vin08t25:26_6": "Sace samasamā honti,",
  "tika-vin08t25:26_7": "āgantukehi āvāsikānaṁ anuvattitabbaṁ.",
  "tika-vin08t25:26_8": "Sace āgantukā bahutarā honti,",
  "tika-vin08t25:26_9": "āvāsikehi āgantukānaṁ anuvattitabbaṁ.",
  "tika-vin08t25:27_0": "‘‘Idha pana,",
  "tika-vin08t25:27_1": "bhikkhave,",
  "tika-vin08t25:27_2": "āvāsikānaṁ bhikkhūnaṁ pāṭipado hoti,",
  "tika-vin08t25:27_3": "āgantukānaṁ pannaraso.",
  "tika-vin08t25:27_4": "Sace āvāsikā bahutarā honti,",
  "tika-vin08t25:27_5": "āvāsikehi āgantukānaṁ nākāmā dātabbā sāmaggī,",
  "tika-vin08t25:27_6": "āgantukehi nissīmaṁ gantvā uposatho kātabbo.",
  "tika-vin08t25:27_7": "Sace samasamā honti,",
  "tika-vin08t25:27_8": "āvāsikehi āgantukānaṁ nākāmā dātabbā sāmaggī,",
  "tika-vin08t25:27_9": "āgantukehi nissīmaṁ gantvā uposatho kātabbo.",
  "tika-vin08t25:27_10": "Sace āgantukā bahutarā honti,",
  "tika-vin08t25:27_11": "āvāsikehi āgantukānaṁ sāmaggī vā dātabbā,",
  "tika-vin08t25:27_12": "nissīmaṁ vā gantabbaṁ.",
  "tika-vin08t25:28_0": "‘‘Idha pana,",
  "tika-vin08t25:28_1": "bhikkhave,",
  "tika-vin08t25:28_2": "āvāsikānaṁ bhikkhūnaṁ pannaraso hoti,",
  "tika-vin08t25:28_3": "āgantukānaṁ pāṭipado.",
  "tika-vin08t25:28_4": "Sace āvāsikā bahutarā honti,",
  "tika-vin08t25:28_5": "āgantukehi āvāsikānaṁ sāmaggī vā dātabbā,",
  "tika-vin08t25:28_6": "nissīmaṁ vā gantabbaṁ.",
  "tika-vin08t25:28_7": "Sace samasamā honti,",
  "tika-vin08t25:28_8": "āgantukehi āvāsikānaṁ sāmaggī vā dātabbā,",
  "tika-vin08t25:28_9": "nissīmaṁ vā gantabbaṁ.",
  "tika-vin08t25:28_10": "Sace āgantukā bahutarā honti,",
  "tika-vin08t25:28_11": "āgantukehi āvāsikānaṁ nākāmā dātabbā sāmaggī,",
  "tika-vin08t25:28_12": "āvāsikehi nissīmaṁ gantvā uposatho kātabbo’’ti.",
  "tika-vin08t25:29_0": "Tatrāyaṁ aṭṭhakathā (mahāva. aṭṭha. 178) –",
  "tika-vin08t25:30_0": "Āvāsikānaṁbhikkhūnaṁ cātuddaso hoti,",
  "tika-vin08t25:30_1": "āgantukānaṁ pannarasoti ettha yesaṁ pannaraso,",
  "tika-vin08t25:30_2": "te tiroraṭṭhato vā āgatā,",
  "tika-vin08t25:30_3": "atītaṁ vā uposathaṁ cātuddasikaṁ akaṁsūti veditabbā.",
  "tika-vin08t25:30_4": "Āvāsikānaṁ anuvattitabbanti āvāsikehi ‘‘ajjuposatho cātuddaso’’ti pubbakicce kariyamāne anuvattitabbaṁ,",
  "tika-vin08t25:30_5": "na paṭikkositabbaṁ.",
  "tika-vin08t25:30_6": "Nākāmā dātabbāti na anicchāya dātabbāti.",
  "tika-vin08t25:31_0": "‘‘Anujānāmi bhikkhave’’tiādimhi ayaṁ pavāraṇakkhandhakāgatā pāḷi (mahāva. 240) –",
  "tika-vin08t25:31_1": "idha pana,",
  "tika-vin08t25:31_2": "bhikkhave,",
  "tika-vin08t25:31_3": "sambahulā sandiṭṭhā sambhattā bhikkhū aññatarasmiṁ āvāse vassaṁ upagacchanti,",
  "tika-vin08t25:31_4": "tesaṁ sāmantā aññe bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā",
  "tika-vin08t25:31_5": "vassaṁ upagacchanti ‘‘mayaṁ tesaṁ bhikkhūnaṁ vassaṁvutthānaṁ pavāraṇāya pavāraṇaṁ ṭhapessāmā’’ti.",
  "tika-vin08t25:31_6": "Anujānāmi,",
  "tika-vin08t25:31_7": "bhikkhave,",
  "tika-vin08t25:31_8": "tehi bhikkhūhi dve tayo uposathe cātuddasike kātuṁ,",
  "tika-vin08t25:31_9": "kathaṁ mayaṁ tehi bhikkhūhi paṭhamataraṁ pavāreyyāmāti.",
  "tika-vin08t25:32_0": "Tatrāyaṁ aṭṭhakathā (mahāva. aṭṭha. 240) –",
  "tika-vin08t25:32_1": "dve tayo uposathe cātuddasike kātunti ettha catutthapañcamā dve,",
  "tika-vin08t25:32_2": "tatiyo pana pakatiyāpi cātuddasikoyevāti,",
  "tika-vin08t25:32_3": "tasmā tatiyacatutthā vā tatiyacatutthapañcamā vā dve tayo cātuddasikā kātabbā.",
  "tika-vin08t25:32_4": "Atha catutthe kate suṇanti,",
  "tika-vin08t25:32_5": "pañcamo cātuddasiko kātabbo,",
  "tika-vin08t25:32_6": "evampi dve cātuddasikā honti.",
  "tika-vin08t25:32_7": "Evaṁ karontā bhaṇḍanakārakānaṁ terase vā cātuddase vā ime pannarasīpavāraṇaṁ pavāressantīti.",
  "tika-vin08t25:33_0": "Tattha ayaṁ sāratthadīpanīpāṭho (sārattha. ṭī.",
  "tika-vin08t25:33_1": "mahāvagga 3.240) –",
  "tika-vin08t25:33_2": "catutthe kate suṇantīti catutthe pannarasikuposathe kate amhākaṁ pavāraṇaṁ ṭhapessantīti suṇanti.",
  "tika-vin08t25:33_3": "Evampi dve cātuddasikā hontīti tatiyena saddhiṁ dve cātuddasikā hontīti.",
  "tika-vin08t25:34_0": "Tatrāyaṁ vimativinodanīpāṭho (vi. vi. ṭī.",
  "tika-vin08t25:34_1": "mahāvagga 2.240) –",
  "tika-vin08t25:34_2": "dve cātuddasikā hontīti tatiyapakkhe cātuddasiyā saddhiṁ dve cātuddasikā honti.",
  "tika-vin08t25:34_3": "Bhaṇḍanakārakānaṁ terase vā cātuddase vā ime pannarasīpavāraṇaṁ pavāressantīti iminā yathāsakaṁ uposathakaraṇadivasato",
  "tika-vin08t25:34_4": "paṭṭhāya bhikkhūnaṁ cātuddasīpannarasīvohāro,",
  "tika-vin08t25:34_5": "na candagatisiddhiyā tithiyā vasenāti dasseti.",
  "tika-vin08t25:34_6": "Kiñcāpi evaṁ ‘‘anujānāmi,",
  "tika-vin08t25:34_7": "bhikkhave,",
  "tika-vin08t25:34_8": "rājūnaṁ anuvattitu’’nti (mahāva.",
  "tika-vin08t25:34_9": "186) vacanato panettha lokiyānaṁ tithiṁ anuvattantehipi attano uposathakkamena cātuddasiṁ pannarasiṁ",
  "tika-vin08t25:34_10": "vā pannarasiṁ cātuddasiṁ vā karonteheva anuvattitabbaṁ,",
  "tika-vin08t25:34_11": "na pana soḷasamadivasaṁ vā terasamadivasaṁ vā uposathadivasaṁ karontehi.",
  "tika-vin08t25:34_12": "Teneva pāḷiyampi (mahāva.",
  "tika-vin08t25:34_13": "240) ‘‘dve tayo uposathe cātuddasike kātu’’nti vuttaṁ.",
  "tika-vin08t25:34_14": "Aññathā ‘‘dvādasiyaṁ,",
  "tika-vin08t25:34_15": "terasiyaṁ vā uposatho kātabbo’’ti vattabbato.",
  "tika-vin08t25:34_16": "‘‘Sakiṁ pakkhassa cātuddase vā pannarase vā’’tiādivacanampi (mahāva.",
  "tika-vin08t25:34_17": "136) upavuttakkameneva vuttaṁ,",
  "tika-vin08t25:34_18": "na tithikkamenāti gahetabbanti.",
  "tika-vin08t25:35_0": "Na kevalaṁ uposathadivasāyeva tayo honti,",
  "tika-vin08t25:35_1": "atha kho pavāraṇādivasāpīti āha ‘‘purimavassaṁvutthānaṁ panā’’tiādi.",
  "tika-vin08t25:35_2": "Māiti cando vuccati tassa gatiyā divasassa minitabbato,",
  "tika-vin08t25:35_3": "so ettha sabbakalāpapāripūriyā puṇṇoti puṇṇamā.",
  "tika-vin08t25:35_4": "Pubbakattikāya puṇṇamā pubbakattikapuṇṇamā,",
  "tika-vin08t25:35_5": "assayujapuṇṇamā.",
  "tika-vin08t25:35_6": "Sā hi pacchimakattikaṁ nivattetuṁ evaṁ vuttā.",
  "tika-vin08t25:35_7": "Tesaṁyevāti purimavassaṁvutthānaṁyeva.",
  "tika-vin08t25:35_8": "Bhaṇḍanakārakehīti kalahakārakehi.",
  "tika-vin08t25:35_9": "Paccukkaḍḍhantīti ukkaḍḍhanti,",
  "tika-vin08t25:35_10": "bhaṇḍanakārake anuvādavasena assayujapuṇṇamādiṁ pariccajantā pavāraṇaṁ kāḷapakkhaṁ juṇhapakkhanti uddhaṁ kaḍḍhantīti attho,",
  "tika-vin08t25:35_11": "‘‘suṇantu me,",
  "tika-vin08t25:35_12": "āyasmanto āvāsikā,",
  "tika-vin08t25:35_13": "yadāyasmantānaṁ pattakallaṁ,",
  "tika-vin08t25:35_14": "idāni uposathaṁ kareyyāma,",
  "tika-vin08t25:35_15": "pātimokkhaṁ uddiseyyāma,",
  "tika-vin08t25:35_16": "āgame kāḷe pavāreyyāmā’’ti,",
  "tika-vin08t25:35_17": "‘‘suṇantu me,",
  "tika-vin08t25:35_18": "āyasmanto āvāsikā,",
  "tika-vin08t25:35_19": "yadāyasmantānaṁ pattakallaṁ,",
  "tika-vin08t25:35_20": "idāni uposathaṁ kareyyāma,",
  "tika-vin08t25:35_21": "pātimokkhaṁ uddiseyyāma,",
  "tika-vin08t25:35_22": "āgame juṇhe pavāreyyāmā’’ti (mahāva.",
  "tika-vin08t25:35_23": "240) ca evaṁ ñattiyā pavāraṇaṁ uddhaṁ kaḍḍhantīti vuttaṁ hoti.",
  "tika-vin08t25:36_0": "Athāti anantaratthe nipāto.",
  "tika-vin08t25:36_1": "Catuddasannaṁ pūraṇo cātuddaso, divaso.",
  "tika-vin08t25:36_2": "Yaṁ sandhāya ‘‘āgame kāḷe pavāreyyāmā’’ti ñattiṁ ṭhapayiṁsu.",
  "tika-vin08t25:36_3": "Pacchimakattikapuṇṇamā vāti komudicātumāsinipuṇṇamadivaso vā.",
  "tika-vin08t25:36_4": "Yaṁ sandhāya ‘‘āgame juṇhe pavāreyyāmā’’ti ñattiṁ ṭhapayiṁsu.",
  "tika-vin08t25:36_5": "Tasmiṁ pana āgame juṇhe komudiyā cātumāsiniyā avassaṁ pavāretabbaṁ.",
  "tika-vin08t25:36_6": "Na hi taṁ atikkamitvā pavāretuṁ labbhati.",
  "tika-vin08t25:36_7": "Vuttañhetaṁ ‘‘te ce,",
  "tika-vin08t25:36_8": "bhikkhave,",
  "tika-vin08t25:36_9": "bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā tampi juṇhaṁ anuvaseyyuṁ. Tehi,",
  "tika-vin08t25:36_10": "bhikkhave,",
  "tika-vin08t25:36_11": "bhikkhūhi sabbeheva āgame juṇhe komudiyā cātumāsiniyā akāmā pavāretabba’’nti (mahāva. 240).",
  "tika-vin08t25:36_12": "Tenevāha ‘‘pacchimavassaṁvutthānañca pacchimakattikapuṇṇamā eva vā’’ti.",
  "tika-vin08t25:36_13": "Yadi hi taṁ atikkamitvā pavāreyya,",
  "tika-vin08t25:36_14": "dukkaṭāpattiṁ āpajjeyyuṁ.",
  "tika-vin08t25:36_15": "Vuttañhetaṁ ‘‘na ca,",
  "tika-vin08t25:36_16": "bhikkhave,",
  "tika-vin08t25:36_17": "apavāraṇāya pavāretabbaṁ aññatra saṅghasāmaggiyā’’ti (mahāva. 233).",
  "tika-vin08t25:36_18": "Visuddhipavāraṇāyogato pavāraṇādivasā.",
  "tika-vin08t25:36_19": "Pi-saddena na kevalaṁ pavāraṇādivasāva ,",
  "tika-vin08t25:36_20": "atha kho tadaññe uposathadivasāpi hontīti dasseti.",
  "tika-vin08t25:36_21": "Idampīti pavāraṇattayampi.",
  "tika-vin08t25:36_22": "Tathārūpapaccayeti bahutarāvāsikādipaccaye.",
  "tika-vin08t25:36_23": "Dvinnaṁ kattikapuṇṇamānanti pubbakattikapacchimakattikasaṅkhātānaṁ dvinnaṁ assayujakomudipuṇṇamānaṁ.",
  "tika-vin08t25:37_0": "Idāni yo so sāmaggiuposathadivaso vutto,",
  "tika-vin08t25:37_1": "tañca tappasaṅgena sāmaggipavāraṇādivasañca dassento ‘‘yadā panā’’tiādimāha.",
  "tika-vin08t25:37_2": "Tattha osārite tasmiṁ bhikkhusminti ukkhittake bhikkhusmiṁ osārite,",
  "tika-vin08t25:37_3": "taṁ gahetvā sīmaṁ gantvā āpattiṁ desāpetvā kammavācāya kammapaṭippassaddhivasena pavesiteti vuttaṁ hoti.",
  "tika-vin08t25:37_4": "Tassa vatthussāti tassa adhikaraṇassa.",
  "tika-vin08t25:37_5": "Tadā ṭhapetvā cuddasapannarase añño yo koci divaso uposathadivaso nāma hotīti sambandho.",
  "tika-vin08t25:37_6": "Kasmāti āha ‘‘tāvadeva uposatho kātabbo.",
  "tika-vin08t25:37_7": "‘Pātimokkhaṁ uddisitabba’nti vacanato’’ti.",
  "tika-vin08t25:37_8": "Tattha tāvadevāti taṁ divasameva.",
  "tika-vin08t25:37_9": "Vacanatoti kosambakakkhandhake (mahāva.",
  "tika-vin08t25:37_10": "475) vuttattā.",
  "tika-vin08t25:37_11": "Yatra pana pattacīvarādīnaṁ atthāya appamattakena kāraṇena vivadantā uposathaṁ vā pavāraṇaṁ vā ṭhapenti,",
  "tika-vin08t25:37_12": "tattha tasmiṁ adhikaraṇe vinicchite ‘‘samaggā jātamhā’’ti antarā sāmaggiuposathaṁ kātuṁ na labhanti,",
  "tika-vin08t25:37_13": "karontehi anuposathe uposatho kato nāma hoti.",
  "tika-vin08t25:38_0": "Kattikamāsabbhantareti ettha kattikamāso nāma pubbakattikamāsassa kāḷapakkhapāṭipadato paṭṭhāya yāva aparakattikapuṇṇamā,",
  "tika-vin08t25:38_1": "tāva ekūnatiṁsarattidivā,",
  "tika-vin08t25:38_2": "tassa abbhantare.",
  "tika-vin08t25:38_3": "Tato pure vā pana pacchā vā vaṭṭati.",
  "tika-vin08t25:38_4": "Ayamevāti yo koci divasoyeva.",
  "tika-vin08t25:38_5": "Idhāpi kosambakakkhandhake sāmaggiyā sadisāva sāmaggī veditabbā.",
  "tika-vin08t25:38_6": "Ye pana kismiñcideva appamattake pavāraṇaṁ ṭhapetvā samaggā honti,",
  "tika-vin08t25:38_7": "tehi pavāraṇāyameva pavāraṇā kātabbā,",
  "tika-vin08t25:38_8": "tāvadeva na kātabbā,",
  "tika-vin08t25:38_9": "karontehi apavāraṇāya pavāraṇā katā nāma hoti,",
  "tika-vin08t25:38_10": "‘‘na kātabbāyevā’’ti niyamena yadi karoti,",
  "tika-vin08t25:38_11": "dukkaṭanti dasseti.",
  "tika-vin08t25:38_12": "Tattha hi uposathakaraṇe dukkaṭaṁ.",
  "tika-vin08t25:38_13": "Vuttañhetaṁ ‘‘na,",
  "tika-vin08t25:38_14": "bhikkhave,",
  "tika-vin08t25:38_15": "anuposathe uposatho kātabbo aññatra saṅghasāmaggiyā’’ti (mahāva. 183).",
  "tika-vin08t25:39_0": "169.Saṅghe uposatho nāma ekasīmāyaṁ sannipatitena catuvaggādisaṅghena kattabbo uposatho,",
  "tika-vin08t25:39_1": "so ca pātimokkhuddesoyeva.",
  "tika-vin08t25:39_2": "Gaṇe uposatho nāma ekasīmāyaṁ sannipatitehi dvīhi,",
  "tika-vin08t25:39_3": "tīhi vā bhikkhūhi kattabbo uposatho,",
  "tika-vin08t25:39_4": "so ca pārisuddhiuposathoyeva.",
  "tika-vin08t25:39_5": "Puggale uposatho nāma ekasīmāyaṁ nisinnena ekena bhikkhunā kattabbo uposatho,",
  "tika-vin08t25:39_6": "so ca adhiṭṭhānuposathoyeva.",
  "tika-vin08t25:39_7": "Tenāha ‘‘kārakavasena aparepi tayo uposathā’’ti.",
  "tika-vin08t25:39_8": "Kattabbākāravasena vuttesu tīsu uposathesu suttuddeso nāma pātimokkhuddeso.",
  "tika-vin08t25:39_9": "So duvidho ovādapātimokkhuddeso ca āṇāpātimokkhuddeso ca.",
  "tika-vin08t25:39_10": "Tatra ovādova pātimokkhaṁ,",
  "tika-vin08t25:39_11": "tassa uddeso sarūpena kathanaṁ ovādapātimokkhuddeso.",
  "tika-vin08t25:39_12": "‘‘Imasmiṁ vītikkame ayaṁ nāma āpattī’’ti evaṁ āpattivasena āṇāpanaṁ paññāpanaṁ āṇā.",
  "tika-vin08t25:39_13": "Sesaṁ anantarasadisameva.",
  "tika-vin08t25:40_0": "Tattha ovādapātimokkhuddeso nāma –",
  "tika-vin08t25:41_0": "‘‘Khanti paramaṁ tapo titikkhā;",
  "tika-vin08t25:42_0": "Nibbānaṁ paramaṁ vadanti buddhā;",
  "tika-vin08t25:43_0": "Na hi pabbajito parūpaghātī;",
  "tika-vin08t25:44_0": "Na samaṇo hoti paraṁ viheṭhayanto.",
  "tika-vin08t25:45_0": "‘‘Sabbapāpassa akaraṇaṁ, kusalassa upasampadā;",
  "tika-vin08t25:46_0": "Sacittapariyodapanaṁ, etaṁ buddhāna sāsanaṁ.",
  "tika-vin08t25:47_0": "‘‘Anupavādo anupaghāto, pātimokkhe ca saṁvaro;",
  "tika-vin08t25:48_0": "Mattaññutā ca bhattasmiṁ, pantañca sayanāsanaṁ;",
  "tika-vin08t25:49_0": "Adhicitte ca āyogo, etaṁ buddhāna sāsana’’nti. (dī. ni. 2.90; dha. pa. 183-185) –",
  "tika-vin08t25:50_0": "Imā tisso gāthā.",
  "tika-vin08t25:51_0": "Tattha khanti paramaṁ tapoti adhivāsanakhanti nāma paramaṁ tapo.",
  "tika-vin08t25:51_1": "Titikkhāti khantiyā eva vevacanaṁ,",
  "tika-vin08t25:51_2": "titikkhāsaṅkhātā adhivāsanakhanti uttamaṁ tapoti attho.",
  "tika-vin08t25:51_3": "Nibbānaṁ paramaṁ vadantīti sabbākārena pana nibbānaṁ paramanti vadanti buddhā.",
  "tika-vin08t25:51_4": "Na hi pabbajito parūpaghātīti yo adhivāsanakhantivirahitattā paraṁ upaghāteti bādhati vihiṁsati,",
  "tika-vin08t25:51_5": "so pabbajito nāma na hoti .",
  "tika-vin08t25:51_6": "Catutthapādo pana tasseva vevacanaṁ.",
  "tika-vin08t25:51_7": "‘‘Na hi pabbajito’’ti etassa hi na samaṇo hotīti vevacanaṁ.",
  "tika-vin08t25:51_8": "‘‘Parūpaghātī’’ti etassa paraṁ viheṭhayantoti vevacanaṁ.",
  "tika-vin08t25:51_9": "Atha vā parūpaghātīti sīlūpaghātī.",
  "tika-vin08t25:51_10": "Sīlañhi uttamaṭṭhena paranti vuccati.",
  "tika-vin08t25:51_11": "Yo ca samaṇo paraṁ yaṁ kañci sattaṁ viheṭhayanto parūpaghātī hoti attano sīlavināsako,",
  "tika-vin08t25:51_12": "so pabbajito nāma na hotīti attho.",
  "tika-vin08t25:51_13": "Atha vā yo adhivāsanakhantiyā abhāvā parūpaghātī hoti,",
  "tika-vin08t25:51_14": "paraṁ antamaso ḍaṁsamakasampi sañcicca jīvitā voropeti,",
  "tika-vin08t25:51_15": "so na hi pabbajito.",
  "tika-vin08t25:51_16": "Kiṁ kāraṇā?",
  "tika-vin08t25:51_17": "Malassa apabbajitattā.",
  "tika-vin08t25:51_18": "‘‘Pabbājayamattano malaṁ,",
  "tika-vin08t25:51_19": "tasmā ‘pabbajito’ti vuccatī’’ti (dha. pa.",
  "tika-vin08t25:51_20": "388) idañhi pabbajitalakkhaṇaṁ.",
  "tika-vin08t25:51_21": "Yopi na heva kho upaghāteti na māreti,",
  "tika-vin08t25:51_22": "apica daṇḍādīhi viheṭheti,",
  "tika-vin08t25:51_23": "sopi paraṁ viheṭhayanto na samaṇo hoti.",
  "tika-vin08t25:51_24": "Kiṁkāraṇā?",
  "tika-vin08t25:51_25": "Vihesāya asamitattā.",
  "tika-vin08t25:51_26": "‘‘Samitattā hi pāpānaṁ,",
  "tika-vin08t25:51_27": "samaṇoti pavuccatī’’ti (dha. pa.",
  "tika-vin08t25:51_28": "265) idañhi samaṇalakkhaṇaṁ.",
  "tika-vin08t25:52_0": "Dutiyagāthāya sabbapāpassāti sabbākusalassa.",
  "tika-vin08t25:52_1": "Akaraṇanti anuppādanaṁ.",
  "tika-vin08t25:52_2": "Kusalassāti catubhūmakakusalassa.",
  "tika-vin08t25:52_3": "Upasampadāti upasampādanaṁ paṭilābho.",
  "tika-vin08t25:52_4": "Sacittapariyodapananti attano cittassa vodāpanaṁ pabhassarabhāvakaraṇaṁ sabbaso parisodhanaṁ,",
  "tika-vin08t25:52_5": "taṁ pana arahattena hoti,",
  "tika-vin08t25:52_6": "iti sīlasaṁvarena sabbapāpaṁ pahāya lokiyalokuttarāhi samathavipassanāhi kusalaṁ sampādetvā arahattaphalena",
  "tika-vin08t25:52_7": "cittaṁ pariyodapetabbanti etaṁ buddhāna sāsanaṁ ovādo anusiṭṭhi.",
  "tika-vin08t25:53_0": "Tatiyagāthāya anupavādoti vācāya kassaci anupavadanaṁ.",
  "tika-vin08t25:53_1": "Anupaghātoti kāyena kassaci upaghātākaraṇaṁ.",
  "tika-vin08t25:53_2": "Pātimokkheti yaṁ taṁ pātimokkhaṁ paatimokkhaṁ atipamokkhaṁ uttamasīlaṁ.",
  "tika-vin08t25:53_3": "Pāti vā agativisesehi mokkheti duggatibhayehi,",
  "tika-vin08t25:53_4": "yo vā naṁ pāti,",
  "tika-vin08t25:53_5": "taṁ mokkhetīti pātimokkhanti vuccati,",
  "tika-vin08t25:53_6": "tasmiṁ pātimokkhe ca.",
  "tika-vin08t25:53_7": "Saṁvaroti sattannaṁ āpattikkhandhānaṁ avītikkamalakkhaṇo saṁvaro.",
  "tika-vin08t25:53_8": "Mattaññutāti paṭiggahaṇaparibhogavasena pamāṇaññutā.",
  "tika-vin08t25:53_9": "Pantañca sayanāsananti janasaṅghaṭṭanavirahitaṁ nijjanasambādhaṁ vivittaṁ senāsanañca.",
  "tika-vin08t25:53_10": "Ettha ca dvīhiyeva paccayehi catupaccayasantoso dīpitoti veditabbo paccayasantosasāmaññena itaradvayassapi lakkhaṇahāranayena jotitattā.",
  "tika-vin08t25:53_11": "Adhicitte ca āyogoti vipassanāpādakaṁ aṭṭhasamāpatticittaṁ adhicittaṁ,",
  "tika-vin08t25:53_12": "tatopi maggaphalacittameva adhicittaṁ,",
  "tika-vin08t25:53_13": "tasmiṁ yathāvutte adhicitte āyogo ca anuyogo cāti attho.",
  "tika-vin08t25:53_14": "Etaṁ buddhāna sāsananti etaṁ parassa anupavadanaṁ,",
  "tika-vin08t25:53_15": "anupaghātanaṁ ,",
  "tika-vin08t25:53_16": "pātimokkhasaṁvaro,",
  "tika-vin08t25:53_17": "paṭiggahaṇaparibhogesu mattaññutā ,",
  "tika-vin08t25:53_18": "aṭṭhasamāpattivasibhāvāya vivittasenāsanasevanañca buddhānaṁ sāsanaṁ ovādo anusiṭṭhīti.",
  "tika-vin08t25:53_19": "Imā pana tisso gāthāyo sabbabuddhānaṁ pātimokkhuddesagāthā hontīti veditabbā,",
  "tika-vin08t25:53_20": "taṁ buddhā eva uddisanti,",
  "tika-vin08t25:53_21": "na sāvakā.",
  "tika-vin08t25:53_22": "‘‘Suṇātu me bhante saṅgho’’tiādinā (mahāva.",
  "tika-vin08t25:53_23": "134) nayena vuttaṁ āṇāpātimokkhaṁ nāma,",
  "tika-vin08t25:53_24": "taṁ sāvakā eva uddisanti,",
  "tika-vin08t25:53_25": "na buddhā.",
  "tika-vin08t25:53_26": "Idameva ca imasmiṁ atthe pātimokkhanti adhippetaṁ.",
  "tika-vin08t25:54_0": "Anupagato nāma tattheva upasampanno,",
  "tika-vin08t25:54_1": "asatiyā purimikāya anupagato vā.",
  "tika-vin08t25:54_2": "Cātumāsiniyanti catumāsiyaṁ.",
  "tika-vin08t25:54_3": "Sā hi catunnaṁ māsānaṁ pāripūribhūtāti cātumāsī,",
  "tika-vin08t25:54_4": "sā eva ‘‘cātumāsinī’’ti vuccati,",
  "tika-vin08t25:54_5": "tassaṁ cātumāsiniyaṁ,",
  "tika-vin08t25:54_6": "pacchimakattikapuṇṇamāsiyanti attho.",
  "tika-vin08t25:54_7": "Kāyasāmagginti kāyena samaggabhāvaṁ,",
  "tika-vin08t25:54_8": "hatthapāsūpagamananti vuttaṁ hoti.",
  "tika-vin08t25:55_0": "Ayaṁ panettha vinicchayo –",
  "tika-vin08t25:55_1": "sace purimikāya pañca bhikkhū vassaṁ upagatā pacchimikāyapi pañca,",
  "tika-vin08t25:55_2": "purimehi ñattiṁ ṭhapetvā pavārite pacchimehi tesaṁ santike pārisuddhiuposatho kātabbo,",
  "tika-vin08t25:55_3": "na ekasmiṁ uposathagge dve ñattiyo ṭhapetabbā.",
  "tika-vin08t25:55_4": "Sace pacchimikāya upagatā cattāro tayo dve eko vā hoti,",
  "tika-vin08t25:55_5": "eseva nayo.",
  "tika-vin08t25:55_6": "Atha purimikāya cattāro,",
  "tika-vin08t25:55_7": "pacchimikāyapi cattāro tayo dve eko vā,",
  "tika-vin08t25:55_8": "eseva nayo.",
  "tika-vin08t25:55_9": "Atha purimikāya tayo,",
  "tika-vin08t25:55_10": "pacchimikāya tayo dve eko vā,",
  "tika-vin08t25:55_11": "eseva nayo.",
  "tika-vin08t25:55_12": "Idañhettha lakkhaṇaṁ –",
  "tika-vin08t25:55_13": "sace purimikāya upagatehi pacchimikāya upagatā thokatarā ceva honti samasamā ca,",
  "tika-vin08t25:55_14": "saṅghapavāraṇāya ca gaṇaṁ pūrenti,",
  "tika-vin08t25:55_15": "saṅghapavāraṇāvasena ñatti ṭhapetabbā.",
  "tika-vin08t25:55_16": "Sace pana pacchimikāya eko hoti,",
  "tika-vin08t25:55_17": "tena saddhiṁ te cattāro honti,",
  "tika-vin08t25:55_18": "catunnaṁ saṅghañattiṁ ṭhapetvā pavāretuṁ na vaṭṭati.",
  "tika-vin08t25:55_19": "Gaṇañattiyā pana so gaṇapūrako hoti,",
  "tika-vin08t25:55_20": "tasmā gaṇavasena ñattiṁ ṭhapetvā purimehi pavāretabbaṁ.",
  "tika-vin08t25:55_21": "Itarena tesaṁ santike pārisuddhiuposatho kātabbo.",
  "tika-vin08t25:55_22": "Sace purimikāya dve,",
  "tika-vin08t25:55_23": "pacchimikāya dve vā eko vā,",
  "tika-vin08t25:55_24": "etthāpi eseva nayo.",
  "tika-vin08t25:55_25": "Sace purimikāyapi eko,",
  "tika-vin08t25:55_26": "pacchimikāyapi eko,",
  "tika-vin08t25:55_27": "ekena ekassa santike pavāretabbaṁ,",
  "tika-vin08t25:55_28": "ekena pārisuddhiuposatho kātabbo.",
  "tika-vin08t25:55_29": "Sace purimehi vassūpagatehi pacchā vassūpagatā ekenapi adhikatarā honti,",
  "tika-vin08t25:55_30": "paṭhamaṁ pātimokkhaṁ uddisitvā pacchā thokatarehi tesaṁ santike pavāretabbaṁ.",
  "tika-vin08t25:55_31": "Kattikacātumāsinipavāraṇāya pana sace paṭhamavassūpagatehi mahāpavāraṇāya pavāritehi pacchā upagatā adhikatarā vā samasamā vā honti,",
  "tika-vin08t25:55_32": "pavāraṇāñattiṁ ṭhapetvā pavāretabbaṁ,",
  "tika-vin08t25:55_33": "tehi pavārite pacchā itarehi pārisuddhiuposatho kātabbo.",
  "tika-vin08t25:55_34": "Atha mahāpavāraṇāya pavāritā bahū honti,",
  "tika-vin08t25:55_35": "pacchā vassūpagatā thokā vā eko vā,",
  "tika-vin08t25:55_36": "pātimokkhe uddiṭṭhe pacchā tesaṁ santike tena pavāretabbanti.",
  "tika-vin08t25:56_0": "Ṭhapetvā pana pavāraṇādivasaṁ aññasmiṁ kāleti aññasmiṁ uposathadivase.",
  "tika-vin08t25:56_1": "Uddiṭṭhamatte pātimokkheti ‘‘pariyositamatte uddissamāne’’ti apariyosite āgate sati avasesassa pātimokkhassa",
  "tika-vin08t25:56_2": "sotabbattā pārisuddhiuposathaṁ kātuṁ na vaṭṭati.",
  "tika-vin08t25:56_3": "Avuṭṭhitāyātiādīnipi pātimokkhassa niṭṭhitakālameva parisāya visesetvā vadati.",
  "tika-vin08t25:56_4": "Samasamā vāti purimehi samaparimāṇā.",
  "tika-vin08t25:56_5": "Thokatarā vāti purimehi thokataraparimāṇā.",
  "tika-vin08t25:56_6": "Etena bahutaresu āgatesu puna pātimokkhaṁ uddisitabbaṁ,",
  "tika-vin08t25:56_7": "na pārisuddhiuposatho kātabboti dasseti.",
  "tika-vin08t25:57_0": "Ekaṁsaṁuttarāsaṅgaṁ karitvāti ekasmiṁ aṁse sādhukaṁ uttarāsaṅgaṁ karitvāti attho.",
  "tika-vin08t25:57_1": "Suttanipātaṭṭhakathāyaṁ (su. ni. aṭṭha.",
  "tika-vin08t25:57_2": "2.345) pana ‘‘ekaṁsaṁ cīvaraṁ katvāti ettha pana puna saṇṭhāpanena evaṁ vuttaṁ.",
  "tika-vin08t25:57_3": "Ekaṁsanti ca vāmaṁsaṁ pārupitvā ṭhitassetaṁ adhivacanaṁ.",
  "tika-vin08t25:57_4": "Yato yathā vāmaṁsaṁ pārupitvā ṭhitaṁ hoti,",
  "tika-vin08t25:57_5": "tathā cīvaraṁ katvāti evamassa attho veditabbo’’ti vuttaṁ.",
  "tika-vin08t25:57_6": "Añjaliṁ paggahetvāti dasanakhasamodhānasamujjalaṁ añjaliṁ ukkhipitvā.",
  "tika-vin08t25:57_7": "Sace pana tattha pārivāsikopi atthi,",
  "tika-vin08t25:57_8": "saṅghanavakaṭṭhāne nisīditvā tattheva nisinnena attano pāḷiyā pārisuddhiuposatho kātabbo.",
  "tika-vin08t25:57_9": "Pātimokkhe pana uddisiyamāne pāḷiyā anisīditvā pāḷiṁ vihāya hatthapāsaṁ amuñcantena nisīditabbaṁ.",
  "tika-vin08t25:57_10": "Pavāraṇāyapi eseva nayo.",
  "tika-vin08t25:58_0": "Sabbaṁ pubbakaraṇīyanti sammajjanādinavavidhaṁ pubbakiccaṁ.",
  "tika-vin08t25:58_1": "Iminā bahūnaṁ vasanaṭṭhāneyeva uposathadivase pubbakiccaṁ kātabbaṁ na hoti,",
  "tika-vin08t25:58_2": "atha kho ekassa vasanaṭṭhānepi kātabbaṁyevāti dasseti.",
  "tika-vin08t25:58_3": "Yathā ca sabbo saṅgho sabhāgāpattiṁ āpajjitvā ‘‘suṇātu me,",
  "tika-vin08t25:58_4": "bhante saṅgho…pe…",
  "tika-vin08t25:58_5": "paṭikarissatī’’ti (mahāva.",
  "tika-vin08t25:58_6": "171) ñattiṁ ṭhapetvā uposathaṁ kātuṁ labhati,",
  "tika-vin08t25:58_7": "evametthāpi tīhi ‘‘suṇantu me,",
  "tika-vin08t25:58_8": "āyasmantā,",
  "tika-vin08t25:58_9": "ime bhikkhū sabhāgaṁ āpattiṁ āpannā,",
  "tika-vin08t25:58_10": "yadā aññaṁ bhikkhuṁ suddhaṁ anāpattikaṁ passissanti,",
  "tika-vin08t25:58_11": "tadā tassa santike taṁ āpattiṁ paṭikarissantī’’ti gaṇañattiṁ ṭhapetvā,",
  "tika-vin08t25:58_12": "dvīhipi ‘‘aññaṁ suddhaṁ passitvā paṭikarissāmā’’ti vatvā uposathaṁ kātuṁ vaṭṭati.",
  "tika-vin08t25:58_13": "Ekenapi ‘‘parisuddhaṁ labhitvā paṭikarissāmī’’ti ābhogaṁ katvā kātuṁ vaṭṭati.",
  "tika-vin08t25:59_0": "Tadahūti tasmiṁ ahu,",
  "tika-vin08t25:59_1": "tasmiṁ divaseti attho.",
  "tika-vin08t25:59_2": "Nānāsaṁvāsakehīti laddhinānāsaṁvāsakehi.",
  "tika-vin08t25:59_3": "Anāvāso nāma navakammasālādiko yo koci padeso .",
  "tika-vin08t25:59_4": "Aññatra saṅghenāti saṅghappahonakehi bhikkhūhi vinā.",
  "tika-vin08t25:59_5": "Aññatra antarāyāti pubbe vuttaṁ dasavidhamantarāyaṁ vinā.",
  "tika-vin08t25:59_6": "Sabbantimena pana paricchedena attacatutthe vā antarāye vā sati gantuṁ vaṭṭati.",
  "tika-vin08t25:59_7": "Yathā ca āvāsādayo na gantabbā,",
  "tika-vin08t25:59_8": "evaṁ sace vihāre uposathaṁ karonti,",
  "tika-vin08t25:59_9": "uposathādhiṭṭhānatthaṁ sīmāpi nadīpi na gantabbā.",
  "tika-vin08t25:59_10": "Sace panettha koci bhikkhu hoti,",
  "tika-vin08t25:59_11": "tassa santikaṁ gantuṁ vaṭṭati,",
  "tika-vin08t25:59_12": "vissaṭṭhauposathāpi āvāsā gantuṁ vaṭṭati.",
  "tika-vin08t25:59_13": "Evaṁ gato adhiṭṭhātumpi labhati.",
  "tika-vin08t25:59_14": "Āraññakenapi bhikkhunā uposathadivase gāme piṇḍāya caritvā attano vihārameva āgantabbaṁ.",
  "tika-vin08t25:59_15": "Sace aññaṁ vihāraṁ okkamati,",
  "tika-vin08t25:59_16": "tattha uposathaṁ katvāva āgantabbaṁ,",
  "tika-vin08t25:59_17": "akatvā āgantuṁ na vaṭṭati,",
  "tika-vin08t25:59_18": "yaṁ jaññā ‘‘ajjeva tattha gantuṁ sakkomī’’ti evarūpo pana āvāso gantabbo.",
  "tika-vin08t25:59_19": "Tattha bhikkhūhi saddhiṁ uposathaṁ karontenapi hi iminā neva uposathantarāyo kato bhavissatīti.",
  "tika-vin08t25:60_0": "170.Bahi uposathaṁ katvā āgatenāti nadiyā vā sīmāya vā yattha katthaci uposathaṁ katvā āgatena chando dātabbo,",
  "tika-vin08t25:60_1": "‘‘kato mayā uposatho’’ti acchituṁ na labhatīti adhippāyo.",
  "tika-vin08t25:60_2": "Kiccapasuto vāti gilānupaṭṭhānādikiccapasuto vā.",
  "tika-vin08t25:60_3": "Saṅgho nappahotīti dvinnaṁ dvinnaṁ antarā hatthapāsaṁ avijahitvā paṭipāṭiyā ṭhātuṁ nappahoti.",
  "tika-vin08t25:61_0": "‘‘Adhammena vagga’’nti ettha ekasīmāya catūsu bhikkhūsu vijjamānesu pātimokkhuddesova anuññāto,",
  "tika-vin08t25:61_1": "tīsu dvīsu ca pārisuddhiuposathova,",
  "tika-vin08t25:61_2": "idha pana tathā akatattā ‘‘adhammenā’’ti vuttaṁ.",
  "tika-vin08t25:61_3": "Yasmā pana chandapārisuddhi saṅghe eva āgacchati,",
  "tika-vin08t25:61_4": "na gaṇe na puggale,",
  "tika-vin08t25:61_5": "tasmā ‘‘vagga’’nti vuttaṁ.",
  "tika-vin08t25:61_6": "Sace pana dve saṅghā ekasīmāyaṁ aññamaññaṁ chandaṁ āharitvā ekasmiṁ khaṇe visuṁ saṅghakammaṁ karonti,",
  "tika-vin08t25:61_7": "ettha kathanti?",
  "tika-vin08t25:61_8": "Keci pana ‘‘taṁ vaṭṭatī’’ti vadanti,",
  "tika-vin08t25:61_9": "taṁ na gahetabbaṁ vaggakammattā.",
  "tika-vin08t25:61_10": "Vaggakammaṁ karontānañhi chandapārisuddhi aññattha na gacchati tathā vacanābhāvā,",
  "tika-vin08t25:61_11": "visuṁ visuṁ kammakaraṇatthameva sīmāya anuññātattā cāti gahetabbaṁ.",
  "tika-vin08t25:61_12": "Vihārasīmāya pana saṅghe vijjamānepi kenaci paccayena khaṇḍasīmāya tīsu,",
  "tika-vin08t25:61_13": "dvīsu vā pārisuddhiuposathaṁ karontesu kammaṁ dhammena samaggameva bhinnasīmaṭṭhattāti daṭṭhabbaṁ.",
  "tika-vin08t25:62_0": "‘‘Anujānāmi,",
  "tika-vin08t25:62_1": "bhikkhave,",
  "tika-vin08t25:62_2": "tadahuposathe pārisuddhiṁ dentena chandampi dātuṁ,",
  "tika-vin08t25:62_3": "santi saṅghassa karaṇīya’’nti (mahāva.",
  "tika-vin08t25:62_4": "165) vuttattā bhagavato āṇaṁ karontena ‘‘chandaṁ dammī’’ti vuttaṁ.",
  "tika-vin08t25:62_5": "‘‘Chandahārako ce,",
  "tika-vin08t25:62_6": "bhikkhave,",
  "tika-vin08t25:62_7": "dinne chande tattheva pakkamati,",
  "tika-vin08t25:62_8": "aññassa dātabbo chando’’tiādivacanato (mahāva.",
  "tika-vin08t25:62_9": "165) puna attano chandadānaparissamavinodanatthaṁ ‘‘chandaṁ me harā’’ti vuttaṁ.",
  "tika-vin08t25:62_10": "‘‘Chandahārako ce,",
  "tika-vin08t25:62_11": "bhikkhave,",
  "tika-vin08t25:62_12": "dinne chande saṅghappatto sañcicca nāroceti,",
  "tika-vin08t25:62_13": "āhaṭo hoti chando,",
  "tika-vin08t25:62_14": "chandahārakassa āpatti dukkaṭassā’’ti vuttattā dukkaṭato taṁ mocetuṁ ‘‘chandaṁ me ārocehī’’ti vuttaṁ.",
  "tika-vin08t25:62_15": "Kāyena vā vācāya vā ubhayena vā viññāpetabboti manasāva acintetvā kāyappayogaṁ karontena yena kenaci aṅgapaccaṅgena vā,",
  "tika-vin08t25:62_16": "vācaṁ pana nicchāretuṁ sakkontena tatheva vācāya vā,",
  "tika-vin08t25:62_17": "ubhayathāpi sakkontena kāyavācāhi vā viññāpetabbo,",
  "tika-vin08t25:62_18": "jānāpetabboti attho.",
  "tika-vin08t25:62_19": "‘‘Ayamattho’’tivacanato pana yāya kāyacipi bhāsāya viññāpetuṁ vaṭṭati.",
  "tika-vin08t25:63_0": "Pārisuddhidānepi chandadāne vuttasadisova vinicchayo,",
  "tika-vin08t25:63_1": "taṁ pana dentena paṭhamaṁ santī āpatti desetabbā.",
  "tika-vin08t25:63_2": "Na hi sāpattiko samāno ‘‘pārisuddhiṁ dammi,",
  "tika-vin08t25:63_3": "pārisuddhiṁ me hara,",
  "tika-vin08t25:63_4": "pārisuddhiṁ me ārocehī’’ti vattumarahati.",
  "tika-vin08t25:63_5": "‘‘Santi saṅghassa karaṇīyānī’’ti vattabbe vacanavipallāsena ‘‘santi saṅghassa karaṇīya’’nti vuttaṁ.",
  "tika-vin08t25:63_6": "Tesañca attano ca chandapārisuddhiṁ detīti ettha chando ca pārisuddhi ca chandapārisuddhi ca chandapārisuddhi,",
  "tika-vin08t25:63_7": "taṁ detīti sarūpekasesena attho daṭṭhabbo.",
  "tika-vin08t25:63_8": "Itarāti aññesaṁ chandapārisuddhi.",
  "tika-vin08t25:63_9": "Biḷālasaṅkhalikā chandapārisuddhīti ettha biḷālasaṅkhalikā nāma biḷālabandhanaṁ.",
  "tika-vin08t25:63_10": "Tattha hi saṅkhalikāya paṭhamavalayaṁ dutiyavalayaṁyeva pāpuṇāti,",
  "tika-vin08t25:63_11": "na tatiyaṁ,",
  "tika-vin08t25:63_12": "evamayampi chandapārisuddhi dāyakena yassa dinnā,",
  "tika-vin08t25:63_13": "tato aññattha na gacchati,",
  "tika-vin08t25:63_14": "tasmā sā biḷālasaṅkhalikasadisattā ‘‘biḷālasaṅkhalikā’’ti vuttā.",
  "tika-vin08t25:63_15": "Biḷālasaṅkhalikāggahaṇañcettha yāsaṁ kāsañci saṅkhalikānaṁ upalakkhaṇamattanti daṭṭhabbaṁ.",
  "tika-vin08t25:64_0": "173.",
  "tika-vin08t25:64_1": "Pavāraṇādānepi eseva nayo.",
  "tika-vin08t25:64_2": "Ayaṁ pana viseso –",
  "tika-vin08t25:64_3": "tattha ‘‘chandaṁ me ārocehī’’ti,",
  "tika-vin08t25:64_4": "idha pana ‘‘mamatthāya pavārehī’’ti.",
  "tika-vin08t25:64_5": "Tattha chandahārake saṅghassa hatthaṁ upagatamatteyeva āgatā hoti.",
  "tika-vin08t25:64_6": "Idha pana evaṁ dinnāya pavāraṇāya pavāraṇāhārakena saṅghaṁ upasaṅkamitvā evaṁ pavāretabbaṁ ‘‘tisso, bhante,",
  "tika-vin08t25:64_7": "bhikkhu…pe…",
  "tika-vin08t25:64_8": "paṭikarissāmī’’ti.",
  "tika-vin08t25:64_9": "Vimativinodaniyaṁ ‘‘evametaṁ dhārayāmi,",
  "tika-vin08t25:64_10": "sutā kho panāyasmantehīti ettha ‘evametaṁ dhārayāmī’ti vatvā uddiṭṭhaṁ kho āyasmanto nidānaṁ,",
  "tika-vin08t25:64_11": "sutā kho panāyasmantehi cattāro pārājikā dhammā’’tiādinā vattabbaṁ.",
  "tika-vin08t25:64_12": "Mātikāṭṭhakathāyañhi evameva vuttaṁ.",
  "tika-vin08t25:64_13": "Sutenāti sutapadena.",
  "tika-vin08t25:65_0": "174. Nidānuddese aniṭṭhite pātimokkhaṁ niddiṭṭhaṁ nāma na hotīti āha ‘‘dutiyādīsu uddesesū’’tiādi.",
  "tika-vin08t25:66_0": "175.Tīhipi vidhīhīti osāraṇakathanasarabhaññehi.",
  "tika-vin08t25:66_1": "Ettha ca atthaṁ bhaṇitukāmatāya vā bhaṇāpetukāmatāya vā suttassa otāraṇaṁ osāraṇaṁ nāma.",
  "tika-vin08t25:66_2": "Tasseva atthappakāsanā kathanaṁ nāma.",
  "tika-vin08t25:66_3": "Kevalaṁ pāṭhasseva sarena bhaṇanaṁ sarabhaññaṁ nāma.",
  "tika-vin08t25:66_4": "Sajjhāyaṁ adhiṭṭhahitvāti ‘‘sajjhāyaṁ karomī’’ti cittaṁ uppādetvā.",
  "tika-vin08t25:66_5": "Osāretvā pana kathentenāti sayameva pāṭhaṁ vatvā pacchā atthaṁ kathentena.",
  "tika-vin08t25:66_6": "Navavidhanti saṅghagaṇapuggalesu tayo,",
  "tika-vin08t25:66_7": "suttuddesapārisuddhiadhiṭṭhānavasena tayo,",
  "tika-vin08t25:66_8": "cātuddasīpannarasīsāmaggivasena tayoti navavidhaṁ.",
  "tika-vin08t25:66_9": "Catubbidhanti adhammenavaggādi catubbidhaṁ.",
  "tika-vin08t25:66_10": "Duvidhanti bhikkhubhikkhunīnaṁ pātimokkhavasena duvidhaṁ pātimokkhaṁ.",
  "tika-vin08t25:66_11": "Navavidhanti bhikkhūnaṁ pañca,",
  "tika-vin08t25:66_12": "bhikkhunīnaṁ cattāroti navavidhaṁ pātimokkhuddesaṁ.",
  "tika-vin08t25:66_13": "Katimīti katisaddāpekkhaṁ itthiliṅgaṁ daṭṭhabbaṁ.",
  "tika-vin08t25:67_0": "Utuvasseyevāti hemantagimhesuyeva.",
  "tika-vin08t25:67_1": "Viññāpetīti ettha manasā cintetvā kāyavikārakaraṇameva viññāpananti daṭṭhabbaṁ.",
  "tika-vin08t25:67_2": "Pāḷiyaṁ aññassa dātabbā pārisuddhīti pārisuddhidāyakena puna aññassa bhikkhuno santike dātabbā.",
  "tika-vin08t25:67_3": "‘‘Bhūtaṁ eva sāmaṇerabhāvaṁ ārocetī’’ti vuttattā ūnavīsativassakāle upasampannassa,",
  "tika-vin08t25:67_4": "antimavatthuajjhāpannasikkhāpaccakkhātakādīnaṁ vā yāva bhikkhupaṭiññā vaṭṭati,",
  "tika-vin08t25:67_5": "tāva tehi āhaṭāpi chandapārisuddhi āgacchati.",
  "tika-vin08t25:67_6": "Yadā pana te attano sāmaṇerādibhāvaṁ paṭijānanti,",
  "tika-vin08t25:67_7": "tato paṭṭhāya nāgacchatīti dassitanti daṭṭhabbaṁ.",
  "tika-vin08t25:67_8": "Pāḷiyampi (mahāva.",
  "tika-vin08t25:67_9": "164) hi ‘‘dinnāya pārisuddhiyā saṅghappatto vibbhamati…pe…",
  "tika-vin08t25:67_10": "paṇḍako paṭijānāti,",
  "tika-vin08t25:67_11": "tiracchānagato paṭijānāti,",
  "tika-vin08t25:67_12": "ubhatobyañjanako paṭijānāti,",
  "tika-vin08t25:67_13": "āhaṭā hoti pārisuddhī’’ti vuttattā paṇḍakādīnaṁ bhikkhupaṭiññāya vattamānakālesu pana chandapārisuddhiyāva āgamanaṁ siddhameva.",
  "tika-vin08t25:67_14": "Tenāha ‘‘esa nayo sabbatthā’’ti.",
  "tika-vin08t25:67_15": "Ummattakakhittacittavedanāṭṭānaṁ pana pakatattā antarāmagge ummattakādibhāve paṭiññātepi tesaṁ saṅghappattamatteneva chandādi āgacchatīti dasseti.",
  "tika-vin08t25:68_0": "Bhikkhūnaṁhatthapāsanti iminā gaṇapuggalesu chandapārisuddhiyā anāgamanaṁ dasseti.",
  "tika-vin08t25:68_1": "‘‘Saṅghappatto’’ti hi pāḷiyaṁ (mahāva.",
  "tika-vin08t25:68_2": "165) vuttaṁ.",
  "tika-vin08t25:68_3": "Saṅghasannipātato paṭhamaṁ kātabbaṁ pubbakaraṇaṁ saṅghasannipāte kātabbaṁ pubbakiccanti daṭṭhabbaṁ.",
  "tika-vin08t25:68_4": "Pāḷiyaṁ ‘‘no ce adhiṭṭhaheyya,",
  "tika-vin08t25:68_5": "āpatti dukkaṭassā’’ti ettha asañcicca assatiyā anāpatti.",
  "tika-vin08t25:68_6": "Yathā cettha,",
  "tika-vin08t25:68_7": "evaṁ uparipi,",
  "tika-vin08t25:68_8": "yattha pana acittakāpatti atthi,",
  "tika-vin08t25:68_9": "tattha vakkhāma.",
  "tika-vin08t25:68_10": "Paññattaṁ hotīti iminā na sāpattikena uposatho kātabboti visuṁ paṭikkhepābhāvepi yathāvuttasuttasāmatthiyato paññattamevāti dasseti.",
  "tika-vin08t25:68_11": "Iminā eva nayena ‘‘aṭṭhānametaṁ,",
  "tika-vin08t25:68_12": "bhikkhave,",
  "tika-vin08t25:68_13": "anavakāso,",
  "tika-vin08t25:68_14": "yaṁ tathāgato aparisuddhāya parisāya uposathaṁ kareyya,",
  "tika-vin08t25:68_15": "pātimokkhaṁ uddiseyyā’’tiādisuttanayatova (a. ni. 8.20; udā. 45; cūḷava.",
  "tika-vin08t25:68_16": "386) alajjīhi saddhiṁ uposathakaraṇampi paṭikkhittameva alajjīniggahatthattā sabbasikkhāpadānanti daṭṭhabbaṁ.",
  "tika-vin08t25:68_17": "Pārisuddhidānapaññāpanenāti iminā sāpattikena pārisuddhipi na dātabbāti dīpitaṁ hoti.",
  "tika-vin08t25:69_0": "176.Ubhopi dukkaṭanti ettha sabhāgāpattibhāvaṁ ajānitvā kevalaṁ āpattināmeneva desentassa paṭiggaṇhantassa ca acittakameva dukkaṭaṁ hotīti vadanti.",
  "tika-vin08t25:69_1": "Yathā saṅgho sabhāgāpattiṁ āpannoti ñattiṁ ṭhapetvā uposathaṁ kātuṁ labhati,",
  "tika-vin08t25:69_2": "evaṁ tayopi ‘‘suṇantu me,",
  "tika-vin08t25:69_3": "āyasmantā,",
  "tika-vin08t25:69_4": "ime bhikkhū sabhāgaṁ āpattiṁ āpannā’’tiādinā vuttanayānusāreneva gaṇañattiṁ ṭhapetvā dvīhi aññamaññaṁ ārocetvā uposathaṁ kātuṁ vaṭṭati.",
  "tika-vin08t25:69_5": "Ekena pana sāpattikena dūraṁ gantvāpi paṭikātumeva vaṭṭati,",
  "tika-vin08t25:69_6": "asampāpuṇantena ‘‘bhikkhū labhitvā paṭikarissāmī’’ti uposatho kātabbo,",
  "tika-vin08t25:69_7": "paṭikaritvā ca puna uposatho kātabbo .",
  "tika-vin08t25:69_8": "Kenaci karaṇīyena gantvāti sīmāparicchedato bahibhūtaṁ gāmaṁ vā araññaṁ vā gantvāti attho.",
  "tika-vin08t25:69_9": "Eteneva uposathañattiyā ṭhapanakāle samaggā eva te ñattiṁ ṭhapesunti siddhaṁ.",
  "tika-vin08t25:69_10": "Teneva pāḷiyaṁ (mahāva.",
  "tika-vin08t25:69_11": "172) ‘‘uddiṭṭhaṁ suuddiṭṭha’’nti sabbapannarasakesupi vuttaṁ.",
  "tika-vin08t25:70_0": "Sace pana vuḍḍhataro hotīti pavāraṇadāyako bhikkhu vuḍḍhataro hoti.",
  "tika-vin08t25:70_1": "Evañhi tena tassatthāya pavāritaṁ hotīti ettha evaṁ tena appavāritepi tassa saṅghappattamattena saṅghassa",
  "tika-vin08t25:70_2": "pavāraṇākammaṁ samaggakammameva hotīti daṭṭhabbaṁ.",
  "tika-vin08t25:70_3": "Tena ca bhikkhunāti pavāraṇadāyakena bhikkhunā.",
  "tika-vin08t25:70_4": "Bahūpi samānavassikā ekato pavāretuṁ labhantīti ekasmiṁ saṁvacchare laddhupasampadatāya samānupasampadavassā sabbe ekato pavāretuṁ labhantīti attho.",
  "tika-vin08t25:71_0": "Ettha pana paṇḍitehi cintetabbaṁ vicāretabbaṁ kāraṇaṁ atthi,",
  "tika-vin08t25:71_1": "kiṁ pana tanti?",
  "tika-vin08t25:71_2": "Idāni pātimokkhuddesakāle –",
  "tika-vin08t25:72_0": "‘‘Sammajjanī padīpo ca, udakaṁ āsanena ca;",
  "tika-vin08t25:73_0": "Uposathassa etāni, pubbakaraṇanti vuccati.",
  "tika-vin08t25:74_0": "‘‘Chandapārisuddhiutukkhānaṁ, bhikkhugaṇanā ca ovādo;",
  "tika-vin08t25:75_0": "Uposathassa etāni, pubbakiccanti vuccati.",
  "tika-vin08t25:76_0": "‘‘Uposatho yāvatikā ca bhikkhū kammappattā;",
  "tika-vin08t25:77_0": "Sabhāgāpattiyo ca na vijjanti;",
  "tika-vin08t25:78_0": "Vajjanīyā ca puggalā tasmiṁ na honti;",
  "tika-vin08t25:79_0": "Pattakallanti vuccatī’’ti. (mahāva. aṭṭha. 168) –",
  "tika-vin08t25:80_0": "Imā gāthāyo dhammajjhesakena pāṭhaṁyeva bhaṇāpetvā pātimokkhuddesako atthaṁ katheti.",
  "tika-vin08t25:80_1": "Tato pubbakaraṇapubbakiccāni sammā niṭṭhāpetvā ‘‘desitāpattikassa samaggassa bhikkhusaṅghassa anumatiyā",
  "tika-vin08t25:80_2": "pātimokkhaṁ uddisituṁ ārādhanaṁ karomā’’ti imaṁ vākyaṁ pāṭhameva ajjhesakena bhaṇāpetvā atthaṁ avatvāva",
  "tika-vin08t25:80_3": "‘‘sādhū’’ti vatvā pātimokkhaṁ uddisati.",
  "tika-vin08t25:80_4": "Pavāraṇāyapi eseva nayo.",
  "tika-vin08t25:80_5": "‘‘Pavāraṇāya etānī’’ti ca ‘‘pavāraṇaṁ kātu’’nti ca imāni padāniyeva visiṭṭhāni.",
  "tika-vin08t25:81_0": "Kiṁ imāni dhammajjhesakassa vacanāni,",
  "tika-vin08t25:81_1": "udāhu pātimokkhuddesakassāti?",
  "tika-vin08t25:81_2": "Kiñcettha –",
  "tika-vin08t25:81_3": "yadi dhammajjhesakassa vacanāni,",
  "tika-vin08t25:81_4": "evaṁ sati gāthāttayaṁ vatvā tāsaṁ atthampi so eva kathetvā etāni pubbakaraṇāni ca etāni pubbakiccāni ca saṅghena katāni,",
  "tika-vin08t25:81_5": "idañca saṅghassa pattakallaṁ samānītaṁ,",
  "tika-vin08t25:81_6": "tasmā ‘‘uddisatu, bhante,",
  "tika-vin08t25:81_7": "pātimokkha’’nti teneva vattabbaṁ siyā.",
  "tika-vin08t25:81_8": "Atha pātimokkhuddesakassa vacanāni,",
  "tika-vin08t25:81_9": "evañca sati ‘‘saṅgho, bhante,",
  "tika-vin08t25:81_10": "theraṁ pātimokkhuddesaṁ ajjhesati, uddisatu, bhante,",
  "tika-vin08t25:81_11": "thero pātimokkha’’nti dhammajjhesakena yāvatatiyaṁ ajjhosāpetvā ‘‘sammajjanī…pe…",
  "tika-vin08t25:81_12": "vuccatī’’ti gāthaṁ vatvā iti ‘‘aṭṭhakathācariyehi vuttāni etāni pubbakaraṇāni katānī’’ti pucchitvā dhammajjhesakena ‘‘āma,",
  "tika-vin08t25:81_13": "bhante’’ti vutte ‘‘chandapārisuddhi …pe…",
  "tika-vin08t25:81_14": "vuccatī’’ti gāthaṁ vatvā iti ‘‘aṭṭhakathācariyehi vuttāni etāni pubbakiccāni katānī’’ti pucchitvā ‘‘āma,",
  "tika-vin08t25:81_15": "bhante’’ti vutte ‘‘uposatho…pe…",
  "tika-vin08t25:81_16": "vuccatī’’ti gāthaṁ vatvā iti ‘‘aṭṭhakathācariyehi vuttaṁ idaṁ pattakallaṁ samānīta’’nti pucchitvā ‘‘āma",
  "tika-vin08t25:81_17": "bhante’’ti vutte ‘‘pubbakaraṇapubbakiccāni sammā niṭṭhāpetvā pattakalle samānīte samaggassa bhikkhusaṅghassa",
  "tika-vin08t25:81_18": "anumatiyā pātimokkhaṁ uddisituṁ ārādhanaṁ mayaṁ karomā’’ti pātimokkhuddesakena vattabbaṁ siyā,",
  "tika-vin08t25:81_19": "evaṁ sati ajjhesakaajjhesitabbānaṁ vacanaṁ asaṅkarato jānitabbaṁ bhaveyyāti.",
  "tika-vin08t25:82_0": "Ettha ca gāthāttayassa aṭṭhakathācariyehi vuttabhāvo aṭṭhakathāyameva āgato.",
  "tika-vin08t25:82_1": "Pacchimavākyaṁ pana neva pāḷiyaṁ,",
  "tika-vin08t25:82_2": "na aṭṭhakathāyaṁ,",
  "tika-vin08t25:82_3": "na ṭīkādīsu dissati.",
  "tika-vin08t25:82_4": "Khuddasikkhāpakaraṇepi –",
  "tika-vin08t25:83_0": "‘‘Pubbakicce ca karaṇe;",
  "tika-vin08t25:84_0": "Pattakalle samānite;",
  "tika-vin08t25:85_0": "Suttaṁ uddisati saṅgho;",
  "tika-vin08t25:86_0": "Pañcadhā so vibhāvito’’ti ca.",
  "tika-vin08t25:87_0": "‘‘Pubbakicce ca karaṇe;",
  "tika-vin08t25:88_0": "Pattakalle samānite;",
  "tika-vin08t25:89_0": "Ñattiṁ vatvāna saṅghena;",
  "tika-vin08t25:90_0": "Kattabbevaṁ pavāraṇā’’ti ca. –",
  "tika-vin08t25:91_0": "Vuttaṁ, na vuttaṁ tathā. Mūlasikkhāpakaraṇeyeva tathā vuttaṁ, tasmā ācariyānaṁ attanomati bhaveyya.",
  "tika-vin08t25:92_0": "Tattha ‘‘pubbakaraṇapubbakiccāni sammā niṭṭhāpetvā’’ti iminā purimagāthādvayassa atthameva kathetvā tatiyagāthāya attho na kathito.",
  "tika-vin08t25:92_1": "‘‘Desitāpattikassā’’ti iminā ca āpattiyā desitabhāvoyeva kathito,",
  "tika-vin08t25:92_2": "na sabbaṁ pattakallaṁ.",
  "tika-vin08t25:92_3": "Āpattiyā desitabhāve ca sabhāgāpattiyā desitabhāvoyeva pattakallasmiṁ antogadho, na itaro.",
  "tika-vin08t25:92_4": "Vuttañhi kaṅkhāvitaraṇiyaṁ (kaṅkhā. aṭṭha.",
  "tika-vin08t25:92_5": "nidānavaṇṇanā) ‘‘etāsu hi sabhāgāpattīsu avijjamānāsu,",
  "tika-vin08t25:92_6": "visabhāgāpattīsu vijjamānāsupi pattakallaṁ hotiyevā’’ti.",
  "tika-vin08t25:92_7": "‘‘Pubbakaraṇapubbakiccāni sammā niṭṭhāpetvā desitāpattikassa samaggassa bhikkhusaṅghassa anumatiyā pātimokkhaṁ",
  "tika-vin08t25:92_8": "uddisituṁ ārādhanaṁ karomā’’ti ettakeyeva vutte avasesāni tīṇi pattakallaṅgāni.",
  "tika-vin08t25:92_9": "Seyyathidaṁ – uposatho,",
  "tika-vin08t25:92_10": "yāvatikā ca bhikkhū kammappattā,",
  "tika-vin08t25:92_11": "vajjanīyā ca puggalā tasmiṁ na hontīti (mahāva. aṭṭha. 168).",
  "tika-vin08t25:92_12": "Tesu asantesupi uposatho kātabboti āpajjati,",
  "tika-vin08t25:92_13": "na pana kātabbo.",
  "tika-vin08t25:92_14": "Tena vuttaṁ ‘‘na,",
  "tika-vin08t25:92_15": "bhikkhave,",
  "tika-vin08t25:92_16": "anuposathe uposatho kātabbo,",
  "tika-vin08t25:92_17": "yo kareyya,",
  "tika-vin08t25:92_18": "āpatti dukkaṭassā’’ti (mahāva. 183) ca,",
  "tika-vin08t25:92_19": "‘‘anujānāmi,",
  "tika-vin08t25:92_20": "bhikkhave,",
  "tika-vin08t25:92_21": "catunnaṁ pātimokkhaṁ uddisitu’’nti (mahāva. 168) ca, ‘‘na,",
  "tika-vin08t25:92_22": "bhikkhave,",
  "tika-vin08t25:92_23": "sagahaṭṭhāya parisāya pātimokkhaṁ uddisitabba’’ntiādi (mahāva. 154) ca,",
  "tika-vin08t25:92_24": "tasmā uposathadivasesu saṅghe sannipatite sace pubbeva sammato dhammajjhesako atthi,",
  "tika-vin08t25:92_25": "iccetaṁ kusalaṁ. No ce,",
  "tika-vin08t25:92_26": "ekaṁ byattaṁ paṭibalaṁ bhikkhuṁ saṅghena sammannāpetvā tena dhammajjhesakena pātimokkhuddesakaṁ upasaṅkamitvā",
  "tika-vin08t25:92_27": "ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo – saṅgho, bhante,",
  "tika-vin08t25:92_28": "theraṁ pātimokkhuddesaṁ ajjhesati,",
  "tika-vin08t25:92_29": "uddisatu thero pātimokkhaṁ.",
  "tika-vin08t25:92_30": "Dutiyampi, bhante,",
  "tika-vin08t25:92_31": "saṅgho…pe…",
  "tika-vin08t25:92_32": "tatiyampi, bhante,",
  "tika-vin08t25:92_33": "saṅgho…pe…",
  "tika-vin08t25:92_34": "uddisatu thero pātimokkhanti tikkhattuṁ yācāpetvā tato pātimokkhuddesakena –",
  "tika-vin08t25:93_0": "‘‘Sammajjanī padīpo ca, udakaṁ āsanena ca;",
  "tika-vin08t25:94_0": "Uposathassa etāni, pubbakaraṇanti vuccatīti. (mahāva. aṭṭha. 168; kaṅkhā. aṭṭha. nidānavaṇṇanā) –",
  "tika-vin08t25:95_0": "Aṭṭhakathācariyehi vuttāni cattāri pubbakaraṇāni,",
  "tika-vin08t25:95_1": "kiṁ tāni katānī’’ti pucchite dhammajjhesakena ‘‘āma,",
  "tika-vin08t25:95_2": "bhante’’ti vutte puna pātimokkhuddesakena –",
  "tika-vin08t25:96_0": "‘‘Chandapārisuddhiutukkhānaṁ, bhikkhugaṇanā ca ovādo;",
  "tika-vin08t25:97_0": "Uposathassa etāni, pubbakiccanti vuccatīti. (mahāva. aṭṭha. 168; kaṅkhā. aṭṭha. nidānavaṇṇanā) –",
  "tika-vin08t25:98_0": "Aṭṭhakathācariyehi vuttāni pañca pubbakiccāni,",
  "tika-vin08t25:98_1": "kiṁ tāni katānī’’ti pucchite dhammajjhesakena ‘‘āma bhante’’ti vutte puna pātimokkhuddesakena –",
  "tika-vin08t25:99_0": "‘‘Uposatho yāvatikā ca bhikkhū kammappattā;",
  "tika-vin08t25:100_0": "Sabhāgāpattiyo ca na vijjanti;",
  "tika-vin08t25:101_0": "Vajjanīyā ca puggalā tasmiṁ na honti;",
  "tika-vin08t25:102_0": "Pattakallanti vuccatīti. (mahāva. aṭṭha. 168; kaṅkhā aṭṭha. nidānavaṇṇanā) –",
  "tika-vin08t25:103_0": "Aṭṭhakathācariyehi vuttāni cattāri pattakallaṅgāni,",
  "tika-vin08t25:103_1": "kiṁ tāni samānītānī’’ti pucchite dhammajjhesakena ‘‘āma,",
  "tika-vin08t25:103_2": "bhante’’ti vutte puna pātimokkhuddesako ‘‘pubbakaraṇapubbakiccāni sammā niṭṭhāpetvā pattakallaṅge samānīte",
  "tika-vin08t25:103_3": "saṅghassa anumatiyā pātimokkhaṁ uddisissāmā’’ti vatvā ‘‘sādhu sādhū’’ti bhikkhusaṅghena sampaṭicchite",
  "tika-vin08t25:103_4": "‘‘suṇātu me, bhante,",
  "tika-vin08t25:103_5": "saṅgho’’tiādinā pātimokkhuddesako pātimokkhaṁ uddisatīti ayamamhākaṁ khanti.",
  "tika-vin08t25:104_0": "Ettha ca ‘‘dhammajjhesakena…pe…",
  "tika-vin08t25:104_1": "evamassa vacanīyo’’ti vuttaṁ,",
  "tika-vin08t25:104_2": "so dhammajjhesakena vacanīyabhāvo kathaṁ veditabboti? ‘‘Na,",
  "tika-vin08t25:104_3": "bhikkhave,",
  "tika-vin08t25:104_4": "saṅghamajjhe anajjhiṭṭhena pātimokkhaṁ uddisitabbaṁ,",
  "tika-vin08t25:104_5": "yo uddiseyya,",
  "tika-vin08t25:104_6": "āpatti dukkaṭassā’’ti (mahāva.",
  "tika-vin08t25:104_7": "154) vacanatoti.",
  "tika-vin08t25:104_8": "‘‘Saṅghena sammannāpetvā’’ti vuttaṁ,",
  "tika-vin08t25:104_9": "taṁ kathanti?",
  "tika-vin08t25:104_10": "‘‘Ajjhesanā cettha saṅghena sammatadhammajjhesakāyattā vā saṅghattherāyattā vā’’ti aṭṭhakathāyaṁ vuttattā. ‘‘Saṅgho, bhante,",
  "tika-vin08t25:104_11": "theraṁ pātimokkhuddesaṁ ajjhesati, uddisatu, bhante,",
  "tika-vin08t25:104_12": "thero pātimokkha’’nti ayaṁ ajjhesanākāro kuto labbhatīti? Pāḷito.",
  "tika-vin08t25:104_13": "Pāḷiyañhi (mahāva.",
  "tika-vin08t25:104_14": "155) ‘‘te theraṁ ajjhesanti, uddisatu, bhante,",
  "tika-vin08t25:104_15": "thero pātimokkha’’nti āgato.",
  "tika-vin08t25:105_0": "Sace pana dhammajjhesako vuḍḍhataro,",
  "tika-vin08t25:105_1": "pātimokkhuddesako navako, ‘‘saṅgho, āvuso,",
  "tika-vin08t25:105_2": "āyasmantaṁ pātimokkhuddesaṁ ajjhesati,",
  "tika-vin08t25:105_3": "uddisatu āyasmā pātimokkha’’nti vattabbaṁ.",
  "tika-vin08t25:105_4": "Taṁ kuto labbhati?",
  "tika-vin08t25:105_5": "Pāḷitoyeva.",
  "tika-vin08t25:105_6": "Pāḷiyañhi (mahāva.",
  "tika-vin08t25:105_7": "155) ‘‘eteneva upāyena yāva saṅghanavakaṁ ajjhesanti uddisatu āyasmā pātimokkha’’nti āgato.",
  "tika-vin08t25:105_8": "Tato ‘‘pātimokkhuddesakena sammajjanī…pe…",
  "tika-vin08t25:105_9": "pucchite dhammajjhesakena ‘āma,",
  "tika-vin08t25:105_10": "bhante’ti vutte’’ti idaṁ kuto labbhatīti?",
  "tika-vin08t25:105_11": "Pāḷito aṭṭhakathāto ca.",
  "tika-vin08t25:105_12": "Nidānapāḷiyampi hi ‘‘kiṁ saṅghassa pubbakicca’’nti āgataṁ,",
  "tika-vin08t25:105_13": "aṭṭhakathāyampi (kaṅkhā. aṭṭha.",
  "tika-vin08t25:105_14": "nidānavaṇṇanā) ‘‘kiṁ saṅghassa pubbakiccanti saṅgho uposathaṁ kareyyāti…pe…",
  "tika-vin08t25:105_15": "evaṁ dvīhi nāmehi navavidhaṁ pubbakiccaṁ dassitaṁ,",
  "tika-vin08t25:105_16": "kiṁ taṁ katanti pucchatī’’ti āgatanti.",
  "tika-vin08t25:106_0": "Nanu cetaṁ antonidāneyeva āgataṁ,",
  "tika-vin08t25:106_1": "atha kasmā pātimokkhuddesakena pubbabhāge vattabbanti? Saccaṁ,",
  "tika-vin08t25:106_2": "tathāpi tadanulomato jānitabbato vattabbaṁ.",
  "tika-vin08t25:106_3": "Aṭṭhakathāyañhi imā gāthāyo sammajjanādīnaṁ pubbakaraṇādibhāvañāpakabhāveneva vuttā,",
  "tika-vin08t25:106_4": "na pātimokkhārambhakāle bhaṇitabbabhāvena.",
  "tika-vin08t25:106_5": "Atha ca pana idāni bhaṇanti,",
  "tika-vin08t25:106_6": "evaṁ sante kimatthaṁ bhaṇantīti cintāyaṁ antonidāne ‘‘kiṁ saṅghassa pubbakicca’’nti vuttapucchānulomena",
  "tika-vin08t25:106_7": "pubbakaraṇādīnaṁ niṭṭhabhāvapucchanatthaṁ bhaṇantīti jānitabbaṁ.",
  "tika-vin08t25:106_8": "Vuttañhi ‘‘evaṁ vuttaṁ catubbidhaṁ pubbakaraṇaṁ katvāva uposatho kātabbo’’ti (vi. saṅga. aṭṭha. 177),",
  "tika-vin08t25:106_9": "tasmā pāḷiaṭṭhakathānulomato iminā anukkamena kate sati dhammajjhesako paññāyati,",
  "tika-vin08t25:106_10": "tassa ajjhesanākāro paññāyati,",
  "tika-vin08t25:106_11": "pātimokkhuddesako paññāyati,",
  "tika-vin08t25:106_12": "tassa pubbakaraṇādīnaṁ niṭṭhabhāvapucchanaṁ paññāyati,",
  "tika-vin08t25:106_13": "dhammajjhesakassa vissajjanaṁ paññāyati,",
  "tika-vin08t25:106_14": "tāni niṭṭhāpetvā pātimokkhuddesakassa pātimokkhaṁ uddisituṁ paṭiññā paññāyati,",
  "tika-vin08t25:106_15": "evaṁ imesaṁ gāthāvākyānaṁ vacane payojanaṁ paññāyatīti katvā paṇḍitehi vinayaññūhi cirapaṭicchanno ayaṁ kathāmaggo paṭipajjitabboti.",
  "tika-vin08t25:106_16": "Pavāraṇāyapi eseva nayo.",
  "tika-vin08t25:107_0": "Pāḷiyaṭṭhakathādīnañhi , anurūpaṁ imaṁ nayaṁ;",
  "tika-vin08t25:108_0": "Punappunaṁ cintayantu, paṇḍitā vinayaññuno.",
  "tika-vin08t25:109_0": "Punappunaṁ cintayitvā, yuttaṁ ce dhārayantu taṁ;",
  "tika-vin08t25:110_0": "No ce yuttaṁ chaḍḍayantu, sammāsambuddhasāvakāti.",
  "tika-vin08t25:111_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t25:112_0": "Uposathapavāraṇāvinicchayakathālaṅkāro nāma",
  "tika-vin08t25:113_0": "Pañcavīsatimo paricchedo."
}