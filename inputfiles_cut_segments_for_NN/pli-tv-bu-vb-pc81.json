{
  "pli-tv-bu-vb-pc81:0.1_0": "Theravāda Vinaya",
  "pli-tv-bu-vb-pc81:0.2_0": "Mahāvibhaṅga",
  "pli-tv-bu-vb-pc81:0.3_0": "Pācittiyakaṇḍa",
  "pli-tv-bu-vb-pc81:0.4_0": "Sahadhammikavagga",
  "pli-tv-bu-vb-pc81:0.5_0": "81. Dubbalasikkhāpada",
  "pli-tv-bu-vb-pc81:1.1_0": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-pc81:1.2_0": "Tena kho pana samayena āyasmā dabbo mallaputto saṅghassa senāsanañca paññapeti bhattāni ca uddisati.",
  "pli-tv-bu-vb-pc81:1.3_0": "So cāyasmā dubbalacīvaro hoti.",
  "pli-tv-bu-vb-pc81:1.4_0": "Tena kho pana samayena saṅghassa ekaṁ cīvaraṁ uppannaṁ hoti.",
  "pli-tv-bu-vb-pc81:1.5_0": "Atha kho saṅgho taṁ cīvaraṁ āyasmato dabbassa mallaputtassa adāsi.",
  "pli-tv-bu-vb-pc81:1.6_0": "Chabbaggiyā bhikkhū ujjhāyanti khiyyanti vipācenti—",
  "pli-tv-bu-vb-pc81:1.7_0": "“yathāsanthutaṁ bhikkhū saṅghikaṁ lābhaṁ pariṇāmentī”ti.",
  "pli-tv-bu-vb-pc81:1.8_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc81:1.9_0": "“kathañhi nāma chabbaggiyā bhikkhū samaggena saṅghena cīvaraṁ datvā pacchā khīyanadhammaṁ āpajjissantī”ti …pe…",
  "pli-tv-bu-vb-pc81:1.10_0": "“saccaṁ kira tumhe, bhikkhave,",
  "pli-tv-bu-vb-pc81:1.10_1": "samaggena saṅghena cīvaraṁ datvā pacchā khīyanadhammaṁ āpajjathā”ti?",
  "pli-tv-bu-vb-pc81:1.11_0": "“Saccaṁ, bhagavā”ti.",
  "pli-tv-bu-vb-pc81:1.12_0": "Vigarahi buddho bhagavā …pe…",
  "pli-tv-bu-vb-pc81:1.13_0": "kathañhi nāma tumhe, moghapurisā,",
  "pli-tv-bu-vb-pc81:1.13_1": "samaggena saṅghena cīvaraṁ datvā pacchā khīyanadhammaṁ āpajjissatha.",
  "pli-tv-bu-vb-pc81:1.14_0": "Netaṁ, moghapurisā, appasannānaṁ, vā pasādāya …pe…",
  "pli-tv-bu-vb-pc81:1.15_0": "evañca pana, bhikkhave,",
  "pli-tv-bu-vb-pc81:1.15_1": "imaṁ sikkhāpadaṁ uddiseyyātha—",
  "pli-tv-bu-vb-pc81:1.16.1_0": "“Yo pana bhikkhu samaggena saṅghena cīvaraṁ datvā pacchā khīyanadhammaṁ āpajjeyya ‘yathāsanthutaṁ bhikkhū saṅghikaṁ lābhaṁ pariṇāmentī’ti, pācittiyan”ti.",
  "pli-tv-bu-vb-pc81:2.1.1_0": "Yo panāti",
  "pli-tv-bu-vb-pc81:2.1.2_0": "yo yādiso …pe…",
  "pli-tv-bu-vb-pc81:2.1.3_0": "bhikkhūti",
  "pli-tv-bu-vb-pc81:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc81:2.1.5_0": "Samaggo nāma saṅgho",
  "pli-tv-bu-vb-pc81:2.1.6_0": "samānasaṁvāsako samānasīmāyaṁ ṭhito.",
  "pli-tv-bu-vb-pc81:2.1.7_0": "Cīvaraṁ nāma",
  "pli-tv-bu-vb-pc81:2.1.8_0": "channaṁ cīvarānaṁ aññataraṁ cīvaraṁ vikappanupagaṁ pacchimaṁ.",
  "pli-tv-bu-vb-pc81:2.1.9_0": "Datvāti",
  "pli-tv-bu-vb-pc81:2.1.10_0": "sayaṁ datvā.",
  "pli-tv-bu-vb-pc81:2.1.11_0": "Yathāsanthutaṁ nāma",
  "pli-tv-bu-vb-pc81:2.1.12_0": "yathāmittatā yathāsandiṭṭhatā yathāsambhattatā yathāsamānupajjhāyakatā yathāsamānācariyakatā.",
  "pli-tv-bu-vb-pc81:2.1.13_0": "Saṅghikaṁ nāma",
  "pli-tv-bu-vb-pc81:2.1.14_0": "saṅghassa dinnaṁ hoti pariccattaṁ.",
  "pli-tv-bu-vb-pc81:2.1.15_0": "Lābho nāma",
  "pli-tv-bu-vb-pc81:2.1.16_0": "cīvarapiṇḍapātasenāsanagilānappaccayabhesajjaparikkhārā, antamaso cuṇṇapiṇḍopi, dantakaṭṭhampi, dasikasuttampi.",
  "pli-tv-bu-vb-pc81:2.1.17_0": "Pacchā khīyanadhammaṁ āpajjeyyāti",
  "pli-tv-bu-vb-pc81:2.1.18_0": "upasampannassa saṅghena sammatassa senāsanapaññāpakassa vā bhattuddesakassa vā yāgubhājakassa vā phalabhājakassa vā khajjabhājakassa vā appamattakavissajjakassa vā cīvaraṁ dinne khiyyati, āpatti pācittiyassa.",
  "pli-tv-bu-vb-pc81:2.2.1_0": "Dhammakamme dhammakammasaññī cīvaraṁ dinne khiyyati, āpatti pācittiyassa.",
  "pli-tv-bu-vb-pc81:2.2.2_0": "Dhammakamme vematiko cīvaraṁ dinne khiyyati, āpatti pācittiyassa.",
  "pli-tv-bu-vb-pc81:2.2.3_0": "Dhammakamme adhammakammasaññī cīvaraṁ dinne khiyyati, āpatti pācittiyassa.",
  "pli-tv-bu-vb-pc81:2.2.4_0": "Aññaṁ parikkhāraṁ dinne khiyyati, āpatti dukkaṭassa.",
  "pli-tv-bu-vb-pc81:2.2.5_0": "Upasampannassa saṅghena asammatassa senāsanapaññāpakassa vā bhattuddesakassa vā yāgubhājakassa vā phalabhājakassa vā khajjabhājakassa vā appamattakavissajjakassa vā cīvaraṁ vā aññaṁ vā parikkhāraṁ dinne khiyyati, āpatti dukkaṭassa.",
  "pli-tv-bu-vb-pc81:2.2.6_0": "Anupasampannassa saṅghena sammatassa vā asammatassa vā senāsanapaññāpakassa vā bhattuddesakassa vā yāgubhājakassa vā phalabhājakassa vā khajjabhājakassa vā appamattakavissajjakassa vā cīvaraṁ vā aññaṁ vā parikkhāraṁ dinne khiyyati, āpatti dukkaṭassa.",
  "pli-tv-bu-vb-pc81:2.2.7_0": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc81:2.2.8_0": "Adhammakamme vematiko, āpatti dukkaṭassa.",
  "pli-tv-bu-vb-pc81:2.2.9_0": "Adhammakamme adhammakammasaññī, anāpatti.",
  "pli-tv-bu-vb-pc81:2.3.1_0": "Anāpatti—",
  "pli-tv-bu-vb-pc81:2.3.2_0": "pakatiyā chandā dosā mohā bhayā karontaṁ “kvattho tassa dinnena laddhāpi vinipātessati na sammā upanessatī”ti khiyyati,",
  "pli-tv-bu-vb-pc81:2.3.3_0": "ummattakassa,",
  "pli-tv-bu-vb-pc81:2.3.4_0": "ādikammikassāti.",
  "pli-tv-bu-vb-pc81:2.3.5_0": "Dubbalasikkhāpadaṁ niṭṭhitaṁ ekādasamaṁ."
}