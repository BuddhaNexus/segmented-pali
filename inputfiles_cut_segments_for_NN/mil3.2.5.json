{
  "mil3.2.5:0.1_0": "Milindapañha",
  "mil3.2.5:0.2_0": "Addhānavagga",
  "mil3.2.5:0.3_0": "5. Vedanāpañha",
  "mil3.2.5:1.1_0": "Rājā āha—",
  "mil3.2.5:1.2_0": "“bhante nāgasena, sukhā vedanā kusalā vā akusalā vā abyākatā vā”ti?",
  "mil3.2.5:1.3_0": "“Siyā, mahārāja, kusalā, siyā akusalā, siyā abyākatā”ti.",
  "mil3.2.5:1.4_0": "“Yadi, bhante, kusalā na dukkhā, yadi dukkhā na kusalā, kusalaṁ dukkhanti nuppajjatī”ti.",
  "mil3.2.5:1.5_0": "“Taṁ kiṁ maññasi, mahārāja,",
  "mil3.2.5:1.5_1": "idha purisassa hatthe tattaṁ ayoguḷaṁ nikkhipeyya,",
  "mil3.2.5:1.5_2": "dutiye hatthe sītaṁ himapiṇḍaṁ nikkhipeyya,",
  "mil3.2.5:1.5_3": "kiṁ nu kho, mahārāja,",
  "mil3.2.5:1.5_4": "ubhopi te daheyyun”ti?",
  "mil3.2.5:1.6_0": "“Āma, bhante, ubhopi te daheyyun”ti.",
  "mil3.2.5:1.7_0": "“Kiṁ nu kho te, mahārāja, ubhopi uṇhā”ti?",
  "mil3.2.5:1.8_0": "“Na hi, bhante”ti.",
  "mil3.2.5:1.9_0": "“Kiṁ pana te, mahārāja, ubhopi sītalā”ti?",
  "mil3.2.5:1.10_0": "“Na hi, bhante”ti.",
  "mil3.2.5:1.11_0": "“Ājānāhi niggahaṁ yadi tattaṁ dahati, na ca te ubhopi uṇhā, tena nuppajjati.",
  "mil3.2.5:1.12_0": "Yadi sītalaṁ dahati, na ca te ubhopi sītalā, tena nuppajjati.",
  "mil3.2.5:1.13_0": "Kissa pana te, mahārāja, ubhopi dahanti, na ca te ubhopi uṇhā, na ca te ubhopi sītalā?",
  "mil3.2.5:1.14_0": "Ekaṁ uṇhaṁ, ekaṁ sītalaṁ, ubhopi te dahanti, tena nuppajjatī”ti.",
  "mil3.2.5:1.15_0": "“Nāhaṁ paṭibalo tayā vādinā saddhiṁ sallapituṁ, sādhu atthaṁ jappehī”ti.",
  "mil3.2.5:1.16_0": "Tato thero abhidhammasaṁyuttāya kathāya rājānaṁ milindaṁ saññāpesi—",
  "mil3.2.5:2.1_0": "“Chayimāni, mahārāja,",
  "mil3.2.5:2.1_1": "gehanissitāni somanassāni,",
  "mil3.2.5:2.1_2": "cha nekkhammanissitāni somanassāni,",
  "mil3.2.5:2.1_3": "cha gehanissitāni domanassāni,",
  "mil3.2.5:2.1_4": "cha nekkhammanissitāni domanassāni,",
  "mil3.2.5:2.1_5": "cha gehanissitā upekkhā,",
  "mil3.2.5:2.1_6": "cha nekkhammanissitā upekkhāti,",
  "mil3.2.5:2.1_7": "imāni cha chakkāni,",
  "mil3.2.5:2.1_8": "atītāpi chattiṁsavidhā vedanā,",
  "mil3.2.5:2.1_9": "anāgatāpi chattiṁsavidhā vedanā,",
  "mil3.2.5:2.1_10": "paccuppannāpi chattiṁsavidhā vedanā,",
  "mil3.2.5:2.1_11": "tadekajjhaṁ abhisaññūhitvā abhisampiṇḍetvā aṭṭhasataṁ vedanā hontī”ti.",
  "mil3.2.5:3.1_0": "“Kallosi, bhante nāgasenā”ti.",
  "mil3.2.5:4.1_0": "Vedanāpañho pañcamo."
}