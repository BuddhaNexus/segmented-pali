{
  "atk-vin02a48:0_0": "Dutiyagāthāsaṅgaṇikaṁ",
  "atk-vin02a48:1_0": "Codanādipucchāvissajjanāvaṇṇanā",
  "atk-vin02a48:2_0": "359.",
  "atk-vin02a48:2_1": "Dutiyagāthāsaṅgaṇiyaṁ codanāti vatthuñca āpattiñca dassetvā codanā. Sāraṇāti dosasāraṇā.",
  "atk-vin02a48:2_2": "Saṅgho kimatthāyāti saṅghasannipāto kimatthāya.",
  "atk-vin02a48:2_3": "Matikammaṁ pana kissa kāraṇāti matikammaṁ vuccati mantaggahaṇaṁ; taṁ kissa kāraṇāti attho.",
  "atk-vin02a48:3_0": "Codanā sāraṇatthāyāti vuttappakārā codanā,",
  "atk-vin02a48:3_1": "tena cuditakapuggalena codakadosasāraṇatthāya.",
  "atk-vin02a48:3_2": "Niggahatthāya sāraṇāti dosasāraṇā pana tassa puggalassa niggahatthāya.",
  "atk-vin02a48:3_3": "Saṅgho pariggahatthāyāti tattha sannipatito saṅgho vinicchayapariggahaṇatthāya;",
  "atk-vin02a48:3_4": "dhammādhammaṁ tulanatthāya suvinicchitadubbinicchitaṁ jānanatthāyāti attho.",
  "atk-vin02a48:3_5": "Matikammaṁ pana pāṭiyekkanti suttantikattherānañca vinayadharattherānañca mantaggahaṇaṁ pāṭekkaṁ pāṭekkaṁ vinicchayasanniṭṭhāpanatthaṁ.",
  "atk-vin02a48:4_0": "Mā kho paṭighanti cuditake vā codake vā kopaṁ mā janayi.",
  "atk-vin02a48:4_1": "Sace anuvijjako tuvanti sace tvaṁ saṅghamajjhe otiṇṇaṁ adhikaraṇaṁ vinicchituṁ nisinno vinayadharo.",
  "atk-vin02a48:5_0": "Viggāhikanti ‘‘na tvaṁ imaṁ dhammavinayaṁ ājānāsī’’tiādinayappavattaṁ.",
  "atk-vin02a48:5_1": "Anatthasaṁhitanti yā anatthaṁ janayati, parisaṁ khobhetvā uṭṭhāpeti, evarūpiṁ kathaṁ mā abhaṇi.",
  "atk-vin02a48:5_2": "Sutte vinaye vātiādīsu suttaṁ nāma ubhatovibhaṅgo. Vinayo nāma khandhako. Anulomo nāma parivāro.",
  "atk-vin02a48:5_3": "Paññattaṁ nāma sakalaṁ vinayapiṭakaṁ.",
  "atk-vin02a48:5_4": "Anulomikaṁ nāma cattāro mahāpadesā.",
  "atk-vin02a48:6_0": "Anuyogavattaṁnisāmayāti anuyuñjanavattaṁ nisāmehi.",
  "atk-vin02a48:6_1": "Kusalena buddhimatā katanti chekena paṇḍitena ñāṇapāramippattena bhagavatā nīharitvā ṭhapitaṁ. Suvuttanti supaññāpitaṁ.",
  "atk-vin02a48:6_2": "Sikkhāpadānulomikanti sikkhāpadānaṁ anulomaṁ. Ayaṁ tāva padattho,",
  "atk-vin02a48:6_3": "ayaṁ panettha sādhippāyasaṅkhepavaṇṇanā – ‘‘sace tvaṁ anuvijjako, mā sahasā bhaṇi,",
  "atk-vin02a48:6_4": "mā anatthasaṁhitaṁ viggāhikakathaṁ bhaṇi.",
  "atk-vin02a48:6_5": "Yaṁ pana kusalena buddhimatā lokanāthena etesu suttādīsu anuyogavattaṁ kathaṁ supaññattaṁ sabbasikkhāpadānaṁ anulomaṁ,",
  "atk-vin02a48:6_6": "taṁ nisāmaya taṁ upadhārehī’’ti.",
  "atk-vin02a48:6_7": "Gatiṁ na nāsento samparāyikanti attano samparāye sugatinibbattiṁ anāsento anuyogavattaṁ nisāmaya.",
  "atk-vin02a48:6_8": "Yo hi taṁ anisāmetvā anuyuñjati,",
  "atk-vin02a48:6_9": "so samparāyikaṁ attano gatiṁ nāseti,",
  "atk-vin02a48:6_10": "tasmā tvaṁ anāsento nisāmayāti attho.",
  "atk-vin02a48:6_11": "Idāni taṁ anuyogavattaṁ dassetuṁ hitesītiādimāha.",
  "atk-vin02a48:6_12": "Tattha hitesīti hitaṁ esanto gavesanto;",
  "atk-vin02a48:6_13": "mettañca mettāpubbabhāgañca upaṭṭhapetvāti attho. Kālenāti yuttapattakālena;",
  "atk-vin02a48:6_14": "ajjhesitakāleyeva tava bhāre kate anuyuñjāti attho.",
  "atk-vin02a48:7_0": "Sahasā vohāraṁ mā padhāresīti yo etesaṁ sahasā vohāro hoti, sahasā bhāsitaṁ, taṁ mā padhāresi, mā gaṇhittha.",
  "atk-vin02a48:8_0": "Paṭiññānusandhitena kārayeti ettha anusandhitanti kathānusandhi vuccati,",
  "atk-vin02a48:8_1": "tasmā paṭiññānusandhinā kāraye;",
  "atk-vin02a48:8_2": "kathānusandhiṁ sallakkhetvā paṭiññāya kārayeti attho.",
  "atk-vin02a48:8_3": "Atha vā paṭiññāya ca anusandhitena ca kāraye, lajjiṁ paṭiññāya kāraye;",
  "atk-vin02a48:8_4": "alajjiṁ vattānusandhināti attho.",
  "atk-vin02a48:8_5": "Tasmā eva paṭiññā lajjīsūti gāthamāha.",
  "atk-vin02a48:8_6": "Tattha vattānusandhitena kārayeti vattānusandhinā kāraye,",
  "atk-vin02a48:8_7": "yā assa vattena saddhiṁ paṭiññā sandhiyati,",
  "atk-vin02a48:8_8": "tāya paṭiññāya kārayeti attho.",
  "atk-vin02a48:9_0": "Sañciccāti jānanto āpajjati.",
  "atk-vin02a48:9_1": "Parigūhatīti nigūhati na deseti na vuṭṭhāti.",
  "atk-vin02a48:10_0": "Sā ahampi jānāmīti yaṁ tumhehi vuttaṁ, taṁ saccaṁ, ahampi naṁ evameva jānāmi.",
  "atk-vin02a48:10_1": "Aññañca tāhanti aññañca taṁ ahaṁ pucchāmi.",
  "atk-vin02a48:11_0": "Pubbāparaṁna jānātīti purekathitañca pacchākathitañca na jānāti.",
  "atk-vin02a48:11_1": "Akovidoti tasmiṁ pubbāpare akusalo.",
  "atk-vin02a48:11_2": "Anusandhivacanapathaṁ na jānātīti kathānusandhivacanaṁ vinicchayānusandhivacanañca na jānāti.",
  "atk-vin02a48:12_0": "Sīlavipattiyā codetīti dvīhi āpattikkhandhehi codeti.",
  "atk-vin02a48:12_1": "Ācāradiṭṭhiyāti ācāravipattiyā ceva diṭṭhivipattiyā ca.",
  "atk-vin02a48:12_2": "Ācāravipattiyā codento pañcahāpattikkhandhehi codeti,",
  "atk-vin02a48:12_3": "diṭṭhivipattiyā codento micchādiṭṭhiyā ceva antaggāhikadiṭṭhiyā ca codeti.",
  "atk-vin02a48:12_4": "Ājīvenapi codetīti ājīvahetupaññattehi chahi sikkhāpadehi codeti. Sesaṁ sabbattha uttānamevāti.",
  "atk-vin02a48:13_0": "Dutiyagāthāsaṅgaṇikavaṇṇanā niṭṭhitā."
}