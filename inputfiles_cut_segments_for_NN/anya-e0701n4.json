{
  "anya-e0701n4:0_0": "5. Pakiṇṇaka-paricchedo",
  "anya-e0701n4:1_0": "Nāmaṁ āropanaṁ potthakaṁ ganthakārassa ca.",
  "anya-e0701n4:1_1": "Lekhaṁlekhāpanañceva,",
  "anya-e0701n4:1_2": "vadāmi tadanantaranti.",
  "anya-e0701n4:1_3": "Tattha caturāsītiyā dhammakkhandhasahassāni piṭaka,",
  "anya-e0701n4:1_4": "nikāyaṅga, vagga,",
  "anya-e0701n4:1_5": "nipātādikaṁ nāmaṁ,",
  "anya-e0701n4:1_6": "kenāropitaṁ,",
  "anya-e0701n4:1_7": "kattha āropitaṁ,",
  "anya-e0701n4:1_8": "kadā āropitaṁ,",
  "anya-e0701n4:1_9": "kimatthaṁ āropitanti?",
  "anya-e0701n4:1_10": "Tatrāyaṁ pivisajjanākena āropitanti pañcasatakhīṇāsavehi āropitaṁ.",
  "anya-e0701n4:1_11": "Tehi sabbabuddhavacanaṁ saṅgāyanti,",
  "anya-e0701n4:1_12": "idaṁ piṭakaṁ,",
  "anya-e0701n4:1_13": "ayaṁ nikāyo,",
  "anya-e0701n4:1_14": "idaṁ aṅgaṁ,",
  "anya-e0701n4:1_15": "ayaṁ vaggo,",
  "anya-e0701n4:1_16": "ayaṁ nipātoti.",
  "anya-e0701n4:1_17": "Evamādikaṁ nāmaṁ āropenti.",
  "anya-e0701n4:1_18": "Kattha āropitanti?",
  "anya-e0701n4:1_19": "Rājagahe vebhārapabbatassa pāde dhammamaṇḍappe āropitaṁ.",
  "anya-e0701n4:1_20": "Kadā āropitanti?",
  "anya-e0701n4:1_21": "Bhagavato parinibbute paṭhamasaṅgāyanakāle āropitaṁ.",
  "anya-e0701n4:1_22": "Kimatthaṁ āropitanti?",
  "anya-e0701n4:1_23": "Dhammakkhandhānaṁ vohārasukhatthāya sukhadhāraṇatthāya ca āropitaṁ.",
  "anya-e0701n4:1_24": "Saṅgītikāle pañcasatā khīṇāsavā tesañca dhammakkhandhānaṁ nāma vagganipātato.",
  "anya-e0701n4:1_25": "Imassa dhammakkhandhassa ayaṁ nāmo hotu,",
  "anya-e0701n4:1_26": "imassa ca pakaraṇassa ayaṁ nāmoti,",
  "anya-e0701n4:1_27": "abravuṁ sabbaṁ nāmādikaṁ kiccaṁ akaṁsu.",
  "anya-e0701n4:1_28": "Te khīṇāsavā,",
  "anya-e0701n4:1_29": "yadi nāmādikaṁ kiccaṁ akataṁ na supākataṁ tasmā vohārasukhatthāyanāmādikaṁ kiccaṁ kataṁ anāgate panatthāya",
  "anya-e0701n4:1_30": "nāmādikaṁ pavattitaṁ asañjātanāmo na suṭṭhu pākato sabbaso bhaveti.",
  "anya-e0701n4:1_31": "Dhammakkhandhānaṁ nāma dīpanā niṭṭhitā.",
  "anya-e0701n4:2_0": "Caturāsīti dhammakkhandhasahassāni kena potthake āropitāni,",
  "anya-e0701n4:2_1": "kadā āropitāni,",
  "anya-e0701n4:2_2": "kimatthaṁ āropitānīti.",
  "anya-e0701n4:2_3": "Tatrāyaṁ visajjanā kenāropitāniti?",
  "anya-e0701n4:2_4": "Khīṇāsavamahānāgehi āropitāni.",
  "anya-e0701n4:2_5": "Kattha āropitānīti?",
  "anya-e0701n4:2_6": "Laṅkādīpe āropitāni.",
  "anya-e0701n4:2_7": "Kadā āropitānīti?",
  "anya-e0701n4:2_8": "Saddhātissassarājino puttassa vaṭṭagāmani rājassa kāle āropitāni.",
  "anya-e0701n4:2_9": "Kimatthaṁ āropitānīti?",
  "anya-e0701n4:2_10": "Dhammakkhandhānaṁ avidhaṁsanatthāya saddhammaṭṭhitiyā ca āropitāni.",
  "anya-e0701n4:3_0": "Dharamāno hi bhagavā, amhākaṁ sugatodhīro;",
  "anya-e0701n4:4_0": "Nikāye pañcadeseti, yāva nibbānagamanā.",
  "anya-e0701n4:5_0": "Sabbepi te bhikkhu ādi, manasā vacasāhāro;",
  "anya-e0701n4:6_0": "Sabbe ca vācuggatā honti, mahāpaññāsativarā.",
  "anya-e0701n4:7_0": "Nibbūte lokanāthamhi, tato vassasataṁ bhave;",
  "anya-e0701n4:8_0": "Ariyānariyā cāpi ca, sabbe vācuggatā dhuvaṁ.",
  "anya-e0701n4:9_0": "Tato paraṁ aṭṭharasaṁ, dvisataṁvassa gaṇanaṁ;",
  "anya-e0701n4:10_0": "Sabbe puthujjanā ceva, ariyā ca sabbepite.",
  "anya-e0701n4:11_0": "Manasāvacasāyeva, vācuggatāva sabbadā;",
  "anya-e0701n4:12_0": "Duṭṭhagāmaṇirañño ca, kāle vācuggatā dhuvaṁ.",
  "anya-e0701n4:13_0": "Ariyānariyāpi ca, nikāye dhāraṇāsadā;",
  "anya-e0701n4:14_0": "Tato paramhi rājā ca, tato cuto ca tusite.",
  "anya-e0701n4:15_0": "Uppajji deva loke so, devehi parivārito;",
  "anya-e0701n4:16_0": "Saddhā tissoti nāmena, tassa kaniṭṭhako hito.",
  "anya-e0701n4:17_0": "Tato laddharaṭṭho hoti, buddhasāsanapālako.",
  "anya-e0701n4:18_0": "Tadā kāle bhikkhū āsuṁ, sabbe vācuggatā sadā;",
  "anya-e0701n4:19_0": "Nikāye pañcavedheva, yāva rañño ca dhāraṇā;",
  "anya-e0701n4:20_0": "Tato cuto so rājā ca, tussīte upapajjati;",
  "anya-e0701n4:21_0": "Devalokeṭṭhito santo, tadā vācuggatā tato.",
  "anya-e0701n4:22_0": "Tassa puttāpi ahesuṁ, anekā varajjaṁ gatā;",
  "anya-e0701n4:23_0": "Anukkamena cutate, devalokaṁ gatā dhuvaṁ;",
  "anya-e0701n4:24_0": "Tadāpite sabbe bhikkhū, vācuggatāva sabbadā;",
  "anya-e0701n4:25_0": "Nikāye pañcavidheva, dhāraṇāvasatimatā.",
  "anya-e0701n4:26_0": "Tato paraṁ potthakesu, nikāyā pañca piṭṭhitā;",
  "anya-e0701n4:27_0": "Tadā aṭṭhakathā ṭīkā, sabbe ganthā potthake gatā;",
  "anya-e0701n4:28_0": "Sabbe potthesu ye ganthā, pāḷi aṭṭhakathā ṭīkā;",
  "anya-e0701n4:29_0": "Saṁṭṭhitāsaṁ ṭhitā honti, sabbepi no na santite.",
  "anya-e0701n4:30_0": "Tadā te potthakeyeva, nikāyā piṭhitā khilā;",
  "anya-e0701n4:31_0": "Tadā aṭṭhakathādīni, bhavantīti vadanti ca.",
  "anya-e0701n4:32_0": "Parihāro paṇḍitehi vattabbova;",
  "anya-e0701n4:33_0": "Laṅkādīpassa raññova, saddhā tissassa rājino.",
  "anya-e0701n4:34_0": "Puttako laṅkādīpassa, issaro dhammiko varo;",
  "anya-e0701n4:35_0": "Tadā khīṇāsavā sabbe, olokenti anagate.",
  "anya-e0701n4:36_0": "Khīṇāsavā passanti te, dupaññeva puthujjane;",
  "anya-e0701n4:37_0": "Sabbepi te bhikkhū āsuṁ, bahuṁtarā puthujjanā;",
  "anya-e0701n4:38_0": "Na sakkhissanti te pañca, nikāye vācuggataṁ iti;",
  "anya-e0701n4:39_0": "Potthakesu sabbe pañca, āropenti khīṇāsavā.",
  "anya-e0701n4:40_0": "Saddhammaṭṭhiti cirattāya, janānaṁ puññatthāya ca;",
  "anya-e0701n4:41_0": "Tato paṭṭhāyate sabbe, nikāyā honti potthake;",
  "anya-e0701n4:42_0": "Aṭṭhakathā ṭīkā sabbe, te honti potthakeṭṭhitā.",
  "anya-e0701n4:43_0": "Tato paṭṭhāyate sabbe, bhikkhu ādi mahāgaṇā;",
  "anya-e0701n4:44_0": "Potthakesu ṭhiteyeva, sabbe passanti sabbadā.",
  "anya-e0701n4:45_0": "[Potthake āropana dīpakā niṭṭhitā.]",
  "anya-e0701n4:46_0": "Yo koci paṇḍito dhīro,",
  "anya-e0701n4:46_1": "aṭṭhakathādikaṁ ganthaṁ karoti vā kārāpeti vā,",
  "anya-e0701n4:46_2": "tassa anantako hoti puññasaṁcayo,",
  "anya-e0701n4:46_3": "anantako hoti puññānisaṁso.",
  "anya-e0701n4:46_4": "Caturāsīti cetiyasahassa karaṇasadiso,",
  "anya-e0701n4:46_5": "caturāsīti buddharūpasahassa karaṇasadiso,",
  "anya-e0701n4:46_6": "caturāsīti bodhirukkhasahassaropanasadiso,",
  "anya-e0701n4:46_7": "caturāsīti vihārasahassa karaṇasadiso,",
  "anya-e0701n4:46_8": "yo ca buddhavacanamañjūsaṁ karoti vā kārāpeti vā,",
  "anya-e0701n4:46_9": "yo ca buddhavacanaṁ maṇḍanaṁ karoti vā kārāpeti vā,",
  "anya-e0701n4:46_10": "yo ca buddhavacanaṁ lekhaṁ karoti vā kārāpeti vā,",
  "anya-e0701n4:46_11": "yo ca potthakaṁ vā,",
  "anya-e0701n4:46_12": "yo ca potthakamūlaṁ vā,",
  "anya-e0701n4:46_13": "deti vā dāpeti vā,",
  "anya-e0701n4:46_14": "yo ca telaṁ vā cuṇṇaṁ vā,",
  "anya-e0701n4:46_15": "dhaññaṁ vā potthakabhañjanatthāya yaṁ kiñci nitthaṁ vā potthakachidde āvunatthāya,",
  "anya-e0701n4:46_16": "yaṁ kiñci suttaṁ vā kaṭṭhaphalakadvayaṁ vā potthakaṁ puṭanatthāya yaṁ kiñci vatthaṁ vā,",
  "anya-e0701n4:46_17": "potthaka-bandhanatthāya,",
  "anya-e0701n4:46_18": "yaṁ kiñci yottaṁ vā potthakalāpa pūṭanatthāya yaṁ kiñci thavikaṁ deti vā dāpeti vā.",
  "anya-e0701n4:47_0": "Yo ca haritālena vā manosilāya vā,",
  "anya-e0701n4:47_1": "suvaṇṇena vā rajatena vā potthakamaṇḍanaṁ vā kaṭṭhaphalakamaṇḍanaṁ vā karoti vā kārāpeti vā,",
  "anya-e0701n4:47_2": "tassa anantako hoti puññasaṁcayo,",
  "anya-e0701n4:47_3": "anantako hoti puññānisaṁso.",
  "anya-e0701n4:47_4": "Caturāsīti cetiyasahassa karaṇasadiso,",
  "anya-e0701n4:47_5": "caturāsīti vihārasahassa karaṇasadiso.",
  "anya-e0701n4:48_0": "Bhave nibbattamāno so, sīlaguṇamupāgatā;",
  "anya-e0701n4:49_0": "Mahā tejo sadā hoti, sīhanādo visārado.",
  "anya-e0701n4:50_0": "Āyuvaṇṇabaluppeto, dhammakāmo bhave saddā;",
  "anya-e0701n4:51_0": "Devamanussalokesu, mahesakkho anāmayo.",
  "anya-e0701n4:52_0": "Bhave nibbattamāno so, paññavā susamāhito;",
  "anya-e0701n4:53_0": "Adhipacca parivāro, sabbasukhādhi gacchati.",
  "anya-e0701n4:54_0": "Saddohīrimā vadaññū, saṁvigga mānaso bhave;",
  "anya-e0701n4:55_0": "Aṅgapaccaṅga sampanno, āroha pariṇāhavā.",
  "anya-e0701n4:56_0": "Sabbe sattāpi yo loke, sabbattha pūjitābhave;",
  "anya-e0701n4:57_0": "Devamanussa sañcaro, mittasahāya pālito.",
  "anya-e0701n4:58_0": "Devamanussa sampattiṁ, anubhoti punappunaṁ;",
  "anya-e0701n4:59_0": "Arahatta phalaṁ patto, nibbānaṁ pāpuṇissati.",
  "anya-e0701n4:60_0": "Paṭisambhidā catasso, abhiññā chabbidhe vare;",
  "anya-e0701n4:61_0": "Vimokkhe aṭṭhake seṭṭhe, gamissati anāgate.",
  "anya-e0701n4:62_0": "Tasmāhi paṇḍito poso, saṁpassaṁ hita mattano;",
  "anya-e0701n4:63_0": "Kāreyya sāma ganthe ca, aññe cāpi kārāpaye.",
  "anya-e0701n4:64_0": "Potthake ca ṭhite ganthe, pāḷi aṭṭhakathādike;",
  "anya-e0701n4:65_0": "Dhammamañjūsā ganthe ca, lekhaṁ kare kārāpaye.",
  "anya-e0701n4:66_0": "Potthakaṁ potthakamūlañca, tesaṁ cullathūsampi ca;",
  "anya-e0701n4:67_0": "Pilotikādikaṁ suttaṁ, kaṭṭhaphaladvayamhi ca.",
  "anya-e0701n4:68_0": "Dhammabandhanatthāya ca, yaṁ kiñci mahagghaṁ vatthaṁ;",
  "anya-e0701n4:69_0": "Dhammabandhanayottañca, yaṁ kiñci thavikampi ca.",
  "anya-e0701n4:70_0": "Dadeyya dhammakhettamhi, vippassannena cetasā;",
  "anya-e0701n4:71_0": "Añño cāpi dajjāpeyya, mittasahāyabandhaveti.",
  "anya-e0701n4:72_0": "Ganthākaralekhalekhāpanānisaṁsa dīpanā niṭṭhitā.",
  "anya-e0701n4:73_0": "[Iti cūlaganthavaṁse pakiṇṇakadīpako nāma pañcamo paricchedo.]",
  "anya-e0701n4:74_0": "Sohaṁ haṁsāraṭṭha jāto, nantapaññoti vissuto",
  "anya-e0701n4:75_0": "Saddhā sīla vīrappeto, dhammarasaṁ gavesano.",
  "anya-e0701n4:76_0": "Sohaṁ tato gantvā cimaṁ, jina navaṁ yaṁ pūraṁ;",
  "anya-e0701n4:77_0": "Sabba dhammaṁ vicinanto, vīsati vassamāgato.",
  "anya-e0701n4:78_0": "Sabba dhammaṁ vissejjento, kikāre neva bhikkhuno;",
  "anya-e0701n4:79_0": "Cha vassānaṁ gaṇaṁ bhitvā, kāmānaṁ abhimaddanaṁ.",
  "anya-e0701n4:80_0": "Santi sabhā ca nibbānaṁ, gavesiñca punappunaṁ;",
  "anya-e0701n4:81_0": "Vasantohaṁ, vanārammaṁ, piṭakattaya saṅgahaṁ;",
  "anya-e0701n4:82_0": "Ganthavaṁsaṁ imaṁ khuddaṁ, ariyasaṅghadāsakanti.",
  "anya-e0701n4:83_0": "Iti pāmojjatthāya araññavāsinā, nandapaññācariyena kato cūḷaganthavaṁso niṭṭhito.",
  "anya-e0701n4:84_0": "Dhammavaṭaṁsakanāmena visuto thero,",
  "anya-e0701n4:84_1": "yaṁ pakaraṇaṁ likkhitaṁ taṁ paripuṇṇaṁ tena puññena taṁ piṭakaṁ parisippaṁ pariniṭṭhitaṁ.",
  "anya-e0701n4:85_0": "Mameva sissasamūhānañca parisippaṁ pariniṭṭhitaṁ. Tave sissānū sissāni ca, parisippaṁ pariniṭṭhitaṁ.",
  "anya-e0701n4:86_0": "Cūḷaganthavaṁso niṭṭhito."
}