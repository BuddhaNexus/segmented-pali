{
  "tika-vin07t20:0_0": "5. Cammakkhandhako",
  "tika-vin07t20:1_0": "Soṇakoḷivisakathādivaṇṇanā",
  "tika-vin07t20:2_0": "242.",
  "tika-vin07t20:2_1": "Cammakkhandhake uṇṇapāvāraṇanti ubhato lomāni uṭṭhāpetvā kataṁ uṇṇamayaṁ pāvāraṇaṁ,",
  "tika-vin07t20:2_2": "ubhato kappāsapicuṁ uṭṭhāpetvā vītapāvāropi atthi,",
  "tika-vin07t20:2_3": "tato nivattanatthaṁ ‘‘uṇṇapāvāraṇa’’nti vuttaṁ.",
  "tika-vin07t20:3_0": "Aḍḍhacandapāsāṇeti sopānamūle upaḍḍhaṁ anto pavesetvā ṭhapite aḍḍhapāsāṇe.",
  "tika-vin07t20:3_1": "Pāḷiyaṁ vihārapacchāyāyanti vihārapaccante chāyāya,",
  "tika-vin07t20:3_2": "vihārassa vaḍḍhamānacchāyāyantipi vadanti.",
  "tika-vin07t20:4_0": "243.Bhogāti upayogatthe paccattavacanaṁ.",
  "tika-vin07t20:4_1": "Accāyatāti atiāyatā kharamucchanā.",
  "tika-vin07t20:4_2": "Saravatīti madhurasarasaṁyuttā. Atisithilā mandamucchanā.",
  "tika-vin07t20:4_3": "Vīriyasamathanti vīriyasampayuttasamathaṁ.",
  "tika-vin07t20:4_4": "Tattha ca nimittaṁ gaṇhāhīti tasmiñca samabhāve sati yaṁ ādāse mukhanimittaṁ viya nimittaṁ uppajjati, taṁ samathanimittaṁ, vipassanānimittaṁ, magganimittaṁ,",
  "tika-vin07t20:4_5": "phalanimittañca gaṇhāhi nibbattehīti,",
  "tika-vin07t20:4_6": "evamassa arahattapariyosānaṁ kammaṭṭhānaṁ kathitaṁ.",
  "tika-vin07t20:5_0": "244.Chaṭhānānīti cha kāraṇāni.",
  "tika-vin07t20:5_1": "Adhimuttoti paṭivijjhitvā ṭhito.",
  "tika-vin07t20:5_2": "Nekkhammādhimuttotiādi sabbaṁ arahattavasena vuttaṁ.",
  "tika-vin07t20:5_3": "Arahattañhi sabbakilesehi nikkhantattā nekkhammaṁ,",
  "tika-vin07t20:5_4": "teheva ca pavivittattā paviveko, byāpajjābhāvato abyāpajjaṁ,",
  "tika-vin07t20:5_5": "upādānassa khayante uppannattā upādānakkhayo,",
  "tika-vin07t20:5_6": "taṇhakkhayante uppannattā taṇhakkhayo,",
  "tika-vin07t20:5_7": "sammohābhāvato asammohoti ca vuccati.",
  "tika-vin07t20:6_0": "Kevalaṁ saddhāmattakanti kevalaṁ paṭivedhapaññāya asammissaṁ saddhāmattakaṁ.",
  "tika-vin07t20:6_1": "Paṭicayanti punappunaṁ karaṇena vaḍḍhiṁ.",
  "tika-vin07t20:6_2": "Vītarāgattāti maggapaṭivedhena rāgassa vigatattā eva nekkhammasaṅkhātaṁ arahattaṁ paṭivijjhitvā sacchikatvā ṭhito hoti. Sesapadesupi eseva nayo.",
  "tika-vin07t20:6_3": "Pavivekādhimuttoti ‘‘paviveke adhimutto aha’’nti evaṁ arahattaṁ byākarotīti attho.",
  "tika-vin07t20:7_0": "Sīlabbataparāmāsanti sīlañca vatañca parāmasitvā gahitaggahaṇamattaṁ.",
  "tika-vin07t20:7_1": "Sārato paccāgacchantoti sārabhāvena jānanto.",
  "tika-vin07t20:7_2": "Abyāpajjādhimuttoti abyāpajjaṁ arahattaṁ byākaroti.",
  "tika-vin07t20:8_0": "Amissīkatanti amissakataṁ.",
  "tika-vin07t20:8_1": "Kilesā hi ārammaṇena saddhiṁ cittaṁ missaṁ karonti, tesaṁ abhāvā amissīkataṁ.",
  "tika-vin07t20:8_2": "Bhusā vātavuṭṭhīti balavavātakkhandho.",
  "tika-vin07t20:9_0": "Upādānakkhayassa cāti upayogatthe sāmivacanaṁ.",
  "tika-vin07t20:9_1": "Disvā āyatanuppādanti cakkhādiāyatanānaṁ uppādañca vayañca disvā.",
  "tika-vin07t20:9_2": "Cittaṁ vimuccatīti imāya vipassanāpaṭipattiyā phalasamāpattivasena cittaṁ vimuccati.",
  "tika-vin07t20:10_0": "Soṇakoḷivisakathādivaṇṇanā niṭṭhitā.",
  "tika-vin07t20:11_0": "Diguṇādiupāhanapaṭikkhepakathāvaṇṇanā",
  "tika-vin07t20:12_0": "245.Sakaṭavāheti dvīhi sakaṭehi paricchinne vāhe.",
  "tika-vin07t20:12_1": "‘‘Vāhe’’ti bahuvacanassa hiraññavisesanattepi sāmaññāpekkhāya ‘‘hirañña’’nti ekavacanaṁ kataṁ.",
  "tika-vin07t20:13_0": "246.Addāriṭṭhakavaṇṇāti allāriṭṭhaphalavaṇṇā,",
  "tika-vin07t20:13_1": "tintakākapakkhavaṇṇātipi vadanti.",
  "tika-vin07t20:13_2": "Rajananti upalittaṁ nīlādivaṇṇaṁ sandhāya vuttaṁ.",
  "tika-vin07t20:13_3": "Tenāha ‘‘coḷakena puñchitvā’’ti.",
  "tika-vin07t20:13_4": "Tañhi tathā puñchite vigacchati.",
  "tika-vin07t20:13_5": "Yaṁ pana cammassa duggandhāpanayanatthaṁ kāḷarattādirajanehi rañjitattā kāḷarattādivaṇṇaṁ hoti,",
  "tika-vin07t20:13_6": "taṁ coḷādīhi apanetuṁ na sakkā cammagatikameva,",
  "tika-vin07t20:13_7": "tasmā taṁ vaṭṭatīti daṭṭhabbaṁ.",
  "tika-vin07t20:14_0": "Khallakanti sabbapaṇhipidhānacammaṁ,",
  "tika-vin07t20:14_1": "aparigaḷanatthaṁ paṇhiuparibhāge apidhāya āropanabandhanamattaṁ vaṭṭati.",
  "tika-vin07t20:14_2": "Vicitrāti saṇṭhānato vicitrapaṭā adhippetā,",
  "tika-vin07t20:14_3": "na vaṇṇato sabbaso apanetabbesu khallakādīsu paviṭṭhattā.",
  "tika-vin07t20:14_4": "Biḷālasadisamukhattā mahāulūkā ‘‘pakkhibiḷālā’’ti vuccati,",
  "tika-vin07t20:14_5": "tesaṁ cammaṁ nāma pakkhalomameva.",
  "tika-vin07t20:15_0": "Diguṇādiupāhanapaṭikkhepakathāvaṇṇanā niṭṭhitā.",
  "tika-vin07t20:16_0": "Ajjhārāmeupāhanapaṭikkhepakathādivaṇṇanā",
  "tika-vin07t20:17_0": "251.Uṇṇāhikatapādukāti ettha uṇṇāmayakambalehi katā pādukā saṅgayhanti.",
  "tika-vin07t20:18_0": "253.Gaṅgāmahakīḷikāyāti gaṅgāmahe kīḷikāya.",
  "tika-vin07t20:18_1": "Tattha hi itthipurisā yānehi udakakīḷaṁ gacchanti.",
  "tika-vin07t20:18_2": "Pīṭhakasivikanti phalakādinā kataṁ pīṭhakayānaṁ. Paṭapotalikaṁ andolikā.",
  "tika-vin07t20:18_3": "Sabbampi yānaṁ upāhanenapi gantuṁ asamatthassa gilānassa anuññātaṁ.",
  "tika-vin07t20:19_0": "254.Vāḷarūpānīti āharimāni vāḷarūpāni.",
  "tika-vin07t20:19_1": "Caturaṅgulādhikānīti uddalomīekantalomīhi visesadassanaṁ.",
  "tika-vin07t20:19_2": "Caturaṅgulato hi ūnāni kira uddalomīādīsu pavisanti.",
  "tika-vin07t20:19_3": "Vānacitro uṇṇāmayattharaṇoti nānāvaṇṇehi uṇṇāmayasuttehi bhitticchedādivasena vāyitvā katacittattharaṇo. Ghanapupphakoti bahalarāgo.",
  "tika-vin07t20:19_4": "Pakatitūlikāti tūlapuṇṇā bhisi.",
  "tika-vin07t20:19_5": "Vikatikāti sīharūpādivasena vānacitrāva gayhati.",
  "tika-vin07t20:19_6": "Uddalomīti ‘‘ubhatodasaṁ uṇṇāmayattharaṇa’’nti dīghanikāyaṭṭhakathāyaṁ vuttaṁ.",
  "tika-vin07t20:19_7": "Koseyyakaṭṭissamayanti kosiyasuttānaṁ antarā suvaṇṇamayasuttāni pavesetvā vītaṁ.",
  "tika-vin07t20:19_8": "Suvaṇṇasuttaṁ kira ‘‘kaṭṭissaṁ, kasaṭa’’nti ca vuccati.",
  "tika-vin07t20:19_9": "Teneva ‘‘koseyyakasaṭamaya’’nti ācariya-dhammapālattherena vuttanti vadanti.",
  "tika-vin07t20:19_10": "Ratanaparisibbitanti suvaṇṇalittaṁ.",
  "tika-vin07t20:19_11": "Suddhakoseyyanti ratanaparisibbanarahitaṁ.",
  "tika-vin07t20:20_0": "Ajinamigacammānaṁ atisukhumattā dupaṭṭatipaṭṭāni katvā sibbantīti vuttaṁ ‘‘ajinappaveṇī’’ti.",
  "tika-vin07t20:20_1": "Rattavitānenāti sabbarattena vitānena.",
  "tika-vin07t20:20_2": "Yaṁ pana nānāvaṇṇaṁ vānacittaṁ vā lepacittaṁ vā, taṁ vaṭṭati.",
  "tika-vin07t20:20_3": "Ubhatolohitakūpadhānepi eseva nayo.",
  "tika-vin07t20:20_4": "‘‘Citraṁ vā’’ti idaṁ pana sabbathā kappiyattā vuttaṁ,",
  "tika-vin07t20:20_5": "na pana ubhatoupadhānesu akappiyattā.",
  "tika-vin07t20:20_6": "Na hi lohitaka-saddo citte vattati,",
  "tika-vin07t20:20_7": "paṭaliggahaṇeneva cittakassapi attharaṇassa saṅgahetabbappasaṅgato,",
  "tika-vin07t20:20_8": "kāsāvaṁ pana lohitakavohāraṁ na gacchati.",
  "tika-vin07t20:20_9": "Tasmā vitānepi ubhatoupadhānepi vaṭṭati.",
  "tika-vin07t20:20_10": "Sace pamāṇayuttantiādi aññappamāṇātikkantassa bibbohanassa paṭikkhittabhāvadassanatthaṁ vuttaṁ,",
  "tika-vin07t20:20_11": "na pana uccāsayanamahāsayanabhāvadassanatthaṁ tathā avuttattā.",
  "tika-vin07t20:20_12": "Taṁ pana upadhānaṁ uposathikānaṁ gahaṭṭhānaṁ vaṭṭati.",
  "tika-vin07t20:20_13": "Uccāsayanamahāsayanameva hi tadā tesaṁ na vaṭṭati.",
  "tika-vin07t20:20_14": "Dīghanikāyaṭṭhakathādīsu kiñcāpi ‘‘ṭhapetvā tūlikaṁ sabbāneva gonakādīni ratanaparisibbitāni vaṭṭantī’’tiādi vuttaṁ,",
  "tika-vin07t20:20_15": "vinayaṭṭhakathāyeva kappiyākappiyabhāve pamāṇanti gahetabbaṁ.",
  "tika-vin07t20:21_0": "Ajjhārāmeupāhanapaṭikkhepakathādivaṇṇanā niṭṭhitā.",
  "tika-vin07t20:22_0": "Gihivikatānuññātādikathāvaṇṇanā",
  "tika-vin07t20:23_0": "256.Abhinissāyāti apassāya.",
  "tika-vin07t20:23_1": "Visukāyikavipphanditānanti paṭipakkhabhūtānaṁ diṭṭhicittavipphanditānanti attho.",
  "tika-vin07t20:24_0": "257.Yatindriyanti manindriyavasena saññatindriyaṁ.",
  "tika-vin07t20:25_0": "258.",
  "tika-vin07t20:25_1": "Pāḷiyaṁ aṭṭhakavaggikānīti suttanipāte (su. ni.",
  "tika-vin07t20:25_2": "772 ādayo) aṭṭhakavaggabhūtāni soḷasa suttāni.",
  "tika-vin07t20:25_3": "Evaṁ ciraṁ akāsīti evaṁ cirakālaṁ pabbajjaṁ anupagantvā agāramajjhe kena kāraṇena vāsamakāsīti attho.",
  "tika-vin07t20:25_4": "So kira majjhimavaye pabbajito, tena bhagavā evamāha.",
  "tika-vin07t20:25_5": "Etamatthaṁ viditvāti kāmesu diṭṭhādīnavā cirāyitvāpi gharāvāsena pakkhandantīti etamatthaṁ sabbākārato viditvā.",
  "tika-vin07t20:26_0": "Ādīnavaṁ loketi saṅkhāraloke aniccatādiādīnavaṁ. Nirupadhinti nibbānaṁ.",
  "tika-vin07t20:26_1": "‘‘Ariyo na ramatī pāpe’’ti imassa hetumāha ‘‘pāpe na ramatī sucī’’ti.",
  "tika-vin07t20:26_2": "Tattha sucīti visuddhapuggalo.",
  "tika-vin07t20:27_0": "259.Kāḷasīhoti kāḷamukhavānarajāti.",
  "tika-vin07t20:27_1": "Cammaṁ na vaṭṭatīti nisīdanattharaṇaṁ kātuṁ na vaṭṭati,",
  "tika-vin07t20:27_2": "bhūmattharaṇādivasena senāsanaparibhogo vaṭṭateva.",
  "tika-vin07t20:28_0": "Gihivikatānuññātādikathāvaṇṇanā niṭṭhitā.",
  "tika-vin07t20:29_0": "Cammakkhandhakavaṇṇanānayo niṭṭhito."
}