{
  "anya-e0105n36:0_0": "Sakalalokapatthārakāraṇaṁ",
  "anya-e0105n36:1_0": "Kissesa visuddhimaggo sakalaloke patthaṭoti?",
  "anya-e0105n36:1_1": "Parisuddhapiṭakapāḷinissayabhāvato,",
  "anya-e0105n36:1_2": "sikkhattayasaṅgahabhāvato,",
  "anya-e0105n36:1_3": "porāṇaṭṭhakathānaṁ bhāsāparivattanabhāvato,",
  "anya-e0105n36:1_4": "parasamayavivajjanato,",
  "anya-e0105n36:1_5": "sakasamayavisuddhito,",
  "anya-e0105n36:1_6": "sīladhutaṅgasamathaabhiññāpaññāpabhedādīnaṁ paripuṇṇavibhāgato,",
  "anya-e0105n36:1_7": "yāva arahattā paṭipattinayaparidīpanato,",
  "anya-e0105n36:1_8": "uttānānākulapadabyañjanasaṅkhatabhāvato,",
  "anya-e0105n36:1_9": "suviññeyyatthabhāvato,",
  "anya-e0105n36:1_10": "pasādanīyānaṁ diṭṭhānugatāpādanasamatthānaṁ vatthūnañca dīpanatoti evamādīhi anekasatehi guṇehi esa sakalaloke patthaṭo jāto.",
  "anya-e0105n36:2_0": "Ayañhi visuddhimaggo saṅgītittayārūḷhaparisuddhapāḷipiṭakameva nissāya pavatto,",
  "anya-e0105n36:2_1": "na mahāsaṅghikādīnaṁ sattarasannaṁ nikāyānaṁ piṭakaṁ,",
  "anya-e0105n36:2_2": "napi mahāyānikānaṁ piṭakaṁ.",
  "anya-e0105n36:2_3": "Saparivāraṁ sikkhattayañca ettha paripuṇṇameva saṅgahetvā dassitaṁ.",
  "anya-e0105n36:2_4": "Vuttañhetaṁ ācariyena āgamaṭṭhakathāsu ganthārambhe –",
  "anya-e0105n36:3_0": "‘‘Sīlakatā dhutadhammā, kammaṭṭhānāni ceva sabbāni;",
  "anya-e0105n36:4_0": "Cariyāvidhānasahito, jhānasamāpattivitthāro.",
  "anya-e0105n36:5_0": "Sabbā ca abhiññāyo, paññāsaṅkalananicchayo ceva;",
  "anya-e0105n36:6_0": "Khandhādhātāyatani,ndriyāni ariyāni ceva cattāri.",
  "anya-e0105n36:7_0": "Saccāni paccayākāra,desanā suparisuddhanipuṇanayā;",
  "anya-e0105n36:8_0": "Avimuttatantimaggā, vipassanābhāvanā ceva.",
  "anya-e0105n36:9_0": "Iti pana sabbaṁ yasmā, visuddhimagge mayā suparisuddhaṁ;",
  "anya-e0105n36:10_0": "Vuttaṁ tasmā bhiyyo, na taṁ idha vicārayissāmī’’ti.",
  "anya-e0105n36:11_0": "Yasmā pana visuddhimaggo catunnaṁ āgamaṭṭhakathānaṁ avayavabhāvena kato,",
  "anya-e0105n36:11_1": "tasmā tā viya porāṇasīhaḷaṭṭhakathānaṁ bhāsāparivattanavasena ceva punappunāgatamatthānaṁ saṁkhipanavasena",
  "anya-e0105n36:11_2": "ca parasamayavivajjanavasena ca mahāvihāravāsīnaṁ parisuddhavinicchayasaṅkhātassa sakasamayassa dīpanavasena ca kato.",
  "anya-e0105n36:11_3": "Vuttañhetaṁ ācariyena –",
  "anya-e0105n36:12_0": "‘‘Apanetvāna tatohaṁ, sīhaḷabhāsaṁ manoramaṁ bhāsaṁ;",
  "anya-e0105n36:13_0": "Tantinayānucchavikaṁ, āropento vigatadosaṁ.",
  "anya-e0105n36:14_0": "Samayaṁ avilomento, therānaṁ theravaṁsapadīpānaṁ;",
  "anya-e0105n36:15_0": "Sunipuṇavinicchayānaṁ, mahāvihāre nivāsīnaṁ;",
  "anya-e0105n36:16_0": "Hitvā punappunāgata-matthaṁ atthaṁ pakāsayissāmī’’ti dī. ni. aṭṭha. 1.ganthārambhakathā ca.",
  "anya-e0105n36:17_0": "‘‘Majjhe visuddhimaggo, esa catunnampi āgamānañhi;",
  "anya-e0105n36:18_0": "Ṭhatvā pakāsayissati, tattha yathābhāsitamatthaṁ.",
  "anya-e0105n36:19_0": "Icceva kato tasmā, tampi gahetvāna saddhimetāya;",
  "anya-e0105n36:20_0": "Aṭṭhakathāya vijānatha, dīghāgamanissitaṁ attha’’nti dī. ni. aṭṭha. 1.ganthārambhakathā ca.",
  "anya-e0105n36:21_0": "‘‘Sā hi mahāaṭṭhakathāya, sāramādāya niṭṭhitā esā;",
  "anya-e0105n36:22_0": "Ekāsītipamāṇāya, pāḷiyā bhāṇavārehi.",
  "anya-e0105n36:23_0": "Ekūnasaṭṭhimatto, visuddhimaggopi bhāṇavārehi;",
  "anya-e0105n36:24_0": "Atthappakāsanatthāya, āgamānaṁ kato yasmā.",
  "anya-e0105n36:25_0": "Tasmā tena sahāyaṁ, aṭṭhakathā bhāṇavāragaṇanāya;",
  "anya-e0105n36:26_0": "Suparimitaparicchinnaṁ, cattālīsaṁ sataṁ hotī’’ti dī. ni. aṭṭha. 3.nigamanakathā ca.",
  "anya-e0105n36:27_0": "Yadi cāyaṁ visuddhimaggo ācariyena āgamaṭṭhakathāyo viya akatvā porāṇasīhaḷaṭṭhakathāyo ca anoloketvā kevalaṁ attano ñāṇappabhāveneva kato assa,",
  "anya-e0105n36:27_1": "nāyaṁ āgamaṭṭhakathānaṁ avayavoti gahetabbo assa,",
  "anya-e0105n36:27_2": "aññadatthu ‘‘āgamaṭṭhakathāyo mahāṭṭhakathāya sārabhūtā,",
  "anya-e0105n36:27_3": "visuddhimaggo pana na tassā sārabhūto,",
  "anya-e0105n36:27_4": "kevalaṁ ācariyassa matiyāva kato’’ti evameva vattabbo assa.",
  "anya-e0105n36:27_5": "Yasmā pana tathā akatvā pubbe vuttappakāreneva kato,",
  "anya-e0105n36:27_6": "tasmā ayampi visuddhimaggo tāsaṁ āgamaṭṭhakathānaṁ karaṇākāreneva katoti ca,",
  "anya-e0105n36:27_7": "tatoyeva mahāṭṭhakathāya sārabhūtoti ca daṭṭhabbo.",
  "anya-e0105n36:28_0": "Ekacce pana vicakkhaṇā ācariyabuddhaghosassa ganthesu uttarapakkhasāsanikānaṁ assaghosanāgajjunavasubandhuādīnaṁ",
  "anya-e0105n36:28_1": "bhikkhūnaṁ viya porāṇaganthe anissāya attano ñāṇeneva takketvā dassitaṁ dhammakathāvisesaṁ adisvā asantuṭṭhacittā",
  "anya-e0105n36:28_2": "evaṁ vadanti ‘‘buddhaghosassa aññaṁ anissāya attano ñāṇappabhāveneva abhinavaganthuppādanaṁ na passāmā’’ti.",
  "anya-e0105n36:28_3": "Taṁ tesaṁ garahāvacanampi samānaṁ theravādīnaṁ pasaṁsāvacanameva sampajjati.",
  "anya-e0105n36:28_4": "Theravādino hi evaṁ jānanti ‘‘buddheneva bhagavatā sammāsambuddhena desetabbo ceva dhammo paññāpetabbo ca vinayo anavasesena desito ceva paññatto ca,",
  "anya-e0105n36:28_5": "soyeva dhammavinayo saddhāsampannehi bhikkhūhi ceva gahaṭṭhehi ca yathārahaṁ paṭipajjitabbo,",
  "anya-e0105n36:28_6": "na tato añño dhammavinayo takketvā gavesetabbo.",
  "anya-e0105n36:28_7": "Yadi pana añño dhammavinayo kenaci takketvā kathito assa,",
  "anya-e0105n36:28_8": "taṁ tasseva takkino sāsanaṁ hoti na satthu sāsanaṁ.",
  "anya-e0105n36:28_9": "Yaṁ yaṁ pana bhagavato dhammavinaye padabyañjanaṁ atthato apākaṭaṁ hoti,",
  "anya-e0105n36:28_10": "tattha tattha porāṇakehi paṭisambhidāchaḷabhiññādiguṇasampannehi bhagavato adhippāyaṁ jānantehi aṭṭhakathācariyehi saṁvaṇṇitanayena attho gahetabbo,",
  "anya-e0105n36:28_11": "na attanomativasenā’’ti.",
  "anya-e0105n36:28_12": "Ācariyabuddhaghoso ca tesaṁ theravādīnaṁ aññataro,",
  "anya-e0105n36:28_13": "sopi tatheva jānāti.",
  "anya-e0105n36:28_14": "Vuttañcetaṁ ācariyena –",
  "anya-e0105n36:29_0": "‘‘Buddhena dhammo vinayo ca vutto,",
  "anya-e0105n36:30_0": "Yo tassa puttehi tatheva ñāto;",
  "anya-e0105n36:31_0": "So yehi tesaṁ matimaccajantā,",
  "anya-e0105n36:32_0": "Yasmā pure aṭṭhakathā akaṁsu.",
  "anya-e0105n36:33_0": "Tasmā hi yaṁ aṭṭhakathāsu vuttaṁ,",
  "anya-e0105n36:34_0": "Taṁ vajjayitvāna pamādalekhaṁ;",
  "anya-e0105n36:35_0": "Sabbampi sikkhāsu sagāravānaṁ,",
  "anya-e0105n36:36_0": "Yasmā pamāṇaṁ idha paṇḍitānaṁ.",
  "anya-e0105n36:37_0": "Tato ca bhāsantarameva hitvā,",
  "anya-e0105n36:38_0": "Vitthāramaggañca samāsayitvā…pe…",
  "anya-e0105n36:39_0": "Yasmā ayaṁ hessati vaṇṇanāpi,",
  "anya-e0105n36:40_0": "Sakkacca tasmā anusikkhitabbā’’ti pārā. aṭṭha. 1.ganthārambhakathā.",
  "anya-e0105n36:41_0": "Teneva ācariyo bhagavato dhammavinayaṁ vā porāṇaṭṭhakathaṁ vā anissāya attano ñāṇena takketvā vā attanā",
  "anya-e0105n36:41_1": "paricitalokiyaganthehi gahetvā vā na kañci ganthaṁ akāsi.",
  "anya-e0105n36:41_2": "Yadi pana tādisaṁ kareyya,",
  "anya-e0105n36:41_3": "taṁ theravādino mahāpadesasuttedī. ni. 2.188; a. ni.",
  "anya-e0105n36:41_4": "4.180 vuttanayena ‘‘addhā idaṁ na ceva tassa bhagavato vacanaṁ,",
  "anya-e0105n36:41_5": "buddhaghosassa ca therassa duggahita’’nti chaḍḍeyyuṁyeva.",
  "anya-e0105n36:41_6": "Yato ca kho ayaṁ visuddhimaggo porāṇaṭṭhakathānaṁ bhāsāparivattanādivaseneva ācariyena kato,",
  "anya-e0105n36:41_7": "tatoyeva theravādino taṁ mahāpadesasutte vuttanayena ‘‘addhā idaṁ tassa bhagavato vacanaṁ,",
  "anya-e0105n36:41_8": "ācariyabuddhaghosassa ca therassa suggahita’’nti sampaṭicchanti.",
  "anya-e0105n36:41_9": "Tenāpāyaṁ sakalaloke patthaṭo hoti.",
  "anya-e0105n36:42_0": "Sīladhutaṅgādīnaṁ vibhāgo ca paṭipattinayaparidīpanañca pākaṭameva.",
  "anya-e0105n36:42_1": "Tathāyaṁ visuddhimaggo suviññeyyapadavākyehi ceva anākulapadavākyehi ca tantinayānurūpāya pāḷigatiyā suṭṭhu saṅkhato,",
  "anya-e0105n36:42_2": "tatoyeva cassa atthopi suviññeyyo hoti.",
  "anya-e0105n36:42_3": "Tasmā taṁ olokentā viññuno visuddhajjhāsayā khaṇe khaṇe atthapaṭisaṁvedino ceva dhammapaṭisaṁvedino ca hutvā anappakaṁ pītisomanassaṁ paṭisaṁvedenti.",
  "anya-e0105n36:43_0": "Anekāni cettha pasādāvahāni mahātissattheravatthuādīni visuddhi.",
  "anya-e0105n36:43_1": "1.15 sīhaḷavatthūni ca dhammasenāpatisāriputtattheravatthuādīni visuddhi.",
  "anya-e0105n36:43_2": "1.19 jambudīpavatthūni ca dīpitāni.",
  "anya-e0105n36:43_3": "Tāni passitvā anussarantānaṁ sappurisānaṁ balavapasādo ca uppajjati,",
  "anya-e0105n36:43_4": "‘‘kadā nu kho mayampi īdisā bhavissāmā’’ti diṭṭhānugatiṁ āpajjitukāmatā ca uppajjati.",
  "anya-e0105n36:44_0": "Evaṁ parisuddhapiṭakapāḷinissayatādīhi anekasatehi guṇehi ayaṁ visuddhimaggo sakalaloke patthaṭo jātoti veditabbo.",
  "anya-e0105n36:44_1": "Yathā cāyaṁ visuddhimaggo,",
  "anya-e0105n36:44_2": "evaṁ aññāpi ācariyena katā tipiṭakasaṅgahaṭṭhakathāyo porāṇaṭṭhakathānaṁ bhāsāparivattanabhāvādīhi guṇehi sakalaloke patthaṭāyeva honti.",
  "anya-e0105n36:45_0": "Ettāvatā ca pana kimatthaṁ katotiādīnampi pañhānamattho vitthārena vibhāvitova hotīti.",
  "anya-e0105n36:46_0": "Tatthetaṁ vuccati –",
  "anya-e0105n36:47_0": "1.",
  "anya-e0105n36:48_0": " Sambhāvanīyassa sudhīvarāna-",
  "anya-e0105n36:49_0": "Mādattadhīriṭṭhapadassa yassa;",
  "anya-e0105n36:50_0": "Paññādijātā lalitā guṇābhā,",
  "anya-e0105n36:51_0": "Bhāteva lokamhi sataṁ mudāya.",
  "anya-e0105n36:52_0": "2.",
  "anya-e0105n36:53_0": " Sa buddhaghosāvhathiraggadhīmā,",
  "anya-e0105n36:54_0": "Vidūna’maccantasamādarā’dā;",
  "anya-e0105n36:55_0": "Sabhāvajaṁ byattisasattiladdhaṁ,",
  "anya-e0105n36:56_0": "Siriṁ dadhāteva subuddhaghoso.",
  "anya-e0105n36:57_0": "3.",
  "anya-e0105n36:58_0": " ‘‘Sambuddhaseṭṭhe parinibbutasmiṁ,",
  "anya-e0105n36:59_0": "Saṁvaccharānaṁ dasame satamhi;",
  "anya-e0105n36:60_0": "Jāto’’ti ñāto vibudhehi buddha-",
  "anya-e0105n36:61_0": "Ghosaṅkuro pattasamattamānī.",
  "anya-e0105n36:62_0": "4.",
  "anya-e0105n36:63_0": " Viññū vidū’massa pumaggajāte,",
  "anya-e0105n36:64_0": "Sañjātataṁ dakkhiṇadesabhāge;",
  "anya-e0105n36:65_0": "Ramme’ndiyasmiṁ sujanākarasmiṁ,",
  "anya-e0105n36:66_0": "Tattatthamesīna’mayaṁ patīti.",
  "anya-e0105n36:67_0": "5.",
  "anya-e0105n36:68_0": "Moraṇḍagāmamhi sa tattha jāto,",
  "anya-e0105n36:69_0": "Puññānito vippakulamhi sammā;",
  "anya-e0105n36:70_0": "Sūrassa lokatthasamāvahatthaṁ,",
  "anya-e0105n36:71_0": "Uppajjanāyā’dyaruṇova raṁsi.",
  "anya-e0105n36:72_0": "6.",
  "anya-e0105n36:73_0": " Saṁvaddhabuddhī sa pavuddhipatto,",
  "anya-e0105n36:74_0": "Ārādhayaṁ ñātigaṇaṁ sadeva;",
  "anya-e0105n36:75_0": "Vedesu vijjāsu tadaññasippa-",
  "anya-e0105n36:76_0": "Ganthesvanāyāsapavīṇatā’gā.",
  "anya-e0105n36:77_0": "7.",
  "anya-e0105n36:78_0": " Suddhādhimuttīna vivecanena,",
  "anya-e0105n36:79_0": "Sārānu’sāroti viviñcamāno;",
  "anya-e0105n36:80_0": "Vedesva’sāratta’mabujjhi yasmā,",
  "anya-e0105n36:81_0": "Tuṭṭhiṁ sa nāpajji sutena sena.",
  "anya-e0105n36:82_0": "8.",
  "anya-e0105n36:83_0": " Anvesato tassa pasatthasāraṁ,",
  "anya-e0105n36:84_0": "Saddhammasāro savanena laddho;",
  "anya-e0105n36:85_0": "Ninnova buddhassa sa sāsanamhi,",
  "anya-e0105n36:86_0": "Ussāhajāto’pagamāya tattha.",
  "anya-e0105n36:87_0": "9.",
  "anya-e0105n36:88_0": " Dhammābhilāsī sa viroci tattha,",
  "anya-e0105n36:89_0": "Saṁladdhapabbajjupasampadova;",
  "anya-e0105n36:90_0": "There’pasaṅkamma visuddhathera-",
  "anya-e0105n36:91_0": "Vādīnikāyamhi patītapaññe.",
  "anya-e0105n36:92_0": "10.",
  "anya-e0105n36:93_0": " Tadā hi’suṁ dakkhiṇaindiyamhi,",
  "anya-e0105n36:94_0": "Nivāsino theriyavaṁsajātā;",
  "anya-e0105n36:95_0": "Tadaññavādī ca munī muninda-",
  "anya-e0105n36:96_0": "Mataṁ yathāladdhi pakāsayantā.",
  "anya-e0105n36:97_0": "11.",
  "anya-e0105n36:98_0": " Saddhammasārādhigamāya bhiyyo,",
  "anya-e0105n36:99_0": "Pāḷiṁ samuggaṇhi jineritaṁ, sā;",
  "anya-e0105n36:100_0": "Jivhaggalīlā manasā’sitā’ssa,",
  "anya-e0105n36:101_0": "Lakkhīva puññe nivasaṁ babhāsa.",
  "anya-e0105n36:102_0": "12.",
  "anya-e0105n36:103_0": " Evaṁ tamuggaṇha’mabodhi sammā,",
  "anya-e0105n36:104_0": "‘‘Ekāyanoyaṁ suvisuddhiyāti;",
  "anya-e0105n36:105_0": "Maggo vivaṭṭādhigamāya’’ tattho-",
  "anya-e0105n36:106_0": "Yyogaṁ samāpajji paraṁ parattī.",
  "anya-e0105n36:107_0": "13.",
  "anya-e0105n36:108_0": " Sabhāvapaññā mahatī ca sattha-",
  "anya-e0105n36:109_0": "Ntaropaladdhā vipulāva vijjā;",
  "anya-e0105n36:110_0": "Tenassa buddhottisamuddatiṇṇe,",
  "anya-e0105n36:111_0": "Akicchasādhittapabhāva’maññā.",
  "anya-e0105n36:112_0": "14.",
  "anya-e0105n36:113_0": " Buddhassa kittīva sukittighoso,",
  "anya-e0105n36:114_0": "Vattissate’ccassa garū viyattā;",
  "anya-e0105n36:115_0": "Atthānvitaṁ nāmamakaṁsu buddha-",
  "anya-e0105n36:116_0": "Ghosoti sambuddhamataṅgatassa.",
  "anya-e0105n36:117_0": "15.",
  "anya-e0105n36:118_0": "Mayūradūtavhayapaṭṭanasmiṁ,",
  "anya-e0105n36:119_0": "Nivassa kañjīvhapurādike ca;",
  "anya-e0105n36:120_0": "Sa andhakākhyātasadesiyaṭṭha-",
  "anya-e0105n36:121_0": "Kathaṁ samuggaṇhi samāhitatto.",
  "anya-e0105n36:122_0": "16.",
  "anya-e0105n36:123_0": " Tāvattakenassa sumedhasassā-",
  "anya-e0105n36:124_0": "Santuṭṭhacittassa tatuttarimpi;",
  "anya-e0105n36:125_0": "Sambuddhavāṇīsu samattamatthaṁ,",
  "anya-e0105n36:126_0": "Aññātumicchā mahatī ajāyi.",
  "anya-e0105n36:127_0": "17.",
  "anya-e0105n36:128_0": "Mahāmahindādivasīvarebhi,",
  "anya-e0105n36:129_0": "Samābhatā yāṭṭhakathā sasārā;",
  "anya-e0105n36:130_0": "Satheravādā suvinicchayā ca,",
  "anya-e0105n36:131_0": "Tadā vibhātā vata laṅkayā’suṁ.",
  "anya-e0105n36:132_0": "18.",
  "anya-e0105n36:133_0": " Pavattimetaṁ vidiya’ssa meta-",
  "anya-e0105n36:134_0": "Dahosi ‘‘yaṁ nūna’bhirāmalaṅkaṁ;",
  "anya-e0105n36:135_0": "Alaṅkarontiṁ ratanākaraṁva,",
  "anya-e0105n36:136_0": "Upecca sikkhe’ṭṭhakathā mahantī.",
  "anya-e0105n36:137_0": "19.",
  "anya-e0105n36:138_0": " Tā bhāsayā sīhaḷikāya raccā,",
  "anya-e0105n36:139_0": "Tantiṁ samāropya navaṁ kareyyaṁ;",
  "anya-e0105n36:140_0": "Evañhi desantariyāna buddha-",
  "anya-e0105n36:141_0": "Mānīnamatthaṁ khalu sādhaye’’ti.",
  "anya-e0105n36:142_0": "20.",
  "anya-e0105n36:143_0": " Pure ca laṅkāgatasāsanaṁ yaṁ,",
  "anya-e0105n36:144_0": "Sunimmalindūva himādimutto;",
  "anya-e0105n36:145_0": "Pabhāsi, kismiñci tadāññavāda-",
  "anya-e0105n36:146_0": "Manākulaṁ tā’kulataṁ jagāma.",
  "anya-e0105n36:147_0": "21.",
  "anya-e0105n36:148_0": " Jinamhi nibbānagate hi vassa-",
  "anya-e0105n36:149_0": "Satantare sāsanikā samaggā;",
  "anya-e0105n36:150_0": "Samānavādā jinasāsanamhi,",
  "anya-e0105n36:151_0": "Na koci bhedopi tadā ahosi.",
  "anya-e0105n36:152_0": "22.",
  "anya-e0105n36:153_0": " Pacchā ca saddhammadumāhatebhya-",
  "anya-e0105n36:154_0": "Dhammehi vātehi paṭicca pāpe;",
  "anya-e0105n36:155_0": "Jātehi saṁviggamanā samāya,",
  "anya-e0105n36:156_0": "There’sa’muyyogamakaṁsu daḷhaṁ.",
  "anya-e0105n36:157_0": "23.",
  "anya-e0105n36:158_0": "Saṅgītiyo kacca supesalehi,",
  "anya-e0105n36:159_0": "Niggayhamānāpi thirehi daḷhaṁ;",
  "anya-e0105n36:160_0": "Chinnāpi rukkhā’ssu punoruhāvā-",
  "anya-e0105n36:161_0": "Kāsuṁva dhammaṁ vinayā’ññathā te.",
  "anya-e0105n36:162_0": "24.",
  "anya-e0105n36:163_0": " Nānāgaṇā te ca anekavādā,",
  "anya-e0105n36:164_0": "Saṁsaggakārā jinasāsane’suṁ;",
  "anya-e0105n36:165_0": "Vādebhi aññehi jineritebhya-",
  "anya-e0105n36:166_0": "Suddhāyamānā vinayañca dhammaṁ.",
  "anya-e0105n36:167_0": "25.",
  "anya-e0105n36:168_0": " Vādā ca vādī piṭakāni tesaṁ,",
  "anya-e0105n36:169_0": "Laṅkaṁ malaṅkaṁva karaṁ’payātā;",
  "anya-e0105n36:170_0": "Paṭiggahesuṁ pyabhayādivāsī,",
  "anya-e0105n36:171_0": "Nāññe mahākhyātavihāravāsī.",
  "anya-e0105n36:172_0": "26.",
  "anya-e0105n36:173_0": " Yathā ca buddhābhihitāva pāḷi,",
  "anya-e0105n36:174_0": "Tadatthasārā ca vasībhi ñātā;",
  "anya-e0105n36:175_0": "Na ‘‘tedha vokkamma visuddhathera-",
  "anya-e0105n36:176_0": "Vādī vivādī’’ti pavatti kāci.",
  "anya-e0105n36:177_0": "27.",
  "anya-e0105n36:178_0": " Jīvaṁva rakkhiṁsu satheravādaṁ,",
  "anya-e0105n36:179_0": "Tantiṁ tadatthañca saniṇṇayaṁ te;",
  "anya-e0105n36:180_0": "Tasmā na sakkāva tadaññavādi-",
  "anya-e0105n36:181_0": "Vādebhi hantuṁ cu’pagantumaddhā.",
  "anya-e0105n36:182_0": "28.",
  "anya-e0105n36:183_0": " Taṁvādasaṁbhedabhayañca maññayā,",
  "anya-e0105n36:184_0": "‘‘Duddhāravelāpi bhayehi tantinaṁ;",
  "anya-e0105n36:185_0": "Sammohatādīhi bhave’’ti potthakaṁ,",
  "anya-e0105n36:186_0": "Āropya sammā paripālayiṁsu te.",
  "anya-e0105n36:187_0": "29.",
  "anya-e0105n36:188_0": " Tadā hi tesaṁ paṭibāhane raṇa-",
  "anya-e0105n36:189_0": "Vidaṁva sikkhaṁ jinasāsanaddharo;",
  "anya-e0105n36:190_0": "Sa buddhaghoso muni buddhipāṭavo,",
  "anya-e0105n36:191_0": "Gato’si dīpaṁ varatambapaṇṇikaṁ.",
  "anya-e0105n36:192_0": "30.",
  "anya-e0105n36:193_0": " Laṅkaṁ upecca sa mahāṭṭhakathāṇṇavassa,",
  "anya-e0105n36:194_0": "Pāraṁ paraṁ vitaraṇe thiraniṇṇayova;",
  "anya-e0105n36:195_0": "Saṁsuddhavaṁsajanivāsamahāvihāra-",
  "anya-e0105n36:196_0": "Māgā’mbaraṁva udayindu’pasobhayanto.",
  "anya-e0105n36:197_0": "31.",
  "anya-e0105n36:198_0": " Tasmiñca dakkhiṇadisāya vasī sa tattha,",
  "anya-e0105n36:199_0": "Sobhaṁ padhānagharasaññitapāriveṇaṁ;",
  "anya-e0105n36:200_0": "Pāsāda’muttama’makā sujanebhi sebyaṁ,",
  "anya-e0105n36:201_0": "Santo mahānigamasāmi suciṇṇadhammo.",
  "anya-e0105n36:202_0": "32.",
  "anya-e0105n36:203_0": " Sammā ca yogamakarī budhabuddhamitta-",
  "anya-e0105n36:204_0": "Therādi’manta’mupayāta’manūnatante;",
  "anya-e0105n36:205_0": "Saṁsevito vividhañāyapabuddhiyā so,",
  "anya-e0105n36:206_0": "Suttābhidhammavinayaṭṭhakathāsva’nūnaṁ.",
  "anya-e0105n36:207_0": "33.",
  "anya-e0105n36:208_0": " Veyyattiyaṁ’sa samaye samayantare ca,",
  "anya-e0105n36:209_0": "Paññāya disva vivaṭaṁva nihītamatthaṁ;",
  "anya-e0105n36:210_0": "Therā samaggajinamaggamatā’matāsī,",
  "anya-e0105n36:211_0": "Maññiṁsu naggharatanaṁva sudullabhanti.",
  "anya-e0105n36:212_0": "34.",
  "anya-e0105n36:213_0": " Viññāya dhammavinayatthayathicchadāne,",
  "anya-e0105n36:214_0": "Cintāmaṇīti sunirūpitabuddhirūpaṁ;",
  "anya-e0105n36:215_0": "Yasse’ttha nicchitamano kavisaṅghapāla-",
  "anya-e0105n36:216_0": "Ttheruttamo janahitāya niyojayī taṁ.",
  "anya-e0105n36:217_0": "35.",
  "anya-e0105n36:218_0": " ‘‘Kiñcāpi santi vividhā paṭipattiganthā,",
  "anya-e0105n36:219_0": "Kesañci kiñci tu na buddhamatānusāraṁ;",
  "anya-e0105n36:220_0": "Saṁsuddhatherasamayehi ca te viruddhā,",
  "anya-e0105n36:221_0": "Tasmā karotu vimalaṁ paṭipattiganthaṁ’’.",
  "anya-e0105n36:222_0": "36.",
  "anya-e0105n36:223_0": " Mettādayambudavanaṁ janabhūmiyaṁ’sa,",
  "anya-e0105n36:224_0": "Saṁvassate ca’riyamaggagamagga’maggaṁ;",
  "anya-e0105n36:225_0": "Saṁsodhanattha’miti ‘‘patthitatheraāsaṁ,",
  "anya-e0105n36:226_0": "Pūressa’meta’’miti kāsi visuddhimaggaṁ.",
  "anya-e0105n36:227_0": "37.",
  "anya-e0105n36:228_0": " Vīrānukampasatiyojitabuddhimā saṁ,",
  "anya-e0105n36:229_0": "Oggayha, gayha ca’ khilaṭṭhakathā satantī;",
  "anya-e0105n36:230_0": "Sāraṁ sakheda’manapekkhiya sādhukaṁ sa,",
  "anya-e0105n36:231_0": "Yaṁ’kāsi, kaṁ nu’dha na rocayate budhaṁ so.",
  "anya-e0105n36:232_0": "38.",
  "anya-e0105n36:233_0": " Vutte’ttha bhāvaparamāva sabhāvadhammā,",
  "anya-e0105n36:234_0": "Vatthū ca pītisukhavedaniyā’nitāva;",
  "anya-e0105n36:235_0": "Puṇṇova sabbapaṭipattinayehi ceso,",
  "anya-e0105n36:236_0": "Pupphābhiphullapavanaṁva virājate’yaṁ.",
  "anya-e0105n36:237_0": "39.",
  "anya-e0105n36:238_0": " Yaṁ passiyāna parikappiya ratnasāra-",
  "anya-e0105n36:239_0": "Gabbhaṁ visuddhi’mabhiyātu’mapekkhamānā;",
  "anya-e0105n36:240_0": "Taṁ sāra’mādiyitu’māsu payuttayuttā,",
  "anya-e0105n36:241_0": "Disvā hi naggharatanaṁ nanu vajjaye na.",
  "anya-e0105n36:242_0": "40.",
  "anya-e0105n36:243_0": " Kantā padāvali’ha tantinayānusārā,",
  "anya-e0105n36:244_0": "Sārātisāranayapanti pasiddhasiddhā;",
  "anya-e0105n36:245_0": "Atthā ca santinugamāya tulāyamāno-",
  "anya-e0105n36:246_0": "Yyogena mettha hi vinā paṭipatti kā’ññā.",
  "anya-e0105n36:247_0": "41.",
  "anya-e0105n36:248_0": " Ābhāti satthu caturāgamamajjhago’yaṁ-",
  "anya-e0105n36:249_0": "Atthe pakāsayiha bhāṇuva nekadabbe;",
  "anya-e0105n36:250_0": "Medhāvipītijananaṁ’sa vidhāna’metaṁ-",
  "anya-e0105n36:251_0": "Tītañhi yāva kavigocara’massa ñāṇaṁ.",
  "anya-e0105n36:252_0": "42.",
  "anya-e0105n36:253_0": " Diṭṭhāva tikkhamati’massa visuddhimagga-",
  "anya-e0105n36:254_0": "Sampādanena samupāttasudhīpadebhi;",
  "anya-e0105n36:255_0": "Tenassa buddhavacanatthavibhāvanāya,",
  "anya-e0105n36:256_0": "Pabyattasatti viditā viditāgamehi.",
  "anya-e0105n36:257_0": "43.",
  "anya-e0105n36:258_0": " Khyātaṁ kavībhi’dhigataṁ yasa’māvahena,",
  "anya-e0105n36:259_0": "Therassa suddhamatibuddhasirīvhayassa;",
  "anya-e0105n36:260_0": "Lokattha’māvikatapatthana’mādiyāna,",
  "anya-e0105n36:261_0": "Sāmañca ninnahadayena janāna’matthe.",
  "anya-e0105n36:262_0": "44.",
  "anya-e0105n36:263_0": " Sambuddhabhāvaviditeni’minā samanta-",
  "anya-e0105n36:264_0": "Pāsādikāvhavinayaṭṭhakathā paṇītā;",
  "anya-e0105n36:265_0": "Sūro’dite viya tayā vinayatthamūḷhā-",
  "anya-e0105n36:266_0": "Mūḷhī bhavanti jinanītipathā’dhigantvā.",
  "anya-e0105n36:267_0": "45.",
  "anya-e0105n36:268_0": "Laṅkā alaṅkatikatāva mahāmahinda-",
  "anya-e0105n36:269_0": "Ttherena yā ca vinayaṭṭhakathā’bhatā, taṁ;",
  "anya-e0105n36:270_0": "Kantāya sīhaḷagirāya girāyamānā,",
  "anya-e0105n36:271_0": "Accantakantabahulā munayo purā’suṁ.",
  "anya-e0105n36:272_0": "46.",
  "anya-e0105n36:273_0": " Aññā ca paccari-kurundisamaññitādī,",
  "anya-e0105n36:274_0": "Dīpaṁ padīpakaraṇī vinayamhi yā’suṁ;",
  "anya-e0105n36:275_0": "Saṅgayha tāsa’makhilatthanaye ca thera-",
  "anya-e0105n36:276_0": "Vāde ca muttaratanāniva mekasutte.",
  "anya-e0105n36:277_0": "47.",
  "anya-e0105n36:278_0": " Tāheva sīhaḷaniruttiyutañca tantiṁ,",
  "anya-e0105n36:279_0": "Āropiyāna ruciraṁ atha vitthatañca;",
  "anya-e0105n36:280_0": "Maggaṁ samāsanavasena yathā samatta-",
  "anya-e0105n36:281_0": "Lokena yā garukatā katamānanā’kā.",
  "anya-e0105n36:282_0": "48.",
  "anya-e0105n36:283_0": " Suddhanvayāgathavirā ca visuddhathera-",
  "anya-e0105n36:284_0": "Vādī visuddhavinayāgamapujjadhammā;",
  "anya-e0105n36:285_0": "Suddhaṁ kariṁsu na yathe’nti tadaññavādā,",
  "anya-e0105n36:286_0": "Iccādi’māvikariyā’si nidānamettha.",
  "anya-e0105n36:287_0": "49.",
  "anya-e0105n36:288_0": "Yasmiṁ manuññapadapanti subhā subodhā,",
  "anya-e0105n36:289_0": "Atthā ca pītisama’vimhayatādibhāvī;",
  "anya-e0105n36:290_0": "Citrā vicitramatijā kavicittahaṁsā,",
  "anya-e0105n36:291_0": "Tasmā rasāyati tadatthanusārinaṁ yaṁ.",
  "anya-e0105n36:292_0": "50.",
  "anya-e0105n36:293_0": " Accantasāgaranibhā vividhā nayatthā,",
  "anya-e0105n36:294_0": "Sante’ttha yā’su vinayaṭṭhakathā purāṇā;",
  "anya-e0105n36:295_0": "Tāsaṁ yathābhimatapanti sutantikattaṁ,",
  "anya-e0105n36:296_0": "Kiñhi’ssa kiñci balavīra’paṭicca kātuṁ.",
  "anya-e0105n36:297_0": "51.",
  "anya-e0105n36:298_0": " Uyyoga’massa karuṇāpahitaṁ paṭicca,",
  "anya-e0105n36:299_0": "Paññāsahāyasahitaṁ balavañca daḷhaṁ;",
  "anya-e0105n36:300_0": "Laddhāva yā nikhilalokamanuññabhūtā,",
  "anya-e0105n36:301_0": "Medhāvinaṁ’nusabhagāva virājate sā.",
  "anya-e0105n36:302_0": "52.",
  "anya-e0105n36:303_0": " Viññūbhi yā ‘‘vinayasāgarapāratiṇṇe’’,",
  "anya-e0105n36:304_0": "Sambhāvitā ‘‘sutaraṇāyati sīghavāhā’’;",
  "anya-e0105n36:305_0": "Iccābhimānitaguṇā’jja rarāja yāva,",
  "anya-e0105n36:306_0": "Kiṁ yaṁ thiraṁ lahu vinassati duppasayhaṁ.",
  "anya-e0105n36:307_0": "53.",
  "anya-e0105n36:308_0": " ‘‘Yā byāpinī’khilanayassa subodhinī ca,",
  "anya-e0105n36:309_0": "Sotūbhi sevitasadātanadhammaraṅgaṁ;",
  "anya-e0105n36:310_0": "Katvāna lokapahite saguṇe dadhantī,",
  "anya-e0105n36:311_0": "Ṭhātū’’ti naṭṭha’mupagā’ṭṭhakathā purāṇā.",
  "anya-e0105n36:312_0": "54.",
  "anya-e0105n36:313_0": " Janābhisattāya dayāya codito,",
  "anya-e0105n36:314_0": "Vichejja khedaṁ vinayamhi sādhunaṁ;",
  "anya-e0105n36:315_0": "Athāgamāna’ṭṭhakathāvidhānane,",
  "anya-e0105n36:316_0": "Dhuraṁ dadhātuṁ’bhimukhā’si so sudhī.",
  "anya-e0105n36:317_0": "55.",
  "anya-e0105n36:318_0": " Padmaṁva phullābhinataṁ subhāṇubhaṁ,",
  "anya-e0105n36:319_0": "Laddhāna phullaṁ’tisayā’si cetanā;",
  "anya-e0105n36:320_0": "Dāṭhādināgena thiraggadhīmatā,",
  "anya-e0105n36:321_0": "Yā patthitā’rabbha tadatthasijjhane.",
  "anya-e0105n36:322_0": "56.",
  "anya-e0105n36:323_0": " Dīghāgamatthesu sabuddhivikkama-",
  "anya-e0105n36:324_0": "Māgamma sārādhigamā sumaṅgala-",
  "anya-e0105n36:325_0": "Nāmānugantāva vilāsinīti yā,",
  "anya-e0105n36:326_0": "Saṁvaṇṇanā lokahitāya sambhavī.",
  "anya-e0105n36:327_0": "57.",
  "anya-e0105n36:328_0": " Gambhīramedhāvisayāgamamhipi,",
  "anya-e0105n36:329_0": " Ārabbha buddhiṁ’sa sunimmalīkatā;",
  "anya-e0105n36:330_0": "Viññātabuddhābhimatā bahū janā,",
  "anya-e0105n36:331_0": "Aññatthasādhā mahatañhi buddhiyo.",
  "anya-e0105n36:332_0": "58.",
  "anya-e0105n36:333_0": " Sā’nītavidvākkhimanā manāyitā,",
  "anya-e0105n36:334_0": "Kantāgame dhammasabhāyate sadā;",
  "anya-e0105n36:335_0": "Teneva maññe’ha tirokatā tayā,",
  "anya-e0105n36:336_0": "Kiṁ sīghaga’ññatra pathaññagāmikā.",
  "anya-e0105n36:337_0": "59.",
  "anya-e0105n36:338_0": " Patvā mahantā’mbara’mambudo yathā,",
  "anya-e0105n36:339_0": "Lokatthasādhīpi mahāsayaṁ mati;",
  "anya-e0105n36:340_0": "Tasmā’ssa siddhā’ṭṭhakathāparamparā,",
  "anya-e0105n36:341_0": "Buddhippadānāya’ huvuṁ navā navā.",
  "anya-e0105n36:342_0": "60.",
  "anya-e0105n36:343_0": "Buddhādimittaṁ thiraseṭṭha’muddisaṁ,",
  "anya-e0105n36:344_0": "Saṁvaṇṇanā cāsi papañcasūdanī;",
  "anya-e0105n36:345_0": "‘‘Sabbatthasāre jinamajjhimāgame,",
  "anya-e0105n36:346_0": "Laddhāna pītiṁ sujanā samentu’’ti.",
  "anya-e0105n36:347_0": "61.",
  "anya-e0105n36:348_0": " Uppajji ‘‘sāratthapakāsinī’’ti yā,",
  "anya-e0105n36:349_0": "Sā jotipālassa yathābhilāsitaṁ;",
  "anya-e0105n36:350_0": "Lokaṁ yathānāmikasāradīpanā,",
  "anya-e0105n36:351_0": "Bhātā’si sammāpaṭipannapanthadā.",
  "anya-e0105n36:352_0": "62.",
  "anya-e0105n36:353_0": " Sampūri kātuṁ’sa manoratho yayā,",
  "anya-e0105n36:354_0": "Aṅguttarantāgamamatthavaṇṇanā;",
  "anya-e0105n36:355_0": "Tannāmadheyyaṁ sujanañca jīvakaṁ,",
  "anya-e0105n36:356_0": "So jotipālañca pasatthadhītimaṁ.",
  "anya-e0105n36:357_0": "63.",
  "anya-e0105n36:358_0": " Uddissa yaṁ’kāsi pavīṇataṁ karaṁ,",
  "anya-e0105n36:359_0": "Buddhādisaṁsebyasumaggadassane;",
  "anya-e0105n36:360_0": "Saddhammapupphāna’ vanāyitā’si sā,",
  "anya-e0105n36:361_0": "Vidvālisaṅghassa sadāvagāhaṇā.",
  "anya-e0105n36:362_0": "64.",
  "anya-e0105n36:363_0": " Yena’ttaladdhiṁ pajahantu sādhavo,",
  "anya-e0105n36:364_0": "Dubbodhadhamme ca sabhāvadīpane;",
  "anya-e0105n36:365_0": "Bujjhantu, iccāsi’bhidhammasāgaro,",
  "anya-e0105n36:366_0": "Tatthā’vatāraṁ sukarena sādhinī.",
  "anya-e0105n36:367_0": "65.",
  "anya-e0105n36:368_0": " Medhāvilāsā’ssa’huvu’ṭṭhasālinī,",
  "anya-e0105n36:369_0": "Kantā ca sammohavinodanīti yā;",
  "anya-e0105n36:370_0": "Tā buddhaghosoti satulyanāmika-",
  "anya-e0105n36:371_0": "Māgamma jātā sujanatthasādhinī.",
  "anya-e0105n36:372_0": "66.",
  "anya-e0105n36:373_0": " Aññā ca pañcaṭṭhakathā’bhidhammaje,",
  "anya-e0105n36:374_0": "Bhāve nidhāye’ttha yathā’ssu suttarā;",
  "anya-e0105n36:375_0": "Gambhīramatthesu paviddhabuddhitaṁ,",
  "anya-e0105n36:376_0": "Sampādanī satthu’tulattadīpanī.",
  "anya-e0105n36:377_0": "67.",
  "anya-e0105n36:378_0": "Soṇāvhatherassa paṭicca yācanaṁ,",
  "anya-e0105n36:379_0": "Tā yāya kaṅkhā vitaranti bhikkhavo;",
  "anya-e0105n36:380_0": "Yā pātimokkhamhi, tadanvayāvhayaṁ,",
  "anya-e0105n36:381_0": "Saṁvaṇṇanaṁ’kāsi sa dhīmataṁ varo.",
  "anya-e0105n36:382_0": "68.",
  "anya-e0105n36:383_0": " Samattalokaṭṭhavibhāvirañjanā,",
  "anya-e0105n36:384_0": "Kate’minā dhammapadassa vaṇṇanā;",
  "anya-e0105n36:385_0": "Thiraṁ samuddissa kumārakassapaṁ,",
  "anya-e0105n36:386_0": "Sataṁ manaṁ pītipaphullitaṁ yayā.",
  "anya-e0105n36:387_0": "69.",
  "anya-e0105n36:388_0": " Aññā’ssa yā suttanipāta-khuddaka-",
  "anya-e0105n36:389_0": "Pāṭhatthadātā paramatthajotikā;",
  "anya-e0105n36:390_0": "Saṁvaṇṇanā jātakatanti maṇḍanā,",
  "anya-e0105n36:391_0": "Tā honti lokassa hitappadīpinī.",
  "anya-e0105n36:392_0": "70.",
  "anya-e0105n36:393_0": " Nissesalokamhi pacāraṇicchā,",
  "anya-e0105n36:394_0": "Laṅkāgatāna’ṭṭhakathāna’maddhā;",
  "anya-e0105n36:395_0": "Yā theravādīna’mapūri buddha-",
  "anya-e0105n36:396_0": "Ghosaggatherassa pabhāvaladdhā.",
  "anya-e0105n36:397_0": "71.",
  "anya-e0105n36:398_0": " Bhaddaṁ’sa nāmañca, guṇā manuññā,",
  "anya-e0105n36:399_0": "Samaggagāmī’nukaronti tesaṁ;",
  "anya-e0105n36:400_0": "Sasaṅkasūrā hi sadātanā ye,",
  "anya-e0105n36:401_0": "Lokaṁ pamodañca karaṁ caranti.",
  "anya-e0105n36:402_0": "72.",
  "anya-e0105n36:403_0": "Subuddhaghosassa vibhāvisatti-",
  "anya-e0105n36:404_0": "Pabyatti’mārabbha thirāsabhassa;",
  "anya-e0105n36:405_0": "Samaggaloko hi sutheravāde,",
  "anya-e0105n36:406_0": "Mānaṁ pavaḍḍhesi anaññajātaṁ.",
  "anya-e0105n36:407_0": "73.",
  "anya-e0105n36:408_0": "Buddhoti nāmaṁ bhuvanamhi yāva,",
  "anya-e0105n36:409_0": "Subuddhaghosassa siyā na kiñhi;",
  "anya-e0105n36:410_0": "Laddhā hi sādhūbhi mahopakārā,",
  "anya-e0105n36:411_0": "Mahagghavittāniva taṁsakāsā.",
  "anya-e0105n36:412_0": "74.",
  "anya-e0105n36:413_0": " Khīyetha vaṇṇo na samuddhaṭopi,",
  "anya-e0105n36:414_0": "Nanva’ssa nekā hi guṇā anantā;",
  "anya-e0105n36:415_0": "Ko nu’ddhareyyā’ khilasāgarode,",
  "anya-e0105n36:416_0": "Tathāpi maññantu sudhī sadā teti.",
  "anya-e0105n36:417_0": "Chaṭṭhasaṅgītibhāranitthārakasaṅghasamitiyā pakāsitāyaṁ",
  "anya-e0105n36:418_0": "Visuddhimagganidānakathā niṭṭhitā."
}