{
  "tika-abh04t6:0_0": "3. Nikkhepakaṇḍaṁ",
  "tika-abh04t6:1_0": "Tikanikkhepakathāvaṇṇanā",
  "tika-abh04t6:2_0": "985.",
  "tika-abh04t6:2_1": "Yathāvuttaphassapañcamakādirāsikiccarahitattā keci dhamme visuṁ ṭhapetvā sovacassatādiavuttavisesasaṅgaṇhanatthañca,",
  "tika-abh04t6:2_2": "veneyyajjhāsayavasena vā chandādayo “yevāpanā”ti vuttāti yevāpanakānaṁ paduddhārena niddesānarahatāya",
  "tika-abh04t6:2_3": "kāraṇaṁ vuttanti hadayavatthussa tathā niddesānarahatāya kāraṇaṁ vadanto “sukhumupā…pe…",
  "tika-abh04t6:2_4": "hitassā”ti āha.",
  "tika-abh04t6:2_5": "Sukhumabhāvepi indriyādisabhāvāni upādāyarūpāni ādhipaccādivasena pākaṭāni honti,",
  "tika-abh04t6:2_6": "na ataṁsabhāvaṁ sukhumupādāyarūpanti hadayavatthussa paduddhārena kusalattikapadabhājane niddesānarahatā vuttā.",
  "tika-abh04t6:2_7": "Sukhumabhāvatoyeva hi taṁ mahāpakaraṇepi “yaṁ rūpaṁ nissāya manodhātu ca manoviññāṇadhātu ca vattantī”ti nissitadhammamukhena dassitanti.",
  "tika-abh04t6:2_8": "Veneyyajjhāsayavasena vā hadayavatthu paduddhārena na dassitanti daṭṭhabbaṁ.",
  "tika-abh04t6:2_9": "Yena pana adhippāyena rūpakaṇḍe hadayavatthu duvidhena rūpasaṅgahādīsu na vuttaṁ,",
  "tika-abh04t6:2_10": "so rūpakaṇḍavaṇṇanāya vibhāvito evāti.",
  "tika-abh04t6:2_11": "Nikkhipitvāti padassa pakkhipitvāti atthoti adhippāyena “vitthāradesanaṁ antogadhaṁ katvā”ti vuttaṁ.",
  "tika-abh04t6:2_12": "Mūlādivasena hi desitā kusalādidhammā taṁtaṁcittuppādādivasenapi desitā eva nāma honti taṁsabhāvānativattanatoti.",
  "tika-abh04t6:3_0": "Mūlavasenāti suppatiṭṭhitabhāvasādhanavasena.",
  "tika-abh04t6:3_1": "Etāni hetupadādīni hinoti phalaṁ etasmā pavattatīti hetu,",
  "tika-abh04t6:3_2": "paṭicca etasmā etīti paccayo,",
  "tika-abh04t6:3_3": "janetīti janako,",
  "tika-abh04t6:3_4": "nibbattetīti nibbattakoti sesānaṁ vacanattho.",
  "tika-abh04t6:3_5": "“Mūlaṭṭhassa…pe…",
  "tika-abh04t6:3_6": "vutta”nti kasmā vuttaṁ,",
  "tika-abh04t6:3_7": "nanu “pīḷanaṭṭho”tiādīsu viya mūlabhāvo mūlaṭṭho,",
  "tika-abh04t6:3_8": "tīṇi kusalamūlānīti ayañca mūlato nikkhepoti? Na,",
  "tika-abh04t6:3_9": "mūlassa attho mūlaṭṭho,",
  "tika-abh04t6:3_10": "so eva mūlaṭṭhoti suppatiṭṭhitabhāvasādhanaṭṭhena mūlasabhāvānaṁ alobhādidhammānaṁ kusaladhammesu kiccavisesassa adhippetattā.",
  "tika-abh04t6:3_11": "Tenevāha “atthoti dhammakicca”nti.",
  "tika-abh04t6:3_12": "Atha vā atthavasenāti “tīṇi kusalamūlānī”ti vuttānaṁ tesaṁ mūlānaṁ sabhāvasaṅkhātaatthavasena,",
  "tika-abh04t6:3_13": "na gāthāya vuttaatthavasena.",
  "tika-abh04t6:3_14": "Yasmā pana so mūlaṭṭhoyeva ca hoti,",
  "tika-abh04t6:3_15": "tasmā vuttaṁ “alobhādīna”ntiādi.",
  "tika-abh04t6:3_16": "Alobhādayo viya vedanākkhandhādayopi adhikatattā taṁ-saddena paṭiniddisitabbāti vuttaṁ “te kusalamūlā taṁsampayuttā”ti.",
  "tika-abh04t6:3_17": "Tehi alobhādīhīti ettha ādi-saddena vā vedanākkhandhādayopi saṅgahitāti dassetuṁ “te kusalamūlā taṁsampayuttā”ti vuttaṁ.",
  "tika-abh04t6:4_0": "“Katame dhammā kusalā”ti pucchitvā phassādibhedato cattāro khandhe dassetvā “ime dhammā kusalā”ti vuttatā",
  "tika-abh04t6:4_1": "khandhā ca kusalanti vuttaṁ “khandhehi sabhāvato kusale pariyādiyatī”ti.",
  "tika-abh04t6:4_2": "Vedanākkhandho vāti kusalaṁ…pe…",
  "tika-abh04t6:4_3": "viññāṇakkhandho vāti.",
  "tika-abh04t6:4_4": "Aññassa attano phalassa.",
  "tika-abh04t6:4_5": "Mūlehi kusalānaṁ anavajjatāya hetuṁ dassetīti idaṁ na mūlānaṁ kusalassa anavajjabhāvasādhakattā vuttaṁ,",
  "tika-abh04t6:4_6": "atha kho tassa anavajjatāya suppatiṭṭhitabhāvasādhakattā.",
  "tika-abh04t6:4_7": "Yadi hi mūlehi kato kusalānaṁ anavajjabhāvo bhaveyya,",
  "tika-abh04t6:4_8": "taṁsamuṭṭhānarūpassapi so bhaveyya,",
  "tika-abh04t6:4_9": "mūlānaṁ vā tesaṁ paccayabhāvo na siyā,",
  "tika-abh04t6:4_10": "hoti ca so.",
  "tika-abh04t6:4_11": "Vuttañhetaṁ “hetū hetu…pe…",
  "tika-abh04t6:4_12": "paccayo”ti.",
  "tika-abh04t6:4_13": "Kiñca bhiyyo kusalānaṁ viya akusalābyākatānampi tabbhāvo mūlapaṭibaddho bhaveyya,",
  "tika-abh04t6:4_14": "tathā sati ahetukānaṁ akusalābyākatānaṁ tabbhāvo na siyā,",
  "tika-abh04t6:4_15": "tasmā kusalādīnaṁ yonisomanasikārādipaṭibaddho kusalādibhāvo,",
  "tika-abh04t6:4_16": "na mūlapaṭibaddho,",
  "tika-abh04t6:4_17": "mūlāni pana kusalādīnaṁ suppatiṭṭhitabhāvasādhanānīti veditabbaṁ.",
  "tika-abh04t6:4_18": "Sahetukā hi dhammā viruḷhamūlā viya pādapā suppatiṭṭhitā thirā honti,",
  "tika-abh04t6:4_19": "na tathā ahetukāti.",
  "tika-abh04t6:4_20": "Taṁsampayogakataṁ anavajjasabhāvanti idampi na anavajjasabhāvassa taṁsampayogena nipphāditattā vuttaṁ,",
  "tika-abh04t6:4_21": "anavajjasabhāvaṁ pana visesetvā dassetuṁ vuttaṁ.",
  "tika-abh04t6:4_22": "Alobhādisampayogato hi kusalādīnaṁ khandhānaṁ anavajjabhāvo suppatiṭṭhito jāyati,",
  "tika-abh04t6:4_23": "na ahetukābyākatānaṁ viya na suppatiṭṭhitoti.",
  "tika-abh04t6:4_24": "Yadi evaṁ na tesaṁ khandhānaṁ kusalādibhāvo dassito siyā? Na,",
  "tika-abh04t6:4_25": "adhikārato kusalabhāvassa viññāyamānattā.",
  "tika-abh04t6:4_26": "Kamma-saddo viya vipākadhammatāvācino na mūlakkhandhasaddā,",
  "tika-abh04t6:4_27": "so ca idha avisesato vuttoti āha “kammehi sukhavipākataṁ dassetī”ti.",
  "tika-abh04t6:4_28": "Ādikalyāṇataṁ kusalānaṁ dassetīti yojanā.",
  "tika-abh04t6:4_29": "Anavajjahetusabhāvasukhavipākabhāvanidānādisampattiyo daṭṭhabbā,",
  "tika-abh04t6:4_30": "yonisomanasikāraavajjapaṭipakkhatāiṭṭhavipākatāvasenapi nidānādisampattiyo yojetabbā.",
  "tika-abh04t6:4_31": "Yonisomanasikārato hi kusalā alobhādimūlakā,",
  "tika-abh04t6:4_32": "alobhādisampayogato ca lobhādipaṭipakkhasukhavipākāva jātāti.",
  "tika-abh04t6:5_0": "986.“Kasmā vutta”nti anuyuñjitvā codako “nanū”tiādinā attano adhippāyaṁ vivarati.",
  "tika-abh04t6:5_1": "Itaro yathāvuttamohassa idha sampayutta-saddena avuccamānataṁ “saccameta”nti sampaṭicchitvā “tenā”tiādinā parihāramāha.",
  "tika-abh04t6:5_2": "Tassattho –",
  "tika-abh04t6:5_3": "“taṁsampayuttā”tipadena kiñcāpi yathāvuttamoho padhānabhāvena na gahito,",
  "tika-abh04t6:5_4": "nānantariyakatāya pana guṇabhāvena gahitoti.",
  "tika-abh04t6:5_5": "Aññattha abhāvāti yathāvuttasampayuttato aññattha abhāvā.",
  "tika-abh04t6:5_6": "Na hi vicikicchuddhaccasahagato moho vicikicchuddhaccādidhammehi vinā hotīti.",
  "tika-abh04t6:6_0": "987.",
  "tika-abh04t6:6_1": "Uppādādisaṅkhatalakkhaṇavinivattanatthaṁ “aniccadukkhaanattatā”ti vuttaṁ.",
  "tika-abh04t6:6_2": "Uppādādayo pana tadavatthadhammavikārabhāvato taṁtaṁdhammaggahaṇena gahitāyeva.",
  "tika-abh04t6:6_3": "Tathā hi vuttaṁ “jarāmaraṇaṁ dvīhi khandhehi saṅgahita”nti,",
  "tika-abh04t6:6_4": "“rūpassa upacayo”ti ca ādi.",
  "tika-abh04t6:6_5": "Kesakumbhādi sabbaṁ nāmaṁ nāmapaññatti,",
  "tika-abh04t6:6_6": "rūpavedanādiupādānā brahmavihārādigocarā upādāpaññatti sattapaññatti,",
  "tika-abh04t6:6_7": "taṁtaṁbhūtanimittaṁ bhāvanāvisesañca upādāya gahetabbo jhānagocaraviseso kasiṇapaññatti.",
  "tika-abh04t6:6_8": "Paramatthe amuñcitvā vohariyamānāti iminā vihāramañcādipaññattīnaṁ sattapaññattisadisataṁ dasseti,",
  "tika-abh04t6:6_9": "yato tā sattapaññattiggahaṇena gayhanti.",
  "tika-abh04t6:6_10": "Hutvā abhāvapaṭipīḷanaavasavattanākārabhāvato saṅkhatadhammānaṁ ākārabhāvato saṅkhatadhammānaṁ ākāravisesabhūtāni",
  "tika-abh04t6:6_11": "lakkhaṇāni viññattiādayo viya vattabbāni siyuṁ,",
  "tika-abh04t6:6_12": "tāni pana nissayānapekkhaṁ na labbhantīti paññattisabhāvāneva tajjāpaññattibhāvatoti na vuttāni,",
  "tika-abh04t6:6_13": "sattaghaṭādito visesadassanatthaṁ pana aṭṭhakathāyaṁ visuṁ vuttānīti.",
  "tika-abh04t6:6_14": "Na hi ko…pe…",
  "tika-abh04t6:6_15": "vattuṁ yuttaṁ kusalattikassa nippadesattā.",
  "tika-abh04t6:7_0": "988.",
  "tika-abh04t6:7_1": "Bhavati etthāti bhūmi,",
  "tika-abh04t6:7_2": "nissayapaccayabhāvato sukhassa bhūmi sukhabhūmi.",
  "tika-abh04t6:7_3": "Sukhavedanāsahitaṁ cittaṁ.",
  "tika-abh04t6:7_4": "Tassa bhūmibhedena niddhāraṇatthaṁ taṁnissayabhūtā sampayuttadhammā “kāmāvacare”ti vuttā.",
  "tika-abh04t6:7_5": "Tassa vā ekadesabhūtassa samudāyabhāvato ādhāraṇabhāvena apekkhitvā taṁsamānabhūmi “kāmāvacare”ti vuttā.",
  "tika-abh04t6:7_6": "Tattha “sukhabhūmiyaṁ kāmāvacare”ti dvepi bhummavacanāni bhinnādhikaraṇabhāvena aṭṭhakathāyaṁ vuttānīti",
  "tika-abh04t6:7_7": "ubhayesampi samānādhikaraṇabhāvena atthayogaṁ dassetuṁ “sukhabhūmīti kāmāvacarādayopi yujjantī”ti vuttaṁ.",
  "tika-abh04t6:7_8": "Yatheva hi cittaṁ,",
  "tika-abh04t6:7_9": "evaṁ sabbepi parittasukhena sampayuttā dhammā tassa nissayabhāvato bhūmi kāmāvacarāti.",
  "tika-abh04t6:7_10": "Aṭṭhakathāyampi vā ayamattho vuttoyevāti daṭṭhabbaṁ.",
  "tika-abh04t6:7_11": "“Citta”nti hi cittuppādopi vuccati.",
  "tika-abh04t6:7_12": "Tena vuttaṁ “cittaṁ uppannanti ettha cittameva aggahetvā paropaṇṇāsakusaladhammehi saddhiṁyeva cittaṁ gahita”nti.",
  "tika-abh04t6:7_13": "Evañca katvāti sukhabhūmiyanti cittuppādassa viññāyamānattā.",
  "tika-abh04t6:7_14": "Vibhāgadassanaṁ visesadassanaṁ.",
  "tika-abh04t6:7_15": "Bhāsitabbaṁ bhāsitaṁ,",
  "tika-abh04t6:7_16": "tadeva atthoti bhāsitattho.",
  "tika-abh04t6:7_17": "Abhidheyyattho.",
  "tika-abh04t6:7_18": "Tadatthaviññāpanenāti tikadukānaṁ kucchitānaṁ salanādiatthadīpakena.",
  "tika-abh04t6:8_0": "994.Ko pana vādo khandhārammaṇassāti pubbāparabhāvena vattamāne arahato khandhe ekattanayavasena santānato",
  "tika-abh04t6:8_1": "“amhākaṁ mātulatthero”tiādinā ālambitvā pavattamānaṁ upādānaṁ tassa upādānakkhandheyeva gaṇhāti.",
  "tika-abh04t6:8_2": "Satipi taṁsantatipariyāpanne lokuttarakkhandhe tattha pavattituṁ asamatthabhāvato kā pana kathā khandhe ārabbha pavattamāne.",
  "tika-abh04t6:8_3": "Etena natthi maggo visuddhiyā,",
  "tika-abh04t6:8_4": "natthi nibbānanti evamādivasena pavattā micchādiṭṭhiādayo na maggādivisayā taṁtaṁpaññattivisayāti dīpitaṁ hoti.",
  "tika-abh04t6:9_0": "998.Evaṁ saṁ…pe… lesikāti anupādāniyehi asaṁkilesikānaṁ bhedābhāvamāha.",
  "tika-abh04t6:10_0": "1006.",
  "tika-abh04t6:10_1": "Avijjamāno ca so niccādivipariyāsākāro cāti avi…pe…",
  "tika-abh04t6:10_2": "sākāroti padacchedo.",
  "tika-abh04t6:10_3": "Diṭṭhiyā niccādiavijjamānākārena gayhamānattepi na tadākāro viya paramatthato avijjamāno,",
  "tika-abh04t6:10_4": "atha kho vijjamāno kāyo sakkāyoti avijjamānaniccādivipariyāsākārato visesananti lokuttarā na idaṁ visesanaṁ arahanti “santo vijjamāno kāyo sakkāyo”ti.",
  "tika-abh04t6:10_5": "Vatthu avisesitaṁ hotīti idaṁ “satī kāye”ti ettha kāya-saddo samūhatthatāya anāmasitavisesaṁ khandhapañcakaṁ vadatīti adhippāyena vuttaṁ.",
  "tika-abh04t6:10_6": "Pasādakāyo viya kucchitānaṁ rāgādīnaṁ uppattiṭṭhānatāya kāyoti vuccatīti evaṁ pana atthe sati diṭṭhiyā vatthu visesitameva hotīti lokuttarāpi apanītā.",
  "tika-abh04t6:10_7": "Na hi lokuttarā khandhā uppattiṭṭhānatāya “kāyo”ti vuccantīti.",
  "tika-abh04t6:10_8": "Suddhiyā ahetubhūtenāti gosīlādinā,",
  "tika-abh04t6:10_9": "lokiyasīlena vā lokuttarasīlassa apadaṭṭhānena.",
  "tika-abh04t6:10_10": "“Avītikkamanīyatāsatataṁcaritabbatāhi vā sīlaṁ,",
  "tika-abh04t6:10_11": "tapocaraṇabhāvena samādinnatāya vataṁ.",
  "tika-abh04t6:10_12": "Attano gavādibhāvādhiṭṭhānaṁ sīlaṁ,",
  "tika-abh04t6:10_13": "gacchantoyeva bhakkhanādigavādikiriyākaraṇaṁ vataṁ.",
  "tika-abh04t6:10_14": "Akattabbābhimatato nivattanaṁ vā sīlaṁ,",
  "tika-abh04t6:10_15": "taṁsamādānavato vesabhojanakiccacaraṇādivisesapaṭipatti vata”nti ca sīlabbatānaṁ visesaṁ vadanti.",
  "tika-abh04t6:11_0": "1007.",
  "tika-abh04t6:11_1": "Imassuppādā idaṁ uppajjatīti uppādoti na jananamattaṁ adhippetaṁ,",
  "tika-abh04t6:11_2": "atha kho anirodhopīti “avighātaṁ janasaddo vadatī”ti āha.",
  "tika-abh04t6:11_3": "Tatthāyaṁ jana-sadde nayo,",
  "tika-abh04t6:11_4": "janitāti janā,",
  "tika-abh04t6:11_5": "avihatāti attho.",
  "tika-abh04t6:11_6": "Puthū janā etesanti puthujjanāti puthusatthumānino sattā.",
  "tika-abh04t6:11_7": "Abhisaṅkharaṇādiattho vā jana-saddo anekatthattā dhātūnaṁ.",
  "tika-abh04t6:11_8": "Khandhāyatanādīnaṁ savanādhīnattā paññācakkhupaṭilābhassa tesaṁ savanābhāvadīpakaṁ “assutavā”ti idaṁ padaṁ andhataṁ vadati.",
  "tika-abh04t6:12_0": "Kataṁ jānantīti attanā parehi ca kataṁ kusalākusalaṁ tehi nipphāditaṁ sukhadukkhaṁ yāthāvato jānanti.",
  "tika-abh04t6:12_1": "Paresaṁ attanā,",
  "tika-abh04t6:12_2": "attano ca parehi kataṁ upakāraṁ yathāvuttākārena pākaṭaṁ karonti.",
  "tika-abh04t6:12_3": "Byādhiādīhi dukkhitassa upaṭṭhānādikātabbaṁ,",
  "tika-abh04t6:12_4": "saṁsāradukkhadukkhitasseva vā yathāvuttākārena kātabbaṁ karonti.",
  "tika-abh04t6:12_5": "Ariyakaradhammā ariyasaccānīti purimasaccadvayavasena vuttaṁ “vipassiyamānā aniccādayo”ti.",
  "tika-abh04t6:12_6": "Pariññādivisesena vā passiyamānāti atthe sati aniccādayoti ādi-saddena niccampi nibbānaṁ gahitanti catusaccavasenapi yojetabbaṁ,",
  "tika-abh04t6:12_7": "aniccattādayo vā “aniccādayo”ti vuttāti daṭṭhabbaṁ.",
  "tika-abh04t6:13_0": "Avasesakilesā kilesasotaṁ.",
  "tika-abh04t6:13_1": "Ñāṇanti yāthāvato jānanaṁ.",
  "tika-abh04t6:13_2": "Yathābhūtāvabodhena hi tassa tāni anuppattidhammataṁ āpāditatāya santāne appavesārahāni “saṁvutāni pihitānī”ti ca vuccanti.",
  "tika-abh04t6:13_3": "Tathāti sabbasaṅkhārānaṁ vippakārassa khamanākārena.",
  "tika-abh04t6:13_4": "Aviparītadhammā etāya nijjhāyaṁ khamantīti paññā khantīti.",
  "tika-abh04t6:13_5": "Aduṭṭhasseva titikkhābhāvato tathāpavattā khandhāti adosappadhānā khandhā vuttāti “adoso eva vā”ti tatiyo vikappo vutto.",
  "tika-abh04t6:13_6": "Satipaṭipakkhattā abhijjhādomanassānaṁ “muṭṭhassacca”nti vuttā.",
  "tika-abh04t6:13_7": "Akkhanti doso.",
  "tika-abh04t6:13_8": "Sassatādiantavinimuttā dhammaṭṭhitīti sassatucchedādigāho tappaṭilomabhāvo vutto.",
  "tika-abh04t6:13_9": "Diṭṭhadhammanibbānavādo nibbāne paṭilomabhāvo.",
  "tika-abh04t6:13_10": "Carimānulomañāṇavajjhataṇhādiko kilesoti vutto,",
  "tika-abh04t6:13_11": "paṭipadāñāṇadassanañāṇadassanāni viya gotrabhuñāṇaṁ kilesānaṁ appavattikaraṇabhāvena vattati,",
  "tika-abh04t6:13_12": "kilesavisayātilaṅghanabhāvena pana pavattatīti katvā vuttaṁ “saṅkhāra…pe…",
  "tika-abh04t6:13_13": "pahāna”nti.",
  "tika-abh04t6:14_0": "Diṭṭhiyādīnaṁ samudayasabhāgatā kammassa vikuppādane sahakārīkāraṇabhāvo,",
  "tika-abh04t6:14_1": "dassanādibyāpāraṁ vā attānañca dassanādikiccaṁ cakkhādīnanti evañhi yathātakkitaṁ attānaṁ rūpanti gaṇhāti.",
  "tika-abh04t6:14_2": "Yathādiṭṭhanti takkadassanena yathopaladdhanti adhippāyo.",
  "tika-abh04t6:14_3": "Na hi diṭṭhigatiko rūpāyatanameva attāti gaṇhātīti.",
  "tika-abh04t6:14_4": "Imissāpavattiyāti sāmaññena rūpaṁ attāti sabbasaṅgāhakabhūtāya pavattiyā. Rūpe…pe…",
  "tika-abh04t6:14_5": "mānanti cakkhādīsu taṁsabhāvo attāti pavattamānaṁ attaggahaṇaṁ.",
  "tika-abh04t6:14_6": "Anaññattādiggahaṇanti anaññattaṁ attaniyaattanissitaattādhāratāgahaṇaṁ.",
  "tika-abh04t6:14_7": "Vaṇṇādīnanti vaṇṇarukkhapupphamaṇīnaṁ.",
  "tika-abh04t6:14_8": "Nanu ca rukkhapupphamaṇiyo paramatthato na vijjanti?",
  "tika-abh04t6:14_9": "Saccaṁ na vijjanti,",
  "tika-abh04t6:14_10": "tadupādānaṁ pana vijjatīti taṁ samuditādippakāraṁ idha rukkhādipariyāyena vuttanti rukkhādinidassanepi",
  "tika-abh04t6:14_11": "na doso chāyārukkhādīnaṁ viya rūpassa attano ca saṁsāmibhāvādimattassa adhippetattā.",
  "tika-abh04t6:15_0": "1008.Jātiādisabhāvanti jātibhavādīnaṁ nibbattinibbattanādisabhāvaṁ, uppādanasamatthatā paccayabhāvo.",
  "tika-abh04t6:16_0": "1009.",
  "tika-abh04t6:16_1": "Sāmaññena “tadekaṭṭhā kilesā”ti,",
  "tika-abh04t6:16_2": "parato “avaseso lobho”tiādivacanato pārisesato sāmatthiyato vā labbhamānatāya satipi āgatatte sarūpena",
  "tika-abh04t6:16_3": "pabhedena vā diṭṭhiādayo viya anāgatattā lobhādayo “anāgatā”ti vuttāti āha “idha…pe…",
  "tika-abh04t6:16_4": "ssetu”nti.",
  "tika-abh04t6:16_5": "Atthato viññāyati lobhādīhi sahajātā hutvā diṭṭhiyā eva pāḷiyaṁ vuttakilesabhāvato.",
  "tika-abh04t6:16_6": "Itipi attho yujjati saṁyojanakilesānampi paṭiniddesārahattā sampayuttasamuṭṭhānabhāvato ca.",
  "tika-abh04t6:16_7": "Saṁyojanarahitehīti saṁyojanabhāvarahitehi thinauddhaccaahirikānottappehi,",
  "tika-abh04t6:16_8": "thinaahirikānottappehi vā.",
  "tika-abh04t6:17_0": "1013.Ekade…pe…",
  "tika-abh04t6:17_1": "vadati avayavenapi samudāyo vuccatīti.",
  "tika-abh04t6:17_2": "Hetu etesaṁ atthīti vā hetukā.",
  "tika-abh04t6:17_3": "Aniyatoti na avadhārito.",
  "tika-abh04t6:17_4": "Purimapadāvadhāraṇavasena gahetabbatthattā vivaraṇīyatthavā.",
  "tika-abh04t6:17_5": "Atthato nikkhipitunti “tayo kusalahetū alobho adoso amoho”tiādīsu viya purimanayena dassitadhammeyeva",
  "tika-abh04t6:17_6": "hetupahātabbahetukabhedato atthadassanavasena niddisitunti attho.",
  "tika-abh04t6:18_0": "1029.",
  "tika-abh04t6:18_1": "Abhiññāyuttavajjānaṁ mahaggatānaṁ parittārammaṇattābhāvā “mahaggatā vā iddhividhādayo”ti vuttaṁ.",
  "tika-abh04t6:18_2": "Atītaṁsañāṇassa kāmāvacarattā “ceto…pe…",
  "tika-abh04t6:18_3": "ñāṇasampayuttā”ti āha.",
  "tika-abh04t6:19_0": "1035.Anantare niyuttānīti cutianantaraṁ phalaṁ anantaraṁ,",
  "tika-abh04t6:19_1": "tasmiṁ niyuttāni taṁ ekantena nipphādanato anatikkamanakānīti attho.",
  "tika-abh04t6:19_2": "Vuttappakārassa anantarassa karaṇaṁ anantaraṁ,",
  "tika-abh04t6:19_3": "taṁ sīlānīti yojetabbaṁ.",
  "tika-abh04t6:19_4": "Anekesu ānantariyesu katesu kiñcāpi balavatoyeva paṭisandhidānaṁ,",
  "tika-abh04t6:19_5": "na itaresaṁ,",
  "tika-abh04t6:19_6": "attanā pana kātabbakiccassa teneva katattā tassa vipākassa upatthambhanavasena pavattanato na itarāni tena nivāritaphalāni nāma honti,",
  "tika-abh04t6:19_7": "ko pana vādo paṭipakkhesu kusalesūti vuttaṁ “paṭipakkhena anivāraṇīyaphalattā”ti.",
  "tika-abh04t6:19_8": "“Anekasmimpi…pe…",
  "tika-abh04t6:19_9": "natthī”ti kasmā vuttaṁ,",
  "tika-abh04t6:19_10": "nanu anekesu ānantariyesu katesu balavaṁyeva paṭisandhidāyakanti tena itaresaṁ vipāko paṭibāhito hotīti āha “na ca tesa”ntiādi.",
  "tika-abh04t6:19_11": "Tañca tesaṁ aññamaññaṁ appaṭibāhakattaṁ mātikāvaṇṇanāyaṁ vitthārena vicāritameva.",
  "tika-abh04t6:20_0": "Atthato āpannaṁ aggahetvā yathārutavaseneva pāḷiyā atthaṁ gahetvā tesaṁ vādānaṁ tapparabhāvena pavattiṁ",
  "tika-abh04t6:20_1": "sandhāya ahetukavādādīnaṁ visesaṁ dassetuṁ “purimavādo”tiādi vuttaṁ.",
  "tika-abh04t6:20_2": "Aniyyānikaniyyānikabhedaṁ pana sambhārakammaṁ bandhamokkhahetūti bandhamokkhahetuṁ paṭisedhentopi kammaṁ paṭisedheti.",
  "tika-abh04t6:20_3": "Sumaṅgalavilāsiniyaṁ pana vipākassa kammakilesasamādhipaññānaṁ hetubhāvato vipākopi bandhamokkhahetūti",
  "tika-abh04t6:20_4": "“natthi hetūti vadanto ubhayaṁ paṭibāhatī”ti vuttaṁ.",
  "tika-abh04t6:20_5": "Tattha kammaṁ paṭisedhentenapi vipāko paṭisedhito hoti,",
  "tika-abh04t6:20_6": "vipākaṁ paṭisedhentenapi kammanti tayopi ete vādā atthato ubhayapaṭisedhakāti veditabbā.",
  "tika-abh04t6:20_7": "Niyatamicchādiṭṭhinti ahetukavādādipaṭisaṁyutte asaddhamme uggahaparipucchāvinicchayapasutassa “natthi",
  "tika-abh04t6:20_8": "hetū”tiādinā raho nisīditvā cintentassa tasmiṁ ārammaṇe micchāsati santiṭṭhati,",
  "tika-abh04t6:20_9": "cittaṁ ekaggaṁ hoti,",
  "tika-abh04t6:20_10": "javanāni javanti.",
  "tika-abh04t6:20_11": "Paṭhamajavane satekiccho hoti,",
  "tika-abh04t6:20_12": "tathā dutiyādīsu.",
  "tika-abh04t6:20_13": "Sattame atekicchabhāvaṁ patto nāma hoti.",
  "tika-abh04t6:20_14": "Yā evaṁ pavattā diṭṭhi,",
  "tika-abh04t6:20_15": "taṁ sandhāya vuttaṁ “niyatamicchādiṭṭhi”nti.",
  "tika-abh04t6:20_16": "Tato purimabhāvā aniyatā.",
  "tika-abh04t6:21_0": "1039.",
  "tika-abh04t6:21_1": "Sahajāta aññamañña nissaya atthi avigatādivisiṭṭhabhāvepi maggapaccayassa sampayogavisiṭṭhatādīpaneneva",
  "tika-abh04t6:21_2": "sahajātādivisiṭṭhatāpi viññāyatīti pāḷiyaṁ “sampayutto”ti vuttanti “sampayogavisiṭṭhenā”ti vuttaṁ. Magga…pe… dassetuṁ,",
  "tika-abh04t6:21_3": "na pana maggaṅgānaṁ aññamaññaṁ maggapaccayabhāvābhāvatoti adhippāyo.",
  "tika-abh04t6:21_4": "Evaṁ satīti yadi maggaṅgānaṁ maggapaccayalābhitāya pakāsano paṭhamanayo,",
  "tika-abh04t6:21_5": "evaṁ sante.",
  "tika-abh04t6:21_6": "Maggaṅgānipi vedanādayo viya maggahetukabhāvena vattabbattā amaggasabhāvānaṁ alobhādīnaṁ tadaññesaṁ tadubhayasabhāvānaṁ",
  "tika-abh04t6:21_7": "dhammānaṁ paccayabhāvadīpane tatiyanaye viya na ṭhapetabbānīti āha “ṭhapetvāti na vattabbaṁ siyā”ti.",
  "tika-abh04t6:21_8": "Pubbeti purimanaye.",
  "tika-abh04t6:22_0": "Dutiyanayepīti pi-saddena paṭhamanayaṁ sampiṇḍeti.",
  "tika-abh04t6:22_1": "Tena sammādiṭṭhiyā purimasmiṁ nayadvaye ṭhapitattā tassa sahetukabhāvadassano tatiyanayo āraddhoti dasseti.",
  "tika-abh04t6:22_2": "Tatiyanaye sammādiṭṭhiyā sahetukabhāvadassanaṁ anicchanto codako “kathaṁ dassito”ti codetvā “nanū”tiādinā attano adhippāyaṁ vivarati.",
  "tika-abh04t6:22_3": "Itaro “yathā hī”tiādinā dassanena pahātabbahetubhāvena vuttānampi lobhādīnaṁ aññamaññaṁ sahajekaṭṭhasampayuttasaṅkhārakkhandhapariyāpannato",
  "tika-abh04t6:22_4": "dassanena pahātabbahetukasaṅgaho viya maggahetubhāvena vuttāyapi sammādiṭṭhiyā maggahetukabhāvopi yujjati",
  "tika-abh04t6:22_5": "maggahetusampayuttasaṅkhārakkhandhapariyāpannabhāvatoti dasseti.",
  "tika-abh04t6:23_0": "Tato aññassevāti tato sammādiṭṭhisaṅkhātahetuto aññassa alobhādosasseva.",
  "tika-abh04t6:23_1": "Aññenāti “maggo hetū”ti ito aññena.",
  "tika-abh04t6:23_2": "Alobhādosānaṁyeva adhippetattā tesaṁyeva āveṇikena maggahetūti iminā pariyāyena.",
  "tika-abh04t6:23_3": "Sādhāraṇena pariyāyenāti tiṇṇampi hetūnaṁ adhippetattā maggāmaggasabhāvānaṁ sādhāraṇena maggahetumaggahetūti iminā pariyāyena.",
  "tika-abh04t6:23_4": "Tesanti hetūnaṁ.",
  "tika-abh04t6:23_5": "Aññesanti hetusampayuttānaṁ.",
  "tika-abh04t6:23_6": "Atthavisesavasenāti “maggahetukā”ti pāḷiyā atthavisesavasena.",
  "tika-abh04t6:23_7": "Amohena alobhādosāmohehi ca sesadhammānaṁ sahetukabhāvadassanavasena pavattā dutiyatatiyanayā “sarūpato hetuhetumantadassana”nti vuttā.",
  "tika-abh04t6:23_8": "Tathāadassanatoti sarūpena adassanato.",
  "tika-abh04t6:23_9": "Atthena…pe…",
  "tika-abh04t6:23_10": "gamanatoti “maggaṅgāni ṭhapetvā taṁsampayutto”ti vacanato maggasabhāvānaṁ dhammānaṁ maggapaccayatāsaṅkhāto sampayuttānaṁ hetubhāvo sarūpato dassito.",
  "tika-abh04t6:23_11": "Maggahetubhūtāya pana sammādiṭṭhiyā sampayuttānaṁ hetuhetubhāvo atthato ñāpito hotīti attho.",
  "tika-abh04t6:24_0": "1040.",
  "tika-abh04t6:24_1": "Asabhāvadhammo garukātabbo na hotīti “sabhāvadhammo”ti vuttaṁ.",
  "tika-abh04t6:24_2": "Teneva paṭṭhānavaṇṇanāyaṁ “ārammaṇādhipati jātibhedato kusalākusalavipākakiriyarūpanibbānavasena chabbidho”ti vakkhati.",
  "tika-abh04t6:24_3": "Maggādīni ṭhapetvāti maggādīni pahāya.",
  "tika-abh04t6:24_4": "Aññesanti maggādito aññesaṁ. Adhi…pe…",
  "tika-abh04t6:24_5": "vassāti ārammaṇādhipatipaccayabhāvassa.",
  "tika-abh04t6:24_6": "Paññuttarattā kusalānaṁ lokuttarakathāya ca paññādhurattā vīmaṁsādhipatissa sesādhipatīnaṁ padhānatā veditabbā.",
  "tika-abh04t6:25_0": "1041.",
  "tika-abh04t6:25_1": "Padesasattavisayattā paṭhamavikappassa sakalasattavasena dassetuṁ “kappasahassātikkamepi vā”tiādi vuttaṁ.",
  "tika-abh04t6:25_2": "Laddhokāsaṁ yaṁ bhavissatīti laddhokāsaṁ yaṁ kammaṁ pāpuṇissati.",
  "tika-abh04t6:25_3": "Kappasahassātikkame avassaṁ uppajjanavipākattā tadapi…pe…",
  "tika-abh04t6:25_4": "vuccatīti.",
  "tika-abh04t6:25_5": "Aladdhattalābhatāya uppādādikkhaṇaṁ appattassa vipākassa anuppannabhāvo natthibhāvo pākaṭabhāvābhāvatoti",
  "tika-abh04t6:25_6": "vuttaṁ “natthi nāma na hotīti anuppanno nāma na hotī”ti.",
  "tika-abh04t6:25_7": "Tatthāti arūpabhavaṅge.",
  "tika-abh04t6:26_0": "Avipakkavipākaṁ kammaṁ sahakārīkāraṇasamavāyālābhena akatokāsaṁ vipākābhimukhabhāvābhāvato vipakkavipākakammasarikkhakanti vuttaṁ “aladdho…pe… deyyā”ti.",
  "tika-abh04t6:26_1": "Kiccanipphattiyā asati uppannampi kammaṁ anuppannasamānanti “okāso na bhaveyyā”ti etassa samatthatā na siyāti atthamāha.",
  "tika-abh04t6:26_2": "Tena apacayagāmikammakiccassa okāsābhāvo dassito.",
  "tika-abh04t6:26_3": "Pubbe niratthakattā uppattiyā okāso na bhaveyyāti payojanābhāvato kammuppattiyā okāsābhāvo vutto.",
  "tika-abh04t6:26_4": "“Vipākato aññassa pavattiokāso na bhaveyyā”ti iminā asambhavatoti ayametesaṁ viseso.",
  "tika-abh04t6:26_5": "Dhuvavipākassa kammassa vipākena nidassanamattabhūtenāti adhippāyo.",
  "tika-abh04t6:26_6": "Ariyamaggaānantariyakammānaṁ viya mahaggatakammānaṁ niyatasabhāvatābhāvā aṭṭhasamāpattīnaṁ “balavavirahe”tiādinā savisesanadhuvavipākatā vuttā.",
  "tika-abh04t6:26_7": "Ettha ca “pañca ānantariyakammānī”ti nidassanamattaṁ daṭṭhabbaṁ niyatamicchādiṭṭhiyāpi dhuvavipākattā.",
  "tika-abh04t6:26_8": "Yassa kammassa katattā yo vipāko niyogato uppajjissati,",
  "tika-abh04t6:26_9": "so tassa anāgatakālepi uppādivohāraṁ labhati.",
  "tika-abh04t6:26_10": "So ca uppādivohāro āyūhitakammavasena vuccamāno bhāvinā āyūhitabhāvena maggo anuppannoti ettha vuttoti dassetuṁ “yaṁ āyūhitaṁ bhavissatī”tiādi vuttaṁ.",
  "tika-abh04t6:27_0": "1050.",
  "tika-abh04t6:27_1": "Upādānehi ādinnāti sambandho.",
  "tika-abh04t6:27_2": "Aññeti upādānārammaṇehi aññe anupādāniyāti attho.",
  "tika-abh04t6:27_3": "Ādikena gahaṇenāti “ahaṁ phalaṁ sacchākāsi”nti evaṁ paccavekkhaṇañāṇasaṅkhātena gahaṇena.",
  "tika-abh04t6:27_4": "Idāni upetatthadīpakassa upa-saddassa vasena upādinna-saddassa atthaṁ vattuṁ “upādinnasaddena vā”tiādi vuttaṁ.",
  "tika-abh04t6:27_5": "Tattha nibbānassa anajjhattabhāvato “amaggaphaladhammāyeva vuttā”ti āha.",
  "tika-abh04t6:27_6": "Itarehīti ajjhattapadādīhi.",
  "tika-abh04t6:28_0": "Tikanikkhepakathāvaṇṇanā niṭṭhitā.",
  "tika-abh04t6:29_0": "Dukanikkhepakathāvaṇṇanā",
  "tika-abh04t6:30_0": "1062.",
  "tika-abh04t6:30_1": "Mettāya ayanaṁ upagamanaṁ mettāyanaṁ,",
  "tika-abh04t6:30_2": "tañca attano santāne mettāya lābho uppādanaṁ sattānaṁ anupagamo atthato majjanamevāti “mettā,",
  "tika-abh04t6:30_3": "medana”nti vatvā “sinehana”nti āha.",
  "tika-abh04t6:31_0": "1065.",
  "tika-abh04t6:31_1": "Tasmiṁ tasmiṁ visaye cittaṁ saṁrañjatīti cittassa saṁrañjanaṁ.",
  "tika-abh04t6:31_2": "Taṇhāvicaritādīti ādi-saddena esanādayo saṅgahitā.",
  "tika-abh04t6:31_3": "Taṇhāya vipulatā visayavasena pavattivasena vā veditabbā.",
  "tika-abh04t6:31_4": "Aniccādisabhāvassa rūpādikassa niccādito gahaṇaṁ abhiniveso visesato taṇhāvasena hoti taṇhārahitāya diṭṭhiyā",
  "tika-abh04t6:31_5": "abhāvāti upacāravasena nimittassa kattubhāvamāha “niccādito gaṇhantī visaṁvādikā hotī”ti.",
  "tika-abh04t6:31_6": "Pākaṭena saddena labbhamānattā yathārutaviññāyamānattā ca visattikāsaddassa visatasabhāvo “padhāno attho”ti vutto.",
  "tika-abh04t6:31_7": "“Antalikkhacaro pāso,",
  "tika-abh04t6:31_8": "yvāyaṁ carati mānaso.",
  "tika-abh04t6:31_9": "Tena taṁ bādhayissāmī”tiādivasena mārena gahitatāya.",
  "tika-abh04t6:32_0": "1066.",
  "tika-abh04t6:32_1": "Anatthacaraṇādianabhisandhānakatāya aṭṭhānabhūtesu ca vassavātādisaṅkhāresu uppannakopo viya sattesu",
  "tika-abh04t6:32_2": "atthācaraṇādinā āropanādhippāyesuyeva tadajjhāropanavasena pavatto yadipi anāyatanuppattiyā aṭṭhānāghātoyeva hoti,",
  "tika-abh04t6:32_3": "sattavisayattā pana sati cittassa ekantabyāpattiyaṁ kammapathabhedo hotiyevāti sakkā viññātuṁ,",
  "tika-abh04t6:32_4": "aṭṭhānuppattiyaṁ panassa na siyā kammapathabhedoti āha “sattesu uppanno aṭṭhānakopo karotī”ti.",
  "tika-abh04t6:32_5": "Paṭighādipadānaṁ ghaṭṭanāpurimayāmavikāruppattisamaññādīsupi dassanato “paṭivirodhādipadāni tesaṁ visesanatthānī”ti vuttaṁ.",
  "tika-abh04t6:33_0": "1091.",
  "tika-abh04t6:33_1": "Dve dhammā tayo dhammāti saddantarasannidhānena paricchedavato bahuvacanassa dassanato “aparicchedena bahuvacanenā”ti vuttaṁ.",
  "tika-abh04t6:33_2": "Uddeso katoti iti-saddo hetuattho.",
  "tika-abh04t6:33_3": "Tena bahuvacanena uddesakaraṇaṁ bahuvacanena pucchāya kāraṇanti dīpeti.",
  "tika-abh04t6:33_4": "Uddesānuvidhāyinī hi pucchāti.",
  "tika-abh04t6:33_5": "Tathā hi saṅkhāparicchinne uddese “katame vā tayo”ti saṅkhāparicchinnāva pucchā karīyatīti.",
  "tika-abh04t6:33_6": "Uddesena dhammānaṁ atthitāmattavacanicchāyaṁ sabhāvabhūmikāraṇaphalādiparicchedo viya saṅkhāparicchedopi",
  "tika-abh04t6:33_7": "na kātabboti adhippāyena “aniddhāritaparicchede”tiādi vuttaṁ.",
  "tika-abh04t6:33_8": "“Apaccayā dhammā”ti padato pana heṭṭhā anekabhedabhinnā dhammā aparicchedena bahuvacaneneva uddiṭṭhā,",
  "tika-abh04t6:33_9": "uddhañca tathā uddisīyantīti taṁ sotapatitatāya bhedābhāvepi paramatthato appaccayadhammassa asaṅkhatadhammassa",
  "tika-abh04t6:33_10": "ca sopādisesanirupādisesarāgakkhayādiasaṅkhatādivacanavacanīyabhāvena upacaritabhedegahite padadvayena",
  "tika-abh04t6:33_11": "atthi kāci bhedamattāti aparicchedena bahuvacanena uddeso katoti yuttaṁ siyā.",
  "tika-abh04t6:33_12": "Uddesānusārīni pucchānigamanānīti tānipi tathā pavattāni.",
  "tika-abh04t6:33_13": "Niddeso pana yathādhippetasabhāvādiparicchedavibhāvanavaseneva kātabboti asaṅkhatā dhātu icceva kato paramatthato bhedābhāvadīpanatthanti daṭṭhabbaṁ.",
  "tika-abh04t6:33_14": "Kathetukāmatāvasena pucchanto yassa katheti,",
  "tika-abh04t6:33_15": "tena kātabbapucchāya karaṇato taggataṁ ajānanaṁ saṁsayaṁ vā anuvidhāyayeva pucchatīti “sabhāva…pe…",
  "tika-abh04t6:33_16": "ajānantassa vasena pucchā karīyatī”ti vuttaṁ.",
  "tika-abh04t6:33_17": "Niddesato pubbetiādinā aṭṭhakathāyaṁ vuttaṁ pucchānusandhiṁyeva vibhāveti.",
  "tika-abh04t6:34_0": "1101.Bhinditvāti vibhajitvā.",
  "tika-abh04t6:34_1": "Rūpāva…pe…",
  "tika-abh04t6:34_2": "viññeyyāti kāmāvacarakusalamahākiriyaviññāṇena mahaggatadhammānaṁ sammasanavasena yathāyogaṁ mahaggatappamāṇadhammānaṁ",
  "tika-abh04t6:34_3": "paccavekkhaṇādivasena rūparāgārūparāgasampayuttena akusalamanoviññāṇena mahaggatadhammānaṁ abhinivesanaassādanavasena",
  "tika-abh04t6:34_4": "taṁtaṁpaññattiyañca taṁtaṁvohāravasena pavattena āvajjanena ca yathāvuttaviññāṇānaṁ purecārikena kāmāvacaradhammā",
  "tika-abh04t6:34_5": "na viññeyyā.",
  "tika-abh04t6:34_6": "Itarenāti parittārammaṇena.",
  "tika-abh04t6:34_7": "Kāmāvacarānameva ārammaṇānanti niddhāraṇe sāmivacanaṁ.",
  "tika-abh04t6:34_8": "Rūpārammaṇādīhi viññāṇehi tattha rūpārammaṇena viññāṇenapi saddādīnaṁ aviññeyyatā rūpassa ca viññeyyatā.",
  "tika-abh04t6:34_9": "Evaṁ sesesupi yojanā daṭṭhabbā.",
  "tika-abh04t6:34_10": "Cakkhudvārikena saddādīnaṁ aviññeyyatā rūpassa viññeyyatātiādinā dvārabhedavasena yojetabbaṁ.",
  "tika-abh04t6:34_11": "Itaranti iṭṭhamajjhattaṁ aniṭṭhamaniṭṭhamajjhattañca.",
  "tika-abh04t6:34_12": "Rūpāvacarādayo kāmāvacaravipākādīhīti rūpāvacarārūpāvacaralokuttarapaññattiyo kāmāvacaravipākehi lokuttarā",
  "tika-abh04t6:34_13": "kāmāvacarato ñāṇavippayuttakusalakiriyehi akusalehi ca aviññeyyāti yojetabbaṁ.",
  "tika-abh04t6:34_14": "Nibbānassa avijānanasabhāvo eva attasambhavo.",
  "tika-abh04t6:35_0": "1102.",
  "tika-abh04t6:35_1": "Rūpārūpāvacarakammūpapattibhave diṭṭhirahito lobho bhavāsavoti yathāvuttavisayo diṭṭhisahito sabbakāmāvacaradhammavisayo",
  "tika-abh04t6:35_2": "ca lobho kāmāsavo bhavituṁ yuttoti vuttaṁ “bhavāsavaṁ…pe… siyā”ti.",
  "tika-abh04t6:35_3": "Kāmāsavabhavāsavavinimuttassa hi lobhassa abhāvaṁ sayameva vakkhatīti.",
  "tika-abh04t6:35_4": "Pāḷiyanti aṭṭhakathākaṇḍapāḷiyaṁ.",
  "tika-abh04t6:35_5": "Tattha yathā “kāmāsavo aṭṭhasu lobhasahagatacittuppādesu uppajjatī”ti vuttaṁ,",
  "tika-abh04t6:35_6": "evaṁ “bhavāsavo aṭṭhasu lobhasahagatacittuppādesu uppajjatī”ti avatvā “catūsudiṭṭhigatavippayuttalobhasahagatacittuppādesu",
  "tika-abh04t6:35_7": "uppajjatī”ti vuttattā “bhavāsavo…pe…",
  "tika-abh04t6:35_8": "yuttesu eva uppajjatī”ti pāḷiyaṁ vuttoti sāvadhāraṇaṁ vuttaṁ.",
  "tika-abh04t6:35_9": "Tathā ca vakkhati “bhavāsavo catūsu diṭṭhigatavippayuttesu avijjāsavena saddhiṁ ekadhāva ekato uppajjatī”ti.",
  "tika-abh04t6:35_10": "Sopi rāgoti sassatadiṭṭhisahagato rāgo.",
  "tika-abh04t6:35_11": "Kāmabhavapatthanā viya kāmāsavoti yuttaṁ vattuṁ.",
  "tika-abh04t6:35_12": "Sassatadiṭṭhisahagatarāgakāmabhavapatthanānampi hi bhavāsavoti vattabbapariyāyo atthīti “sassatadiṭṭhisahagato",
  "tika-abh04t6:35_13": "rāgo bhavarāgavasena patthanā bhavāsavo nāmā”ti vuttaṁ,",
  "tika-abh04t6:35_14": "na tesaṁ idha adhippetabhavāsavabhāvadassanatthanti aṭṭhakathāyaṁ adhippāyo daṭṭhabbo.",
  "tika-abh04t6:35_15": "Tathā hi “rūpārūpasaṅkhāte kammato ca upapattito ca duvidhepi bhave āsavo bhavāsavo”ti vuttanti.",
  "tika-abh04t6:35_16": "Tattha kāmabhavapatthanāya tāva kāmāsavabhāvo hotu,",
  "tika-abh04t6:35_17": "rūpārūpabhavesu sassatābhinivesasahagatarāgassa kathanti?",
  "tika-abh04t6:35_18": "Sopi yathāvuttavisaye kāmanavasena pavattito kāmāsavoyeva nāma.",
  "tika-abh04t6:35_19": "Sabbepi hi tebhūmakā dhammā kamanīyaṭṭhena kāmāti.",
  "tika-abh04t6:35_20": "Na cettha aniṭṭhappasaṅgo diṭṭhivippayuttalobhassa bhavāsavabhāvena visuṁ uddhaṭattā.",
  "tika-abh04t6:35_21": "Avassañcetamevaṁ viññātabbaṁ,",
  "tika-abh04t6:35_22": "itarathā rūpārūpabhavesu ucchedadiṭṭhisahagatassapi lobhassa bhavāsavabhāvo āpajjeyyāti.",
  "tika-abh04t6:35_23": "Kāmāsavādayo eva diṭṭhadhammikasamparāyikāsavabhāvena dvidhā vuttā.",
  "tika-abh04t6:36_0": "1103.",
  "tika-abh04t6:36_1": "Idha pāḷiyāpi bhavāsavavinimuttalobhassa kāmāsavabhāvo na na sakkā yojetunti dassetuṁ “kāmāsavaniddese cā”tiādi vuttaṁ.",
  "tika-abh04t6:36_2": "“Dhammacchando saddhā”ti keci.",
  "tika-abh04t6:37_0": "1105.Upādānakkhandhesvevapavattati tabbinimuttassa dhammassa jīvaggahaṇavisayassa paramatthato abhāvā. Rūpe…pe…",
  "tika-abh04t6:37_1": "viññāṇe vā pana na patiṭṭhāti rūpādīnaṁ aviparītasabhāvamatte aṭṭhatvā sayaṁ samāropitassa tesu parikappanāmattasiddhassa",
  "tika-abh04t6:37_2": "kassaci ākārassa abhinivesanato.",
  "tika-abh04t6:37_3": "Tenevāha “tato aññaṁ katvā”ti.",
  "tika-abh04t6:37_4": "Tato upādānakkhandhato.",
  "tika-abh04t6:37_5": "Vedanādayopi hi keci diṭṭhigatikā aniccāti passantīti.",
  "tika-abh04t6:37_6": "Tatoti vā sarīrasaṅkhātarūpakkhandhato.",
  "tika-abh04t6:37_7": "“Aññaṁ jīvaṁ aññaṁ sarīra”nti hi vuttaṁ.",
  "tika-abh04t6:37_8": "Hotīti bhavati sassataṁ attāti attho.",
  "tika-abh04t6:37_9": "Aññanti brahmaissarādito aññaṁ.",
  "tika-abh04t6:38_0": "Arūpabhavo viya rūparāgappahānena rūpabhavo kāmarāgappahānena pattabbo.",
  "tika-abh04t6:38_1": "Rūpībrahmānañca pañcakāmaguṇiko rāgo pahīyati,",
  "tika-abh04t6:38_2": "na vimānādīsu rāgoti so akāmarāgoti katvā kāmāsavo na hotīti aṭṭhakathāyaṁ paṭikkhittaṁ.",
  "tika-abh04t6:38_3": "Ṭīkākārehi pana kāmāsavabhavāsavavinimuttalobhābhāvadassanena rūpībrahmānaṁ vimānādirāgassapi kāmacchandādibhāvato",
  "tika-abh04t6:38_4": "diṭṭhivippayuttarūpārūpabhavarāgavinimutto sabbo lobho kāmāsavoti dassito.",
  "tika-abh04t6:38_5": "Tattha yuttaṁ vicāretvā gahetabbaṁ.",
  "tika-abh04t6:38_6": "Siyā āsavasampayutto kāmarāgena bhavarāgena vā sahuppattiyaṁ,",
  "tika-abh04t6:38_7": "siyā āsavavippayutto tadaññarāgena sahuppattiyaṁ,",
  "tika-abh04t6:38_8": "“catūsu diṭṭhigatā”tiādipāḷiyā abhāvadassanena kāmāsavabhavāsavavinimuttalobhābhāvaṁ dassetvā “kāmāsavo”tiādipāḷidassanena",
  "tika-abh04t6:38_9": "diṭṭhirāgassa kāmāsavabhāvaṁ sādheti.",
  "tika-abh04t6:38_10": "Pahātabbadassanatthanti pahātabbatādassanatthaṁ.",
  "tika-abh04t6:38_11": "Pahāneti pahānanimittaṁ.",
  "tika-abh04t6:39_0": "1121.Jātiyāti khattiyasabhāvādijātisampattiyā.",
  "tika-abh04t6:39_1": "Gottenāti gotamagottādiukkaṭṭhagottena.",
  "tika-abh04t6:39_2": "Kolaputtiyenāti mahākulabhāvena.",
  "tika-abh04t6:39_3": "Vaṇṇapokkharatāyāti vaṇṇasampannasarīratāya.",
  "tika-abh04t6:39_4": "“Pokkhara”nti hi sarīraṁ vuccatīti.",
  "tika-abh04t6:39_5": "Mānaṁ jappetīti mānaṁ pavatteti karoti.",
  "tika-abh04t6:39_6": "Pavatto māno pavattamāno.",
  "tika-abh04t6:39_7": "Puggalavisesanti seyyassa seyyotiādibhedaṁ puggalavisesaṁ.",
  "tika-abh04t6:39_8": "Seyyaṁ bhinditvā pavattamāno seyyamāno.",
  "tika-abh04t6:39_9": "Tiṇṇanti seyyassa seyyādīnaṁ tiṇṇaṁ “seyyohamasmī”tiādinā aññaṁ puggalaṁ anissāya vuttānaṁ.",
  "tika-abh04t6:39_10": "Seyyādivasena attano mananaṁ paggaho māno,",
  "tika-abh04t6:39_11": "tassa karaṇaṁ seyyohamasmītiādipavattiyevāti vuttaṁ “seyyoti ādikiccakaraṇa”nti.",
  "tika-abh04t6:40_0": "1140.",
  "tika-abh04t6:40_1": "Sabbopi lobho abhijjhāsabhāvoti abhijjhā āsavadvayasabhāvā,",
  "tika-abh04t6:40_2": "kāmarāgo kāmāsavasabhāvo evāti āsavadvayaekāsavabhāvo abhijjhākāmarāgānaṁ viseso vutto.",
  "tika-abh04t6:40_3": "Na abhijjhā ca dhammā ṭhapetvā diṭṭhiṁ avijjañca noāsavasabhāvā.",
  "tika-abh04t6:40_4": "Abhijjhā ca āsavadvayasabhāvā eva,",
  "tika-abh04t6:40_5": "naabhijjhāsabhāvo ca lobho natthīti adhippāyena “noāsavalobhassa sabbhāvo vicāretabbo”ti āha.",
  "tika-abh04t6:40_6": "Gaṇanāya hetuyā sattāti vuttanti pañhāvārapāṭhaṁ sandhāya vuttaṁ.",
  "tika-abh04t6:40_7": "Tattha hi “āsavo dhammo āsavassa dhammassa hetupaccayena paccayo.",
  "tika-abh04t6:40_8": "Āsavo dhammo noāsavassa dhammassa.",
  "tika-abh04t6:40_9": "Āsavo dhammo āsavassa ca noāsavassa ca.",
  "tika-abh04t6:40_10": "Noāsavo dhammo noāsavassa.",
  "tika-abh04t6:40_11": "Noāsavo dhammo āsavassa.",
  "tika-abh04t6:40_12": "Noāsavo dhammo āsavassa ca noāsavassa ca.",
  "tika-abh04t6:40_13": "Āsavo ca noāsavo ca dhammā noāsavassa hetupaccayena paccayo”ti imesaṁ vārānaṁ vasena “gaṇanāya sattā”ti vuttaṁ.",
  "tika-abh04t6:40_14": "Tattha yadi noāsavasabhāvopi lobho siyā,",
  "tika-abh04t6:40_15": "diṭṭhisampayuttacittassa vasena “āsavo ca noāsavo ca dhammā mohayathāvuttalobhā āsavassa dhammassa diṭṭhiyā hetupaccayena paccayo”ti sattamo,",
  "tika-abh04t6:40_16": "pāḷiyaṁ āgataṁ sattamaṁ aṭṭhamaṁ katvā “āsavo ca noāsavo ca dhammā āsavassa ca noāsavassa ca dhammassa",
  "tika-abh04t6:40_17": "hetupaccayena paccayo”ti navamo pañho vucceyya,",
  "tika-abh04t6:40_18": "na pana vuttoti.",
  "tika-abh04t6:40_19": "Evaṁ diṭṭhisampayuttalobhassa noāsavabhāvābhāvaṁ dassetvā itarassapi taṁ dassetuṁ “diṭṭhivippayutte cā”tiādi vuttaṁ.",
  "tika-abh04t6:41_0": "1162.",
  "tika-abh04t6:41_1": "Yathārūpe rūpappabandhe vattamāne puggalo gacchati tiṭṭhati nisīdatīti vuccati,",
  "tika-abh04t6:41_2": "tathā visadarūpassa uppādakaṁ cittaṁ iriyāpathūpatthambhakaṁ.",
  "tika-abh04t6:41_3": "Taṁ pana kusalato kiriyato ca pañcamajjhānacittaṁ abhiññāppattaṁ appattañca bhinditvā sattapaññāsa javanāni voṭṭhabbanañcāti aṭṭhapaññāsavidhaṁ.",
  "tika-abh04t6:41_4": "Sahajātadhammānaṁ akammaññabhāvakarattā thinamiddhasahagatacittaṁ visadāni rūpāni na samuṭṭhapeti na",
  "tika-abh04t6:41_5": "upatthambheti cāti vuttaṁ “iriyāpathaṁ sandhāretuṁ asakkonta”nti.",
  "tika-abh04t6:42_0": "1163.",
  "tika-abh04t6:42_1": "Vipakkhepi bhāvato anekantikattā rūpattāsādhakattaṁ.",
  "tika-abh04t6:42_2": "Garubhāvappatti lahutāviraho daṭṭhabbo.",
  "tika-abh04t6:42_3": "Satipi aññesampi akusalādīnaṁ lahutāvirahe thinamiddhānaṁ ekantato lahutāpaṭipakkhattā kāraṇānurūpattā",
  "tika-abh04t6:42_4": "ca phalassa “thinamiddhasamuṭṭhitarūpehī”ti vuttaṁ.",
  "tika-abh04t6:42_5": "Na jāgara…pe…",
  "tika-abh04t6:42_6": "santatinti etena nāmakāye supanassa asiddhataṁ dasseti.",
  "tika-abh04t6:42_7": "Middhassa phalattāti ettha middhaṁyeva niddākāraṇanti nāyaṁ niyamo icchito,",
  "tika-abh04t6:42_8": "niddākāraṇameva pana middhanti niyamo icchitoti daṭṭhabbo.",
  "tika-abh04t6:42_9": "Tathā hi khīṇāsavānaṁ niddāya middhato aññaṁ kāraṇaṁ karajakāyassa dubbalabhāvo aṭṭhakathāyaṁ dassitoti.",
  "tika-abh04t6:43_0": "Chādanaṁ,",
  "tika-abh04t6:43_1": "avattharaṇaṁ vā onāho,",
  "tika-abh04t6:43_2": "so rūpasseva sabhāvoti parassa āsaṅkaṁ manasi katvā āha “tena saha vuttā onāhapariyonāhā cā”ti.",
  "tika-abh04t6:43_3": "Asaṅkocavasena visadā pavatti vipphārikabhāvo.",
  "tika-abh04t6:43_4": "Āvaraṇabhāvo viyāti etena āvaraṇasabhāvattepi middhassa tabbidhuro anaññasādhāraṇattā onahanādibhāvoti dasseti.",
  "tika-abh04t6:43_5": "Sāmaññañhi pañcannampi kāmacchandādīnaṁ āvaraṇasabhāvoti āvaraṇabhāvasadisassa onahanādibhāvassa nāmakāye labbhamānassa gahitatāti etthādhippāyo.",
  "tika-abh04t6:44_0": "Pānanti anuyogoti ca taṁkiriyāsādhikā cetanā adhippetāti surāpānassa surā…pe…",
  "tika-abh04t6:44_1": "yogassa ca akusalabhāvena upakkilesadubbalīkaraṇabhāvo yuttoti vutto.",
  "tika-abh04t6:44_2": "“Surāmerayassa ajjhoharaṇaṁ pānaṁ pamādaṭṭhānānuyogo cā”ti parassa adhippāyo.",
  "tika-abh04t6:44_3": "Nīvaraṇaṁ hutvā vātiādinā idaṁ dasseti “nīvaraṇasabhāvānaṁ nīvaraṇasampayuttabhāvadassanaparāya codanāya",
  "tika-abh04t6:44_4": "nīvaraṇanti katthaci adiṭṭhapayogassa asampayuttassa rūpassa yathālābhato gahaṇaṁ ñāyoyeva na hoti,",
  "tika-abh04t6:44_5": "siddhanīvaraṇabhāvasampayuttasabhāvānaṁyeva pana gahaṇanti taṁsabhāvā arūpadhammāyeva dassitā,",
  "tika-abh04t6:44_6": "na rūpanti thinaṁ viya middhampi arūpamevāti viññāyatī”ti.",
  "tika-abh04t6:44_7": "Yanti yena vacanena.",
  "tika-abh04t6:44_8": "Asambhavavacanatoti asambhavavacanabhāvato.",
  "tika-abh04t6:45_0": "Tenāti tena rūpārammaṇassa chandarāgassa pahānavacanena.",
  "tika-abh04t6:45_1": "Rūpappahānato aññoti katvā rūpe chandarāgappahānaṁ “añño kāro”ti vuttaṁ.",
  "tika-abh04t6:45_2": "Yaṁ aṭṭhakathāyaṁ “aññathā”ti vuttaṁ.",
  "tika-abh04t6:45_3": "Idantiādinā “taṁ pajahathā”ti pāḷiyā na nippariyāyappahānaṁ adhippetanti dasseti.",
  "tika-abh04t6:45_4": "Arūpasseva yujjatīti sududdasaṁ dūraṅgamādippavattakaṁ cittaṁ taṁsampayutto arūpadhammoyeva vibandhituṁ samatthoti dasseti.",
  "tika-abh04t6:45_5": "Cetaso pariyuṭṭhānanti kusalacittassa gahaṇaṁ.",
  "tika-abh04t6:45_6": "Nīvaraṇāni hi uppajjamānāni uppajjituṁ appadānena kusalavāraṁ gaṇhantīti vuccanti.",
  "tika-abh04t6:45_7": "Gahaṇañcettha pariyuṭṭhānaṁ “corā magge pariyuṭṭhiṁsū”tiādīsu viya.",
  "tika-abh04t6:46_0": "1176.Uddhaccaṁ kukkuccañca saha vuttanti uddesapucchānigamane sandhāya vuttaṁ.",
  "tika-abh04t6:46_1": "Yaṁ pana aṭṭhakathāyaṁ uddhaccassa kukkuccena vinābhāvakāraṇaṁ vatvā “bhinditvā vutta”nti vuttaṁ,",
  "tika-abh04t6:46_2": "taṁ “nīvaraṇā ceva nīvaraṇasampayuttā cā”ti padassa niddese uddhaccakukkuccānaṁ visuṁ niddiṭṭhataṁ sandhāya vuttaṁ.",
  "tika-abh04t6:46_3": "Kāmacchandassa ukkaṭṭhanīvaraṇatā orambhāgiyabhāvo.",
  "tika-abh04t6:46_4": "So hi rūparāgārūparāgappakārakāmacchandaṁ upādāya tato tibbakiccatāya “ukkaṭṭhanīvaraṇa”nti vuccati.",
  "tika-abh04t6:46_5": "Kāmacchandanīvaraṇantveva lobho vutto,",
  "tika-abh04t6:46_6": "na bhinditvā.",
  "tika-abh04t6:46_7": "Kāmacchandanīvaraṇassa ca anavasesato anāgāmimaggena pahāne vuccamāne catutthamaggavajjho lobho anīvaraṇasabhāvo āpajjatīti āha “yadi…pe… siyā”ti.",
  "tika-abh04t6:46_8": "Nonīvaraṇo rūparāgārūparāgappakāro lobhadhammo nīvaraṇassa avijjādikassa.",
  "tika-abh04t6:46_9": "Ādi-saddena “nonīvaraṇo dhammo nīvaraṇassa ca nonīvaraṇassa ca dhammassa.",
  "tika-abh04t6:46_10": "Nīvaraṇo ca nonīvaraṇo ca dhammā nīvaraṇassa dhammassa.",
  "tika-abh04t6:46_11": "Nīvaraṇo ca nonīvaraṇo ca dhammā nonīvaraṇassa dhammassa.",
  "tika-abh04t6:46_12": "Nīvaraṇo ca nonīvaraṇo ca dhammā nīvaraṇassa ca nonīvaraṇassa ca dhammassa hetupaccayena paccayo”ti ime pañhe saṅgaṇhāti.",
  "tika-abh04t6:46_13": "Cattārīti vuttaṁ nīvaraṇapadamūlakānaṁ tiṇṇaṁ nonīvaraṇamūlakassa ekassa vasena.",
  "tika-abh04t6:46_14": "Nīvaraṇanonīvaraṇatadubhayamūlakānaṁ pana tiṇṇaṁ tiṇṇaṁ vasena navāti vuttaṁ.",
  "tika-abh04t6:46_15": "Tasmāti yathādassitanayāya pāḷiyā abhāvā nonīvaraṇalobhābhāvā.",
  "tika-abh04t6:47_0": "1219.Tenevāti purimadiṭṭhiākāreneva uppajjamānena.",
  "tika-abh04t6:47_1": "Diṭṭhigatikehi vuccamānānaṁ “niccaṁ subha”nti evamādivacanānaṁ,",
  "tika-abh04t6:47_2": "diṭṭhirahitehi vuccamānānaṁ gaganakusumādilokavohāravacanānañca vatthūni vācāvatthumattānīti āha “vācā…pe… vā”ti.",
  "tika-abh04t6:48_0": "1221.Cittenaparaloke ṭhitoti yasmiṁ loke nibbattivasena sayaṁ ṭhito,",
  "tika-abh04t6:48_1": "tato aññaṁ lokaṁ paralokoti cittena gahetvā ṭhito.",
  "tika-abh04t6:49_0": "1236.Na hi purimehītiādinā paṭhamamaggādīhi samugghāṭitaapāyagamanīyabhāvādikā eva rāgādayo dutiyamaggādīhi pahīyantīti dasseti.",
  "tika-abh04t6:50_0": "1287.",
  "tika-abh04t6:50_1": "Upaṭṭhitepi duggatinimittādike na tathā tibbo lobho uppajjati,",
  "tika-abh04t6:50_2": "yathā sugatinimittādiketi āha “balavanikantivirahenā”ti.",
  "tika-abh04t6:51_0": "1301.",
  "tika-abh04t6:51_1": "Ekasmiṁ cittuppāde uppannānaṁ viya ekasmiṁ santāne uppannānampi sahapavattipariyāyo atthīti pahānekaṭṭhena",
  "tika-abh04t6:51_2": "rāgaraṇena vicikicchuddhaccasahagatamohassa saraṇatā vuttā.",
  "tika-abh04t6:51_3": "Uddhaccavicikicchāhi yo moho sahajāto bhave,",
  "tika-abh04t6:51_4": "sopi rāgena saraṇo pahānekaṭṭhabhāvatoti.",
  "tika-abh04t6:51_5": "Lobhadosamohatadekaṭṭhakilesataṁsampayuttakkhandhataṁsamuṭṭhānakammabhedato sabbassapi akusalassa saṅgahaṇavasena",
  "tika-abh04t6:51_6": "pavatto saraṇapadaniddeso araṇavibhaṅgasuttenapi aññadatthu saṁsandatīti dassetuṁ “araṇavibhaṅgasutte”tiādimāha.",
  "tika-abh04t6:51_7": "Yaṁ pana aṭṭhakathāyaṁ sampayogappahānekaṭṭhabhāvadīpanena rāgādīnaṁ sabbesaṁ vā akusaladhammānaṁ saraṇabhāvadassanaṁ,",
  "tika-abh04t6:51_8": "taṁ pāḷiyā yathādassitadhammānaṁ aññamaññasaraṇabhāvadassanaparaṁ,",
  "tika-abh04t6:51_9": "tadaññadhammānaṁ saraṇabhāvapaṭisedhanaparanti araṇavibhaṅgasuttavirodhoti daṭṭhabbaṁ.",
  "tika-abh04t6:51_10": "Suttantadesanāya vā pariyāyakathābhāvato nippariyāyato saraṇabhāvo viya araṇabhāvopi akusaladhammānaṁyevāti",
  "tika-abh04t6:51_11": "tathāpavattāya aṭṭhakathāya na koci suttavirodhoti daṭṭhabbaṁ.",
  "tika-abh04t6:52_0": "Suttantikadukanikkhepakathāvaṇṇanā",
  "tika-abh04t6:53_0": "1313.Ahaṁ-saddena hetubhūtena yo atthoti ettha ahaṁ-saddo atthoti adhippeto.",
  "tika-abh04t6:53_1": "Atthāvabodhanattho hi saddappayogo.",
  "tika-abh04t6:53_2": "Atthaparādhīno kevalo atthapadatthako,",
  "tika-abh04t6:53_3": "so padatthavipariyesakārinā pana iti-saddena parato payuttena saddapadatthako jāyati yathā gāvīti ayamāhāti go-saddaṁ āhāti viññāyati.",
  "tika-abh04t6:53_4": "Tena viññattivikārasahito saddo paññattīti dasseti.",
  "tika-abh04t6:53_5": "Tathā hi “buddhassa bhagavato vohāro lokiyasote paṭihaññatī”tiādinā paññattiyā vacanabhāvaṁ sādhayati.",
  "tika-abh04t6:53_6": "Aññathātiādinā paññattiyā asaddasabhāvatte dosamāha.",
  "tika-abh04t6:53_7": "Adhivacanāditā siyā,",
  "tika-abh04t6:53_8": "tathā ca adhivacanādīnaṁ adhivacanapathādito viseso na siyāti dukoyeva na sambhaveyyāti adhippāyo.",
  "tika-abh04t6:53_9": "Aṭṭhakathāyaṁ pana sakasantatipariyāpanne rūpādayo dhamme samūhato santānato ca ekattavasena gahetvā",
  "tika-abh04t6:53_10": "ahanti vohariyamānā upādāpaññatti saṅkhāyati voharīyatīti saṅkhāti adhippetā.",
  "tika-abh04t6:53_11": "Tathā sesesu yathāsambhavaṁ daṭṭhabbaṁ.",
  "tika-abh04t6:53_12": "Tenevāha “dattoti ettāvatā sattapaññattiṁ dassetvā aññampi upādāpaññattiṁ dassetu”ntiādi.",
  "tika-abh04t6:53_13": "Padatthassāti ahaṁ-saddādipadābhidheyyassa,",
  "tika-abh04t6:53_14": "paramatthassa vā.",
  "tika-abh04t6:53_15": "Adhivacanaṁ saddoti adhippāyena “vadantenā”tiādi vuttaṁ.",
  "tika-abh04t6:53_16": "So hi attanā ñāpetabbamatthaṁ sayaṁ ñāto eva ñāpetīti aggahitasambandhassa na saddo atthappakāsanasamatthoti vuttaṁ “pubbe gahitasaññenā”ti.",
  "tika-abh04t6:53_17": "Visesena ñāyatīti samaññāti saṁ-saddassa visesatthataṁ āha.",
  "tika-abh04t6:54_0": "Karīyatīti idaṁ imassatthassa adhivacananti evaṁ nikkhipīyati.",
  "tika-abh04t6:54_1": "Nāmabhūtaṁ vacanameva taṁ taṁ atthaṁ niddhāretvā sahetukaṁ katvā vadati byañjayati cāti āha “nāmamicceva vuttaṁ hotī”ti.",
  "tika-abh04t6:54_2": "Tenevāha “na hi pathavī”tiādi.",
  "tika-abh04t6:54_3": "Pathavīsaṅkhātanti pathavī-saddābhidheyyaṁ.",
  "tika-abh04t6:55_0": "Ācariyāti aṭṭhakathāya saṁvaṇṇanakā ācariyā,",
  "tika-abh04t6:55_1": "na aṭṭhakathācariyāti adhippāyena vadati.",
  "tika-abh04t6:55_2": "Mātikāyanti mātikāvaṇṇanāyaṁ.",
  "tika-abh04t6:55_3": "Tenāti mātikāvaṇṇanāvacanena.",
  "tika-abh04t6:55_4": "Imissā pāḷiyā aṭṭhakathāya ca atthadassanassa etassa yathāvuttassa ācariyavādassa virodho siyā,",
  "tika-abh04t6:55_5": "tameva virodhaṁ “na hī”tiādinā vivarati.",
  "tika-abh04t6:55_6": "Tattha adhivacanapathādibhāvena vuttānaṁ dhammānaṁ pakāsakassa sabhāvassa viññattivikārasahitasaddasseva",
  "tika-abh04t6:55_7": "vacanamattaṁ adhikāraṁ katvā pavattiādi yujjati,",
  "tika-abh04t6:55_8": "na asabhāvassāti adhippāyena “uppādavayakiccarahitassā”tiādi vuttaṁ.",
  "tika-abh04t6:55_9": "Tattha aniddhāritasabhāvassāti paramatthato anupaladdhasabhāvassa.",
  "tika-abh04t6:56_0": "Duvidhāti paññāpanapaññāpitabbabhedato duvidhā.",
  "tika-abh04t6:56_1": "Yathāvuttappakārāti uppādavayakiccarahitātiādippakārā.",
  "tika-abh04t6:56_2": "Aṭṭhakathāyaṁ puggalapaññattivaṇṇanāyaṁ.",
  "tika-abh04t6:56_3": "Nanu ca tattha upanidhāpaññattiādayo aparāpi paññattiyo vuttā,",
  "tika-abh04t6:56_4": "atha kasmā “cha paññattiyova vuttā”ti vuttaṁ?",
  "tika-abh04t6:56_5": "Saccaṁ vuttā,",
  "tika-abh04t6:56_6": "tā pana vijjamānapaññattiādīsu chasu eva antogadhāti “aṭṭhakathāyaṁ vijjamānapaññattiādayo cha paññattiyova vuttā”ti vuttaṁ.",
  "tika-abh04t6:57_0": "Tattha rūpādi viya avijjamānattā paññāpitabbattā ca avijjamānapaññatti,",
  "tika-abh04t6:57_1": "avijjamānassa ca sattarathādiatthassa paññāpanato avijjamānapaññattīti evaṁ avijjamānapaññattivacanena",
  "tika-abh04t6:57_2": "yathāvuttā duvidhāpi paññatti saṅgahitāti āha “avijjamāna…pe… vuttā”ti.",
  "tika-abh04t6:57_3": "Itarehīti vijjamānapaññattiādīhi avasesehi pañcahi,",
  "tika-abh04t6:57_4": "rūpavedanādīnaṁ sattarathādīnañca atthānaṁ pakārehi ñāpanato taṁtaṁvācako saddoyeva visayabhedato vijjamānapaññattiādibhedā",
  "tika-abh04t6:57_5": "paññatti saṅkhādīhi dasahi padehi vuttāti ayaṁ purimo attho,",
  "tika-abh04t6:57_6": "so ca yathārutavaseneva pāḷiyā viññāyamānattā “pāḷianugato ujuko”ti ca vutto.",
  "tika-abh04t6:57_7": "Yadi cātiādīsu sattādikā yathāvuttappakārā upādāpaññatti yadi avijjamānapaññatti,",
  "tika-abh04t6:57_8": "sā atthīti na vattabbā.",
  "tika-abh04t6:57_9": "Avijjamānā ca sā paññāpitabbato paññatti cāti tesaṁ ācariyānaṁ laddhīti adhippāyo.",
  "tika-abh04t6:57_10": "Idāni tassā laddhiyā vasena paññattipathāti vuttadhammānampi vijjamānapaññattibhāvāpatticodanena tattha dosaṁ dasseti “yathā cā”tiādinā.",
  "tika-abh04t6:57_11": "Tatoti yasmā avijjamānattā paññāpitabbattā ca sattarathādīnaṁ avijjamānapaññattibhāvo viya vijjamānattā",
  "tika-abh04t6:57_12": "paññāpitabbattā ca sabbesaṁ sabhāvadhammānaṁ vijjamānapaññattibhāvo āpajjati,",
  "tika-abh04t6:57_13": "tasmāti attho.",
  "tika-abh04t6:58_0": "“Athā”tiādinā paññattipathaniddesato visiṭṭhassa paññattidhammaniddesassa sayameva kāraṇamāsaṅkati.",
  "tika-abh04t6:58_1": "“Nāpī”tiādinā tassa kāraṇassa asiddhataṁ dasseti.",
  "tika-abh04t6:58_2": "“Purisoti saṅkhā”tiādīsu saṅkhādayopi nāmādīhi atthato avisiṭṭhā vuttāti āha “saṅkhādisaddānaṁ samānatthattā”ti.",
  "tika-abh04t6:58_3": "Vacanaggahaṇaṁ vacanuccāraṇaṁ.",
  "tika-abh04t6:58_4": "Aññassāti nāmapaññattiṁ sandhāyāha.",
  "tika-abh04t6:58_5": "Tesanti saṅketaggahaṇavacanaggahaṇānaṁ.",
  "tika-abh04t6:58_6": "Asamatthatā na sambhavatīti yojanā.",
  "tika-abh04t6:58_7": "Tameva asambhavaṁ “yadi hī”tiādinā vivarati.",
  "tika-abh04t6:58_8": "Paññattiyāti nāmapaññattiyā.",
  "tika-abh04t6:58_9": "Paññattipaññāpaneti yāya nāmapaññattiyā upādāyapaññatti rūpādayo ca paññāpīyanti,",
  "tika-abh04t6:58_10": "yā ca sotadvāraviññāṇasantānānantaramuppannena gahitapubbasaṅketena manodvāraviññāṇasantānena gayhati,",
  "tika-abh04t6:58_11": "sā ayaṁ nāmāti tassā paññāpane asaṅkarato ṭhapane.",
  "tika-abh04t6:58_12": "Atha vā sotadvāraviññāṇasantānānantaramuppannena manodvāraviññāṇasantānena paññattiyā gāhāpane paricchindane.",
  "tika-abh04t6:58_13": "Tassā aññā paññatti vattabbā siyāti tassā nāmapaññattiyā ñāpane saṅketaggahaṇavacanaggahaṇānaṁ sahakārīkāraṇabhūtā",
  "tika-abh04t6:58_14": "aññā nāmapaññatti atthīti vattabbā anuññātabbā siyā.",
  "tika-abh04t6:58_15": "Tato atthavijānanameva na siyāti kevalāni saṅketaggahaṇavacanaggahaṇāni atthapaññāpane viya paññattiñāpanepi asamatthāni,",
  "tika-abh04t6:58_16": "paññatti ca ñātāyeva tesaṁ sahakārīkāraṇaṁ taṁjānanatthaṁ paññattianantaraparikappane ca anavatthānāpattīti atthādhigamassa sambhavo eva na bhaveyya.",
  "tika-abh04t6:59_0": "Saṅketo rūpādīsu na kiñci hoti,",
  "tika-abh04t6:59_1": "bhūtādinimittaṁ bhāvanāvisesañca upādāya vohariyamānā kasiṇādipaññatti viya taṁ taṁ saṅketitabbaṁ saṅketakaraṇañca upādāya vohāramatto,",
  "tika-abh04t6:59_2": "tassa ca paññāpikā nāmapaññattīti yathāvuttadosāpattiṁ dassento “nāpi saṅketaggahaṇa”nti avoca.",
  "tika-abh04t6:59_3": "Nanu ca atthavijānanāsambhavacodaneneva saṅketaggahaṇābhavopi dassitoti?",
  "tika-abh04t6:59_4": "Saccametaṁ,",
  "tika-abh04t6:59_5": "saṅkete pana ācariyānaṁ matibhedo vijjati.",
  "tika-abh04t6:59_6": "Tattha ekapakkhiko ayaṁ dosoti dassanatthaṁ tassa visuṁ vacanaṁ vuccamānā rūpādayo dhammāvacanatthā paññāpitabbā ca,",
  "tika-abh04t6:59_7": "tadabhidhāyako saddo paññattīti.",
  "tika-abh04t6:59_8": "Ettāvatā sabbavohāro sijjhatīti adhippāyena “vacana…pe…",
  "tika-abh04t6:59_9": "janaṁ natthī”ti āha.",
  "tika-abh04t6:59_10": "Paññattiyā vacanabhāvo siddho paṭihananasotabbatādīpakattā tesaṁ pāṭhānanti adhippāyo.",
  "tika-abh04t6:59_11": "Ādi-saddena “atthi keci buddhassa bhagavato vohāraṁ suṇanti,",
  "tika-abh04t6:59_12": "niruttipaṭisambhidā paccuppannārammaṇā”ti evamādiṁ saṅgaṇhāti.",
  "tika-abh04t6:59_13": "Tasmāti yasmā “paññattidhammā”ti padassa yathāvuttapaññattiyo atthoti etasmiṁ pakkhe mātikāvaṇṇanāya virodho,",
  "tika-abh04t6:59_14": "aṭṭhakathāyaṁ avuttatā,",
  "tika-abh04t6:59_15": "imissā pāḷiyā ananugamo,",
  "tika-abh04t6:59_16": "sabbe dhammā paññattīti niddisitabbatā,",
  "tika-abh04t6:59_17": "paññattipathapadassa navattabbatā,",
  "tika-abh04t6:59_18": "anavatthānāpattito atthavijānanāsambhavoti aneke dosā,",
  "tika-abh04t6:59_19": "viññattivikārasahitassa pana saddassa paññattibhāve yathāvuttadosābhāvo anekesaṁ pāṭhappadesānañca anulomanaṁ, tasmā.",
  "tika-abh04t6:59_20": "Tattha yuttaṁ gahetabbanti adhippāyenāha “pāḷi…pe… tabbo”ti.",
  "tika-abh04t6:60_0": "Yadisattātiādinā saddassa paññattibhāve aṭṭhakathāya virodhamāha.",
  "tika-abh04t6:60_1": "Evaṁ paññattibhāve yadi saddassa paññattibhāvo,",
  "tika-abh04t6:60_2": "tassa paramatthato vijjamānattā rūpādiatthassa ca paññāpanato vijjamānapaññattibhāvo eva siyā,",
  "tika-abh04t6:60_3": "na avijjamānapaññattibhāvo.",
  "tika-abh04t6:60_4": "Na hi te sattādayo paññattīti.",
  "tika-abh04t6:60_5": "Evañca avijjamānapaññattiyā abhāvo eva siyā.",
  "tika-abh04t6:60_6": "Vuttā ca aṭṭhakathāyaṁ “avijjamānapaññattī”ti.",
  "tika-abh04t6:60_7": "Itaro visayassa avijjamānattā tassa avijjamānapaññattibhāvoti yathāvuttavirodhābhāvaṁ dassento “avijjamānāna”ntiādimāha.",
  "tika-abh04t6:60_8": "Idāni sattādivisayassa kenacipi pariyāyena atthitāya abhāvadassanena tabbisayāya paññattiyā avijjamānapaññattibhāvaṁyeva vavatthapeti “ayañca vādo”ti.",
  "tika-abh04t6:60_9": "Vijjamānā eva sattādayo rūpādisabhāvābhāvavasena “avijjamānā”ti vuccanti,",
  "tika-abh04t6:60_10": "na sabbathā abhāvato.",
  "tika-abh04t6:60_11": "Tathā hi tathā tathā paññāpiyamānabhāvena viññāyantīti yathāvuttarūpo vādo “rūpaṁ atthīti?",
  "tika-abh04t6:60_12": "Hevatthi heva natthīti.",
  "tika-abh04t6:60_13": "Sevatthi seva natthīti.",
  "tika-abh04t6:60_14": "Na hevaṁ vattabbe.",
  "tika-abh04t6:60_15": "Sevatthi seva natthīti. Āmantā.",
  "tika-abh04t6:60_16": "Atthaṭṭho natthaṭṭho”ti evaṁ pavattāya hevatthikathāya.",
  "tika-abh04t6:60_17": "Tattha hi rūpādayo dhammā rūpādisabhāvena atthi,",
  "tika-abh04t6:60_18": "vedanādisabhāvena natthi,",
  "tika-abh04t6:60_19": "tasmā sabbamevidaṁ evaṁ atthi evaṁ natthīti evaṁladdhike sandhāya “rūpaṁ atthī”ti pucchā sakavādissa.",
  "tika-abh04t6:60_20": "“Hevatthi heva natthī”ti vissajjanaṁ paravādissa.",
  "tika-abh04t6:60_21": "Atha naṁ sakavādī yadi rūpameva evaṁ atthi evaṁ natthīti laddhi,",
  "tika-abh04t6:60_22": "evaṁ sante so eva atthi so eva natthi nāmāti pucchanto “sevatthī”ti āha.",
  "tika-abh04t6:60_23": "Itaro teneva sabhāvena atthitaṁ,",
  "tika-abh04t6:60_24": "teneva natthitaṁ sandhāya paṭikkhipati.",
  "tika-abh04t6:60_25": "Dutiyaṁ puṭṭho sakabhāvena atthitaṁ,",
  "tika-abh04t6:60_26": "parabhāvena natthitaṁ sandhāya paṭijānāti.",
  "tika-abh04t6:60_27": "Tato sakavādī “atthaṭṭho natthaṭṭho”tiādinā atthitā vā natthitā vā aññamaññaviruddhā ekasmiṁ dhamme vinā",
  "tika-abh04t6:60_28": "kālabhedena asambhavattāti kiṁ ekattaṁ āpajjatīti dassento paravādiṁ niggaṇhātīti.",
  "tika-abh04t6:60_29": "Paṭisiddhoti ca “rūpaṁ ‘rūpa’nti hevatthi,",
  "tika-abh04t6:60_30": "rūpaṁ ‘vedanā’ti heva natthī”tiādinā vuttāya rūpavedanāsaññāsaṅkhāraviññāṇānaṁ sakabhāvena atthitāya",
  "tika-abh04t6:60_31": "parabhāvena natthitāya ca paṭisedhanena sattādīnampi tathābhāvo paṭisedhito hotīti katvā vuttaṁ.",
  "tika-abh04t6:61_0": "Rūpādayona hontīti rūpādisabhāvā na honti.",
  "tika-abh04t6:61_1": "Tathā tathāti samūhasantānādivasena.",
  "tika-abh04t6:61_2": "Vicittasaññā parikappavasena uppajjati.",
  "tika-abh04t6:61_3": "Yadi sattarathādisaññāvalambito vacanattho vijjamāno na hoti,",
  "tika-abh04t6:61_4": "nanu sattarathādiabhilāpā anariyavohārā jāyantīti āha “na ca te abhilāpā”tiādi.",
  "tika-abh04t6:61_5": "Attano vasena kiñci ahontaṁ paññāpakassa vacanasseva vasena paññāpitabbattā paññattivohāraṁ labhati.",
  "tika-abh04t6:61_6": "Imināva adhippāyenātiādi “sayaṁ avijjamāno”tiādinā vuttamevatthaṁ sandhāyāha.",
  "tika-abh04t6:61_7": "Tanti sattādiggahaṇaṁ.",
  "tika-abh04t6:61_8": "“Brahmavihāracatukkaṁ sattapaññattiṁ ārabbha pavattattā navattabbārammaṇaṁ nāma hotī”tiādinā aṭṭhakathāyaṁ tattha tattha na vattabbanti vuttaṁ.",
  "tika-abh04t6:61_9": "Yadi parittādibhāvena na vattabbaṁ,",
  "tika-abh04t6:61_10": "kathaṁ avijjamānassa sattādikassa paccayabhāvoti āha “khandhasamūhasantāna”ntiādi.",
  "tika-abh04t6:61_11": "Tanti khandhasamūhasantānaṁ.",
  "tika-abh04t6:61_12": "Tadupādānabhūtanti puggaloti gahaṇapaññattīnaṁ kāraṇabhūtaṁ.",
  "tika-abh04t6:61_13": "Yadi puggalasaññāya sevamānassa kusalādiuppatti hoti,",
  "tika-abh04t6:61_14": "kathaṁ puggaladassanaṁ micchādassananti paṭisiddhanti āha “yasmā panā”tiādi.",
  "tika-abh04t6:61_15": "Pathavīdhātu upalabbhatīti puggalābhāve vipakkhavasena nidassanamāha.",
  "tika-abh04t6:61_16": "Idañhettha anumānaṁ.",
  "tika-abh04t6:61_17": "Na rūpādayo vivecetvā puggalo upalabbhati tesaṁ aggahaṇe tathārūpāya buddhiyā abhāvato sevanādayo viyāti.",
  "tika-abh04t6:61_18": "Puggalo upalabbhati sacchikaṭṭhaparamatthena yo chaviññāṇaviññeyyoti saṁsarati muccati cāti evaṁ diṭṭhiyā parikappitapuggalova paṭisedhito,",
  "tika-abh04t6:61_19": "na vohārapuggaloti dassento “paṭise…pe…",
  "tika-abh04t6:61_20": "diṭṭhī”ti āha.",
  "tika-abh04t6:62_0": "Gāthāya pañcasu khandhesu rūpaṁ vedanā saññā cetanā viññāṇanti etesu kaṁ nāma dhammaṁ sattoti jānāsi nu,",
  "tika-abh04t6:62_1": "etesu ekampi sattoti gaṇhituṁ nārahatīti dasseti.",
  "tika-abh04t6:62_2": "Atha etehi añño eko satto atthīti paccesi.",
  "tika-abh04t6:62_3": "Evampi māra diṭṭhigataṁ nu te.",
  "tika-abh04t6:62_4": "Nu-saddo diṭṭhigatameveti avadhāraṇattho. Kasmā?",
  "tika-abh04t6:62_5": "Yasmā suddhasaṅkhārapuñjoyaṁ.",
  "tika-abh04t6:62_6": "Tamevatthaṁ vivarati “nayidha sattūpalabbhatī”ti.",
  "tika-abh04t6:62_7": "Yasmā paccakkhato vā anumānato vā anupaladdhito natthi ettha koci satto nāmāti adhippāyo.",
  "tika-abh04t6:62_8": "Yadi satto natthi,",
  "tika-abh04t6:62_9": "kathaṁ satto saṁsāramāpādītiādi nīyatīti.",
  "tika-abh04t6:62_10": "Kimettha netabbaṁ,",
  "tika-abh04t6:62_11": "sattoti vohārasatto adhippeto,",
  "tika-abh04t6:62_12": "yasmā satta-saddo vohāre pavattatīti.",
  "tika-abh04t6:62_13": "Dutiyagāthāya sambandhaṁ dassento “satto panā”tiādimāha.",
  "tika-abh04t6:62_14": "Aṅgasambhārāti aṅgasambhārato akkhacakkaīsādiaṅgasambhāramupādāyāti attho.",
  "tika-abh04t6:62_15": "Sattoti vohāro.",
  "tika-abh04t6:63_0": "Avijjamānassāti accantaṁ avijjamānassa sasavisāṇādikassa.",
  "tika-abh04t6:63_1": "Yadi accantaṁ avijjamānaṁ,",
  "tika-abh04t6:63_2": "kathaṁ taṁ gayhatīti āha “parikappita”nti.",
  "tika-abh04t6:63_3": "Lokasaññātaṁ ghaṭādi.",
  "tika-abh04t6:63_4": "Ettha pana yathā attānaṁ ārabbha uppajjamānakadhammānaṁ taṁsantatipatitānañca kilesupatāpābhāvena assatthabhāvapaccayatāya",
  "tika-abh04t6:63_5": "uppādādirahitampi nibbānaṁ “assāsanakarasa”nti vuccati,",
  "tika-abh04t6:63_6": "evaṁ attānaṁ ārabbha pavattanakadhammavasena uppādādirahitāpi paññatti pavattāti vuttā.",
  "tika-abh04t6:63_7": "Hetuattho vā antonītoti pavattitā vohāritāti attho daṭṭhabbo.",
  "tika-abh04t6:63_8": "Tathā nāmapaññatti paññapetabbamatthaṁ gahitāyeva paññāpeti,",
  "tika-abh04t6:63_9": "viññatti viya adhippāyaṁ viññāpetīti sā gahetabbābhāvato vuccamānatthadvārena vuccamānāti vuttā.",
  "tika-abh04t6:63_10": "Paññāpitabbapaññattiyā pana vuccamānabhāve vattabbameva natthi.",
  "tika-abh04t6:63_11": "Tathā pakārato ñāpanabhāvena ñāpetabbañāpananti katvā gahetabbattāyeva ca tassā aniddhāritasabhāvatā paṭikkhittā daṭṭhabbā.",
  "tika-abh04t6:63_12": "Na hi sabhāvadhammānaṁ kakkhaḷaphusanādi sarūpato saddena vacanīyabhāvaṁ bhajati,",
  "tika-abh04t6:63_13": "apica kho nesaṁ kāladesādibhedabhinnānaṁ vinivattaaññajātiyako sajātiyasādhāraṇo pubbasaṅketānurūpaṁ ajjhāropasiddho sāmaññākāro vacanīyo.",
  "tika-abh04t6:63_14": "Tatthāpi na vinā kenaci pavattinimittena saddo pavattatīti tassa pavattinimittabhūto lokasaṅketasiddho",
  "tika-abh04t6:63_15": "taṁtaṁvacanatthaniyato sāmaññākāraviseso nāma paññattīti pubbācariyā.",
  "tika-abh04t6:63_16": "So hi tasmiṁ tasmiṁ atthe saddaṁ nāmeti,",
  "tika-abh04t6:63_17": "tassa tassa vā atthassa nāmasaññaṁ karotīti nāmaṁ,",
  "tika-abh04t6:63_18": "pakārehi ñāpanato paññatti cāti.",
  "tika-abh04t6:64_0": "Kassa pana so ākāravisesoti?",
  "tika-abh04t6:64_1": "Paññāpetabbatthassāti veditabbaṁ.",
  "tika-abh04t6:64_2": "Anekākārā hi atthāti.",
  "tika-abh04t6:64_3": "Evañca katvā tassā paññattiyā gahetabbatāvacanañca samatthitaṁ bhavati,",
  "tika-abh04t6:64_4": "avassañca etamevaṁ sampaṭicchitabbaṁ.",
  "tika-abh04t6:64_5": "Aññathā vacanavacanīyabhedānaṁ saṅkaro siyā,",
  "tika-abh04t6:64_6": "sabbopi attho sabbassa saddassa vacanīyo,",
  "tika-abh04t6:64_7": "sabbo ca saddo sabbassa atthassa vācakoti na cettha saṅketaggahaṇeneva tesaṁ pavattāti sakkā vattuṁ vavatthitesu eva tesu saṅketaggahaṇassa pavattito.",
  "tika-abh04t6:65_0": "Apare pana “yathā dhūmato aggianumāne na kevalena dhūmeneva aggi viññāyati,",
  "tika-abh04t6:65_1": "dhūmassa pana agginā avinābhāvasaṅkhāto sambandho viññāyamāno dhūmena aggi viññāyati,",
  "tika-abh04t6:65_2": "evaṁ saddena atthavijānane na kevalena saddena tadattho viññāyati.",
  "tika-abh04t6:65_3": "Taṁtaṁsaddassa pana tena tena atthena avinābhāvasaṅkhāto sambandho viññāyamāno tena tena saddena atthaṁ ñāpetīti veditabbaṁ.",
  "tika-abh04t6:65_4": "Aññathā aggahitasambandhenapi saddasavanamattena tadattho viññāyeyyāti.",
  "tika-abh04t6:65_5": "Yo yamettha yathāvuttarūpo sambandho,",
  "tika-abh04t6:65_6": "so tassa tassa atthassa saññāpanabhāvena nāmanti paramatthato abhāvā lokasaṅketavasena lokasaṅketoti vā siddho ñātoti lokasaṅketasiddhoti,",
  "tika-abh04t6:65_7": "saddena pakāsiyamānānaṁ atthappakārānaṁ adhigamahetutāya pakārato ñāpanato paññattīti ca vutto”ti vaṇṇayanti.",
  "tika-abh04t6:66_0": "Saṅkhatāsaṅkhatavinimuttassapi ñeyyavisesassa abhāve ghaṭādisaddābhidheyyā viya pathavīphassādisaddavacanīyopi na labbhatiyevāti sabbavohāralopo siyā.",
  "tika-abh04t6:66_1": "Yasmā ca rūpārūpadhammā pabandhasaṅkhātataṁtaṁvisesākāravaseneva pavattanti,",
  "tika-abh04t6:66_2": "na kevalā,",
  "tika-abh04t6:66_3": "tasmā tesaṁ te saṇṭhānasamūhaavatthāvisesākārā yadipi paramatthato kiñci na honti,",
  "tika-abh04t6:66_4": "paramatthato pana vijjamānānaṁ rūpādīnaṁ upādānānaṁ vasena vijjamānabhāvaṁ labhitvā taṁtaṁgahaṇānurūpaṁ taṁtaṁabhilāpādhikaraṇaṁ bhavati.",
  "tika-abh04t6:66_5": "Upādāyapaññatti hi upādānato yathā aññā anaññāti ca na vattabbā,",
  "tika-abh04t6:66_6": "evaṁ sabbathā atthi natthīti ca na vattabbā.",
  "tika-abh04t6:66_7": "Tayopi hi ete santāyevāti evaṁ tāva mātikāvaṇṇanāya na koci virodho.",
  "tika-abh04t6:66_8": "Saṅkhāyati saṁkathīyatīti saṅkhāti ayamattho kathetabbabhāvena vacanattheyeva niruḷho,",
  "tika-abh04t6:66_9": "na vacanasminti vacanapakkhassa ujukatā sambhavati.",
  "tika-abh04t6:66_10": "Vacanapakkhoyeva pāḷianugato,",
  "tika-abh04t6:66_11": "na paramparāgato yathāvutto atthoti kuto panetaṁ labbhā.",
  "tika-abh04t6:66_12": "Na hi anīto attho pāḷiananugato,",
  "tika-abh04t6:66_13": "nāpi sabbā pāḷinītatthā evāti yathāvuttā duvidhā paññattiyo aṭṭhakathāyaṁ chahi paññattīhi yathāsambhavaṁ",
  "tika-abh04t6:66_14": "vuttāyevāti siddhametaṁ atthīti na vattabbāti.",
  "tika-abh04t6:67_0": "Yadi paramatthato atthitāpaṭisedho,",
  "tika-abh04t6:67_1": "iṭṭhametaṁ.",
  "tika-abh04t6:67_2": "Atha vohārato,",
  "tika-abh04t6:67_3": "sattarathaghaṭādīhi sattarathādivacanappayogoyeva na sambhaveyyāti.",
  "tika-abh04t6:67_4": "Na hi vacanīyarahito vacanappayogo atthīti.",
  "tika-abh04t6:67_5": "Paramatthadhammānaṁ asabhāvadhammabhūtāya paññattiyā vibhāgadassanatthā adhivacanādidukattayadesanāti",
  "tika-abh04t6:67_6": "na paramatthadhammānaṁ rūpādīnaṁ paññattibhāvāpattīti.",
  "tika-abh04t6:67_7": "Na ca paññattipathapaññattidhammaniddesānaṁ avisesavacanaṁ yuttaṁ,",
  "tika-abh04t6:67_8": "saddasseva pana paññattibhāve siyā kāci tesaṁ visesamattā.",
  "tika-abh04t6:67_9": "Paññāpitabbassa aparamatthasabhāvasseva paññattibhāvo adhippetoti na sabbo paññattipatho paññattisaddena vutto,",
  "tika-abh04t6:67_10": "paññatti ca paññāpetabbabhāvena vuttāti paññattipathapadaṁ vattabbameva.",
  "tika-abh04t6:67_11": "Evañcetaṁ icchitabbaṁ.",
  "tika-abh04t6:67_12": "Itarathā saddassa ca paññāpitabbatāya paññattipathabhāvoti paññattipadaṁ na vattabbaṁ siyāti ca sakkā vattuṁ,",
  "tika-abh04t6:67_13": "nikkhepakaṇḍe vibhattāyeva paññatti “puriso māgaṇḍiyo”ti etthāpi dassitāti na na sakkā vattuṁ.",
  "tika-abh04t6:67_14": "Tathāpi hi yathāvuttaupādāyapaññattināmapaññattīnaṁ sabhāvasambhavatoti saṅkhādisaddānaṁ samānatthatāpi tesaṁ matimattameva,",
  "tika-abh04t6:67_15": "viññatti viya adhippāyaṁ viññāpentā sayaṁ ñātāyeva nāmapaññatti paññāpetabbamatthaṁ paññāpeti gahitasarūpatāya",
  "tika-abh04t6:67_16": "padīpo viya rūpagatavidhaṁsaneti na paññattiantaraparikappanena payojanaṁ atthi paññāpetabbatthapaññāpane,",
  "tika-abh04t6:67_17": "nāmapaññattipaññāpane pana upādānabhedabhinnā upādāyapaññatti viya taṁtaṁvacanavacanatthabhedabhinnā nāmapaññattīti aññā paññatti icchitā eva.",
  "tika-abh04t6:67_18": "Na ca anavatthānadoso taṁtaṁvacanassa tadatthavibhāvane sahakārīkāraṇabhāvena paṭiniyatasarūpattā.",
  "tika-abh04t6:67_19": "Etena saṅketaggahaṇābhāvopi paṭisiddho daṭṭhabbo,",
  "tika-abh04t6:67_20": "tathā nāmapaññattiyā payojanābhāvo.",
  "tika-abh04t6:67_21": "Dassitappayojanā hi sā pubbeti.",
  "tika-abh04t6:68_0": "“Vohāro lokiyasote paṭihaññatī”tiādīsu sotabbassa saddassa vasena tabbisayabhūtā vohārādayo paṭihananasotabbatāpariyāyena vuttāti daṭṭhabbā.",
  "tika-abh04t6:68_1": "Saddoyeva vā tattha vohārādisahacāritāya tathā vutto.",
  "tika-abh04t6:68_2": "Na hi sakkā sabbattha ekarasā desanā pavattīti vattuṁ.",
  "tika-abh04t6:68_3": "Tathā hi katthaci sukhā dukkhā,",
  "tika-abh04t6:68_4": "sukhāpi vedanā dukkhāti vuccanti,",
  "tika-abh04t6:68_5": "dukkhā sukhā,",
  "tika-abh04t6:68_6": "dukkhāpi sukhāti,",
  "tika-abh04t6:68_7": "evaṁ yathāvuttā duvidhāpi paññatti adhivacanādipāṭhassa atthabhāvena aṭṭhakathāyaṁ vuttāyevāti.",
  "tika-abh04t6:68_8": "Ayaṁ saṅkhatāsaṅkhatavinimuttaṁ ñeyyavisesaṁ icchantānaṁ vasena vinicchayo.",
  "tika-abh04t6:69_0": "1316.",
  "tika-abh04t6:69_1": "Satipi paresaṁ sāmaññādināmakārakānaṁ nāmakaraṇabhāve parānapekkhatāya tato ativiya yutto idha nāmakaraṇasabhāvo",
  "tika-abh04t6:69_2": "ukkaṁsaparicchedena nāmakaraṇatthoti adhippetoti dassetuṁ “aññaṁ anapekkhitvā”tiādimāha.",
  "tika-abh04t6:69_3": "Nāmakaraṇasabhāvatā na hoti asabhāvikatāya kadācideva pavattito cāti adhippāyo.",
  "tika-abh04t6:69_4": "Sabhāvasiddhattāti vedanādīnaṁ vedanādināmakaraṇadhammataṁ āha.",
  "tika-abh04t6:69_5": "Yadi vedanādīnaṁ kenaci akataṁ sakanāmaṁ ādāyayeva pavattanato opapātikanāmānaṁ nāmakaraṇaṭṭhena nāmabhāvo,",
  "tika-abh04t6:69_6": "evaṁ sati pathavīādīnampi nāmabhāvo āpajjati,",
  "tika-abh04t6:69_7": "aññathā pathavīādinidassanameva na siyāti anuyogaṁ manasi katvā āha “pathavīādinidassanenā”tiādi.",
  "tika-abh04t6:69_8": "Ekadesasāmaññena hi yathādhippetena upamā hoti,",
  "tika-abh04t6:69_9": "na sabbasāmaññenāti.",
  "tika-abh04t6:69_10": "Evampi yadi sabhāvasiddhanāmattā vedanādayo nāmaṁ,",
  "tika-abh04t6:69_11": "pathavīādīnampi anivattanīyo nāmabhāvoti āha “niruḷhattā”tiādi.",
  "tika-abh04t6:69_12": "Tena yaṁnimittaṁ vedanādīsu nāmasaddappavatti,",
  "tika-abh04t6:69_13": "satipi tadaññesaṁ taṁnimittayoge go-saddo viya kukkuṭādisattapiṇḍe niruḷhato vedanādīsu nāma-saddo pavattoti dasseti.",
  "tika-abh04t6:69_14": "Tathā hi anekesu suttapadesesu tesaṁyeva nāmavohāro dissati.",
  "tika-abh04t6:69_15": "Nāmatānāpatti vuttā kesakumbhādināmantarāpajjanato.",
  "tika-abh04t6:69_16": "Etamevatthaṁ nidassanabhāvena “na hī”tiādinā vivarati.",
  "tika-abh04t6:69_17": "Yadipi samūhādighanavinibbhogābhāvato vedanādiarūpadhammesupi piṇḍākārena gahaṇaṁ pavattati,",
  "tika-abh04t6:69_18": "taṁ pana yebhuyyena atthātiparikappamukhena ekadhammavaseneva,",
  "tika-abh04t6:69_19": "na samūhavasenāti vuttaṁ “aññena…pe…",
  "tika-abh04t6:69_20": "natthī”ti.",
  "tika-abh04t6:70_0": "Pakāsakapakāsitabbabhāvo visayivisayabhāvo eva.",
  "tika-abh04t6:70_1": "Adhivacanasamphasso manosamphasso.",
  "tika-abh04t6:70_2": "So nāmamantarena gahetuṁ asakkuṇeyyatāya pākaṭoti nidassanabhāvena vutto.",
  "tika-abh04t6:70_3": "“Adhivacanasamphasso viyā”ti vacanena manosamphassatappakārānameva nāmabhāvo siyā,",
  "tika-abh04t6:70_4": "na paṭighasamphassatappakārānanti āsaṅkāya nivattanatthaṁ “paṭighasamphassopī”tiādimāha.",
  "tika-abh04t6:70_5": "Tattha pañcaviññāṇasahagato phasso paṭighasamphasso.",
  "tika-abh04t6:70_6": "Pi-saddo sambhāvane.",
  "tika-abh04t6:70_7": "Idaṁ vuttaṁ hoti –",
  "tika-abh04t6:70_8": "visayīvisayasaṅghaṭṭanasamuppattiyā aññaphassato oḷārikopi paṭighasamphasso na rūpadhammā viya vibhūtākāro,",
  "tika-abh04t6:70_9": "tato nāmāyattagahaṇiyabhāvo nāmassevāti.",
  "tika-abh04t6:70_10": "Arūpatāya vātiādinā sāmaññato visesato ca paṭighasamphassassa upacāravasena nāmabhāvamāha.",
  "tika-abh04t6:70_11": "Pacchimapurimānanti “nāmañca rūpañcā”ti imaṁ anupubbiṁ sandhāya vuttaṁ.",
  "tika-abh04t6:70_12": "Satipi rūpassātiādinā nāmavohārahetuṁ anaññasādhāraṇaṁ nibbānassa adhipatipaccayabhāvaṁ eva vibhāveti,",
  "tika-abh04t6:70_13": "yato ariyānaṁ aññavisayavinissaṭaṁ ninnapoṇapabbhārabhāvena asaṅkhatadhātuyaṁ eva cittaṁ pavattatīti.",
  "tika-abh04t6:71_0": "1318.",
  "tika-abh04t6:71_1": "Vaṭṭasmiṁ ādīnavapaṭicchādanato tadassādanābhinandanato ca vaṭṭassa mūlaṁ padhānakāraṇanti vaṭṭamūlaṁ.",
  "tika-abh04t6:72_0": "1320.Ekekasmiṁ rūpādike yathābhiniviṭṭhe vatthusmiṁ ahaṁmānādhāranimittataṁ kusalākusalatabbipākalokādhāratañca samāropetvā pavattaggahaṇaviseso.",
  "tika-abh04t6:72_1": "Yā kāci diṭṭhi nivisamānā dhammasabhāvaṁ aticcaparāmasanākāreneva nivisatīti vuttaṁ “parāmasantīti attho”ti.",
  "tika-abh04t6:73_0": "1332. Cetanāppadhāno saṅkhārakkhandhoti katvā “yāya cetanāyā”tiādi vuttaṁ.",
  "tika-abh04t6:74_0": "1333.Dunnāmaṁ gārayhanāmaṁ. Anupasaṅkamantassātiādinā sevanabhajanānaṁ visesamāha.",
  "tika-abh04t6:75_0": "1336.",
  "tika-abh04t6:75_1": "Āpattiāpattivuṭṭhānaparicchedajānanūpāyadassanaṁ saha vatthunā saha kammavācāyādivacananti imamatthaṁ dassento “vatthuvītikkamato”tiādimāha.",
  "tika-abh04t6:75_2": "“Āpattikusalatā āpattivuṭṭhānakusalatā”ti hi vuttanti.",
  "tika-abh04t6:75_3": "Kāraṇajānanena phalaṁ suṭṭhu ñātaṁ hotīti taṁ dassetuṁ “āpattiyā vā”tiādimāha.",
  "tika-abh04t6:76_0": "1342.Tassāti manasikārakusalatāya.",
  "tika-abh04t6:77_0": "1344.Anuppajjamānāneva anuppajjantāneva.",
  "tika-abh04t6:78_0": "1348.Akaraṇena anādaravasenāti adhippāyo.",
  "tika-abh04t6:79_0": "1350.Pheggurukkhassa sigguādikassa.",
  "tika-abh04t6:80_0": "1352.Cakkhundriyāsaṁvarassāti cakkhundriyāsaṁvaraṇassa.",
  "tika-abh04t6:80_1": "Asaṁvutacakkhundriyasseva hetūti cakkhudvārikassa abhijjhādianvāssavanassa taṁdvārikaviññāṇassa viya cakkhundriyaṁ padhānakāraṇaṁ.",
  "tika-abh04t6:80_2": "Sati hi asaṁvutatte cakkhundriyassa te te anvāssavantīti asaṁvariyamānacakkhundriyahetuko so asaṁvaro tathāvuttoti aṭṭhakathāya adhippāyaṁ dasseti.",
  "tika-abh04t6:80_3": "Idāni yathāvutte adhippāye ṭhatvā “yatvādhikaraṇanti hī”tiādinā pāḷiyā yojanaṁ dasseti.",
  "tika-abh04t6:80_4": "Kassa cāti pakāraṁ pucchati,",
  "tika-abh04t6:80_5": "kathaṁvidhassa kathaṁsaṇṭhitassāti attho.",
  "tika-abh04t6:80_6": "Na hi sarūpe vutte puna sarūpapucchāya payojanaṁ atthi.",
  "tika-abh04t6:80_7": "Anvāssavanti abhijjhādayo.",
  "tika-abh04t6:80_8": "Tadupalakkhitanti anvāssavūpalakkhitaṁ cakkhundriyaṁ asaṁvutanti yojanā.",
  "tika-abh04t6:81_0": "Yathāsambhavanti dussīlyāsaṁvaro manodvāravasena,",
  "tika-abh04t6:81_1": "sesāsaṁvaro chadvāravasena yojetabbo.",
  "tika-abh04t6:81_2": "Muṭṭhassaccādīnaṁ satipaṭipakkhākusaladhammādibhāvato siyā pañcadvāre uppatti,",
  "tika-abh04t6:81_3": "na tveva kāyikavācasikavītikkamabhūtassa dussīlyassa tattha uppatti pañcadvārikajavanānaṁ aviññattijanakattāti",
  "tika-abh04t6:81_4": "tameva yathāsambhavaṁ “na hi pañcadvāre”tiādinā vivarati.",
  "tika-abh04t6:82_0": "Yathā kinti yena pakārena javane uppajjamāno asaṁvaro “cakkhundriye asaṁvaro”ti vuccati,",
  "tika-abh04t6:82_1": "taṁ nidassanaṁ kinti attho.",
  "tika-abh04t6:82_2": "Tatthāyaṁ pavattikkamo –",
  "tika-abh04t6:82_3": "pañcadvāre rūpādiārammaṇe āpāthagate niyamitādivasena kusalākusalajavane uppajjitvā bhavaṅgaṁ otiṇṇe",
  "tika-abh04t6:82_4": "manodvārikajavanaṁ taṁyevārammaṇaṁ katvā bhavaṅgaṁ otarati,",
  "tika-abh04t6:82_5": "puna tasmiṁyeva dvāre “itthipuriso”tiādinā vavatthapetvā javanaṁ bhavaṅgaṁ otarati.",
  "tika-abh04t6:82_6": "Puna vāre pasādarajjanādivasena javanaṁ javati.",
  "tika-abh04t6:82_7": "Puna yadi taṁ ārammaṇaṁ āpāthaṁ āgacchati,",
  "tika-abh04t6:82_8": "taṁsadisameva pañcadvārādīsu javanaṁ tadā uppajjamānakaṁ sandhāya “evameva javane dussīlyādīsu uppannesu",
  "tika-abh04t6:82_9": "tasmiṁ asaṁvare sati dvārampi agutta”ntiādi vuttaṁ.",
  "tika-abh04t6:82_10": "Ayaṁ pana ukkaṭṭhanayo paricitārammaṇaṁ sandhāya vutto,",
  "tika-abh04t6:82_11": "aparicite antarantarā pañcadvāre uppajjitvā tadanurūpaṁ manodvārepi uppajjatīti.",
  "tika-abh04t6:82_12": "Dvārabhavaṅgādīnaṁ javanena sambandho ekasantatipariyāpannato daṭṭhabbo.",
  "tika-abh04t6:83_0": "Sati dvārabhavaṅgādiketi paccayabhāvena purimanipphannaṁ javanakāle asantampi bhavaṅgādi cakkhādi viya phalanipphattiyā santaññeva nāmāti vuttaṁ.",
  "tika-abh04t6:83_1": "Na hi dharamānaṁyeva santanti vuccatīti.",
  "tika-abh04t6:83_2": "Bāhiraṁ viya katvāti paramatthato javanassa bāhirabhāve itarassa ca abbhantarabhāve asatipi “pabhassaramidaṁ,",
  "tika-abh04t6:83_3": "bhikkhave, cittaṁ,",
  "tika-abh04t6:83_4": "tañca kho āgantukehi upakkilesehi upakkiliṭṭha”ntiādivacanato āgantukabhūtassa kadāci kadāci uppajjamānassa",
  "tika-abh04t6:83_5": "javanassa bāhirabhāvo tabbidhurasabhāvassa itarassa abbhantarabhāvo pariyāyato vuttoti dasseti.",
  "tika-abh04t6:83_6": "Asaṁvarahetubhāvāpattitoti dvārādīnaṁ asaṁvarahetubhāvāpajjanassa pākaṭabhāvaṁ sandhāyāha.",
  "tika-abh04t6:83_7": "Uppanne hi asaṁvare dvārādīnaṁ tassa hetubhāvo paññāyatīti.",
  "tika-abh04t6:83_8": "Dvārabhavaṅgādimūsananti dvārabhavaṅgādīsu mūsanaṁ.",
  "tika-abh04t6:83_9": "Yasmiñhi dvāre asaṁvaro uppajjati,",
  "tika-abh04t6:83_10": "so tattha dvārādīnaṁ saṁvarūpanissayabhāvaṁ upacchindantoyeva pavattatīti.",
  "tika-abh04t6:83_11": "Tenevāha “kusalabhaṇḍavināsana”nti.",
  "tika-abh04t6:84_0": "Ettha ca “cakkhunā rūpaṁ disvā”tiādipāḷiyaṁ saṁvaro,",
  "tika-abh04t6:84_1": "saṁvaritabbaṁ,",
  "tika-abh04t6:84_2": "saṁvaraṇupāyo,",
  "tika-abh04t6:84_3": "yato ca so saṁvaro,",
  "tika-abh04t6:84_4": "yattha ca so saṁvaroti imaṁ pabhedaṁ dassetvā yojetabbā. Kathaṁ?",
  "tika-abh04t6:84_5": "“Rakkhati…pe…",
  "tika-abh04t6:84_6": "saṁvaraṁ āpajjatī”ti etena saṁvaro vutto.",
  "tika-abh04t6:84_7": "Satiṁ paccuṭṭhapetīti ayañhettha atthoti.",
  "tika-abh04t6:84_8": "Cakkhādi saṁvaritabbaṁ.",
  "tika-abh04t6:84_9": "Na nimittaggāhī hoti nānubyañjanaggāhīti saṁvaraṇupāyo.",
  "tika-abh04t6:84_10": "“Yatvādhikaraṇa”ntiādinā saṁvaraṇāvadhi.",
  "tika-abh04t6:84_11": "Rūpādayo saṁvaravisayoti.",
  "tika-abh04t6:84_12": "Kiñca paṭisaṅkhābhāvanābalasaṅgahitabhāvena duvidhopi indriyasaṁvaro?",
  "tika-abh04t6:84_13": "Tattha purimena visayesu ādīnavadassanaṁ,",
  "tika-abh04t6:84_14": "itarena ādīnavappahānaṁ.",
  "tika-abh04t6:84_15": "Tathā purimena pariyuṭṭhānappahānaṁ,",
  "tika-abh04t6:84_16": "itarena anusayappahānaṁ.",
  "tika-abh04t6:84_17": "Tathā purimo lokiyamaggasaṅgahito,",
  "tika-abh04t6:84_18": "dutiyo lokuttaramaggasaṅgahitoti ayampi viseso veditabbo.",
  "tika-abh04t6:85_0": "1353.Davatthādiabhilāsoti davo eva attho payojananti davattho,",
  "tika-abh04t6:85_1": "so ādi yesaṁ te davatthādayo. Tesu,",
  "tika-abh04t6:85_2": "tesaṁ vā abhilāso,",
  "tika-abh04t6:85_3": "davo vā attho etassāti davattho,",
  "tika-abh04t6:85_4": "tadādiko davatthādi,",
  "tika-abh04t6:85_5": "ko pana soti āha “abhilāso”ti.",
  "tika-abh04t6:85_6": "Āhāraparibhoge asantussanāti āhāraparibhoge atitti.",
  "tika-abh04t6:85_7": "Bahuno uḷārassa ca patthanāvasena pavattā bhiyyokamyatā asantussanāti evamettha attho yujjati.",
  "tika-abh04t6:86_0": "1355.",
  "tika-abh04t6:86_1": "Majjanākārena pavatti mānassevāti katvā “mānova mānamado”ti vuttaṁ.",
  "tika-abh04t6:86_2": "Tathā hi jātimadādayo “māno maññanā”tiādinā mānabhāveneva vibhattāti.",
  "tika-abh04t6:86_3": "Khudā nāma kammajatejo.",
  "tika-abh04t6:86_4": "Taṁ pana abhutte bhutte ca uppajjatīti yaṁ tattha āmāsayasaṅkhātassa sarīradesassa pīḷanato vihiṁsāsaddavacanīyaṁ,",
  "tika-abh04t6:86_5": "tadeva dassetabbaṁ,",
  "tika-abh04t6:86_6": "itarañca nivattetabbanti abhuttapaccayā uppajjanakattena khudā visesitāti āha “khudāya visesana”nti.",
  "tika-abh04t6:86_7": "Ye pana “kammajatejapaccayā dukkhā vedanā khudā”ti vadanti,",
  "tika-abh04t6:86_8": "tesaṁ abhuttapaccayā uppajjanakāti visesanameva na yujjati.",
  "tika-abh04t6:86_9": "Satipi tasmiṁ bhūtatthakathane vihiṁsūparatipurāṇavedanāpaṭihananānaṁ visesābhāvo āpajjatīti purimoyevettha attho.",
  "tika-abh04t6:86_10": "Etāsaṁ ko visesoti abhuttapaccayā uppajjanakavedanā,",
  "tika-abh04t6:86_11": "bhuttapaccayā na uppajjanakavedanāti dvepi cetā vedanā yāvatā anāgatāyevāti adhippāyo.",
  "tika-abh04t6:86_12": "Satipi anāgatatte purimā uppannasadisī,",
  "tika-abh04t6:86_13": "itarā pana ataṁsadisī accantaṁ anuppannāvāti ayamettha viseso.",
  "tika-abh04t6:86_14": "Teneva “yathāpavattā”ti purimāyaṁ vuttaṁ,",
  "tika-abh04t6:86_15": "itarattha ca “appavattā”ti.",
  "tika-abh04t6:86_16": "Atha vā abhuttapaccayā uppajjanakavedanā pubbe katakammassa vipākattā purāṇavedanā nāma.",
  "tika-abh04t6:86_17": "Appaccavekkhaṇādiayuttaparibhogapaccayā paccavekkhaṇādiyuttaparibhogato āyatiṁ na uppajjissatīti bhuttapaccayā na uppajjanakavedanā navavedanā nāma.",
  "tika-abh04t6:86_18": "Vihiṁsānimittatā vihiṁsānibbattatā.",
  "tika-abh04t6:87_0": "Yāpenti etenāti yāpanāti vuttassa sarīrayāpanakāraṇassa jīvitindriyassapiyāpanakāraṇanti imassa visesassadassanatthaṁ",
  "tika-abh04t6:87_1": "“jīvitindriyayāpanatthāyā”ti vatvā na kevalaṁ jīvitindriyasseva yāpanakāraṇamāhāro,",
  "tika-abh04t6:87_2": "atha kho ṭhānādipavattiākāravisesayuttassa sakalasarīrassapi yāpanakāraṇanti taṁdīpanatthaṁ yātrāti vacananti",
  "tika-abh04t6:87_3": "yāpanā me bhavissatīti avisesena vuttanti dassento “catunnaṁ iriyāpathānaṁ avicchedasaṅkhātā yāpanā yātrā”ti āha.",
  "tika-abh04t6:87_4": "Aṭṭhānayojanaaparibhogadupparibhogādivasena saddhādeyyassa vināsanaṁ saddhādeyyavinipātanaṁ.",
  "tika-abh04t6:87_5": "Yenāti gaṇabhojanalakkhaṇappattassa thūpīkatādikassa vā paṭiggahaṇena.",
  "tika-abh04t6:87_6": "Sāvajjaṁ sanindaṁ paribhogaṁ karotīti vā attho.",
  "tika-abh04t6:88_0": "Iriyā…pe…",
  "tika-abh04t6:88_1": "vuttanti sukhaṁ pavattamānehi iriyāpathehi tesaṁ tathāpavattiyā kāraṇanti gahitattā viditattā yathāvuttabhuñjanapivanāni",
  "tika-abh04t6:88_2": "pubbakālakiriyābhāvena vuccamānāni iriyāpathakattukāni viya vuttānīti attho.",
  "tika-abh04t6:88_3": "Yathā hi “paññāya cassa disvā āsavā parikkhīṇā hontī”ti dassanassa khayahetutā,",
  "tika-abh04t6:88_4": "“ghataṁ pivitvā balaṁ bhavati,",
  "tika-abh04t6:88_5": "sīhaṁ disvā bhayaṁ bhavatī”ti ca pānadassanānaṁ balabhayahetutā vuccati,",
  "tika-abh04t6:88_6": "evaṁ bhuñjanapivanānaṁ iriyāpathasukhappavattihetubhāvo vuttoti evamettha attho daṭṭhabbo.",
  "tika-abh04t6:88_7": "Sulabhānavajjabhāvo viya appabhāvopi paccayānaṁ paramasallekhavuttīnaṁ sukhavihārāya pariyattoti cīvarasenāsanānaṁ",
  "tika-abh04t6:88_8": "appabhāvukkaṁsānujānanavasena pavattāhi anantaragāthāhi idhāpi dhammasenāpatinā sukhavihārāya pariyatto",
  "tika-abh04t6:88_9": "appabhāvukkaṁso anuññātoti viññāyatīti “punapī”tiādinā “bhutvānā”ti pāṭhaṁ samatthayati.",
  "tika-abh04t6:89_0": "1368.Satiādidhammāti satipaññāsamādhivīriyasammāvācādidhammā, ye chahi dukehi pariggahitā.",
  "tika-abh04t6:90_0": "1373.Paṭivijjhitabbehi paṭivedho vutto. Visayenapi hi visayī vuccati sahacarabhāvato. Yathā –",
  "tika-abh04t6:91_0": "“Uppādetvāna saṁvegaṁ, dukkhenassa ca hetunā;",
  "tika-abh04t6:92_0": "Vaḍḍhayitvā sammasitvā, muttiyā maggamabravī”ti",
  "tika-abh04t6:93_0": "“Saccapariyosāne”ti ca.",
  "tika-abh04t6:94_0": "Yathā dukkhādīnaṁ pariññādivasena pavattamānaṁ paṭivedhañāṇaṁ asammohato te avilometvā avirodhetvā pavattati nāma,",
  "tika-abh04t6:94_1": "evaṁ tadupanissayabhāvaṁ vipassanāñāṇampi yathābalaṁ te avilometvā pavattatīti catunnaṁ saccānaṁ anulomanti vuttanti dutiyo atthavikappo vutto.",
  "tika-abh04t6:94_2": "Ettha ca “catunnaṁ saccāna”nti padaṁ vinā upacārena vuttaṁ,",
  "tika-abh04t6:94_3": "purimasmiṁ upacārenāti daṭṭhabbaṁ.",
  "tika-abh04t6:94_4": "Sammādiṭṭhippadhānattā vā sesamaggaṅgānaṁ maggasaccekadesassa paṭivedhassa anulomaṁ samudāyānulomaṁ vuttaṁ,",
  "tika-abh04t6:94_5": "catusaccekadesassa maggassa vā.",
  "tika-abh04t6:95_0": "1380.Khayasamayeti khayasamūhe. “Kilesānaṁ khayavasena pavattadhammapuñje”ti ca vadanti.",
  "tika-abh04t6:96_0": "1381.",
  "tika-abh04t6:96_1": "Aparibandhabhāvena nirāsaṅkā,",
  "tika-abh04t6:96_2": "ārammaṇe abhiratibhāvena ca pavatti adhimuccanaṭṭhoti āha “ani…pe…",
  "tika-abh04t6:96_3": "ttanaṭṭhenā”ti.",
  "tika-abh04t6:97_0": "1382.",
  "tika-abh04t6:97_1": "Ariyamaggappavattiyā uttarakālaṁ pavattamānaṁ phalañāṇaṁ taṁtaṁmaggavajjhakilesānaṁ khayapariyosāne pavattattā “khīṇante ñāṇa”nti vuttaṁ.",
  "tika-abh04t6:97_2": "Yasmā pana taṁ maggānantaraṁ uppajjati,",
  "tika-abh04t6:97_3": "tasmā maggena ṭhānaso khīṇesu kilesesu tesaṁ khīṇabhāvānantaraṁ pavattamānaṁ khīṇabhāvānaṁ paṭhamakāle pavattantipi vuccatīti dutiyo vikappo vutto.",
  "tika-abh04t6:98_0": "Dukanikkhepakathāvaṇṇanā niṭṭhitā.",
  "tika-abh04t6:99_0": "Nikkhepakaṇḍavaṇṇanā niṭṭhitā."
}