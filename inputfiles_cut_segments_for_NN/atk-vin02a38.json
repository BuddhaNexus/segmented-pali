{
  "atk-vin02a38:0_0": "9. Pātimokkhaṭṭhapanakkhandhakaṁ",
  "atk-vin02a38:1_0": "Pātimokkhuddesayācanakathā",
  "atk-vin02a38:2_0": "383.",
  "atk-vin02a38:2_1": "Pātimokkhaṭṭhapanakkhandhake –",
  "atk-vin02a38:2_2": "(nandimukhiyā rattiyāti aruṇuṭṭhitakālepi hi nandimukhā viya ratti khāyati.",
  "atk-vin02a38:2_3": "Tenāha “nandimukhiyā rattiyā”ti.",
  "atk-vin02a38:2_4": "Antopūtinti attacittasantāne kilesapūtibhāvena antopūtiṁ.",
  "atk-vin02a38:2_5": "Avassutanti kilesavassanavasena avassutaṁ.",
  "atk-vin02a38:2_6": "Kasambukajātanti ākiṇṇadosatāya saṁkiliṭṭhajātaṁ.) Yāva bāhāgahaṇāpi nāmāti “aparisuddhā ānanda parisā”ti",
  "atk-vin02a38:2_7": "vacanaṁ sutvāyeva hi tena pakkamitabbaṁ siyā,",
  "atk-vin02a38:2_8": "evaṁ apakkamitvā yāva bāhāgahaṇāpi nāma so moghapuriso āgamessati,",
  "atk-vin02a38:2_9": "acchariyamidanti dasseti.",
  "atk-vin02a38:3_0": "384.Na āyatakeneva papātoti na paṭhamameva gambhīro;",
  "atk-vin02a38:3_1": "anupubbena gambhīroti attho.",
  "atk-vin02a38:3_2": "Ṭhitadhammo velaṁ nātivattatīti vīcīnaṁ osakkanakandaraṁ mariyādavelaṁ nātikkamati.",
  "atk-vin02a38:3_3": "Tīraṁ vāhetīti tīrato appeti;",
  "atk-vin02a38:3_4": "ussāretīti attho.",
  "atk-vin02a38:3_5": "Aññāpaṭivedhoti arahattappatti.",
  "atk-vin02a38:4_0": "385.Channamativassatīti āpattiṁ āpajjitvā paṭicchādento aññaṁ navaṁ āpattiṁ āpajjati idametaṁ sandhāya vuttaṁ.",
  "atk-vin02a38:4_1": "Vivaṭaṁ nātivassatīti āpattiṁ āpajjitvā vivaranto aññaṁ nāpajjati idametaṁ sandhāya vuttaṁ.",
  "atk-vin02a38:5_0": "Pātimokkhuddesayācanakathā niṭṭhitā.",
  "atk-vin02a38:6_0": "Pātimokkhasavanārahakathā",
  "atk-vin02a38:7_0": "386.Ṭhapitaṁhoti pātimokkhanti ettha pure vā pacchā vā ṭhapitampi aṭṭhapitaṁ hoti,",
  "atk-vin02a38:7_1": "khette ṭhapitameva pana ṭhapitaṁ nāma hoti.",
  "atk-vin02a38:7_2": "Tasmā “suṇātu me,",
  "atk-vin02a38:7_3": "bhante saṅgho,",
  "atk-vin02a38:7_4": "ajjuposatho pannaraso,",
  "atk-vin02a38:7_5": "yadi saṅghassa pattakallaṁ,",
  "atk-vin02a38:7_6": "saṅgho uposathaṁ kareyyā”ti ettha yāva re-kāraṁ bhaṇati,",
  "atk-vin02a38:7_7": "tāva ṭhapetabbaṁ,",
  "atk-vin02a38:7_8": "idañhi khettaṁ.",
  "atk-vin02a38:7_9": "Yya-kāre pana vutte ṭhapentena pacchā ṭhapitaṁ nāma hoti.",
  "atk-vin02a38:7_10": "“Suṇātu me”ti anāraddheyeva ṭhapentena pure ṭhapitaṁ hoti.",
  "atk-vin02a38:8_0": "Pātimokkhasavanārahakathā niṭṭhitā.",
  "atk-vin02a38:9_0": "Dhammikādhammikapātimokkhaṭṭhapanakathā",
  "atk-vin02a38:10_0": "387.Amūlikāyasīlavipattiyā pātimokkhaṁ ṭhapeti akatāyāti tena puggalena sā vipatti katā vā hotu akatā vā,",
  "atk-vin02a38:10_1": "pātimokkhaṭṭhapanakassa saññāamūlikavasena amūlikā hoti.",
  "atk-vin02a38:10_2": "Katākatāyāti katañca akatañca ubhayaṁ gahetvā vuttaṁ.",
  "atk-vin02a38:11_0": "Dhammikaṁ sāmaggiṁ na upetīti kammaṁ kopetukāmatāya saṅghassa kamme karīyamāne neva āgacchati,",
  "atk-vin02a38:11_1": "na chandaṁ deti,",
  "atk-vin02a38:11_2": "sammukhībhūtova paṭikkosati,",
  "atk-vin02a38:11_3": "tena dukkaṭaṁ āpajjati.",
  "atk-vin02a38:11_4": "Iccassāpi sāpattikasseva pātimokkhaṁ ṭhapitaṁ hoti.",
  "atk-vin02a38:11_5": "Paccādiyatīti “puna kātabbaṁ kamma”nti paccādiyati,",
  "atk-vin02a38:11_6": "tena ukkoṭanakena pācittiyaṁ āpajjati.",
  "atk-vin02a38:11_7": "Iccassāpi sāpattikasseva pātimokkhaṁ ṭhapitaṁ hoti.",
  "atk-vin02a38:12_0": "Dhammikādhammikapātimokkhaṭṭhapanakathā niṭṭhitā.",
  "atk-vin02a38:13_0": "Dhammikapātimokkhaṭṭhapanakathā",
  "atk-vin02a38:14_0": "388.Yehi ākārehi yehi liṅgehi yehi nimittehīti ettha maggenamaggapaṭipādanādīsu ākārādisaññā veditabbā.",
  "atk-vin02a38:14_1": "Tena diṭṭhena tena sutena tāya parisaṅkāyāti ettha diṭṭhañca sutañca pāḷiyaṁ āgatameva.",
  "atk-vin02a38:14_2": "Sace pana tehi diṭṭhasutehi parisaṅkaṁ uppādeyya,",
  "atk-vin02a38:14_3": "taṁ sandhāya vuttaṁ “tāya parisaṅkāyā”ti.",
  "atk-vin02a38:15_0": "Dhammikapātimokkhaṭṭhapanakathā niṭṭhitā.",
  "atk-vin02a38:16_0": "Attādānaaṅgakathā",
  "atk-vin02a38:17_0": "398.Attādānaṁ ādātukāmenāti ettha sāsanaṁ sodhetukāmo bhikkhu yaṁ adhikaraṇaṁ attanā ādiyati,",
  "atk-vin02a38:17_1": "taṁ attādānanti vuccati.",
  "atk-vin02a38:17_2": "Akālo imaṁ attādānaṁ ādātunti ettha rājabhayaṁ corabhayaṁ dubbhikkhabhayaṁ vassārattoti ayaṁ akālo,",
  "atk-vin02a38:17_3": "viparīto kālo.",
  "atk-vin02a38:18_0": "Abhūtaṁ idaṁ attādānanti asantamidaṁ,",
  "atk-vin02a38:18_1": "mayā adhammo vā dhammoti,",
  "atk-vin02a38:18_2": "dhammo vā adhammoti,",
  "atk-vin02a38:18_3": "avinayo vā vinayoti,",
  "atk-vin02a38:18_4": "vinayo vā avinayoti,",
  "atk-vin02a38:18_5": "dussīlo vā puggalo sīlavāti,",
  "atk-vin02a38:18_6": "sīlavā vā dussīloti gahitoti attho;",
  "atk-vin02a38:18_7": "vipariyāyena bhūtaṁ veditabbaṁ.",
  "atk-vin02a38:18_8": "Anatthasaṁhitaṁ idaṁ attādānanti ettha yaṁ jīvitantarāyāya vā brahmacariyantarāyāya vā saṁvattati,",
  "atk-vin02a38:18_9": "idaṁ anatthasaṁhitaṁ,",
  "atk-vin02a38:18_10": "viparītaṁ atthasaṁhitaṁ nāma.",
  "atk-vin02a38:19_0": "Na labhissāmi sandiṭṭhe sambhatte bhikkhūti appekadā hi rājabhayādīsu evarūpā attano pakkhassa upatthambhakā bhikkhū laddhuṁ na sakkā honti,",
  "atk-vin02a38:19_1": "taṁ sandhāya vuttaṁ “na labhissāmī”ti.",
  "atk-vin02a38:19_2": "Appekadā pana khemasubhikkhādīsu laddhuṁ sakkā honti,",
  "atk-vin02a38:19_3": "taṁ sandhāya “labhissāmī”ti vuttaṁ.",
  "atk-vin02a38:20_0": "Bhavissati saṅghassa tatonidānaṁ bhaṇḍananti kosambakānaṁ viya bhaṇḍanaṁ kalaho viggaho vivādo saṅghabhedo ca bhavissatīti.",
  "atk-vin02a38:20_1": "Pacchāpi avippaṭisārakaraṁ bhavissatīti subhaddaṁ vuḍḍhapabbajitaṁ niggahetvā pañcasatikasaṅgītiṁ karontassa mahākassapattherasseva,",
  "atk-vin02a38:20_2": "dasavatthuke adhikaraṇe dasabhikkhusahassāni niggahetvā sattasatikasaṅgītiṁ karontassa āyasmato yasasseva,",
  "atk-vin02a38:20_3": "saṭṭhibhikkhusahassāni niggahetvā sahassikasaṅgītiṁ karontassa moggaliputtatissattherasseva ca pacchā samanussaraṇakaraṇaṁ hoti,",
  "atk-vin02a38:20_4": "sāsanassa ca vigatupakkilesacandimasūriyasassirikatāya saṁvattati.",
  "atk-vin02a38:21_0": "Attādānaaṅgakathā niṭṭhitā.",
  "atk-vin02a38:22_0": "Codakenapaccavekkhitabbadhammakathā",
  "atk-vin02a38:23_0": "399.Acchiddena appaṭimaṁsenātiādīsu yena gahaṭṭhapabbajitesu yo koci pahaṭo vā hoti,",
  "atk-vin02a38:23_1": "gihīnaṁ gaṇḍaphālanādīni vejjakammāni vā katāni,",
  "atk-vin02a38:23_2": "tassa kāyasamācāro upacikāhi khāyitatālapaṇṇamiva chiddo ca paṭimāsituṁ yattha katthaci gahetvā ākaḍḍhituṁ sakkuṇeyyatāya sappaṭimaṁso ca hoti,",
  "atk-vin02a38:23_3": "viparīto acchiddo appaṭimaṁsoti veditabboti.",
  "atk-vin02a38:23_4": "Vacīsamācāro pana musāvādaomasavādapesuññaamūlakānuddhaṁsanādīhi chiddo ca sappaṭimaṁso ca hoti,",
  "atk-vin02a38:23_5": "viparīto acchiddo appaṭimaṁso.",
  "atk-vin02a38:24_0": "Mettaṁ nu kho me cittanti palibodhe chinditvā kammaṭṭhānabhāvanānuyogena adhigataṁ mettacittaṁ.",
  "atk-vin02a38:24_1": "Anāghātanti āghātavirahitaṁ,",
  "atk-vin02a38:24_2": "vikkhambhanavasena vihatāghātanti attho.",
  "atk-vin02a38:24_3": "Idaṁ panāvuso kattha vuttaṁ bhagavatāti idaṁ sikkhāpadaṁ katarasmiṁ nagare vuttanti attho.",
  "atk-vin02a38:25_0": "Codakenapaccavekkhitabbadhammakathā niṭṭhitā.",
  "atk-vin02a38:26_0": "Codakenaupaṭṭhāpetabbakathā",
  "atk-vin02a38:27_0": "400.Kālenavakkhāmītiādīsu eko ekaṁ okāsaṁ kāretvā codento kālena vadati nāma.",
  "atk-vin02a38:27_1": "Saṅghamajjhagaṇamajjhasalākaggayāguaggavitakkamāḷakabhikkhācāramaggaāsanasālādīsu upaṭṭhākehi parivāritakkhaṇe vā codento akālena vadati nāma.",
  "atk-vin02a38:27_2": "Tacchena vadanto bhūtena vadati nāma.",
  "atk-vin02a38:27_3": "“Ambho mahallaka,",
  "atk-vin02a38:27_4": "parisāvacara,",
  "atk-vin02a38:27_5": "paṁsukūlika,",
  "atk-vin02a38:27_6": "dhammakathika,",
  "atk-vin02a38:27_7": "patirūpaṁ tava ida”nti vadanto pharusena vadati nāma.",
  "atk-vin02a38:27_8": "Kāraṇanissitaṁ pana katvā “bhante mahallakattha,",
  "atk-vin02a38:27_9": "parisāvacarā,",
  "atk-vin02a38:27_10": "paṁsukūlikā,",
  "atk-vin02a38:27_11": "dhammakathikattha,",
  "atk-vin02a38:27_12": "patirūpaṁ tumhākaṁ ida”nti vadanto saṇhenavadati nāma.",
  "atk-vin02a38:27_13": "Kāraṇanissitaṁ katvā vadanto atthasaṁhitena vadati nāma.",
  "atk-vin02a38:27_14": "Mettacitto vakkhāmi no dosantaroti mettacittaṁ upaṭṭhapetvā vakkhāmi,",
  "atk-vin02a38:27_15": "na duṭṭhacitto hutvā.",
  "atk-vin02a38:28_0": "Codakenaupaṭṭhāpetabbakathā niṭṭhitā.",
  "atk-vin02a38:29_0": "Codakacuditakapaṭisaṁyuttakathā",
  "atk-vin02a38:30_0": "401.Ajjhattaṁ manasikaritvāti attano citte uppādetvā.",
  "atk-vin02a38:30_1": "Kāruññatāti karuṇābhāvo.",
  "atk-vin02a38:30_2": "Iminā karuṇañca karuṇāpubbabhāgañca dasseti.",
  "atk-vin02a38:30_3": "Hitesitāti hitagavesanatā.",
  "atk-vin02a38:30_4": "Anukampitāti tena hitena saṁyojanatā.",
  "atk-vin02a38:30_5": "Dvīhipi mettañca mettāpubbabhāgañca dasseti.",
  "atk-vin02a38:30_6": "Āpattivuṭṭhānatāti āpattito vuṭṭhāpetvā suddhante patiṭṭhāpanā.",
  "atk-vin02a38:30_7": "Vatthuṁ codetvā sāretvā paṭiññaṁ āropetvā yathāpaṭiññāya kammakaraṇaṁ vinayapurekkhāratā nāma.",
  "atk-vin02a38:30_8": "Ime pañca dhammeti ye ete kāruññatātiādinā nayena vuttā,",
  "atk-vin02a38:30_9": "ime pañca dhamme ajjhattaṁ manasi karitvā paro codetabboti.",
  "atk-vin02a38:31_0": "Sacce ca akuppe cāti vacīsacce ca akuppanatāya ca.",
  "atk-vin02a38:31_1": "Cuditakena hi saccañca vattabbaṁ,",
  "atk-vin02a38:31_2": "kopo ca na kātabbo.",
  "atk-vin02a38:31_3": "Neva attanā kujjhitabbo,",
  "atk-vin02a38:31_4": "na paro ghaṭṭetabboti attho.",
  "atk-vin02a38:31_5": "Sesaṁ sabbattha uttānamevāti.",
  "atk-vin02a38:32_0": "Codakacuditakapaṭisaṁyuttakathā niṭṭhitā.",
  "atk-vin02a38:33_0": "Pātimokkhaṭṭhapanakkhandhakavaṇṇanā niṭṭhitā."
}