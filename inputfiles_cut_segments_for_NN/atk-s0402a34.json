{
  "atk-s0402a34:0_0": "(16) 6. Acelakavaggavaṇṇanā",
  "atk-s0402a34:1_0": "157-163.",
  "atk-s0402a34:1_1": "Ito paresu āgāḷhā paṭipadāti gāḷhā kakkhaḷā lobhavasena thiraggahaṇā.",
  "atk-s0402a34:1_2": "Nijjhāmāti attakilamathānuyogavasena suṭṭhu jhāmā santattā paritattā.",
  "atk-s0402a34:1_3": "Majjhimāti neva kakkhaḷā na jhāmā majjhe bhavā.",
  "atk-s0402a34:1_4": "Acelakoti niccelo naggo.",
  "atk-s0402a34:1_5": "Muttācāroti vissaṭṭhācāro,",
  "atk-s0402a34:1_6": "uccārakammādīsu lokiyakulaputtācārena virahito ṭhitakova uccāraṁ karoti,",
  "atk-s0402a34:1_7": "passāvaṁ karoti,",
  "atk-s0402a34:1_8": "khādati bhuñjati.",
  "atk-s0402a34:1_9": "Hatthāpalekhanoti hatthe piṇḍamhi niṭṭhite jivhāya hatthaṁ apalekhati,",
  "atk-s0402a34:1_10": "uccārampi katvā hatthasmiṁyeva daṇḍakasaññī hutvā hatthena apalekhati.",
  "atk-s0402a34:1_11": "Bhikkhāya gahaṇatthaṁ “ehi,",
  "atk-s0402a34:1_12": "bhadante”ti vutto na etīti na ehibhadantiko.",
  "atk-s0402a34:1_13": "“Tena hi tiṭṭha,",
  "atk-s0402a34:1_14": "bhante”ti vuttopi na tiṭṭhatīti na tiṭṭhabhadantiko.",
  "atk-s0402a34:1_15": "Tadubhayampi kira so “etassa vacanaṁ kataṁ bhavissatī”ti na karoti.",
  "atk-s0402a34:1_16": "Abhihaṭanti puretaraṁ gahetvā āhaṭabhikkhaṁ.",
  "atk-s0402a34:1_17": "Uddissakatanti idaṁ tumhe uddissa katanti evamārocitabhikkhaṁ.",
  "atk-s0402a34:1_18": "Nimantananti “asukaṁ nāma kulaṁ vā vīthiṁ vā gāmaṁ vā paviseyyāthā”ti evaṁ nimantitabhikkhampi na sādiyati na gaṇhāti.",
  "atk-s0402a34:1_19": "Na kumbhimukhāti kumbhito uddharitvā dīyamānaṁ bhikkhampi na gaṇhāti.",
  "atk-s0402a34:1_20": "Na kaḷopimukhāti kaḷopīti ukkhali vā pacchi vā,",
  "atk-s0402a34:1_21": "tatopi na gaṇhāti. Kasmā?",
  "atk-s0402a34:1_22": "“Kumbhikaḷopiyo maṁ nissāya kaṭacchunā pahāraṁ labhantī”ti.",
  "atk-s0402a34:1_23": "Na eḷakamantaranti ummāraṁ antaraṁ katvā dīyamānaṁ na gaṇhāti. Kasmā?",
  "atk-s0402a34:1_24": "“Ayaṁ maṁ nissāya antarakaraṇaṁ labhatī”ti.",
  "atk-s0402a34:1_25": "Daṇḍamusalesupi eseva nayo.",
  "atk-s0402a34:1_26": "Dvinnanti dvīsu bhuñjamānesu ekasmiṁ uṭṭhāya dente na gaṇhāti. Kasmā?",
  "atk-s0402a34:1_27": "Kabaḷantarāyo hotīti.",
  "atk-s0402a34:2_0": "Na gabbhiniyātiādīsu pana gabbhiniyā kucchiyaṁ dārako kilamati,",
  "atk-s0402a34:2_1": "pāyantiyā dārakassa khīrantarāyo hoti,",
  "atk-s0402a34:2_2": "purisantaragatāya ratiantarāyo hotīti na gaṇhāti.",
  "atk-s0402a34:2_3": "Na saṅkittīsūti saṅkittetvā katabhattesu.",
  "atk-s0402a34:2_4": "Dubbhikkhasamaye kira acelakasāvakā acelakānaṁ atthāya tato tato taṇḍulādīni samādapetvā bhattaṁ pacanti,",
  "atk-s0402a34:2_5": "ukkaṭṭhācelako tato na paṭiggaṇhāti.",
  "atk-s0402a34:2_6": "Na yattha sāti yattha sunakho “piṇḍaṁ labhissāmī”ti upaṭṭhito hoti,",
  "atk-s0402a34:2_7": "tattha tassa adatvā āhaṭaṁ na gaṇhāti. Kasmā?",
  "atk-s0402a34:2_8": "Etassa piṇḍantarāyo hotīti.",
  "atk-s0402a34:2_9": "Saṇḍasaṇḍacārinīti samūhasamūhacārinī.",
  "atk-s0402a34:2_10": "Sace hi acelakaṁ disvā “imassa bhikkhaṁ dassāmā”ti manussā bhattagehaṁ pavisanti,",
  "atk-s0402a34:2_11": "tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti,",
  "atk-s0402a34:2_12": "tato āhaṭaṁ bhikkhaṁ na gaṇhāti. Kasmā?",
  "atk-s0402a34:2_13": "“Maṁ nissāya makkhikānaṁ gocarantarāyo jāto”ti.",
  "atk-s0402a34:3_0": "Thusodakanti sabbasassasambhārehi katasovīrakaṁ.",
  "atk-s0402a34:3_1": "Ettha ca surāpānameva sāvajjaṁ,",
  "atk-s0402a34:3_2": "ayaṁ pana sabbesu sāvajjasaññī.",
  "atk-s0402a34:3_3": "Ekāgārikoti yo ekasmiṁyeva gehe bhikkhaṁ labhitvā nivattati.",
  "atk-s0402a34:3_4": "Ekālopikoti ekeneva ālopena yāpeti.",
  "atk-s0402a34:3_5": "Dvāgārikādīsupi eseva nayo.",
  "atk-s0402a34:3_6": "Ekissāpi dattiyāti ekāya dattiyā.",
  "atk-s0402a34:3_7": "Datti nāma ekā khuddakapāti hoti,",
  "atk-s0402a34:3_8": "yattha aggabhikkhaṁ pakkhipitvā ṭhapenti.",
  "atk-s0402a34:3_9": "Ekāhikanti ekadivasantarikaṁ.",
  "atk-s0402a34:3_10": "Addhamāsikanti addhamāsantarikaṁ.",
  "atk-s0402a34:3_11": "Pariyāyabhattabhojananti vārabhattabhojanaṁ,",
  "atk-s0402a34:3_12": "ekāhavārena dvīhavārena sattāhavārena addhamāsavārenāti evaṁ divasavārena ābhatabhattabhojanaṁ.",
  "atk-s0402a34:3_13": "Sākabhakkhotiādīni vuttatthāneva.",
  "atk-s0402a34:4_0": "Ubbhaṭṭhakoti uddhaṁ ṭhitako.",
  "atk-s0402a34:4_1": "Ukkuṭikappadhānamanuyuttoti ukkuṭikavīriyamanuyutto,",
  "atk-s0402a34:4_2": "gacchantopi ukkuṭikova hutvā uppatitvā uppatitvā gacchati.",
  "atk-s0402a34:4_3": "Kaṇṭakāpassayikoti ayakaṇṭake vā pakatikaṇṭake vā bhūmiyaṁ koṭṭetvā tattha cammaṁ attharitvā ṭhānacaṅkamādīni karoti.",
  "atk-s0402a34:4_4": "Seyyanti sayantopi tattheva seyyaṁ kappeti.",
  "atk-s0402a34:4_5": "Sāyaṁ tatiyamassāti sāyatatiyakaṁ.",
  "atk-s0402a34:4_6": "Pāto majjhanhike sāyanti divasassa tikkhattuṁ “pāpaṁ pavāhessāmī”ti udakorohanānuyogaṁ anuyutto viharati.",
  "atk-s0402a34:5_0": "Kāye kāyānupassītiādīni heṭṭhā ekakanipātavaṇṇanāyaṁ vuttanayeneva veditabbāni.",
  "atk-s0402a34:5_1": "Ayaṁ vuccati,",
  "atk-s0402a34:5_2": "bhikkhave,",
  "atk-s0402a34:5_3": "majjhimā paṭipadāti,",
  "atk-s0402a34:5_4": "bhikkhave,",
  "atk-s0402a34:5_5": "ayaṁ kāmasukhallikānuyogañca attakilamathānuyogañcāti dve ante anupagatā,",
  "atk-s0402a34:5_6": "sassatucchedantehi vā vimuttā majjhimā paṭipadāti veditabbā.",
  "atk-s0402a34:6_0": "Acelakavaggo chaṭṭho."
}