{
  "ud3.10:0.1_0": "Udāna 3.10",
  "ud3.10:0.2_0": "Lokasutta",
  "ud3.10:1.1_0": "Evaṁ me sutaṁ—",
  "ud3.10:1.2_0": " ekaṁ samayaṁ bhagavā uruvelāyaṁ viharati najjā nerañjarāya tīre bodhirukkhamūle paṭhamābhisambuddho.",
  "ud3.10:1.3_0": "Tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī.",
  "ud3.10:2.1_0": "Atha kho bhagavā tassa sattāhassa accayena tamhā samādhimhā vuṭṭhahitvā buddhacakkhunā lokaṁ volokesi.",
  "ud3.10:2.2_0": "Addasā kho bhagavā buddhacakkhunā volokento satte anekehi santāpehi santappamāne,",
  "ud3.10:2.2_1": "anekehi ca pariḷāhehi pariḍayhamāne—",
  "ud3.10:2.3_0": "rāgajehipi, dosajehipi, mohajehipi.",
  "ud3.10:3.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud3.10:4.1_0": "“Ayaṁ loko santāpajāto,",
  "ud3.10:4.2_0": "Phassapareto rogaṁ vadati attato;",
  "ud3.10:4.3_0": "Yena yena hi maññati,",
  "ud3.10:4.4_0": "Tato taṁ hoti aññathā.",
  "ud3.10:5.1_0": "Aññathābhāvī bhavasatto loko,",
  "ud3.10:5.2_0": "Bhavapareto bhavamevābhinandati;",
  "ud3.10:5.3_0": "Yadabhinandati taṁ bhayaṁ,",
  "ud3.10:5.4_0": "Yassa bhāyati taṁ dukkhaṁ;",
  "ud3.10:5.5_0": "Bhavavippahānāya kho,",
  "ud3.10:5.6_0": "Panidaṁ brahmacariyaṁ vussati.",
  "ud3.10:6.1_0": "‘Ye hi keci samaṇā vā brāhmaṇā vā bhavena bhavassa vippamokkhamāhaṁsu,",
  "ud3.10:6.1_1": "sabbe te avippamuttā bhavasmā’ti vadāmi.",
  "ud3.10:6.2_0": "‘Ye vā pana keci samaṇā vā brāhmaṇā vā vibhavena bhavassa nissaraṇamāhaṁsu,",
  "ud3.10:6.2_1": "sabbe te anissaṭā bhavasmā’ti vadāmi.",
  "ud3.10:7.1_0": "Upadhiñhi paṭicca dukkhamidaṁ sambhoti,",
  "ud3.10:7.1_1": "sabbupādānakkhayā natthi dukkhassa sambhavo.",
  "ud3.10:7.2_0": "Lokamimaṁ passa;",
  "ud3.10:7.3_0": "puthū avijjāya paretā bhūtā bhūtaratā aparimuttā;",
  "ud3.10:7.4_0": "ye hi keci bhavā sabbadhi sabbatthatāya sabbe te bhavā aniccā dukkhā vipariṇāmadhammāti.",
  "ud3.10:8.1_0": "Evametaṁ yathābhūtaṁ,",
  "ud3.10:8.2_0": "Sammappaññāya passato;",
  "ud3.10:8.3_0": "Bhavataṇhā pahīyati,",
  "ud3.10:8.4_0": "Vibhavaṁ nābhinandati;",
  "ud3.10:8.5_0": "Sabbaso taṇhānaṁ khayā,",
  "ud3.10:8.6_0": "Asesavirāganirodho nibbānaṁ.",
  "ud3.10:9.1_0": "Tassa nibbutassa bhikkhuno,",
  "ud3.10:9.2_0": "Anupādā punabbhavo na hoti;",
  "ud3.10:9.3_0": "Abhibhūto māro vijitasaṅgāmo,",
  "ud3.10:9.4_0": "Upaccagā sabbabhavāni tādī”ti.",
  "ud3.10:9.5_0": "Dasamaṁ.",
  "ud3.10:9.6_0": "Nandavaggo tatiyo.",
  "ud3.10:10.0_0": "Tassuddānaṁ",
  "ud3.10:10.1_0": "Kammaṁ nando yasojo ca,",
  "ud3.10:10.2_0": "sāriputto ca kolito;",
  "ud3.10:10.3_0": "Pilindo kassapo piṇḍo,",
  "ud3.10:10.4_0": "sippaṁ lokena te dasāti."
}