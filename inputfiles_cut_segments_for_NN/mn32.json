{
  "mn32:0.1_0": "Majjhima Nikāya 32 ",
  "mn32:0.2_0": "Mahāgosiṅgasutta ",
  "mn32:1.1_0": "Evaṁ me sutaṁ—",
  "mn32:1.2_0": "ekaṁ samayaṁ bhagavā gosiṅgasālavanadāye viharati sambahulehi abhiññātehi abhiññātehi therehi sāvakehi saddhiṁ—",
  "mn32:1.3_0": "āyasmatā ca sāriputtena āyasmatā ca mahāmoggallānena āyasmatā ca mahākassapena āyasmatā ca anuruddhena āyasmatā ca revatena āyasmatā ca ānandena,",
  "mn32:1.3_1": "aññehi ca abhiññātehi abhiññātehi therehi sāvakehi saddhiṁ.",
  "mn32:2.1_0": "Atha kho āyasmā mahāmoggallāno sāyanhasamayaṁ paṭisallānā vuṭṭhito yenāyasmā mahākassapo tenupasaṅkami;",
  "mn32:2.1_1": "upasaṅkamitvā āyasmantaṁ mahākassapaṁ etadavoca:",
  "mn32:2.2_0": "“āyāmāvuso, kassapa, yenāyasmā sāriputto tenupasaṅkamissāma dhammassavanāyā”ti. ",
  "mn32:2.3_0": "“Evamāvuso”ti kho āyasmā mahākassapo āyasmato mahāmoggallānassa paccassosi. ",
  "mn32:2.4_0": "Atha kho āyasmā ca mahāmoggallāno āyasmā ca mahākassapo āyasmā ca anuruddho yenāyasmā sāriputto tenupasaṅkamiṁsu dhammassavanāya. ",
  "mn32:3.1_0": "Addasā kho āyasmā ānando āyasmantañca mahāmoggallānaṁ āyasmantañca mahākassapaṁ āyasmantañca anuruddhaṁ",
  "mn32:3.1_1": "yenāyasmā sāriputto tenupasaṅkamante dhammassavanāya.",
  "mn32:3.2_0": "Disvāna yenāyasmā revato tenupasaṅkami; upasaṅkamitvā āyasmantaṁ revataṁ etadavoca: ",
  "mn32:3.3_0": "“upasaṅkamantā kho amū, āvuso revata, sappurisā yenāyasmā sāriputto tena dhammassavanāya. ",
  "mn32:3.4_0": "Āyāmāvuso revata, yenāyasmā sāriputto tenupasaṅkamissāma dhammassavanāyā”ti. ",
  "mn32:3.5_0": "“Evamāvuso”ti kho āyasmā revato āyasmato ānandassa paccassosi. ",
  "mn32:3.6_0": "Atha kho āyasmā ca revato āyasmā ca ānando yenāyasmā sāriputto tenupasaṅkamiṁsu dhammassavanāya. ",
  "mn32:4.1_0": "Addasā kho āyasmā sāriputto āyasmantañca revataṁ āyasmantañca ānandaṁ dūratova āgacchante. ",
  "mn32:4.2_0": "Disvāna āyasmantaṁ ānandaṁ etadavoca: ",
  "mn32:4.3_0": "“etu kho āyasmā ānando. ",
  "mn32:4.4_0": "Svāgataṁ āyasmato ānandassa bhagavato upaṭṭhākassa bhagavato santikāvacarassa. ",
  "mn32:4.5_0": "Ramaṇīyaṁ,",
  "mn32:4.5_1": "āvuso ānanda,",
  "mn32:4.5_2": "gosiṅgasālavanaṁ,",
  "mn32:4.5_3": "dosinā ratti,",
  "mn32:4.5_4": "sabbaphāliphullā sālā, dibbā, maññe,",
  "mn32:4.5_5": "gandhā sampavanti;",
  "mn32:4.6_0": "kathaṁrūpena, āvuso ānanda, bhikkhunā gosiṅgasālavanaṁ sobheyyā”ti? ",
  "mn32:4.7_0": "“Idhāvuso sāriputta,",
  "mn32:4.7_1": "bhikkhu bahussuto hoti sutadharo sutasannicayo.",
  "mn32:4.7_2": "Ye te dhammā ādikalyāṇā majjhekalyāṇā pariyosānakalyāṇā sātthā sabyañjanā;",
  "mn32:4.7_3": "kevalaparipuṇṇaṁ parisuddhaṁ brahmacariyaṁ abhivadanti,",
  "mn32:4.7_4": "tathārūpāssa dhammā bahussutā honti, dhātā,",
  "mn32:4.7_5": "vacasā paricitā,",
  "mn32:4.7_6": "manasānupekkhitā,",
  "mn32:4.7_7": "diṭṭhiyā suppaṭividdhā.",
  "mn32:4.8_0": "So catassannaṁ parisānaṁ dhammaṁ deseti parimaṇḍalehi padabyañjanehi anuppabandhehi anusayasamugghātāya. ",
  "mn32:4.9_0": "Evarūpena kho, āvuso sāriputta, bhikkhunā gosiṅgasālavanaṁ sobheyyā”ti. ",
  "mn32:5.1_0": "Evaṁ vutte, āyasmā sāriputto āyasmantaṁ revataṁ etadavoca: ",
  "mn32:5.2_0": "“byākataṁ kho, āvuso revata, āyasmatā ānandena yathāsakaṁ paṭibhānaṁ. ",
  "mn32:5.3_0": "Tattha dāni mayaṁ āyasmantaṁ revataṁ pucchāma: ",
  "mn32:5.4_0": "‘ramaṇīyaṁ,",
  "mn32:5.4_1": "āvuso revata,",
  "mn32:5.4_2": "gosiṅgasālavanaṁ,",
  "mn32:5.4_3": "dosinā ratti,",
  "mn32:5.4_4": "sabbaphāliphullā sālā, dibbā, maññe,",
  "mn32:5.4_5": "gandhā sampavanti;",
  "mn32:5.5_0": "kathaṁrūpena, āvuso revata, bhikkhunā gosiṅgasālavanaṁ sobheyyā’”ti? ",
  "mn32:5.6_0": "“Idhāvuso sāriputta,",
  "mn32:5.6_1": "bhikkhu paṭisallānārāmo hoti paṭisallānarato,",
  "mn32:5.6_2": "ajjhattaṁ cetosamathamanuyutto anirākatajjhāno,",
  "mn32:5.6_3": "vipassanāya samannāgato,",
  "mn32:5.6_4": "brūhetā suññāgārānaṁ.",
  "mn32:5.7_0": "Evarūpena kho, āvuso sāriputta, bhikkhunā gosiṅgasālavanaṁ sobheyyā”ti. ",
  "mn32:6.1_0": "Evaṁ vutte, āyasmā sāriputto āyasmantaṁ anuruddhaṁ etadavoca: ",
  "mn32:6.2_0": "“byākataṁ kho, āvuso anuruddha, āyasmatā revatena yathāsakaṁ paṭibhānaṁ. ",
  "mn32:6.3_0": "Tattha dāni mayaṁ āyasmantaṁ anuruddhaṁ pucchāma: ",
  "mn32:6.4_0": "‘ramaṇīyaṁ,",
  "mn32:6.4_1": "āvuso anuruddha,",
  "mn32:6.4_2": "gosiṅgasālavanaṁ,",
  "mn32:6.4_3": "dosinā ratti,",
  "mn32:6.4_4": "sabbaphāliphullā sālā, dibbā, maññe,",
  "mn32:6.4_5": "gandhā sampavanti;",
  "mn32:6.5_0": "kathaṁrūpena, āvuso anuruddha, bhikkhunā gosiṅgasālavanaṁ sobheyyā’”ti? ",
  "mn32:6.6_0": "“Idhāvuso sāriputta,",
  "mn32:6.6_1": "bhikkhu dibbena cakkhunā visuddhena atikkantamānusakena sahassaṁ lokānaṁ voloketi.",
  "mn32:6.7_0": "Seyyathāpi, āvuso sāriputta, cakkhumā puriso uparipāsādavaragato sahassaṁ nemimaṇḍalānaṁ volokeyya; ",
  "mn32:6.8_0": "evameva kho,",
  "mn32:6.8_1": "āvuso sāriputta,",
  "mn32:6.8_2": "bhikkhu dibbena cakkhunā visuddhena atikkantamānusakena sahassaṁ lokānaṁ voloketi.",
  "mn32:6.9_0": "Evarūpena kho, āvuso sāriputta, bhikkhunā gosiṅgasālavanaṁ sobheyyā”ti. ",
  "mn32:7.1_0": "Evaṁ vutte, āyasmā sāriputto āyasmantaṁ mahākassapaṁ etadavoca: ",
  "mn32:7.2_0": "“byākataṁ kho, āvuso kassapa, āyasmatā anuruddhena yathāsakaṁ paṭibhānaṁ. ",
  "mn32:7.3_0": "Tattha dāni mayaṁ āyasmantaṁ mahākassapaṁ pucchāma: ",
  "mn32:7.4_0": "‘ramaṇīyaṁ,",
  "mn32:7.4_1": "āvuso kassapa,",
  "mn32:7.4_2": "gosiṅgasālavanaṁ,",
  "mn32:7.4_3": "dosinā ratti,",
  "mn32:7.4_4": "sabbaphāliphullā sālā, dibbā, maññe,",
  "mn32:7.4_5": "gandhā sampavanti;",
  "mn32:7.5_0": "kathaṁrūpena, āvuso kassapa, bhikkhunā gosiṅgasālavanaṁ sobheyyā’”ti? ",
  "mn32:7.6_0": "“Idhāvuso sāriputta,",
  "mn32:7.6_1": "bhikkhu attanā ca āraññiko hoti āraññikattassa ca vaṇṇavādī,",
  "mn32:7.6_2": "attanā ca piṇḍapātiko hoti piṇḍapātikattassa ca vaṇṇavādī,",
  "mn32:7.6_3": "attanā ca paṁsukūliko hoti paṁsukūlikattassa ca vaṇṇavādī,",
  "mn32:7.6_4": "attanā ca tecīvariko hoti tecīvarikattassa ca vaṇṇavādī,",
  "mn32:7.6_5": "attanā ca appiccho hoti appicchatāya ca vaṇṇavādī,",
  "mn32:7.6_6": "attanā ca santuṭṭho hoti santuṭṭhiyā ca vaṇṇavādī,",
  "mn32:7.6_7": "attanā ca pavivitto hoti pavivekassa ca vaṇṇavādī,",
  "mn32:7.6_8": "attanā ca asaṁsaṭṭho hoti asaṁsaggassa ca vaṇṇavādī,",
  "mn32:7.6_9": "attanā ca āraddhavīriyo hoti vīriyārambhassa ca vaṇṇavādī,",
  "mn32:7.6_10": "attanā ca sīlasampanno hoti sīlasampadāya ca vaṇṇavādī,",
  "mn32:7.6_11": "attanā ca samādhisampanno hoti samādhisampadāya ca vaṇṇavādī,",
  "mn32:7.6_12": "attanā ca paññāsampanno hoti paññāsampadāya ca vaṇṇavādī,",
  "mn32:7.6_13": "attanā ca vimuttisampanno hoti vimuttisampadāya ca vaṇṇavādī,",
  "mn32:7.6_14": "attanā ca vimuttiñāṇadassanasampanno hoti vimuttiñāṇadassanasampadāya ca vaṇṇavādī.",
  "mn32:7.7_0": "Evarūpena kho, āvuso sāriputta, bhikkhunā gosiṅgasālavanaṁ sobheyyā”ti. ",
  "mn32:8.1_0": "Evaṁ vutte, āyasmā sāriputto āyasmantaṁ mahāmoggallānaṁ etadavoca: ",
  "mn32:8.2_0": "“byākataṁ kho, āvuso moggallāna, āyasmatā mahākassapena yathāsakaṁ paṭibhānaṁ. ",
  "mn32:8.3_0": "Tattha dāni mayaṁ āyasmantaṁ mahāmoggallānaṁ pucchāma: ",
  "mn32:8.4_0": "‘ramaṇīyaṁ,",
  "mn32:8.4_1": "āvuso moggallāna,",
  "mn32:8.4_2": "gosiṅgasālavanaṁ,",
  "mn32:8.4_3": "dosinā ratti,",
  "mn32:8.4_4": "sabbaphāliphullā sālā, dibbā, maññe,",
  "mn32:8.4_5": "gandhā sampavanti;",
  "mn32:8.5_0": "kathaṁrūpena, āvuso moggallāna, bhikkhunā gosiṅgasālavanaṁ sobheyyā’”ti? ",
  "mn32:8.6_0": "“Idhāvuso sāriputta,",
  "mn32:8.6_1": "dve bhikkhū abhidhammakathaṁ kathenti,",
  "mn32:8.6_2": "te aññamaññaṁ pañhaṁ pucchanti,",
  "mn32:8.6_3": "aññamaññassa pañhaṁ puṭṭhā vissajjenti,",
  "mn32:8.6_4": "no ca saṁsādenti,",
  "mn32:8.6_5": "dhammī ca nesaṁ kathā pavattinī hoti.",
  "mn32:8.7_0": "Evarūpena kho, āvuso sāriputta, bhikkhunā gosiṅgasālavanaṁ sobheyyā”ti. ",
  "mn32:9.1_0": "Atha kho āyasmā mahāmoggallāno āyasmantaṁ sāriputtaṁ etadavoca: ",
  "mn32:9.2_0": "“byākataṁ kho, āvuso sāriputta, amhehi sabbeheva yathāsakaṁ paṭibhānaṁ. ",
  "mn32:9.3_0": "Tattha dāni mayaṁ āyasmantaṁ sāriputtaṁ pucchāma: ",
  "mn32:9.4_0": "‘ramaṇīyaṁ,",
  "mn32:9.4_1": "āvuso sāriputta,",
  "mn32:9.4_2": "gosiṅgasālavanaṁ,",
  "mn32:9.4_3": "dosinā ratti,",
  "mn32:9.4_4": "sabbaphāliphullā sālā, dibbā, maññe,",
  "mn32:9.4_5": "gandhā sampavanti;",
  "mn32:9.5_0": "kathaṁrūpena, āvuso sāriputta, bhikkhunā gosiṅgasālavanaṁ sobheyyā’”ti? ",
  "mn32:9.6_0": "“Idhāvuso moggallāna, bhikkhu cittaṁ vasaṁ vatteti, no ca bhikkhu cittassa vasena vattati. ",
  "mn32:9.7_0": "So yāya vihārasamāpattiyā ākaṅkhati pubbaṇhasamayaṁ viharituṁ,",
  "mn32:9.7_1": "tāya vihārasamāpattiyā pubbaṇhasamayaṁ viharati;",
  "mn32:9.8_0": "yāya vihārasamāpattiyā ākaṅkhati majjhanhikasamayaṁ viharituṁ,",
  "mn32:9.8_1": "tāya vihārasamāpattiyā majjhanhikasamayaṁ viharati;",
  "mn32:9.9_0": "yāya vihārasamāpattiyā ākaṅkhati sāyanhasamayaṁ viharituṁ,",
  "mn32:9.9_1": "tāya vihārasamāpattiyā sāyanhasamayaṁ viharati.",
  "mn32:9.10_0": "Seyyathāpi,",
  "mn32:9.10_1": "āvuso moggallāna,",
  "mn32:9.10_2": "rañño vā rājamahāmattassa vā nānārattānaṁ dussānaṁ dussakaraṇḍako pūro assa.",
  "mn32:9.11_0": "So yaññadeva dussayugaṁ ākaṅkheyya pubbaṇhasamayaṁ pārupituṁ,",
  "mn32:9.11_1": "taṁ tadeva dussayugaṁ pubbaṇhasamayaṁ pārupeyya;",
  "mn32:9.12_0": "yaññadeva dussayugaṁ ākaṅkheyya majjhanhikasamayaṁ pārupituṁ,",
  "mn32:9.12_1": "taṁ tadeva dussayugaṁ majjhanhikasamayaṁ pārupeyya;",
  "mn32:9.13_0": "yaññadeva dussayugaṁ ākaṅkheyya sāyanhasamayaṁ pārupituṁ,",
  "mn32:9.13_1": "taṁ tadeva dussayugaṁ sāyanhasamayaṁ pārupeyya.",
  "mn32:9.14_0": "Evameva kho, āvuso moggallāna, bhikkhu cittaṁ vasaṁ vatteti, no ca bhikkhu cittassa vasena vattati. ",
  "mn32:9.15_0": "So yāya vihārasamāpattiyā ākaṅkhati pubbaṇhasamayaṁ viharituṁ,",
  "mn32:9.15_1": "tāya vihārasamāpattiyā pubbaṇhasamayaṁ viharati;",
  "mn32:9.16_0": "yāya vihārasamāpattiyā ākaṅkhati majjhanhikasamayaṁ viharituṁ,",
  "mn32:9.16_1": "tāya vihārasamāpattiyā majjhanhikasamayaṁ viharati;",
  "mn32:9.17_0": "yāya vihārasamāpattiyā ākaṅkhati sāyanhasamayaṁ viharituṁ,",
  "mn32:9.17_1": "tāya vihārasamāpattiyā sāyanhasamayaṁ viharati.",
  "mn32:9.18_0": "Evarūpena kho, āvuso moggallāna, bhikkhunā gosiṅgasālavanaṁ sobheyyā”ti. ",
  "mn32:10.1_0": "Atha kho āyasmā sāriputto te āyasmante etadavoca: ",
  "mn32:10.2_0": "“byākataṁ kho, āvuso, amhehi sabbeheva yathāsakaṁ paṭibhānaṁ. ",
  "mn32:10.3_0": "Āyāmāvuso, yena bhagavā tenupasaṅkamissāma; upasaṅkamitvā etamatthaṁ bhagavato ārocessāma. ",
  "mn32:10.4_0": "Yathā no bhagavā byākarissati tathā naṁ dhāressāmā”ti. ",
  "mn32:10.5_0": "“Evamāvuso”ti kho te āyasmanto āyasmato sāriputtassa paccassosuṁ. ",
  "mn32:10.6_0": "Atha kho te āyasmanto yena bhagavā tenupasaṅkamiṁsu;",
  "mn32:10.6_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn32:10.6_2": "Ekamantaṁ nisinno kho āyasmā sāriputto bhagavantaṁ etadavoca:",
  "mn32:11.1_0": "“idha, bhante, āyasmā ca revato āyasmā ca ānando yenāhaṁ tenupasaṅkamiṁsu dhammassavanāya. ",
  "mn32:11.2_0": "Addasaṁ kho ahaṁ, bhante, āyasmantañca revataṁ āyasmantañca ānandaṁ dūratova āgacchante. ",
  "mn32:11.3_0": "Disvāna āyasmantaṁ ānandaṁ etadavocaṁ: ",
  "mn32:11.4_0": "‘etu kho āyasmā ānando. ",
  "mn32:11.5_0": "Svāgataṁ āyasmato ānandassa bhagavato upaṭṭhākassa bhagavato santikāvacarassa. ",
  "mn32:11.6_0": "Ramaṇīyaṁ,",
  "mn32:11.6_1": "āvuso ānanda,",
  "mn32:11.6_2": "gosiṅgasālavanaṁ,",
  "mn32:11.6_3": "dosinā ratti,",
  "mn32:11.6_4": "sabbaphāliphullā sālā, dibbā, maññe,",
  "mn32:11.6_5": "gandhā sampavanti;",
  "mn32:11.7_0": "kathaṁrūpena, āvuso ānanda, bhikkhunā gosiṅgasālavanaṁ sobheyyā’ti? ",
  "mn32:11.8_0": "Evaṁ vutte, bhante, āyasmā ānando maṁ etadavoca: ",
  "mn32:11.9_0": "‘idhāvuso, sāriputta, bhikkhu bahussuto hoti sutadharo …pe… ",
  "mn32:11.10_0": "anusayasamugghātāya. ",
  "mn32:11.11_0": "Evarūpena kho, āvuso sāriputta, bhikkhunā gosiṅgasālavanaṁ sobheyyā’”ti. ",
  "mn32:11.12_0": "“Sādhu sādhu, sāriputta. ",
  "mn32:11.13_0": "Yathā taṁ ānandova sammā byākaramāno byākareyya. ",
  "mn32:11.14_0": "Ānando hi,",
  "mn32:11.14_1": "sāriputta,",
  "mn32:11.14_2": "bahussuto sutadharo sutasannicayo.",
  "mn32:11.14_3": "Ye te dhammā ādikalyāṇā majjhekalyāṇā pariyosānakalyāṇā sātthā sabyañjanā;",
  "mn32:11.14_4": "kevalaparipuṇṇaṁ parisuddhaṁ brahmacariyaṁ abhivadanti,",
  "mn32:11.14_5": "tathārūpāssa dhammā bahussutā honti, dhātā,",
  "mn32:11.14_6": "vacasā paricitā,",
  "mn32:11.14_7": "manasānupekkhitā,",
  "mn32:11.14_8": "diṭṭhiyā suppaṭividdhā.",
  "mn32:11.15_0": "So catassannaṁ parisānaṁ dhammaṁ deseti parimaṇḍalehi padabyañjanehi anuppabandhehi anusayasamugghātāyā”ti. ",
  "mn32:12.1_0": "“Evaṁ vutte, ahaṁ, bhante, āyasmantaṁ revataṁ etadavocaṁ: ",
  "mn32:12.2_0": "‘byākataṁ kho, āvuso revata, āyasmatā ānandena yathāsakaṁ paṭibhānaṁ. ",
  "mn32:12.3_0": "Tattha dāni mayaṁ āyasmantaṁ revataṁ pucchāma—",
  "mn32:12.4_0": "ramaṇīyaṁ,",
  "mn32:12.4_1": "āvuso revata,",
  "mn32:12.4_2": "gosiṅgasālavanaṁ,",
  "mn32:12.4_3": "dosinā ratti,",
  "mn32:12.4_4": "sabbaphāliphullā sālā,",
  "mn32:12.4_5": "dibbā maññe gandhā sampavanti.",
  "mn32:12.5_0": "Kathaṁrūpena, āvuso revata, bhikkhunā gosiṅgasālavanaṁ sobheyyā’ti? ",
  "mn32:12.6_0": "Evaṁ vutte, bhante, āyasmā revato maṁ etadavoca: ",
  "mn32:12.7_0": "‘idhāvuso sāriputta,",
  "mn32:12.7_1": "bhikkhu paṭisallānārāmo hoti paṭisallānarato,",
  "mn32:12.7_2": "ajjhattaṁ cetosamathamanuyutto,",
  "mn32:12.7_3": "anirākatajjhāno,",
  "mn32:12.7_4": "vipassanāya samannāgato,",
  "mn32:12.7_5": "brūhetā suññāgārānaṁ.",
  "mn32:12.8_0": "Evarūpena kho, āvuso sāriputta, bhikkhunā gosiṅgasālavanaṁ sobheyyā’”ti. ",
  "mn32:12.9_0": "“Sādhu sādhu, sāriputta. ",
  "mn32:12.10_0": "Yathā taṁ revatova sammā byākaramāno byākareyya. ",
  "mn32:12.11_0": "Revato hi,",
  "mn32:12.11_1": "sāriputta,",
  "mn32:12.11_2": "paṭisallānārāmo paṭisallānarato,",
  "mn32:12.11_3": "ajjhattaṁ cetosamathamanuyutto anirākatajjhāno,",
  "mn32:12.11_4": "vipassanāya samannāgato brūhetā suññāgārānan”ti.",
  "mn32:13.1_0": "“Evaṁ vutte, ahaṁ, bhante, āyasmantaṁ anuruddhaṁ etadavocaṁ: ",
  "mn32:13.2_0": "‘byākataṁ kho, āvuso anuruddha, āyasmatā revatena …pe… ",
  "mn32:13.3_0": "kathaṁrūpena, āvuso anuruddha, bhikkhunā gosiṅgasālavanaṁ sobheyyā’ti. ",
  "mn32:13.4_0": "Evaṁ vutte, bhante, āyasmā anuruddho maṁ etadavoca: ",
  "mn32:13.5_0": "‘idhāvuso sāriputta,",
  "mn32:13.5_1": "bhikkhu dibbena cakkhunā visuddhena atikkantamānusakena sahassaṁ lokānaṁ voloketi.",
  "mn32:13.6_0": "Seyyathāpi, āvuso sāriputta, cakkhumā puriso …pe… ",
  "mn32:13.7_0": "evarūpena kho, āvuso sāriputta, bhikkhunā gosiṅgasālavanaṁ sobheyyā’”ti. ",
  "mn32:13.8_0": "“Sādhu sādhu, sāriputta, yathā taṁ anuruddhova sammā byākaramāno byākareyya. ",
  "mn32:13.9_0": "Anuruddho hi,",
  "mn32:13.9_1": "sāriputta,",
  "mn32:13.9_2": "dibbena cakkhunā visuddhena atikkantamānusakena sahassaṁ lokānaṁ voloketī”ti.",
  "mn32:14.1_0": "“Evaṁ vutte, ahaṁ, bhante, āyasmantaṁ mahākassapaṁ etadavocaṁ: ",
  "mn32:14.2_0": "‘byākataṁ kho, āvuso kassapa, āyasmatā anuruddhena yathāsakaṁ paṭibhānaṁ. ",
  "mn32:14.3_0": "Tattha dāni mayaṁ āyasmantaṁ mahākassapaṁ pucchāma …pe… ",
  "mn32:14.4_0": "kathaṁrūpena kho, āvuso kassapa, bhikkhunā gosiṅgasālavanaṁ sobheyyā’ti? ",
  "mn32:14.5_0": "Evaṁ vutte, bhante, āyasmā mahākassapo maṁ etadavoca: ",
  "mn32:14.6_0": "‘idhāvuso sāriputta,",
  "mn32:14.6_1": "bhikkhu attanā ca āraññiko hoti āraññikattassa ca vaṇṇavādī,",
  "mn32:14.6_2": "attanā ca piṇḍapātiko hoti …pe…",
  "mn32:14.6_3": "attanā ca paṁsukūliko hoti …pe…",
  "mn32:14.6_4": "attanā ca tecīvariko hoti …pe…",
  "mn32:14.6_5": "attanā ca appiccho hoti …pe…",
  "mn32:14.6_6": "attanā ca santuṭṭho hoti …pe…",
  "mn32:14.6_7": "attanā ca pavivitto hoti …pe…",
  "mn32:14.6_8": "attanā ca asaṁsaṭṭho hoti …pe…",
  "mn32:14.6_9": "attanā ca āraddhavīriyo hoti …pe…",
  "mn32:14.6_10": "attanā ca sīlasampanno hoti …pe…",
  "mn32:14.6_11": "attanā ca samādhisampanno hoti …pe…",
  "mn32:14.6_12": "attanā ca paññāsampanno hoti …",
  "mn32:14.6_13": "attanā ca vimuttisampanno hoti …",
  "mn32:14.6_14": "attanā ca vimuttiñāṇadassanasampanno hoti vimuttiñāṇadassanasampadāya ca vaṇṇavādī.",
  "mn32:14.7_0": "Evarūpena kho, āvuso sāriputta, bhikkhunā gosiṅgasālavanaṁ sobheyyā’”ti. ",
  "mn32:14.8_0": "“Sādhu sādhu, sāriputta. ",
  "mn32:14.9_0": "Yathā taṁ kassapova sammā byākaramāno byākareyya. ",
  "mn32:14.10_0": "Kassapo hi,",
  "mn32:14.10_1": "sāriputta,",
  "mn32:14.10_2": "attanā ca āraññiko āraññikattassa ca vaṇṇavādī,",
  "mn32:14.10_3": "attanā ca piṇḍapātiko piṇḍapātikattassa ca vaṇṇavādī,",
  "mn32:14.10_4": "attanā ca paṁsukūliko paṁsukūlikattassa ca vaṇṇavādī,",
  "mn32:14.10_5": "attanā ca tecīvariko tecīvarikattassa ca vaṇṇavādī,",
  "mn32:14.10_6": "attanā ca appiccho appicchatāya ca vaṇṇavādī,",
  "mn32:14.10_7": "attanā ca santuṭṭho santuṭṭhiyā ca vaṇṇavādī,",
  "mn32:14.10_8": "attanā ca pavivitto pavivekassa ca vaṇṇavādī,",
  "mn32:14.10_9": "attanā ca asaṁsaṭṭho asaṁsaggassa ca vaṇṇavādī,",
  "mn32:14.10_10": "attanā ca āraddhavīriyo vīriyārambhassa ca vaṇṇavādī,",
  "mn32:14.10_11": "attanā ca sīlasampanno sīlasampadāya ca vaṇṇavādī,",
  "mn32:14.10_12": "attanā ca samādhisampanno samādhisampadāya ca vaṇṇavādī,",
  "mn32:14.10_13": "attanā ca paññāsampanno paññāsampadāya ca vaṇṇavādī,",
  "mn32:14.10_14": "attanā ca vimuttisampanno vimuttisampadāya ca vaṇṇavādī,",
  "mn32:14.10_15": "attanā ca vimuttiñāṇadassanasampanno vimuttiñāṇadassanasampadāya ca vaṇṇavādī”ti.",
  "mn32:15.1_0": "“Evaṁ vutte, ahaṁ bhante āyasmantaṁ mahāmoggallānaṁ etadavocaṁ: ",
  "mn32:15.2_0": "‘byākataṁ kho, āvuso moggallāna, āyasmatā mahākassapena yathāsakaṁ paṭibhānaṁ. ",
  "mn32:15.3_0": "Tattha dāni mayaṁ āyasmantaṁ mahāmoggallānaṁ pucchāma …pe… ",
  "mn32:15.4_0": "kathaṁrūpena, āvuso moggallāna, bhikkhunā gosiṅgasālavanaṁ sobheyyā’ti? ",
  "mn32:15.5_0": "Evaṁ vutte, bhante, āyasmā mahāmoggallāno maṁ etadavoca: ",
  "mn32:15.6_0": "‘idhāvuso sāriputta,",
  "mn32:15.6_1": "dve bhikkhū abhidhammakathaṁ kathenti.",
  "mn32:15.6_2": "Te aññamaññaṁ pañhaṁ pucchanti,",
  "mn32:15.6_3": "aññamaññassa pañhaṁ puṭṭhā vissajjenti,",
  "mn32:15.6_4": "no ca saṁsādenti,",
  "mn32:15.6_5": "dhammī ca nesaṁ kathā pavattinī hoti.",
  "mn32:15.7_0": "Evarūpena kho, āvuso sāriputta, bhikkhunā gosiṅgasālavanaṁ sobheyyā’”ti. ",
  "mn32:15.8_0": "“Sādhu sādhu, sāriputta, yathā taṁ moggallānova sammā byākaramāno byākareyya. ",
  "mn32:15.9_0": "Moggallāno hi, sāriputta, dhammakathiko”ti. ",
  "mn32:16.1_0": "Evaṁ vutte, āyasmā mahāmoggallāno bhagavantaṁ etadavoca: ",
  "mn32:16.2_0": "“atha khvāhaṁ, bhante, āyasmantaṁ sāriputtaṁ etadavocaṁ: ",
  "mn32:16.3_0": "‘byākataṁ kho, āvuso sāriputta, amhehi sabbeheva yathāsakaṁ paṭibhānaṁ. ",
  "mn32:16.4_0": "Tattha dāni mayaṁ āyasmantaṁ sāriputtaṁ pucchāma—",
  "mn32:16.5_0": "ramaṇīyaṁ,",
  "mn32:16.5_1": "āvuso sāriputta,",
  "mn32:16.5_2": "gosiṅgasālavanaṁ,",
  "mn32:16.5_3": "dosinā ratti,",
  "mn32:16.5_4": "sabbaphāliphullā sālā, dibbā, maññe,",
  "mn32:16.5_5": "gandhā sampavanti.",
  "mn32:16.6_0": "Kathaṁrūpena, āvuso sāriputta, bhikkhunā gosiṅgasālavanaṁ sobheyyā’ti? ",
  "mn32:16.7_0": "Evaṁ vutte, bhante, āyasmā sāriputto maṁ etadavoca: ",
  "mn32:16.8_0": "‘idhāvuso moggallāna, bhikkhu cittaṁ vasaṁ vatteti no ca bhikkhu cittassa vasena vattati. ",
  "mn32:16.9_0": "So yāya vihārasamāpattiyā ākaṅkhati pubbaṇhasamayaṁ viharituṁ,",
  "mn32:16.9_1": "tāya vihārasamāpattiyā pubbaṇhasamayaṁ viharati;",
  "mn32:16.10_0": "yāya vihārasamāpattiyā ākaṅkhati majjhanhikasamayaṁ viharituṁ,",
  "mn32:16.10_1": "tāya vihārasamāpattiyā majjhanhikasamayaṁ viharati;",
  "mn32:16.11_0": "yāya vihārasamāpattiyā ākaṅkhati sāyanhasamayaṁ viharituṁ,",
  "mn32:16.11_1": "tāya vihārasamāpattiyā sāyanhasamayaṁ viharati.",
  "mn32:16.12_0": "Seyyathāpi,",
  "mn32:16.12_1": "āvuso moggallāna,",
  "mn32:16.12_2": "rañño vā rājamahāmattassa vā nānārattānaṁ dussānaṁ dussakaraṇḍako pūro assa.",
  "mn32:16.13_0": "So yaññadeva dussayugaṁ ākaṅkheyya pubbaṇhasamayaṁ pārupituṁ,",
  "mn32:16.13_1": "taṁ tadeva dussayugaṁ pubbaṇhasamayaṁ pārupeyya;",
  "mn32:16.14_0": "yaññadeva dussayugaṁ ākaṅkheyya majjhanhikasamayaṁ pārupituṁ,",
  "mn32:16.14_1": "taṁ tadeva dussayugaṁ majjhanhikasamayaṁ pārupeyya;",
  "mn32:16.15_0": "yaññadeva dussayugaṁ ākaṅkheyya sāyanhasamayaṁ pārupituṁ,",
  "mn32:16.15_1": "taṁ tadeva dussayugaṁ sāyanhasamayaṁ pārupeyya.",
  "mn32:16.16_0": "Evameva kho, āvuso moggallāna, bhikkhu cittaṁ vasaṁ vatteti, no ca bhikkhu cittassa vasena vattati. ",
  "mn32:16.17_0": "So yāya vihārasamāpattiyā ākaṅkhati pubbaṇhasamayaṁ viharituṁ,",
  "mn32:16.17_1": "tāya vihārasamāpattiyā pubbaṇhasamayaṁ viharati;",
  "mn32:16.18_0": "yāya vihārasamāpattiyā ākaṅkhati majjhanhikasamayaṁ viharituṁ,",
  "mn32:16.18_1": "tāya vihārasamāpattiyā majjhanhikasamayaṁ viharati;",
  "mn32:16.19_0": "yāya vihārasamāpattiyā ākaṅkhati sāyanhasamayaṁ viharituṁ,",
  "mn32:16.19_1": "tāya vihārasamāpattiyā sāyanhasamayaṁ viharati.",
  "mn32:16.20_0": "Evarūpena kho, āvuso moggallāna, bhikkhunā gosiṅgasālavanaṁ sobheyyā’”ti. ",
  "mn32:16.21_0": "“Sādhu sādhu, moggallāna. ",
  "mn32:16.22_0": "Yathā taṁ sāriputtova sammā byākaramāno byākareyya. ",
  "mn32:16.23_0": "Sāriputto hi, moggallāna, cittaṁ vasaṁ vatteti no ca sāriputto cittassa vasena vattati. ",
  "mn32:16.24_0": "So yāya vihārasamāpattiyā ākaṅkhati pubbaṇhasamayaṁ viharituṁ,",
  "mn32:16.24_1": "tāya vihārasamāpattiyā pubbaṇhasamayaṁ viharati;",
  "mn32:16.25_0": "yāya vihārasamāpattiyā ākaṅkhati majjhanhikasamayaṁ viharituṁ,",
  "mn32:16.25_1": "tāya vihārasamāpattiyā majjhanhikasamayaṁ viharati;",
  "mn32:16.26_0": "yāya vihārasamāpattiyā ākaṅkhati sāyanhasamayaṁ viharituṁ,",
  "mn32:16.26_1": "tāya vihārasamāpattiyā sāyanhasamayaṁ viharatī”ti.",
  "mn32:17.1_0": "Evaṁ vutte, āyasmā sāriputto bhagavantaṁ etadavoca: ",
  "mn32:17.2_0": "“kassa nu kho, bhante, subhāsitan”ti? ",
  "mn32:17.3_0": "“Sabbesaṁ vo, sāriputta, subhāsitaṁ pariyāyena. ",
  "mn32:17.4_0": "Api ca mamapi suṇātha yathārūpena bhikkhunā gosiṅgasālavanaṁ sobheyya. ",
  "mn32:17.5_0": "Idha,",
  "mn32:17.5_1": "sāriputta,",
  "mn32:17.5_2": "bhikkhu pacchābhattaṁ piṇḍapātapaṭikkanto nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā:",
  "mn32:17.6_0": "‘na tāvāhaṁ imaṁ pallaṅkaṁ bhindissāmi yāva me nānupādāya āsavehi cittaṁ vimuccissatī’ti. ",
  "mn32:17.7_0": "Evarūpena kho, sāriputta, bhikkhunā gosiṅgasālavanaṁ sobheyyā”ti. ",
  "mn32:17.8_0": "Idamavoca bhagavā. ",
  "mn32:17.9_0": "Attamanā te āyasmanto bhagavato bhāsitaṁ abhinandunti. ",
  "mn32:17.10_0": "Mahāgosiṅgasuttaṁ niṭṭhitaṁ dutiyaṁ. "
}