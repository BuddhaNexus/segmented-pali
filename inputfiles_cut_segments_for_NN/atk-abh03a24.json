{
  "atk-abh03a24:0_0": "9. Navamavaggo",
  "atk-abh03a24:1_0": "1. Ānisaṁsadassāvīkathāvaṇṇanā",
  "atk-abh03a24:2_0": "547.",
  "atk-abh03a24:2_1": "Idāni ānisaṁsadassāvīkathā nāma hoti.",
  "atk-abh03a24:2_2": "Tattha sakasamaye saṅkhāre ādīnavato nibbānañca ānisaṁsato passantassa saṁyojanappahānaṁ hotīti nicchayo.",
  "atk-abh03a24:2_3": "Yesaṁ pana tesu dvīsupi ekaṁsikavādaṁ gahetvā “ānisaṁsadassāvinova saṁyojanappahānaṁ hotī”ti laddhi,",
  "atk-abh03a24:2_4": "seyyathāpi andhakānaṁ;",
  "atk-abh03a24:2_5": "te sandhāya pucchā sakavādissa,",
  "atk-abh03a24:2_6": "paṭiññā itarassa.",
  "atk-abh03a24:2_7": "Athassa “ekaṁsikavādo tayā gahito,",
  "atk-abh03a24:2_8": "ādīnavopi daṭṭhabboyevā”ti vibhāgadassanatthaṁ sakavādī saṅkhāretiādimāha.",
  "atk-abh03a24:3_0": "Saṅkhāreca aniccato manasikaroti,",
  "atk-abh03a24:3_1": "nibbāne ca ānisaṁsadassāvī hotīti pañhasmiṁ ayamadhippāyo –",
  "atk-abh03a24:3_2": "ānisaṁsadassāvissa saṁyojanānaṁ pahānaṁ hotīti tesaṁ laddhi.",
  "atk-abh03a24:3_3": "Nanu saṅkhāre aniccato manasikaroto saṁyojanā pahīyantīti ca puṭṭho āmantāti paṭijānāti.",
  "atk-abh03a24:3_4": "Tena te saṅkhāre ca aniccato manasikaroti,",
  "atk-abh03a24:3_5": "nibbāne ca ānisaṁsadassāvī hotīti idaṁ āpajjati,",
  "atk-abh03a24:3_6": "kiṁ sampaṭicchasi etanti.",
  "atk-abh03a24:3_7": "Tato paravādī ekacittakkhaṇaṁ sandhāya paṭikkhipati,",
  "atk-abh03a24:3_8": "dutiyaṁ puṭṭho nānācittavasena paṭijānāti.",
  "atk-abh03a24:3_9": "Sakavādī panassa adhippāyaṁ madditvā aniccamanasikārassa ānisaṁsadassāvitāya ca ekato paṭiññātattā dvinnaṁ",
  "atk-abh03a24:3_10": "phassānaṁ dvinnaṁ cittānaṁ samodhānaṁ hotīti pucchati.",
  "atk-abh03a24:3_11": "Itaro dvinnaṁ samodhānaṁ apassanto paṭikkhipati.",
  "atk-abh03a24:3_12": "Dukkhatotiādipañhesupi eseva nayo.",
  "atk-abh03a24:3_13": "Kiṁ panettha sanniṭṭhānaṁ,",
  "atk-abh03a24:3_14": "kiṁ aniccādito manasikaroto saṁyojanā pahīyanti,",
  "atk-abh03a24:3_15": "udāhu nibbāne ānisaṁsadassāvissa,",
  "atk-abh03a24:3_16": "udāhu dvepi ekato karontassāti.",
  "atk-abh03a24:3_17": "Yadi tāva aniccādito manasikaroto pahānaṁ bhaveyya,",
  "atk-abh03a24:3_18": "vipassanācitteneva bhaveyya.",
  "atk-abh03a24:3_19": "Atha ānisaṁsadassāvino,",
  "atk-abh03a24:3_20": "anussavavasena nibbāne ānisaṁsaṁ passantassa vipassanācitteneva bhaveyya,",
  "atk-abh03a24:3_21": "atha dvepi ekato karontassa bhaveyya,",
  "atk-abh03a24:3_22": "dvinnaṁ phassādīnaṁ samodhānaṁ bhaveyya.",
  "atk-abh03a24:3_23": "Yasmā pana ariyamaggakkhaṇe aniccādimanasikārassa kiccaṁ nipphattiṁ gacchati puna niccatotiādigahaṇassa anuppattidhammabhāvato,",
  "atk-abh03a24:3_24": "nibbāne ca paccakkhatova ānisaṁsadassanaṁ ijjhati,",
  "atk-abh03a24:3_25": "tasmā kiccanipphattivasena aniccādito manasikaroto ārammaṇaṁ katvā pavattivasena ca nibbāne ānisaṁsadassāvissa saṁyojanānaṁ pahānaṁ hotīti veditabbaṁ.",
  "atk-abh03a24:4_0": "548.Nibbāne sukhānupassīti suttaṁ nibbāne sukhānupassanādibhāvameva sādheti,",
  "atk-abh03a24:4_1": "na ānisaṁsadassāvitāmattena saṁyojanānaṁ pahānaṁ.",
  "atk-abh03a24:4_2": "Tasmā ābhatampi anābhatasadisamevāti.",
  "atk-abh03a24:5_0": "Ānisaṁsadassāvīkathāvaṇṇanā.",
  "atk-abh03a24:6_0": "2. Amatārammaṇakathāvaṇṇanā",
  "atk-abh03a24:7_0": "549.",
  "atk-abh03a24:7_1": "Idāni amatārammaṇakathā nāma hoti.",
  "atk-abh03a24:7_2": "Tattha yesaṁ “nibbānaṁ maññatī”tiādīnaṁ ayoniso atthaṁ gahetvā amatārammaṇaṁ saṁyojanaṁ hotīti laddhi,",
  "atk-abh03a24:7_3": "seyyathāpi pubbaseliyānaṁ,",
  "atk-abh03a24:7_4": "te sandhāya pucchā sakavādissa,",
  "atk-abh03a24:7_5": "paṭiññā itarassa.",
  "atk-abh03a24:7_6": "Atha naṁ sace amatārammaṇaṁ saṁyojanaṁ,",
  "atk-abh03a24:7_7": "amatassa saṁyojaniyādibhāvo āpajjatīti codetuṁ amataṁ saṁyojaniyantiādimāha.",
  "atk-abh03a24:7_8": "Itaro suttavirodhabhayena sabbaṁ paṭikkhipati.",
  "atk-abh03a24:7_9": "Iminā upāyena sabbavāresu attho veditabbo.",
  "atk-abh03a24:7_10": "Nibbānaṁ nibbānatoti āhaṭasuttaṁ pana diṭṭhadhammanibbānaṁ sandhāya bhāsitaṁ,",
  "atk-abh03a24:7_11": "tasmā asādhakanti.",
  "atk-abh03a24:8_0": "Amatārammaṇakathāvaṇṇanā.",
  "atk-abh03a24:9_0": "3. Rūpaṁ sārammaṇantikathāvaṇṇanā",
  "atk-abh03a24:10_0": "552-553.",
  "atk-abh03a24:10_1": "Idāni rūpaṁ sārammaṇantikathā nāma hoti.",
  "atk-abh03a24:10_2": "Tattha rūpaṁ sappaccayaṭṭhena sārammaṇaṁ nāma hoti,",
  "atk-abh03a24:10_3": "na aññaṁ ārammaṇaṁ karotīti ārammaṇapaccayavasena.",
  "atk-abh03a24:10_4": "Yesaṁ pana avisesena rūpaṁ sārammaṇanti laddhi,",
  "atk-abh03a24:10_5": "seyyathāpi uttarāpathakānaṁ;",
  "atk-abh03a24:10_6": "te sandhāya ārammaṇatthassa vibhāgadassanatthaṁ pucchā sakavādissa,",
  "atk-abh03a24:10_7": "paṭiññā itarassa.",
  "atk-abh03a24:10_8": "Sesamettha pāḷianusāreneva veditabbaṁ.",
  "atk-abh03a24:10_9": "Na vattabbanti pañhe olubbhārammaṇaṁ sandhāya paṭiññā sakavādissa.",
  "atk-abh03a24:10_10": "Dutiyapañhepi paccayārammaṇaṁ sandhāya paṭiññā tasseva.",
  "atk-abh03a24:10_11": "Iti sappaccayaṭṭhenevettha sārammaṇatā siddhāti.",
  "atk-abh03a24:11_0": "Rūpaṁ sārammaṇantikathāvaṇṇanā.",
  "atk-abh03a24:12_0": "4. Anusayā anārammaṇakathāvaṇṇanā",
  "atk-abh03a24:13_0": "554-556.",
  "atk-abh03a24:13_1": "Idāni anusayā anārammaṇātikathā nāma hoti.",
  "atk-abh03a24:13_2": "Tattha yesaṁ anusayā nāma cittavippayuttā ahetukā abyākatā,",
  "atk-abh03a24:13_3": "teneva ca anārammaṇāti laddhi,",
  "atk-abh03a24:13_4": "seyyathāpi andhakānañceva ekaccānañca uttarāpathakānaṁ;",
  "atk-abh03a24:13_5": "te sandhāya anusayāti pucchā sakavādissa,",
  "atk-abh03a24:13_6": "paṭiññā itarassa.",
  "atk-abh03a24:13_7": "Atha naṁ anārammaṇena nāma evaṁvidhena bhavitabbanti codetuṁ rūpantiādimāha.",
  "atk-abh03a24:13_8": "Kāmarāgotiādi kāmarāgānusayato anaññattā dassitaṁ.",
  "atk-abh03a24:13_9": "Saṅkhārakkhandho anārammaṇoti pañhe cittasampayuttasaṅkhārakkhandhaṁ sandhāya paṭikkhipati.",
  "atk-abh03a24:13_10": "Anusayaṁ jīvitindriyaṁ kāyakammādirūpañca saṅkhārakkhandhapariyāpannaṁ,",
  "atk-abh03a24:13_11": "taṁ sandhāya paṭijānāti.",
  "atk-abh03a24:13_12": "Imināvupāyena sabbavāresu attho veditabbo.",
  "atk-abh03a24:13_13": "Sānusayoti pañhe pana appahīnānusayattā sānusayatā anuññātā.",
  "atk-abh03a24:13_14": "Na anusayānaṁ pavattisabbhāvā.",
  "atk-abh03a24:13_15": "Yo hi appahīno,",
  "atk-abh03a24:13_16": "na so atīto, nānāgato,",
  "atk-abh03a24:13_17": "na paccuppanno ca.",
  "atk-abh03a24:13_18": "Maggavajjhakileso panesa appahīnattāva atthīti vuccati.",
  "atk-abh03a24:13_19": "Evarūpassa ca idaṁ nāma ārammaṇanti na vattabbaṁ.",
  "atk-abh03a24:13_20": "Tasmā taṁ paṭikkhittaṁ.",
  "atk-abh03a24:13_21": "Taṁ panetaṁ na kevalaṁ anusayassa,",
  "atk-abh03a24:13_22": "rāgādīnampi tādisameva,",
  "atk-abh03a24:13_23": "tasmā anusayānaṁ anārammaṇatāsādhakaṁ na hotīti.",
  "atk-abh03a24:14_0": "Anusayā anārammaṇātikathāvaṇṇanā.",
  "atk-abh03a24:15_0": "5. Ñāṇaṁ anārammaṇantikathāvaṇṇanā",
  "atk-abh03a24:16_0": "557-558.",
  "atk-abh03a24:16_1": "Idāni ñāṇaṁ anārammaṇantikathā nāma hoti.",
  "atk-abh03a24:16_2": "Tattha yasmā arahā cakkhuviññāṇasamaṅgī ñāṇīti vuccati,",
  "atk-abh03a24:16_3": "tassa ñāṇassa tasmiṁ khaṇe ārammaṇaṁ natthi,",
  "atk-abh03a24:16_4": "tasmā ñāṇaṁ anārammaṇanti yesaṁ laddhi,",
  "atk-abh03a24:16_5": "seyyathāpi andhakānaṁ;",
  "atk-abh03a24:16_6": "te sandhāya pucchā sakavādissa,",
  "atk-abh03a24:16_7": "paṭiññā itarassa.",
  "atk-abh03a24:16_8": "Sesamettha anusayakathāyaṁ vuttanayeneva veditabbanti.",
  "atk-abh03a24:17_0": "Ñāṇaṁ anārammaṇantikathāvaṇṇanā.",
  "atk-abh03a24:18_0": "6. Atītānāgatārammaṇakathāvaṇṇanā",
  "atk-abh03a24:19_0": "559-561.",
  "atk-abh03a24:19_1": "Idāni atītānāgatārammaṇakathā nāma hoti.",
  "atk-abh03a24:19_2": "Tattha yasmā atītānāgatārammaṇaṁ nāma natthi,",
  "atk-abh03a24:19_3": "tasmā tadārammaṇena cittena ārammaṇassa natthitāya anārammaṇena bhavitabbanti atītaṁ anārammaṇanti yesaṁ laddhi,",
  "atk-abh03a24:19_4": "seyyathāpi uttarāpathakānaṁ,",
  "atk-abh03a24:19_5": "te sandhāya atītārammaṇanti pucchā sakavādissa,",
  "atk-abh03a24:19_6": "paṭiññā itarassa.",
  "atk-abh03a24:19_7": "Sesamettha yathāpāḷimeva niyyātīti.",
  "atk-abh03a24:20_0": "Atītānāgatārammaṇakathāvaṇṇanā.",
  "atk-abh03a24:21_0": "7. Vitakkānupatitakathāvaṇṇanā",
  "atk-abh03a24:22_0": "562.",
  "atk-abh03a24:22_1": "Idāni vitakkānupatitakathā nāma hoti.",
  "atk-abh03a24:22_2": "Tattha vitakkānupatitā nāma duvidhā –",
  "atk-abh03a24:22_3": "ārammaṇato ca sampayogato ca.",
  "atk-abh03a24:22_4": "Tattha asukacittaṁ nāma vitakkassārammaṇaṁ na hotīti niyamābhāvato siyā sabbaṁ cittaṁ vitakkānupatitaṁ,",
  "atk-abh03a24:22_5": "vitakkavippayuttacittasabbhāvato pana na sabbaṁ cittaṁ vitakkānupatitaṁ.",
  "atk-abh03a24:22_6": "Iti imaṁ vibhāgaṁ akatvā aviseseneva sabbaṁ cittaṁ vitakkānupatitanti yesaṁ laddhi,",
  "atk-abh03a24:22_7": "seyyathāpi uttarāpathakānaṁ,",
  "atk-abh03a24:22_8": "te sandhāya pucchā sakavādissa,",
  "atk-abh03a24:22_9": "paṭiññā itarassa.",
  "atk-abh03a24:22_10": "Sesamettha pāḷivaseneva niyyātīti.",
  "atk-abh03a24:23_0": "Vitakkānupatitakathāvaṇṇanā.",
  "atk-abh03a24:24_0": "8. Vitakkavipphārasaddakathāvaṇṇanā",
  "atk-abh03a24:25_0": "563.",
  "atk-abh03a24:25_1": "Idāni vitakkavipphārasaddakathā nāma hoti.",
  "atk-abh03a24:25_2": "Tattha yasmā “vitakkavicārā vacīsaṅkhārā”ti vuttā,",
  "atk-abh03a24:25_3": "tasmā sabbaso vitakkayato vicārayato antamaso manodhātupavattikālepi vitakkavipphāro saddoyevāti yesaṁ laddhi,",
  "atk-abh03a24:25_4": "seyyathāpi pubbaseliyānaṁ;",
  "atk-abh03a24:25_5": "te sandhāya sabbasoti pucchā sakavādissa paṭiññā itarassa.",
  "atk-abh03a24:25_6": "Atha naṁ yadi vitakkavipphāramattaṁ saddo,",
  "atk-abh03a24:25_7": "phassādivipphāropi saddo bhaveyyāti codetuṁ sabbaso phusayatotiādimāha.",
  "atk-abh03a24:25_8": "Itaro tādisaṁ suttalesaṁ apassanto paṭikkhipati.",
  "atk-abh03a24:25_9": "Vitakkavipphāro saddo sotaviññeyyoti vitakkassa vipphāramattameva saddoti katvā pucchati,",
  "atk-abh03a24:25_10": "na vitakkavipphārasamuṭṭhitaṁ suttapamattānaṁ saddaṁ,",
  "atk-abh03a24:25_11": "itaro paṭikkhipati.",
  "atk-abh03a24:25_12": "Nanu vitakkavipphārasaddo na sotaviññeyyoti idaṁ tasseva laddhiyā dasseti.",
  "atk-abh03a24:25_13": "So hi vitakkavipphāramattameva saddaṁ vadati,",
  "atk-abh03a24:25_14": "so na sotaviññeyyoti.",
  "atk-abh03a24:25_15": "Itaro pana “vitakkavipphārasaddaṁ sutvā ādisatī” ti vacanato sotaviññeyyovāti vadati.",
  "atk-abh03a24:26_0": "Vitakkavipphārasaddakathāvaṇṇanā.",
  "atk-abh03a24:27_0": "9. Nayathācittassa vācātikathāvaṇṇanā",
  "atk-abh03a24:28_0": "564.",
  "atk-abh03a24:28_1": "Idāni nayathācittassa vācātikathā nāma hoti.",
  "atk-abh03a24:28_2": "Tattha yasmā koci aññaṁ bhaṇissāmīti aññaṁ bhaṇati,",
  "atk-abh03a24:28_3": "tasmā nayathācittassa vācā cittānurūpā cittānugatikā na hoti,",
  "atk-abh03a24:28_4": "vināpi cittena pavattatīti yesaṁ laddhi;",
  "atk-abh03a24:28_5": "seyyathāpi pubbaseliyānaṁ;",
  "atk-abh03a24:28_6": "te sandhāya pucchā sakavādissa,",
  "atk-abh03a24:28_7": "paṭiññā itarassa.",
  "atk-abh03a24:28_8": "Atha naṁ “yadi taṁsamuṭṭhāpakaṁ cittaṁ na siyā,",
  "atk-abh03a24:28_9": "phassādayopi tasmiṁ khaṇe na siyu”nti codetuṁ aphassakassātiādimāha.",
  "atk-abh03a24:28_10": "Na bhaṇitukāmotiādīsu yasmā aññaṁ bhaṇissāmīti aññaṁ bhaṇantopi bhaṇitukāmoyeva nāma hoti,",
  "atk-abh03a24:28_11": "tasmā na hevāti paṭikkhipati.",
  "atk-abh03a24:29_0": "565.Nanu atthi koci aññaṁ bhaṇissāmītiādīsu cīvaranti bhaṇitukāmo cīranti bhaṇeyya.",
  "atk-abh03a24:29_1": "Tattha aññaṁ bhaṇitukāmatācittaṁ,",
  "atk-abh03a24:29_2": "aññaṁ bhaṇanacittaṁ,",
  "atk-abh03a24:29_3": "iti pubbabhāgena cittena asadisattā ayathācitto nāma hoti,",
  "atk-abh03a24:29_4": "tenassa kevalaṁ anāpatti nāma hoti,",
  "atk-abh03a24:29_5": "na pana cīranti vacanasamuṭṭhāpakacittaṁ natthi,",
  "atk-abh03a24:29_6": "iti acittakā sā vācāti atthaṁ sandhāya iminā udāharaṇena “nayathācittassa vācā”ti patiṭṭhāpitāpi appatiṭṭhāpitāva hotīti.",
  "atk-abh03a24:30_0": "Nayathācittassa vācātikathāvaṇṇanā.",
  "atk-abh03a24:31_0": "10. Nayathācittassa kāyakammantikathāvaṇṇanā",
  "atk-abh03a24:32_0": "566-567.",
  "atk-abh03a24:32_1": "Idāni nayathācittassa kāyakammantikathā nāma hoti.",
  "atk-abh03a24:32_2": "Tattha yasmā koci aññatra gacchissāmīti aññatra gacchati,",
  "atk-abh03a24:32_3": "tasmā nayathācittassa kāyakammaṁ cittānurūpaṁ cittānugatikaṁ na hoti,",
  "atk-abh03a24:32_4": "vināpi cittena pavattatīti yesaṁ laddhi,",
  "atk-abh03a24:32_5": "seyyathāpi pubbaseliyānaṁyeva,",
  "atk-abh03a24:32_6": "te sandhāya pucchā sakavādissa,",
  "atk-abh03a24:32_7": "paṭiññā itarassa.",
  "atk-abh03a24:32_8": "Sesamettha heṭṭhā vuttanayeneva veditabbanti.",
  "atk-abh03a24:33_0": "Nayathācittassa kāyakammantikathāvaṇṇanā.",
  "atk-abh03a24:34_0": "11. Atītānāgatasamannāgatakathāvaṇṇanā",
  "atk-abh03a24:35_0": "568-570.",
  "atk-abh03a24:35_1": "Idāni atītānāgatehi samannāgatakathā nāma hoti.",
  "atk-abh03a24:35_2": "Tattha samannāgatapaññatti paṭilābhapaññattīti dve paññattiyo veditabbā.",
  "atk-abh03a24:35_3": "Tāsu paccuppannadhammasamaṅgī samannāgatoti vuccati.",
  "atk-abh03a24:35_4": "Aṭṭha samāpattilābhino pana samāpattiyo kiñcāpi na ekakkhaṇe pavattanti,",
  "atk-abh03a24:35_5": "aññā atītā honti,",
  "atk-abh03a24:35_6": "aññā anāgatā,",
  "atk-abh03a24:35_7": "aññā paccuppannā,",
  "atk-abh03a24:35_8": "paṭivijjhitvā aparihīnatāya pana lābhīti vuccati.",
  "atk-abh03a24:35_9": "Tattha yesaṁ imaṁ vibhāgaṁ aggahetvā yasmā jhānalābhīnaṁ atītānāgatāni jhānānipi atthi,",
  "atk-abh03a24:35_10": "tasmā “te atītenapi anāgatenapi samannāgatā”ti laddhi,",
  "atk-abh03a24:35_11": "seyyathāpi andhakānaṁ.",
  "atk-abh03a24:35_12": "Te sandhāya pucchā sakavādissa,",
  "atk-abh03a24:35_13": "paṭiññā itarassa.",
  "atk-abh03a24:35_14": "Sesamettha uttānatthamevāti.",
  "atk-abh03a24:35_15": "“Aṭṭhavimokkhajhāyī”tiādi pana lābhībhāvassa sādhakaṁ,",
  "atk-abh03a24:35_16": "na samannāgatabhāvassāti.",
  "atk-abh03a24:36_0": "Atītānāgatasamannāgatakathāvaṇṇanā.",
  "atk-abh03a24:37_0": "Navamo vaggo."
}