{
  "tika-s0402t28:0_0": "(11) 1. Sambodhavaggo",
  "tika-s0402t28:1_0": "1-3. Pubbevasambodhasuttādivaṇṇanā",
  "tika-s0402t28:2_0": "104-106.",
  "tika-s0402t28:2_1": "Tatiyassa paṭhame sambodhito pubbevāti sambodho vuccati catūsu maggesu ñāṇaṁ ‘‘sāmaṁ sammā bujjhi etenā’’ti katvā, tato pubbeyevāti attho.",
  "tika-s0402t28:2_2": "Tenāha ‘‘ariyamaggappattito aparabhāgeyevā’’ti.",
  "tika-s0402t28:2_3": "Bodhisattasseva satoti ettha yathā udakato uggantvā ṭhitaṁ paripākagataṁ padumaṁ sūriyarasmisamphassena avassaṁ bujjhissatīti bujjhanakapadumanti vuccati.",
  "tika-s0402t28:2_4": "Evaṁ buddhānaṁ santike byākaraṇassa laddhattā avassaṁ anantarāyena pāramiyo pūretvā bujjhissatīti bujjhanakasattoti bodhisatto.",
  "tika-s0402t28:2_5": "Tenāha ‘‘bujjhanakasattasseva…pe… ārabhantasseva sato’’ti.",
  "tika-s0402t28:2_6": "Yā vā esā catumaggañāṇasaṅkhātā bodhi,",
  "tika-s0402t28:2_7": "‘‘taṁ bodhiṁ kudāssu nāmāhaṁ pāpuṇissāmī’’ti patthayamāno paṭipajjatīti bodhiyaṁ satto āsattotipi bodhisatto.",
  "tika-s0402t28:2_8": "Tenāha ‘‘sambodhiyā vā sattasseva laggasseva sato’’ti.",
  "tika-s0402t28:3_0": "Atha vā bodhīti ñāṇaṁ ‘‘bujjhati etenā’’ti katvā, bodhimā satto bodhisatto,",
  "tika-s0402t28:3_1": "purimapade uttarapadalopaṁ katvā yathā ‘‘ñāṇasatto’’ti,",
  "tika-s0402t28:3_2": "ñāṇavā paññavā paṇḍito sattoti attho.",
  "tika-s0402t28:3_3": "Buddhānañhi pādamūle abhinīhārato paṭṭhāya paṇḍitova so satto, na andhabāloti bodhisatto.",
  "tika-s0402t28:3_4": "Evaṁ guṇavato uppannanāmavasena bodhisattasseva sato. Assādīyatīti assādo, sukhaṁ.",
  "tika-s0402t28:3_5": "Tañca sātākāralakkhaṇanti āha ‘‘assādoti madhurākāro’’ti.",
  "tika-s0402t28:3_6": "Chandarāgo vinīyati ceva pahīyati ca etthāti nibbānaṁ ‘‘chandarāgavinayo chandarāgappahānañcā’’ti vuccati. Tenāha ‘‘nibbāna’’ntiādi.",
  "tika-s0402t28:3_7": "Tattha āgammāti idaṁ yo jano rāgaṁ vineti pajahati ca,",
  "tika-s0402t28:3_8": "tassa ārammaṇakaraṇaṁ sandhāya vuttaṁ.",
  "tika-s0402t28:3_9": "Dutiyatatiyāni uttānatthāneva.",
  "tika-s0402t28:4_0": "Pubbevasambodhasuttādivaṇṇanā niṭṭhitā.",
  "tika-s0402t28:5_0": "4-9. Samaṇabrāhmaṇasuttādivaṇṇanā",
  "tika-s0402t28:6_0": "107-112.",
  "tika-s0402t28:6_1": "Catutthe sāmaññanti ariyamaggo,",
  "tika-s0402t28:6_2": "tena araṇīyato upagantabbato sāmaññatthaṁ,",
  "tika-s0402t28:6_3": "ariyaphalanti āha ‘‘sāmaññatthanti catubbidhaṁ ariyaphala’’nti.",
  "tika-s0402t28:6_4": "Brahmaññatthanti etthāpi eseva nayo.",
  "tika-s0402t28:6_5": "Tenāha ‘‘itaraṁ tasseva vevacana’’nti.",
  "tika-s0402t28:6_6": "Ariyamaggasaṅkhātaṁ sāmaññameva vā araṇīyato sāmaññatthanti āha ‘‘sāmaññatthena vā cattāro maggā’’ti. Pañcamādīni uttānatthāneva.",
  "tika-s0402t28:7_0": "Samaṇabrāhmaṇasuttādivaṇṇanā niṭṭhitā.",
  "tika-s0402t28:8_0": "10. Dutiyanidānasuttavaṇṇanā",
  "tika-s0402t28:9_0": "113.",
  "tika-s0402t28:9_1": "Dasame vivaṭṭagāmikammānanti vivaṭṭūpanissayakammānaṁ.",
  "tika-s0402t28:9_2": "Tadabhinivattetīti ettha taṁ-saddena paccāmasanassa vipākassa parāmāsoti āha ‘‘taṁ abhinivattetī’’ti,",
  "tika-s0402t28:9_3": "taṁ vipākaṁ abhibhavitvā nivattetīti attho.",
  "tika-s0402t28:9_4": "Idāni na kevalaṁ vipākasseva parāmāso taṁ-saddena,",
  "tika-s0402t28:9_5": "atha kho chandarāgaṭṭhāniyānaṁ dhammānaṁ tabbipākassa ca parāmāso daṭṭhabboti āha ‘‘yadā vā tenā’’tiādi.",
  "tika-s0402t28:9_6": "Te ceva dhammeti te chandarāgaṭṭhāniye dhamme.",
  "tika-s0402t28:9_7": "Nibbijjhitvā passatīti kilese nibbijjhitvā vibhūtaṁ pākaṭaṁ katvā passatīti.",
  "tika-s0402t28:10_0": "Dutiyanidānasuttavaṇṇanā niṭṭhitā.",
  "tika-s0402t28:11_0": "Sambodhavaggavaṇṇanā niṭṭhitā."
}