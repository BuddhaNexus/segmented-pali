{
  "atk-s0302a5:0_0": "6. Lābhasakkārasaṁyuttaṁ",
  "atk-s0302a5:1_0": "1. Paṭhamavaggo",
  "atk-s0302a5:2_0": "1. Dāruṇasuttavaṇṇanā",
  "atk-s0302a5:3_0": "157.",
  "atk-s0302a5:3_1": "Lābhasakkārasaṁyuttassa paṭhame dāruṇoti thaddho.",
  "atk-s0302a5:3_2": "Lābhasakkārasilokoti ettha lābho nāma catupaccayalābho.",
  "atk-s0302a5:3_3": "Sakkāroti tesaṁyeva sukatānaṁ susaṅkhatānaṁ lābho.",
  "atk-s0302a5:3_4": "Silokoti vaṇṇaghoso.",
  "atk-s0302a5:3_5": "Kaṭukoti tikhiṇo.",
  "atk-s0302a5:3_6": "Pharusoti kharo.",
  "atk-s0302a5:3_7": "Antarāyikoti antarāyakaro. Paṭhamaṁ.",
  "atk-s0302a5:4_0": "2. Baḷisasuttavaṇṇanā",
  "atk-s0302a5:5_0": "158.",
  "atk-s0302a5:5_1": "Dutiye bāḷisikoti baḷisaṁ gahetvā caramāno macchaghātako.",
  "atk-s0302a5:5_2": "Āmisagatanti āmisamakkhitaṁ.",
  "atk-s0302a5:5_3": "Āmisacakkhūti āmise cakkhu dassanaṁ assāti āmisacakkhu.",
  "atk-s0302a5:5_4": "Gilabaḷisoti gilitabaḷiso.",
  "atk-s0302a5:5_5": "Anayaṁ āpannoti dukkhaṁ patto.",
  "atk-s0302a5:5_6": "Byasanaṁ āpannoti vināsaṁ patto.",
  "atk-s0302a5:5_7": "Yathākāmakaraṇīyoti yathākāmena yathāruciyā yatheva naṁ bāḷisiko icchati,",
  "atk-s0302a5:5_8": "tathevassa kattabboti attho.",
  "atk-s0302a5:5_9": "Yathākāmakaraṇīyo pāpimatoti yathā kilesamārassa kāmo,",
  "atk-s0302a5:5_10": "evaṁ kattabbo,",
  "atk-s0302a5:5_11": "nirayaṁ vā tiracchānayoniṁ vā pettivisayaṁ vā pāpetabbo. Dutiyaṁ.",
  "atk-s0302a5:6_0": "3-4. Kummasuttādivaṇṇanā",
  "atk-s0302a5:7_0": "159-160.",
  "atk-s0302a5:7_1": "Tatiye mahākummakulanti mahantaṁ aṭṭhikacchapakulaṁ.",
  "atk-s0302a5:7_2": "Agamāsīti ‘‘ettha addhā kiñci khāditabbaṁ atthi,",
  "atk-s0302a5:7_3": "taṁ maccharāyanto maṁ esa nivāretī’’ti saññāya agamāsi.",
  "atk-s0302a5:7_4": "Papatāyāti papatā vuccati dīgharajjukabaddho ayakantakosake daṇḍakaṁ pavesetvā gahito kaṇṇikasallasaṇṭhāno,",
  "atk-s0302a5:7_5": "ayakaṇṭako,",
  "atk-s0302a5:7_6": "yasmiṁ vegena patitvā kaṭāhe laggamatte daṇḍako nikkhamati,",
  "atk-s0302a5:7_7": "rajjuko ekābaddho gacchateva.",
  "atk-s0302a5:7_8": "So kummoti so viddhakummo.",
  "atk-s0302a5:7_9": "Yena so kummoti udakasaddaṁ sutvā sāsaṅkaṭṭhānaṁ bhavissatīti nivattitvā yena so atthakāmo kummo.",
  "atk-s0302a5:7_10": "Na dāni tvaṁ amhākanti idāni tvaṁ amittahatthaṁ gato,",
  "atk-s0302a5:7_11": "na amhākaṁ santakoti attho.",
  "atk-s0302a5:7_12": "Evaṁ sallapantānaṁyeva ca nesaṁ nāvāya ṭhito luddo rajjukaṁ ākaḍḍhitvā kummaṁ gahetvā yathākāmaṁ akāsi.",
  "atk-s0302a5:7_13": "Sesamettha ito anantarasutte ca uttānameva.",
  "atk-s0302a5:7_14": "Tatiyacatutthāni.",
  "atk-s0302a5:8_0": "5. Mīḷhakasuttavaṇṇanā",
  "atk-s0302a5:9_0": "161.",
  "atk-s0302a5:9_1": "Pañcame mīḷhakāti gūthapāṇakā.",
  "atk-s0302a5:9_2": "Gūthādīti gūthabhakkhā.",
  "atk-s0302a5:9_3": "Gūthapūrāti anto gūthena bharitā.",
  "atk-s0302a5:9_4": "Puṇṇā gūthassāti idaṁ purimasseva atthadīpanaṁ.",
  "atk-s0302a5:9_5": "Atimaññeyyāti pacchimapāde bhūmiyaṁ ṭhapetvā purimapāde gūthassa upari āropetvā ṭhitā ‘‘ahamhi gūthādī’’ti bhaṇantī atimaññeyya.",
  "atk-s0302a5:9_6": "Piṇḍapāto cassa pūroti aparopissa pattapūro paṇītapiṇḍapāto bhaveyya. Pañcamaṁ.",
  "atk-s0302a5:10_0": "6. Asanisuttavaṇṇanā",
  "atk-s0302a5:11_0": "162.",
  "atk-s0302a5:11_1": "Chaṭṭhe kaṁ,",
  "atk-s0302a5:11_2": "bhikkhave,",
  "atk-s0302a5:11_3": "asanivicakkanti,",
  "atk-s0302a5:11_4": "bhikkhave,",
  "atk-s0302a5:11_5": "kaṁ puggalaṁ matthake patitvā maddamānaṁ sukkāsanicakkaṁ āgacchatu .",
  "atk-s0302a5:11_6": "Appattamānasanti anadhigatārahattaṁ.",
  "atk-s0302a5:11_7": "Iti bhagavā na sattānaṁ dukkhakāmatāya,",
  "atk-s0302a5:11_8": "ādīnavaṁ pana dassetuṁ evamāha.",
  "atk-s0302a5:11_9": "Asanicakkañhi matthake patitaṁ ekameva attabhāvaṁ nāseti,",
  "atk-s0302a5:11_10": "lābhasakkārasilokena pariyādiṇṇacitto nirayādīsu anantadukkhaṁ anubhoti. Chaṭṭhaṁ.",
  "atk-s0302a5:12_0": "7. Diddhasuttavaṇṇanā",
  "atk-s0302a5:13_0": "163. Sattame diddhagatenāti gatadiddhena. Visallenāti visamakkhitena. Sallenāti sattiyā. Sattamaṁ.",
  "atk-s0302a5:14_0": "8. Siṅgālasuttavaṇṇanā",
  "atk-s0302a5:15_0": "164.",
  "atk-s0302a5:15_1": "Aṭṭhame siṅgāloti jarasiṅgālo.",
  "atk-s0302a5:15_2": "Yathā hi suvaṇṇavaṇṇopi kāyo pūtikāyo tveva,",
  "atk-s0302a5:15_3": "taṁkhaṇaṁ gaḷitampi ca muttaṁ pūtimuttantveva vuccati,",
  "atk-s0302a5:15_4": "evaṁ tadahujātopi siṅgālo jarasiṅgālotveva vuccati.",
  "atk-s0302a5:15_5": "Ukkaṇṭakena nāmāti evaṁnāmakena rogena.",
  "atk-s0302a5:15_6": "So kira sītakāle uppajjati.",
  "atk-s0302a5:15_7": "Tasmiṁ uppanne sakalasarīrato lomāni patanti,",
  "atk-s0302a5:15_8": "sakalasarīraṁ nillomaṁ hutvā,",
  "atk-s0302a5:15_9": "samantato phuṭati,",
  "atk-s0302a5:15_10": "vātabbhāhatā vaṇā rujjanti.",
  "atk-s0302a5:15_11": "Yathā ummattakasunakhena daṭṭho puriso anavaṭṭhitova bhamati,",
  "atk-s0302a5:15_12": "evaṁ tasmiṁ uppanne bhamitabbo hoti,",
  "atk-s0302a5:15_13": "asukaṭṭhāne sotthi bhavissatīti na paññāyati. Aṭṭhamaṁ.",
  "atk-s0302a5:16_0": "9. Verambhasuttavaṇṇanā",
  "atk-s0302a5:17_0": "165.",
  "atk-s0302a5:17_1": "Navame verambhavātāti evaṁnāmakā mahāvātā.",
  "atk-s0302a5:17_2": "Kīdise pana ṭhāne te vātā vāyantīti?",
  "atk-s0302a5:17_3": "Yattha ṭhitassa cattāro dīpā uppalinipattamattā hutvā paññāyanti.",
  "atk-s0302a5:17_4": "Yo pakkhī gacchatīti navavuṭṭhe deve viravanto vātasakuṇo tattha gacchati,",
  "atk-s0302a5:17_5": "taṁ sandhāyetaṁ vuttaṁ.",
  "atk-s0302a5:17_6": "Arakkhiteneva kāyenātiādīsu hatthapāde kīḷāpento khandhaṭṭhiṁ vā nāmento kāyaṁ na rakkhati nāma,",
  "atk-s0302a5:17_7": "nānāvidhaṁ duṭṭhullakathaṁ kathento vācaṁ na rakkhati nāma,",
  "atk-s0302a5:17_8": "kāmavitakkādayo vitakkento cittaṁ na rakkhati nāma.",
  "atk-s0302a5:17_9": "Anupaṭṭhitāya satiyāti kāyagatāsatiṁ anupaṭṭhapetvā. Navamaṁ.",
  "atk-s0302a5:18_0": "10. Sagāthakasuttavaṇṇanā",
  "atk-s0302a5:19_0": "166.",
  "atk-s0302a5:19_1": "Dasame asakkārena cūbhayanti asakkārena ca ubhayena.",
  "atk-s0302a5:19_2": "Samādhīti arahattaphalasamādhi.",
  "atk-s0302a5:19_3": "So hi tena na vikampati.",
  "atk-s0302a5:19_4": "Appamāṇavihārinoti appamāṇena phalasamādhinā viharantassa.",
  "atk-s0302a5:19_5": "Sātatikanti satatakāriṁ.",
  "atk-s0302a5:19_6": "Sukhumaṁdiṭṭhivipassakanti arahattamaggadiṭṭhiyā sukhumadiṭṭhiphalasamāpattiatthāya vipassanaṁ paṭṭhapetvā āgatattā vipassakaṁ.",
  "atk-s0302a5:19_7": "Upādānakkhayārāmanti upādānakkhayasaṅkhāte nibbāne rataṁ.",
  "atk-s0302a5:19_8": "Āhu sappuriso itīti sappurisoti kathentīti. Dasamaṁ.",
  "atk-s0302a5:20_0": "Paṭhamo vaggo.",
  "atk-s0302a5:21_0": "2. Dutiyavaggo",
  "atk-s0302a5:22_0": "1-2. Suvaṇṇapātisuttādivaṇṇanā",
  "atk-s0302a5:23_0": "167-168.",
  "atk-s0302a5:23_1": "Dutiyavaggassa paṭhame sampajānamusā bhāsantanti appamattakenapi kāraṇena sampajānameva musā bhāsantaṁ.",
  "atk-s0302a5:23_2": "‘‘Sīlaṁ pūressāmī’’ti saṁvihitabhikkhuṁ sinerumattopi paccayarāsi cāletuṁ na sakkoti.",
  "atk-s0302a5:23_3": "Yadā pana sīlaṁ pahāya sakkāranissito hoti,",
  "atk-s0302a5:23_4": "tadā kuṇḍakamuṭṭhihetupi musā bhāsati,",
  "atk-s0302a5:23_5": "aññaṁ vā akiccaṁ karoti.",
  "atk-s0302a5:23_6": "Dutiyaṁ uttānamevāti.",
  "atk-s0302a5:23_7": "Paṭhamadutiyāni.",
  "atk-s0302a5:24_0": "3-10. Suvaṇṇanikkhasuttādivaṇṇanā",
  "atk-s0302a5:25_0": "169.",
  "atk-s0302a5:25_1": "Tatiyādīsu suvaṇṇanikkhassāti ekassa kañcananikkhassa.",
  "atk-s0302a5:25_2": "Siṅgīnikkhassāti siṅgīsuvaṇṇanikkhassa.",
  "atk-s0302a5:25_3": "Pathaviyāti cakkavāḷabbhantarāya mahāpathaviyā.",
  "atk-s0302a5:25_4": "Āmisakiñcikkhahetūti kassacideva āmisassa hetu antamaso kuṇḍakamuṭṭhinopi.",
  "atk-s0302a5:25_5": "Jīvitahetūti aṭaviyaṁ corehi gahetvā jīvite voropiyamāne tassapi hetu.",
  "atk-s0302a5:25_6": "Janapadakalyāṇiyāti janapade uttamitthiyā.",
  "atk-s0302a5:25_7": "Tatiyādīni.",
  "atk-s0302a5:26_0": "Dutiyo vaggo.",
  "atk-s0302a5:27_0": "3. Tatiyavaggo",
  "atk-s0302a5:28_0": "1-2. Mātugāmasuttādivaṇṇanā",
  "atk-s0302a5:29_0": "170-171.",
  "atk-s0302a5:29_1": "Tatiyavaggassa paṭhame na tassa,",
  "atk-s0302a5:29_2": "bhikkhave,",
  "atk-s0302a5:29_3": "mātugāmoti na tassa raho ekakassa nisinnassa tena dhammena atthikopi mātugāmo cittaṁ pariyādātuṁ sakkoti,",
  "atk-s0302a5:29_4": "yassa lābhasakkārasiloko cittaṁ pariyādātuṁ sakkotīti, attho.",
  "atk-s0302a5:29_5": "Dutiyaṁ uttānamevāti.",
  "atk-s0302a5:29_6": "Paṭhamadutiyāni.",
  "atk-s0302a5:30_0": "3-6. Ekaputtakasuttādivaṇṇanā",
  "atk-s0302a5:31_0": "172-175.",
  "atk-s0302a5:31_1": "Tatiye saddhāti sotāpannā.",
  "atk-s0302a5:31_2": "Sesamettha uttānameva.",
  "atk-s0302a5:31_3": "Tathā catutthe pañcame chaṭṭhe ca.",
  "atk-s0302a5:31_4": "Tatiyādīni.",
  "atk-s0302a5:32_0": "7. Tatiyasamaṇabrāhmaṇasuttavaṇṇanā",
  "atk-s0302a5:33_0": "176.",
  "atk-s0302a5:33_1": "Sattame samudayantiādīsu saha pubbakammena attabhāvo kolaputtiyaṁ vaṇṇapokkharatā kalyāṇavākkaraṇatā",
  "atk-s0302a5:33_2": "dhutaguṇāvīkaraṇaṁ cīvaradhāraṇaṁ parivārasampattīti evamādi lābhasakkārassa samudayo nāma,",
  "atk-s0302a5:33_3": "taṁ samudayasaccavasena nappajānāti,",
  "atk-s0302a5:33_4": "nirodho ca paṭipadā ca nirodhasaccamaggasaccavaseneva veditabbā. Sattamaṁ.",
  "atk-s0302a5:34_0": "8. Chavisuttavaṇṇanā",
  "atk-s0302a5:35_0": "177.",
  "atk-s0302a5:35_1": "Aṭṭhame yasmā lābhasakkārasiloko narakādīsu,",
  "atk-s0302a5:35_2": "nibbattento sakalampi imaṁ attabhāvaṁ nāseti,",
  "atk-s0302a5:35_3": "idhāpi maraṇampi maraṇamattampi dukkhaṁ āvahati,",
  "atk-s0302a5:35_4": "tasmā chaviṁ chindatītiādi vuttaṁ. Aṭṭhamaṁ.",
  "atk-s0302a5:36_0": "9. Rajjusuttavaṇṇanā",
  "atk-s0302a5:37_0": "178.",
  "atk-s0302a5:37_1": "Navame vāḷarajjuyāti suttādimayā rajju mudukā hoti vāḷarajju kharā pharusā,",
  "atk-s0302a5:37_2": "tasmā ayameva gahitā. Navamaṁ.",
  "atk-s0302a5:38_0": "10. Bhikkhusuttavaṇṇanā",
  "atk-s0302a5:39_0": "179.",
  "atk-s0302a5:39_1": "Dasame diṭṭhadhammasukhavihārāti phalasamāpattisukhavihārā.",
  "atk-s0302a5:39_2": "Tesāhamassāti tesaṁ ahaṁ assa .",
  "atk-s0302a5:39_3": "Khīṇāsavo hi lābhī puññasampanno yāgukhajjakādīni gahetvā āgatāgatānaṁ anumodanaṁ karonto dhammaṁ desento",
  "atk-s0302a5:39_4": "pañhaṁ vissajjento phalasamāpattiṁ appetvā nisīdituṁ okāsaṁ na labhati,",
  "atk-s0302a5:39_5": "taṁ sandhāya vuttanti. Dasamaṁ.",
  "atk-s0302a5:40_0": "Tatiyo vaggo.",
  "atk-s0302a5:41_0": "4. Catutthavaggo",
  "atk-s0302a5:42_0": "1-4. Bhindisuttādivaṇṇanā",
  "atk-s0302a5:43_0": "180-183.",
  "atk-s0302a5:43_1": "Catutthavaggassa paṭhamaṁ uttānameva.",
  "atk-s0302a5:43_2": "Dutiyādīsu kusalamūlanti alobhāditividhakusaladhammo.",
  "atk-s0302a5:43_3": "Sukko dhammoti tasseva pariyāyadesanā .",
  "atk-s0302a5:43_4": "Ayaṁ panettha saṅkhepattho –",
  "atk-s0302a5:43_5": "yassa kusalamūlādisaṅkhātassa anavajjadhammassa asamucchinnattā devadatto sagge vā nibbatteyya,",
  "atk-s0302a5:43_6": "maggaphalāni vā adhigaccheyya,",
  "atk-s0302a5:43_7": "svāssa samucchedamagamā sabbaso samucchinno vinaṭṭho.",
  "atk-s0302a5:43_8": "Paṭhamādīni.",
  "atk-s0302a5:44_0": "5. Acirapakkantasuttavaṇṇanā",
  "atk-s0302a5:45_0": "184.",
  "atk-s0302a5:45_1": "Pañcame parābhavāyāti avaḍḍhiyā vināsāya.",
  "atk-s0302a5:45_2": "Assatarīti vaḷavāya kucchismiṁ gadrabhassa jātā.",
  "atk-s0302a5:45_3": "Attavadhāya gabbhaṁ gaṇhātīti taṁ assena saddhiṁ sampayojenti,",
  "atk-s0302a5:45_4": "sā gabbhaṁ gaṇhitvā kāle sampatte vijāyituṁ na sakkoti,",
  "atk-s0302a5:45_5": "pādehi bhūmiyaṁ paharantī tiṭṭhati,",
  "atk-s0302a5:45_6": "athassā cattāro pāde catūsu khāṇukesu bandhitvā kucchiṁ phāletvā potaṁ nīharanti,",
  "atk-s0302a5:45_7": "sā tattheva marati.",
  "atk-s0302a5:45_8": "Tenetaṁ vuttaṁ. Pañcamaṁ.",
  "atk-s0302a5:46_0": "6. Pañcarathasatasuttavaṇṇanā",
  "atk-s0302a5:47_0": "185.",
  "atk-s0302a5:47_1": "Chaṭṭhe bhattābhihāroti abhiharitabbaṁ bhattaṁ.",
  "atk-s0302a5:47_2": "Tassa pana pamāṇaṁ dassetuṁ pañca ca thālipākasatānīti vuttaṁ.",
  "atk-s0302a5:47_3": "Tattha eko thālipāko dasannaṁ purisānaṁ bhattaṁ gaṇhāti.",
  "atk-s0302a5:47_4": "Nāsāya pittaṁ bhindeyyunti acchapittaṁ vā macchapittaṁ vāssa nāsapuṭe pakkhipeyyaṁ. Chaṭṭhaṁ.",
  "atk-s0302a5:48_0": "7-13. Mātusuttādivaṇṇanā",
  "atk-s0302a5:49_0": "186-187.",
  "atk-s0302a5:49_1": "Sattame mātupi hetūti ‘‘sace musā bhaṇasi,",
  "atk-s0302a5:49_2": "mātaraṁ te vissajjessāma.",
  "atk-s0302a5:49_3": "No ce bhaṇasi,",
  "atk-s0302a5:49_4": "na vissajjessāmā’’ti evaṁ corehi aṭaviyaṁ pucchamāno tassā corahatthagatāya mātuyāpi hetu sampajānamusā na bhāseyyāti attho.",
  "atk-s0302a5:49_5": "Ito paresupi eseva nayoti.",
  "atk-s0302a5:49_6": "Sattamādīni.",
  "atk-s0302a5:50_0": "Lābhasakkārasaṁyuttavaṇṇanā niṭṭhitā."
}