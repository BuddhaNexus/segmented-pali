{
  "pli-tv-bu-vb-pc79:0.1_0": "Theravāda Vinaya",
  "pli-tv-bu-vb-pc79:0.2_0": "Mahāvibhaṅga",
  "pli-tv-bu-vb-pc79:0.3_0": "Pācittiyakaṇḍa",
  "pli-tv-bu-vb-pc79:0.4_0": "Sahadhammikavagga",
  "pli-tv-bu-vb-pc79:0.5_0": "79. Kammapaṭibāhanasikkhāpada",
  "pli-tv-bu-vb-pc79:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc79:1.2_0": "Tena kho pana samayena chabbaggiyā bhikkhū anācāraṁ ācaritvā ekamekassa kamme kayiramāne paṭikkosanti.",
  "pli-tv-bu-vb-pc79:1.3_0": "Tena kho pana samayena saṅgho sannipatito hoti kenacideva karaṇīyena.",
  "pli-tv-bu-vb-pc79:1.4_0": "Chabbaggiyā bhikkhū cīvarakammaṁ karontā ekassa chandaṁ adaṁsu.",
  "pli-tv-bu-vb-pc79:1.5_0": "Atha kho saṅgho—",
  "pli-tv-bu-vb-pc79:1.6_0": "“ayaṁ, āvuso, chabbaggiyo bhikkhu ekako āgato, handassa mayaṁ kammaṁ karomā”ti tassa kammaṁ akāsi.",
  "pli-tv-bu-vb-pc79:1.7_0": "Atha kho so bhikkhu yena chabbaggiyā bhikkhū tenupasaṅkami.",
  "pli-tv-bu-vb-pc79:1.8_0": "Chabbaggiyā bhikkhū taṁ bhikkhuṁ etadavocuṁ—",
  "pli-tv-bu-vb-pc79:1.9_0": "“kiṁ, āvuso, saṅgho akāsī”ti?",
  "pli-tv-bu-vb-pc79:1.10_0": "“Saṅgho me, āvuso, kammaṁ akāsī”ti.",
  "pli-tv-bu-vb-pc79:1.11_0": "“Na mayaṁ, āvuso, etadatthāya chandaṁ adamhā—",
  "pli-tv-bu-vb-pc79:1.12_0": "‘tuyhaṁ kammaṁ karissatī’ti.",
  "pli-tv-bu-vb-pc79:1.13_0": "Sace ca mayaṁ jāneyyāma ‘tuyhaṁ kammaṁ karissatī’ti, na mayaṁ chandaṁ dadeyyāmā”ti.",
  "pli-tv-bu-vb-pc79:1.14_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc79:1.15_0": "“kathañhi nāma chabbaggiyā bhikkhū dhammikānaṁ kammānaṁ chandaṁ datvā pacchā khīyanadhammaṁ āpajjissantī”ti …pe…",
  "pli-tv-bu-vb-pc79:1.16_0": "“saccaṁ kira tumhe,",
  "pli-tv-bu-vb-pc79:1.16_1": "bhikkhave,",
  "pli-tv-bu-vb-pc79:1.16_2": "dhammikānaṁ kammānaṁ chandaṁ datvā pacchā khīyanadhammaṁ āpajjathā”ti?",
  "pli-tv-bu-vb-pc79:1.17_0": "“Saccaṁ, bhagavā”ti.",
  "pli-tv-bu-vb-pc79:1.18_0": "Vigarahi buddho bhagavā …pe…",
  "pli-tv-bu-vb-pc79:1.19_0": "kathañhi nāma tumhe,",
  "pli-tv-bu-vb-pc79:1.19_1": "moghapurisā,",
  "pli-tv-bu-vb-pc79:1.19_2": "dhammikānaṁ kammānaṁ chandaṁ datvā pacchā khīyanadhammaṁ āpajjissatha.",
  "pli-tv-bu-vb-pc79:1.20_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc79:1.21_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc79:1.22.1_0": "“Yo pana bhikkhu dhammikānaṁ kammānaṁ chandaṁ datvā pacchā khīyanadhammaṁ āpajjeyya, pācittiyan”ti.",
  "pli-tv-bu-vb-pc79:2.1.1_0": "Yo panāti",
  "pli-tv-bu-vb-pc79:2.1.2_0": "yo yādiso …pe…",
  "pli-tv-bu-vb-pc79:2.1.3_0": "bhikkhūti",
  "pli-tv-bu-vb-pc79:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc79:2.1.5_0": "Dhammikaṁ nāma kammaṁ",
  "pli-tv-bu-vb-pc79:2.1.6_0": "apalokanakammaṁ ñattikammaṁ ñattidutiyakammaṁ ñatticatutthakammaṁ dhammena vinayena satthusāsanena kataṁ,",
  "pli-tv-bu-vb-pc79:2.1.6_1": "etaṁ dhammikaṁ nāma kammaṁ.",
  "pli-tv-bu-vb-pc79:2.1.7_0": "Chandaṁ datvā khiyyati āpatti pācittiyassa.",
  "pli-tv-bu-vb-pc79:2.2.1_0": "Dhammakamme dhammakammasaññī chandaṁ datvā khiyyati, āpatti pācittiyassa.",
  "pli-tv-bu-vb-pc79:2.2.2_0": "Dhammakamme vematiko chandaṁ datvā khiyyati, āpatti dukkaṭassa.",
  "pli-tv-bu-vb-pc79:2.2.3_0": "Dhammakamme adhammakammasaññī chandaṁ datvā khiyyati, anāpatti.",
  "pli-tv-bu-vb-pc79:2.2.4_0": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc79:2.2.5_0": "Adhammakamme vematiko, āpatti dukkaṭassa.",
  "pli-tv-bu-vb-pc79:2.2.6_0": "Adhammakamme adhammakammasaññī, anāpatti.",
  "pli-tv-bu-vb-pc79:2.3.1_0": "Anāpatti—",
  "pli-tv-bu-vb-pc79:2.3.2_0": "“adhammena vā vaggena vā na kammārahassa vā kammaṁ katan”ti jānanto khiyyati,",
  "pli-tv-bu-vb-pc79:2.3.3_0": "ummattakassa,",
  "pli-tv-bu-vb-pc79:2.3.4_0": "ādikammikassāti.",
  "pli-tv-bu-vb-pc79:2.3.5_0": "Kammapaṭibāhanasikkhāpadaṁ niṭṭhitaṁ navamaṁ."
}