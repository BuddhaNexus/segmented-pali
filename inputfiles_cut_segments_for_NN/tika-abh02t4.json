{
  "tika-abh02t4:0_0": "5. Indriyavibhaṅgo",
  "tika-abh02t4:1_0": "1. Abhidhammabhājanīyavaṇṇanā",
  "tika-abh02t4:2_0": "219.Cakkhudvāreindaṭṭhaṁ kāretīti cakkhudvārabhāve taṁdvārikehi attano indabhāvaṁ paramissarabhāvaṁ kārayatīti attho.",
  "tika-abh02t4:2_1": "Tañhi te rūpaggahaṇe attānaṁ anuvatteti, te ca taṁ anuvattantīti. Esa nayo itaresupi.",
  "tika-abh02t4:2_2": "Yena taṁsamaṅgīpuggalo taṁsampayuttadhammā vā aññātāvino honti,",
  "tika-abh02t4:2_3": "so aññātāvibhāvo pariniṭṭhitakiccajānanaṁ.",
  "tika-abh02t4:3_0": "Katthaci dveti ‘‘dvinnaṁ kho, bhikkhave,",
  "tika-abh02t4:3_1": "indriyānaṁ bhāvitattā bahulīkatattā khīṇāsavo bhikkhu aññaṁ byākaroti…pe… ariyāya ca paññāya ariyāya ca vimuttiyā. Yā hissa, bhikkhave, ariyā paññā, tadassa paññindriyaṁ. Yā hissa ariyā vimutti,",
  "tika-abh02t4:3_2": "tadassa samādhindriya’’ntiādīsu (saṁ. ni. 5.516) dve, ‘‘tiṇṇaṁ kho, bhikkhave,",
  "tika-abh02t4:3_3": "indriyānaṁ bhāvitattā bahulīkatattā piṇḍolabhāradvājena bhikkhunā aññā byākatā…pe… satindriyassa samādhindriyassa paññindriyassā’’ti (saṁ. ni. 5.519), ‘‘tīṇimāni, bhikkhave, indriyāni. Katamāni tīṇi?",
  "tika-abh02t4:3_4": "Anaññātaññassāmītindriyaṁ aññindriyaṁ aññātāvindriya’’nti (saṁ. ni. 5.493),",
  "tika-abh02t4:3_5": "‘‘tīṇimāni…pe… itthindriyaṁ purisindriyaṁ jīvitindriya’’nti (saṁ. ni. 5.492) ca evamādīsu tīṇi, ‘‘pañcimāni, brāhmaṇa,",
  "tika-abh02t4:3_6": "indriyāni nānāvisayāni…pe… cakkhundriyaṁ…pe… kāyindriya’’nti (saṁ. ni. 5.512),",
  "tika-abh02t4:3_7": "‘‘pañci…pe… sukhindriyaṁ…pe… upekkhindriya’’nti (saṁ. ni. 5.501 ādayo),",
  "tika-abh02t4:3_8": "‘‘pañci…pe… saddhindriyaṁ…pe… paññindriya’’nti (saṁ. ni.",
  "tika-abh02t4:3_9": "5.486 ādayo) ca evamādīsu pañca.",
  "tika-abh02t4:3_10": "Tattha suttante dukādivacanaṁ nissaraṇupāyādibhāvato dukādīnaṁ.",
  "tika-abh02t4:3_11": "Sabbāni pana indriyāni abhiññeyyāni,",
  "tika-abh02t4:3_12": "abhiññeyyadhammadesanā ca abhidhammoti idha sabbāni ekato vuttāni.",
  "tika-abh02t4:4_0": "Khīṇāsavassa bhāvabhūto hutvā uppattito ‘‘khīṇāsavasseva uppajjanato’’ti vuttaṁ.",
  "tika-abh02t4:5_0": "Liṅgeti gameti ñāpetīti liṅgaṁ, liṅgīyati vā etenāti liṅgaṁ, kiṁ liṅgeti, kiñca vā liṅgīyatīti? Indaṁ indo vā, indassa liṅgaṁ indaliṅgaṁ,",
  "tika-abh02t4:5_1": "indaliṅgassa attho taṁsabhāvo indaliṅgaṭṭho,",
  "tika-abh02t4:5_2": "indaliṅgameva vā indriya-saddassa attho indaliṅgaṭṭho.",
  "tika-abh02t4:5_3": "Sajjitaṁ uppāditanti siṭṭhaṁ, indena siṭṭhaṁ indasiṭṭhaṁ. Juṭṭhaṁ sevitaṁ.",
  "tika-abh02t4:5_4": "Kammasaṅkhātassa indassa liṅgāni,",
  "tika-abh02t4:5_5": "tena ca siṭṭhānīti kammajāneva yojetabbāni, na aññāni.",
  "tika-abh02t4:5_6": "Te ca dve atthā kamme eva yojetabbā,",
  "tika-abh02t4:5_7": "itare ca bhagavati evāti ‘‘yathāyoga’’nti āha.",
  "tika-abh02t4:5_8": "Tenāti bhagavato kammassa ca indattā. Etthāti etesu indriyesu.",
  "tika-abh02t4:5_9": "Ulliṅgenti pakāsenti phalasampattivipattīhi kāraṇasampattivipattiavabodhato.",
  "tika-abh02t4:5_10": "‘‘So taṁ nimittaṁ āsevatī’’tiādīsu (a. ni.",
  "tika-abh02t4:5_11": "9.35) gocarakaraṇampi āsevanāti vuttāti āha ‘‘kānici gocarāsevanāyā’’ti.",
  "tika-abh02t4:5_12": "Tattha sabbesaṁ gocarīkātabbattepi ‘‘kānicī’’ti vacanaṁ avipassitabbānaṁ bahulīmanasikaraṇena anāsevanīyattā.",
  "tika-abh02t4:5_13": "Paccavekkhaṇāmattameva hi tesu hotīti.",
  "tika-abh02t4:5_14": "‘‘Tassa taṁ maggaṁ āsevato’’tiādīsu (a. ni.",
  "tika-abh02t4:5_15": "4.170) bhāvanā ‘‘āsevanā’’ti vuttāti bhāvetabbāni saddhādīni sandhāyāha ‘‘kānici bhāvanāsevanāyā’’ti.",
  "tika-abh02t4:5_16": "Ādhipaccaṁ indriyapaccayabhāvo,",
  "tika-abh02t4:5_17": "asati ca indriyapaccayabhāve itthipurisindriyānaṁ attano paccayavasena pavattamānehi taṁsahitasantāne aññākārena anuppajjamānehi liṅgādīhi anuvattanīyabhāvo,",
  "tika-abh02t4:5_18": "imasmiñcatthe indanti paramissariyaṁ karonticceva indriyāni.",
  "tika-abh02t4:5_19": "Cakkhādīsu dassitena nayena aññesañca tadanuvattīsu ādhipaccaṁ yathārahaṁ yojetabbaṁ.",
  "tika-abh02t4:6_0": "Heṭṭhāti aṭṭhasāliniyaṁ. Amoho eva, na visuṁ cattāro dhammā,",
  "tika-abh02t4:6_1": "tasmā amohassa paññindriyapade vibhāvitāni lakkhaṇādīni tesañca veditabbānīti adhippāyo.",
  "tika-abh02t4:6_2": "Sesāni aṭṭhasāliniyaṁ lakkhaṇādīhi sarūpeneva āgatāni.",
  "tika-abh02t4:6_3": "Nanu ca sukhindriyadukkhindriyānaṁ tattha lakkhaṇādīni na vuttānīti? Kiñcāpi na vuttāni,",
  "tika-abh02t4:6_4": "somanassadomanassindriyānaṁ pana vuttalakkhaṇādivasena viññeyyato etesampi vuttāneva honti. Kathaṁ?",
  "tika-abh02t4:6_5": "Iṭṭhaphoṭṭhabbānubhavanalakkhaṇaṁ sukhindriyaṁ, iṭṭhākārasambhogarasaṁ, kāyikassādapaccupaṭṭhānaṁ, kāyindriyapadaṭṭhānaṁ .",
  "tika-abh02t4:6_6": "Aniṭṭhaphoṭṭhabbānubhavanalakkhaṇaṁ dukkhindriyaṁ, aniṭṭhākārasambhogarasaṁ, kāyikābādhapaccupaṭṭhānaṁ, kāyindriyapadaṭṭhānanti.",
  "tika-abh02t4:6_7": "Ettha ca iṭṭhāniṭṭhākārānameva ārammaṇānaṁ sambhogarasatā veditabbā,",
  "tika-abh02t4:6_8": "na viparītepi iṭṭhākārena aniṭṭhākārena ca sambhogarasatāti.",
  "tika-abh02t4:7_0": "Sattānaṁ ariyabhūmipaṭilābho bhagavato desanāya sādhāraṇaṁ padhānañca payojananti āha ‘‘ajjhattadhammaṁ pariññāyā’’tiādi.",
  "tika-abh02t4:7_1": "Aṭṭhakathāyaṁ itthipurisindriyānantaraṁ jīvitindriyadesanakkamo vutto,",
  "tika-abh02t4:7_2": "so indriyayamakadesanāya sameti.",
  "tika-abh02t4:7_3": "Idha pana indriyavibhaṅge manindriyānantaraṁ jīvitindriyaṁ vuttaṁ,",
  "tika-abh02t4:7_4": "taṁ purimapacchimānaṁ ajjhattikabāhirānaṁ anupālakattena tesaṁ majjhe vuttanti veditabbaṁ. Yañca kiñci vedayitaṁ, sabbaṁ taṁ dukkhaṁ.",
  "tika-abh02t4:7_5": "Yāva ca duvidhattabhāvānupālakassa jīvitindriyassa pavatti,",
  "tika-abh02t4:7_6": "tāva dukkhabhūtānaṁ etesaṁ vedayitānaṁ anivattīti ñāpanatthaṁ.",
  "tika-abh02t4:7_7": "Tena ca cakkhādīnaṁ dukkhānubandhatāya pariññeyyataṁ ñāpeti.",
  "tika-abh02t4:7_8": "Tato anantaraṁ bhāvetabbattāti bhāvanāmaggasampayuttaṁ aññindriyaṁ sandhāya vuttaṁ. Dassanānantarā hi bhāvanāti.",
  "tika-abh02t4:8_0": "Satipi purejātādipaccayabhāve indriyapaccayabhāvena sādhetabbameva kiccaṁ ‘‘kicca’’nti āha tassa anaññasādhāraṇattā indriyakathāya ca pavattattā.",
  "tika-abh02t4:8_1": "Pubbaṅgamabhāvena manindriyassa vasavattāpanaṁ hoti, nāññesaṁ.",
  "tika-abh02t4:8_2": "Taṁsampayuttānipi hi indriyāni sādhetabbabhūtāneva attano attano indriyakiccaṁ sādhenti cetasikattāti.",
  "tika-abh02t4:8_3": "‘‘Sabbattha ca indriyapaccayabhāvena sādhetabba’’nti ayaṁ adhikāro anuvattatīti daṭṭhabbo.",
  "tika-abh02t4:8_4": "Anuppādane anupatthambhe ca tappaccayānaṁ tappavattane nimittabhāvo anuvidhānaṁ.",
  "tika-abh02t4:8_5": "Chādetvā pharitvā uppajjamānā sukhadukkhavedanā sahajāte abhibhavitvā sayameva pākaṭā hoti,",
  "tika-abh02t4:8_6": "sahajātā ca tabbasena sukhadukkhabhāvappattā viyāti āha ‘‘yathāsakaṁ oḷārikākārānupāpana’’nti.",
  "tika-abh02t4:8_7": "Asantassa apaṇītassapi akusalatabbipākādisampayuttassa majjhattākārānupāpanaṁ yojetabbaṁ,",
  "tika-abh02t4:8_8": "samānajātiyaṁ vā sukhadukkhehi santapaṇītākārānupāpanañca.",
  "tika-abh02t4:8_9": "Pasannapaggahitaupaṭṭhitasamāhitadassanākārānupāpanaṁ yathākkamaṁ saddhādīnaṁ.",
  "tika-abh02t4:8_10": "Ādi-saddena uddhambhāgiyasaṁyojanāni gahitāni,",
  "tika-abh02t4:8_11": "maggasampayuttasseva ca indriyassa kiccaṁ dassitaṁ,",
  "tika-abh02t4:8_12": "teneva phalasampayuttassa taṁtaṁsaṁyojanānaṁyeva paṭippassaddhipahānakiccatā dassitā hotīti.",
  "tika-abh02t4:8_13": "Sabbakatakiccaṁ aññātāvindriyaṁ aññassa kātabbassa abhāvā amatābhimukhameva tabbhāvapaccayo ca hoti,",
  "tika-abh02t4:8_14": "na itarāni viya kiccantarapasutañca.",
  "tika-abh02t4:8_15": "Tenāha ‘‘amatābhimukhabhāvapaccayatā cā’’ti.",
  "tika-abh02t4:9_0": "220.Evaṁsantepīti satipi sabbasaṅgāhakatte vīriyindriyapadādīhi saṅgahetabbāni kusalākusalavīriyādīni,",
  "tika-abh02t4:9_1": "cakkhundriyapadādīhi saṅgahetabbāni kālapuggalapaccayādibhedena bhinnāni cakkhādīni saṅgaṇhanticceva sabbasaṅgāhakāni,",
  "tika-abh02t4:9_2": "na yassā bhūmiyā yāni na vijjanti, tesaṁ saṅgāhakattāti attho.",
  "tika-abh02t4:9_3": "Tena ca avisesitattā sabbesaṁ sabbabhūmikattagahaṇappasaṅge taṁnivattanena sabbasaṅgāhakavacanaṁ avijjamānassa saṅgāhakattadīpakaṁ na hotīti dasseti.",
  "tika-abh02t4:10_0": "Abhidhammabhājanīyavaṇṇanā niṭṭhitā.",
  "tika-abh02t4:11_0": "2. Pañhapucchakavaṇṇanā",
  "tika-abh02t4:12_0": "223.Idha anābhaṭṭhanti ekantānārammaṇattena bhāsitaṁ.",
  "tika-abh02t4:12_1": "‘‘Rūpamissakattā anārammaṇesu rūpadhammesu saṅgahita’’nti kasmā vuttaṁ,",
  "tika-abh02t4:12_2": "nanu missakattā eva jīvitindriyaṁ anārammaṇesu asaṅgahitaṁ.",
  "tika-abh02t4:12_3": "Na hi aṭṭhindriyā anārammaṇāti vuttāti? Saccametaṁ,",
  "tika-abh02t4:12_4": "jīvitindriyaekadesassa pana anārammaṇesu rūpadhammesu saṅgahitataṁ sandhāyetaṁ vuttaṁ,",
  "tika-abh02t4:12_5": "arūpakoṭṭhāsena parittārammaṇāditā atthīti siyāpakkhe saṅgahitanti adhippāyo.",
  "tika-abh02t4:12_6": "Arūpakoṭṭhāsena pana parittārammaṇāditā,",
  "tika-abh02t4:12_7": "rūpakoṭṭhāsena ca navattabbatā atthīti missakassa samudāyasseva vasena siyāpakkhe saṅgahitaṁ,",
  "tika-abh02t4:12_8": "na ekadesavasenāti daṭṭhabbaṁ.",
  "tika-abh02t4:12_9": "Na hi anārammaṇaṁ parittārammaṇādibhāvena navattabbaṁ na hotīti.",
  "tika-abh02t4:12_10": "‘‘Rūpañca nibbānañca anārammaṇā,",
  "tika-abh02t4:12_11": "sattindriyā anārammaṇā’’tiādivacanañca avijjamānārammaṇānārammaṇesu navattabbesu anārammaṇattā navattabbataṁ dasseti,",
  "tika-abh02t4:12_12": "na sārammaṇasseva navattabbataṁ,",
  "tika-abh02t4:12_13": "navattabbassa vā sārammaṇataṁ.",
  "tika-abh02t4:12_14": "Na hi navattabba-saddo sārammaṇe niruḷho. Yadipi siyā,",
  "tika-abh02t4:12_15": "‘‘tisso ca vedanā rūpañca nibbānañca ime dhammā navattabbā sukhāya vedanāya sampayuttā’’tiādi na vucceyya,",
  "tika-abh02t4:12_16": "athāpi parittārammaṇādisambandho navattabba-saddo sārammaṇesveva vattati,",
  "tika-abh02t4:12_17": "‘‘dvāyatanā siyā parittārammaṇā’’tiādiṁ avatvā ‘‘manāyatanaṁ siyā parittārammaṇaṁ…pe… appamāṇārammaṇa’’ntipi,",
  "tika-abh02t4:12_18": "‘‘dhammāyatanaṁ siyā parittārammaṇaṁ…pe… appamāṇārammaṇa’’ntipi,",
  "tika-abh02t4:12_19": "‘‘siyā anārammaṇa’’ntipi vattabbaṁ siyā.",
  "tika-abh02t4:12_20": "Na hi pañhapucchake sāvasesā desanā atthīti .",
  "tika-abh02t4:12_21": "‘‘Aṭṭhindriyā siyā ajjhattārammaṇā’’ti ettha ca jīvitindriyassa ākiñcaññāyatanakāle arūpassa rūpassa ca anārammaṇattā navattabbatā veditabbā.",
  "tika-abh02t4:13_0": "Pañhapucchakavaṇṇanā niṭṭhitā.",
  "tika-abh02t4:14_0": "Indriyavibhaṅgavaṇṇanā niṭṭhitā."
}