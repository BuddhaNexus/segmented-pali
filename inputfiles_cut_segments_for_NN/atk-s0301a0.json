{
  "atk-s0301a0:0_0": " Namo tassa bhagavato arahato sammāsambuddhassa",
  "atk-s0301a0:1_0": "Saṁyuttanikāye",
  "atk-s0301a0:2_0": "Sagāthāvagga-aṭṭhakathā",
  "atk-s0301a0:3_0": "Ganthārambhakathā",
  "atk-s0301a0:4_0": "Karuṇāsītalahadayaṁ , paññāpajjotavihatamohatamaṁ;",
  "atk-s0301a0:5_0": "Sanarāmaralokagaruṁ, vande sugataṁ gativimuttaṁ.",
  "atk-s0301a0:6_0": "Buddhopi buddhabhāvaṁ, bhāvetvā ceva sacchikatvā ca;",
  "atk-s0301a0:7_0": "Yaṁ upagato gatamalaṁ, vande tamanuttaraṁ dhammaṁ.",
  "atk-s0301a0:8_0": "Sugatassa orasānaṁ, puttānaṁ mārasenamathanānaṁ;",
  "atk-s0301a0:9_0": "Aṭṭhannampi samūhaṁ, sirasā vande ariyasaṅghaṁ.",
  "atk-s0301a0:10_0": "Iti me pasannamatino, ratanattayavandanāmayaṁ puññaṁ;",
  "atk-s0301a0:11_0": "Yaṁ suvihatantarāyo, hutvā tassānubhāvena.",
  "atk-s0301a0:12_0": "Saṁyuttavaggapaṭimaṇḍitassa, saṁyuttaāgamavarassa;",
  "atk-s0301a0:13_0": "Buddhānubuddhasaṁvaṇṇitassa, ñāṇappabhedajananassa.",
  "atk-s0301a0:14_0": "Atthappakāsanatthaṁ, aṭṭhakathā ādito vasisatehi;",
  "atk-s0301a0:15_0": "Pañcahi yā saṅgītā, anusaṅgītā ca pacchāpi.",
  "atk-s0301a0:16_0": "Sīhaḷadīpaṁ pana ābhatātha, vasinā mahāmahindena;",
  "atk-s0301a0:17_0": "Ṭhapitā sīhaḷabhāsāya, dīpavāsīnamatthāya.",
  "atk-s0301a0:18_0": "Apanetvāna tatohaṁ, sīhaḷabhāsaṁ manoramaṁ bhāsaṁ;",
  "atk-s0301a0:19_0": "Tantinayānucchavikaṁ, āropento vigatadosaṁ.",
  "atk-s0301a0:20_0": "Samayaṁ avilomento, therānaṁ theravaṁsadīpānaṁ;",
  "atk-s0301a0:21_0": "Sunipuṇavinicchayānaṁ, mahāvihāre nivāsīnaṁ.",
  "atk-s0301a0:22_0": "Hitvā punappunāgata-matthaṁ, atthaṁ pakāsayissāmi;",
  "atk-s0301a0:23_0": "Sujanassa ca tuṭṭhatthaṁ, ciraṭṭhitatthañca dhammassa.",
  "atk-s0301a0:24_0": "Sāvatthipabhūtīnaṁ, nagarānaṁ vaṇṇanā katā heṭṭhā;",
  "atk-s0301a0:25_0": "Saṅgītīnaṁ dvinnaṁ, yā me atthaṁ vadantena.",
  "atk-s0301a0:26_0": "Vitthāravasena sudaṁ, vatthūni ca yāni tattha vuttāni;",
  "atk-s0301a0:27_0": "Tesampi na idha bhiyyo, vitthārakathaṁ karissāmi.",
  "atk-s0301a0:28_0": "Suttānaṁ pana atthā, na vinā vatthūhi ye pakāsanti;",
  "atk-s0301a0:29_0": "Tesaṁ pakāsanatthaṁ, vatthūnipi dassayissāmi.",
  "atk-s0301a0:30_0": "Sīlakathā dhutadhammā, kammaṭṭhānāni ceva sabbāni;",
  "atk-s0301a0:31_0": "Cariyāvidhānasahito, jhānasamāpattivitthāro.",
  "atk-s0301a0:32_0": "Sabbā ca abhiññāyo, paññāsaṅkalananicchayo ceva;",
  "atk-s0301a0:33_0": "Khandhādhātāyatanindriyāni, ariyāni ceva cattāri.",
  "atk-s0301a0:34_0": "Saccāni paccayākāradesanā, suparisuddhanipuṇanayā;",
  "atk-s0301a0:35_0": "Avimuttatantimaggā, vipassanābhāvanā ceva.",
  "atk-s0301a0:36_0": "Iti pana sabbaṁ yasmā, visuddhimagge mayā suparisuddhaṁ;",
  "atk-s0301a0:37_0": "Vuttaṁ tasmā bhiyyo, na taṁ idha vicārayissāmi.",
  "atk-s0301a0:38_0": "‘‘Majjhe visuddhimaggo, esa catunnampi āgamānañhi;",
  "atk-s0301a0:39_0": "Ṭhatvā pakāsayissati, tattha yathābhāsitamatthaṁ’’.",
  "atk-s0301a0:40_0": "Icceva kato tasmā, tampi gahetvāna saddhimetāya;",
  "atk-s0301a0:41_0": "Aṭṭhakathāya vijānatha, saṁyuttavinissitaṁ atthanti."
}