{
  "atk-s0517a21:0_0": "8. Satipaṭṭhānakathā",
  "atk-s0517a21:1_0": "Satipaṭṭhānakathāvaṇṇanā",
  "atk-s0517a21:2_0": "34.",
  "atk-s0517a21:2_1": "Idāni samasīsakathānantaraṁ attanā vuttassa iddhipāṭihāriyassa sādhake satta anupassanāvisese dassentena",
  "atk-s0517a21:2_2": "kathitāya suttantapubbaṅgamāya satipaṭṭhānakathāya apubbatthānuvaṇṇanā.",
  "atk-s0517a21:2_3": "Tattha suttante tāva cattāroti gaṇanaparicchedo,",
  "atk-s0517a21:2_4": "tena na tato heṭṭhā,",
  "atk-s0517a21:2_5": "na uddhanti satipaṭṭhānaparicchedaṁ dīpeti.",
  "atk-s0517a21:2_6": "Imeti niddisitabbanidassanaṁ.",
  "atk-s0517a21:2_7": "Bhikkhaveti dhammapaṭiggāhakapuggalālapanaṁ.",
  "atk-s0517a21:2_8": "Satipaṭṭhānāti tayo satipaṭṭhānā satigocaropi,",
  "atk-s0517a21:2_9": "tidhā paṭipannesu sāvakesu satthuno paṭighānunayavītivattatāpi, satipi.",
  "atk-s0517a21:2_10": "‘‘Catunnaṁ,",
  "atk-s0517a21:2_11": "bhikkhave,",
  "atk-s0517a21:2_12": "satipaṭṭhānānaṁ samudayañca atthaṅgamañca desessāmī’’tiādīsu (saṁ. ni.",
  "atk-s0517a21:2_13": "5.408) hi satigocaro ‘‘satipaṭṭhāna’’nti vutto.",
  "atk-s0517a21:2_14": "Tassattho –",
  "atk-s0517a21:2_15": "patiṭṭhāti tasminti paṭṭhānaṁ.",
  "atk-s0517a21:2_16": "Kā patiṭṭhāti? Sati.",
  "atk-s0517a21:2_17": "Satiyā paṭṭhānaṁ satipaṭṭhānanti.",
  "atk-s0517a21:3_0": "‘‘Tayo satipaṭṭhānā yadariyo sevati,",
  "atk-s0517a21:3_1": "yadariyo sevamāno satthā gaṇamanusāsitumarahatī’’ti (ma. ni. 3.304,",
  "atk-s0517a21:3_2": "311) ettha tidhā paṭipannesu sāvakesu satthuno paṭighānunayavītivattatā ‘‘satipaṭṭhāna’’nti vuttā.",
  "atk-s0517a21:3_3": "Tassattho –",
  "atk-s0517a21:3_4": "paṭṭhapetabbato paṭṭhānaṁ,",
  "atk-s0517a21:3_5": "pavattayitabbatoti attho.",
  "atk-s0517a21:3_6": "Kena paṭṭhapetabbatoti? Satiyā.",
  "atk-s0517a21:3_7": "Satiyā paṭṭhānaṁ satipaṭṭhānanti.",
  "atk-s0517a21:3_8": "‘‘Cattāro satipaṭṭhānā bhāvitā bahulīkatā satta bojjhaṅge paripūrentī’’tiādīsu (ma. ni.",
  "atk-s0517a21:3_9": "3.147) pana satiyeva ‘‘satipaṭṭhāna’’nti vuttā.",
  "atk-s0517a21:3_10": "Tassattho –",
  "atk-s0517a21:3_11": "patiṭṭhātīti paṭṭhānaṁ,",
  "atk-s0517a21:3_12": "upaṭṭhāti okkanditvā pakkhanditvā vattatīti attho.",
  "atk-s0517a21:3_13": "Satiyeva paṭṭhānaṁ satipaṭṭhānaṁ.",
  "atk-s0517a21:3_14": "Atha vā saraṇaṭṭhena sati,",
  "atk-s0517a21:3_15": "upaṭṭhānaṭṭhena upaṭṭhānaṁ.",
  "atk-s0517a21:3_16": "Iti sati ca sā upaṭṭhānañcātipi satipaṭṭhānaṁ.",
  "atk-s0517a21:3_17": "Idamidha adhippetaṁ.",
  "atk-s0517a21:3_18": "Yadi evaṁ kasmā satipaṭṭhānāti bahuvacanaṁ katanti?",
  "atk-s0517a21:3_19": "Satibahuttā.",
  "atk-s0517a21:3_20": "Ārammaṇabhedena hi bahukā tā satiyoti.",
  "atk-s0517a21:4_0": "Katame cattāroti kathetukamyatāpucchā.",
  "atk-s0517a21:4_1": "Idhāti imasmiṁ sāsane.",
  "atk-s0517a21:4_2": "Bhikkhūti saṁsāre bhayaṁ ikkhatīti bhikkhu.",
  "atk-s0517a21:4_3": "Sesapadānaṁ atthavaṇṇanā panettha sutamayañāṇakathāya maggasaccaniddesavaṇṇanāyaṁ vuttāyevāti.",
  "atk-s0517a21:5_0": "Kasmā pana bhagavatā cattārova satipaṭṭhānā vuttā anūnā anadhikāti?",
  "atk-s0517a21:5_1": "Veneyyahitattā.",
  "atk-s0517a21:5_2": "Taṇhācaritadiṭṭhicaritasamathayānikavipassanāyānikesu hi mandatikkhavasena dvedhā dvedhā pavattesu mandassa",
  "atk-s0517a21:5_3": "taṇhācaritassa oḷārikaṁ kāyānupassanāsatipaṭṭhānaṁ visuddhimaggo,",
  "atk-s0517a21:5_4": "tikkhassa sukhumaṁ vedanānupassanāsatipaṭṭhānaṁ.",
  "atk-s0517a21:5_5": "Diṭṭhicaritassāpi mandassa nātippabhedagataṁ cittānupassanāsatipaṭṭhānaṁ visuddhimaggo,",
  "atk-s0517a21:5_6": "tikkhassa atippabhedagataṁ dhammānupassanāsatipaṭṭhānaṁ.",
  "atk-s0517a21:5_7": "Samathayānikassa ca mandassa akicchena adhigantabbanimittaṁ paṭhamaṁ satipaṭṭhānaṁ visuddhimaggo,",
  "atk-s0517a21:5_8": "tikkhassa oḷārikārammaṇe asaṇṭhahanato dutiyaṁ.",
  "atk-s0517a21:5_9": "Vipassanāyānikassapi mandassa nātippabhedagatārammaṇaṁ tatiyaṁ,",
  "atk-s0517a21:5_10": "tikkhassa atippabhedagatārammaṇaṁ catutthaṁ.",
  "atk-s0517a21:5_11": "Iti cattārova vuttā anūnā anadhikāti.",
  "atk-s0517a21:6_0": "Subhasukhaniccaattavipallāsappahānatthaṁ vā.",
  "atk-s0517a21:6_1": "Kāyo hi asubho,",
  "atk-s0517a21:6_2": "tattha ca subhavipallāsavipallatthā sattā.",
  "atk-s0517a21:6_3": "Tesaṁ tattha asubhabhāvadassanena tassa vipallāsassa pahānatthaṁ paṭhamaṁ satipaṭṭhānaṁ vuttaṁ.",
  "atk-s0517a21:6_4": "Sukhaṁ niccaṁ attāti gahitesupi ca vedanādīsu vedanā dukkhā,",
  "atk-s0517a21:6_5": "cittaṁ aniccaṁ,",
  "atk-s0517a21:6_6": "dhammā anattā,",
  "atk-s0517a21:6_7": "tesu ca sukhaniccaattavipallāsavipallatthā sattā.",
  "atk-s0517a21:6_8": "Tesaṁ tattha dukkhādibhāvadassanena tesaṁ vipallāsānaṁ pahānatthaṁ sesāni tīṇi vuttānīti evaṁ subhasukhaniccaattavipallāsappahānatthaṁ",
  "atk-s0517a21:6_9": "vā cattārova vuttā.",
  "atk-s0517a21:6_10": "Na kevalañca vipallāsappahānatthameva,",
  "atk-s0517a21:6_11": "caturoghayogāsavaganthaupādānaagatippahānatthampi catubbidhāhārapariññatthampi cattārova vuttāti veditabbaṁ.",
  "atk-s0517a21:7_0": "35.",
  "atk-s0517a21:7_1": "(Ka) suttantaniddese pathavīkāyanti imasmiṁ rūpakāye pathavīdhātu.",
  "atk-s0517a21:7_2": "Sakalasarīre pana pathavīdhātūnaṁ bahukattā sabbapathavīdhātusaṅgahatthaṁ samūhatthena kāyaggahaṇaṁ kataṁ.",
  "atk-s0517a21:7_3": "Āpokāyādīsupi eseva nayo.",
  "atk-s0517a21:7_4": "Kesakāyādīnampi bahukattā kesakāyādigahaṇaṁ kataṁ.",
  "atk-s0517a21:7_5": "Vakkādīni pana paricchinnattā kāyaggahaṇaṁ nārahantīti tesaṁ gahaṇaṁ na katanti veditabbaṁ.",
  "atk-s0517a21:8_0": "(Kha) sukhaṁvedanantiādīsu sukhaṁ vedananti kāyikaṁ vā cetasikaṁ vā sukhaṁ vedanaṁ.",
  "atk-s0517a21:8_1": "Tathā dukkhaṁ vedanaṁ.",
  "atk-s0517a21:8_2": "Adukkhamasukhaṁ vedananti pana cetasikameva upekkhāvedanaṁ.",
  "atk-s0517a21:8_3": "Sāmisaṁ sukhaṁ vedananti cha gehasitasomanassavedanā.",
  "atk-s0517a21:8_4": "Nirāmisaṁ sukhaṁ vedananti cha nekkhammasitasomanassavedanā .",
  "atk-s0517a21:8_5": "Sāmisaṁ dukkhaṁ vedananti cha gehasitadomanassavedanā.",
  "atk-s0517a21:8_6": "Nirāmisaṁ dukkhaṁ vedananti cha nekkhammasitadomanassavedanā.",
  "atk-s0517a21:8_7": "Sāmisaṁ adukkhamasukhaṁ vedananti cha gehasitaupekkhāvedanā.",
  "atk-s0517a21:8_8": "Nirāmisaṁ adukkhamasukhaṁ vedananti cha nekkhammasitaupekkhāvedanā.",
  "atk-s0517a21:9_0": "(Ga) sarāgaṁ cittantiādīni ñāṇakathāyaṁ vuttatthāni.",
  "atk-s0517a21:10_0": "(Gha) tadavasese dhammeti tehi kāyavedanācittehi avasese tebhūmakadhamme.",
  "atk-s0517a21:10_1": "Sabbattha tena ñāṇenāti tena sattavidhena anupassanāñāṇena.",
  "atk-s0517a21:10_2": "Yāni panettha antarantarā avuttatthāni,",
  "atk-s0517a21:10_3": "tāni heṭṭhā tattha tattha vuttatthānevāti.",
  "atk-s0517a21:11_0": "Satipaṭṭhānakathāvaṇṇanā niṭṭhitā."
}