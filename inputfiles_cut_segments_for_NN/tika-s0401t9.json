{
  "tika-s0401t9:0_0": "10. Dutiyapamādādivaggavaṇṇanā",
  "tika-s0401t9:1_0": "98-115.",
  "tika-s0401t9:1_1": "Dasame vagge ajjhattasantāne bhavaṁ ajjhattikaṁ.",
  "tika-s0401t9:1_2": "Ajjhattasantānato bahiddhā bhavaṁ bāhiraṁ.",
  "tika-s0401t9:1_3": "Vuttapaṭipakkhanayenāti “avināsāyā”ti evamādinā attho gahetabbo.",
  "tika-s0401t9:1_4": "Catukkoṭiketi “anuyogo akusalānaṁ,",
  "tika-s0401t9:1_5": "ananuyogo kusalānaṁ,",
  "tika-s0401t9:1_6": "anuyogo kusalānaṁ,",
  "tika-s0401t9:1_7": "ananuyogo akusalāna”nti evaṁ pariyosānasutte āgatanayaṁ gahetvā “nāhaṁ,",
  "tika-s0401t9:1_8": "bhikkhave,",
  "tika-s0401t9:1_9": "aññaṁ ekadhammampi samanupassāmī”tiādinā āgatasuttānaṁ samaññā jātā.",
  "tika-s0401t9:2_0": "130.",
  "tika-s0401t9:2_1": "Suttantanaye yathācodanā saṁkilesadhammānaṁ vipariyesanaṁ,",
  "tika-s0401t9:2_2": "taṁtaṁdhammakoṭṭhāsānañca ūnato adhikato ca pavedanaṁ adhammaṁ dhammoti dīpanaṁ.",
  "tika-s0401t9:2_3": "Tesaṁyeva pana aviparītato anūnādhikato ca pavedanaṁ dhammaṁ dhammoti dīpanaṁ.",
  "tika-s0401t9:2_4": "Evaṁ vinayappaṭipattiyā ayathāvidhippavedanaṁ adhammaṁ dhammoti dīpanaṁ.",
  "tika-s0401t9:2_5": "Yathāvidhippavedanaṁ dhammaṁ dhammoti dīpanaṁ.",
  "tika-s0401t9:2_6": "Suttantanayena pañcavidho saṁvaravinayo pahānavinayo ca vinayo,",
  "tika-s0401t9:2_7": "tappaṭipakkhena avinayo.",
  "tika-s0401t9:2_8": "Vinayanayena vatthusampadādinā yathāvidhippaṭipatti eva vinayo,",
  "tika-s0401t9:2_9": "tabbipariyāyena avinayo veditabbo.",
  "tika-s0401t9:2_10": "Tiṁsa nissaggiyā pācittiyāti ettha iti-saddo ādyattho.",
  "tika-s0401t9:2_11": "Tena dvenavuti pācittiyā,",
  "tika-s0401t9:2_12": "cattāro pāṭidesaniyā,",
  "tika-s0401t9:2_13": "satta adhikaraṇasamathāti imesaṁ saṅgaho.",
  "tika-s0401t9:2_14": "Ekatiṁsa nissaggiyāti ettha “tenavuti pācittiyā”tiādinā vattabbaṁ.",
  "tika-s0401t9:2_15": "Sesamettha suviññeyyameva.",
  "tika-s0401t9:3_0": "Adhigantabbato adhigamo,",
  "tika-s0401t9:3_1": "maggaphalāni.",
  "tika-s0401t9:3_2": "Nibbānaṁ pana antaradhānābhāvato idha na gayhati.",
  "tika-s0401t9:3_3": "Paṭipajjanaṁ paṭipatti,",
  "tika-s0401t9:3_4": "sikkhattayasamāyogo.",
  "tika-s0401t9:3_5": "Paṭipajjitabbato vā paṭipatti.",
  "tika-s0401t9:3_6": "Pariyāpuṇitabbato pariyatti,",
  "tika-s0401t9:3_7": "piṭakattayaṁ.",
  "tika-s0401t9:3_8": "Maggaggahaṇena gahitāpi tatiyavijjāchaṭṭhābhiññā vijjābhiññāsāmaññato “tisso vijjā cha abhiññā”ti punapi gahitā.",
  "tika-s0401t9:3_9": "Tato paraṁ cha abhiññāti vassasahassato paraṁ cha abhiññā nibbattetuṁ sakkonti,",
  "tika-s0401t9:3_10": "na paṭisambhidāti adhippāyo.",
  "tika-s0401t9:3_11": "Tatoti abhiññākālato pacchā.",
  "tika-s0401t9:3_12": "Tāti abhiññāyo.",
  "tika-s0401t9:3_13": "Pubbabhāge jhānasinehābhāvena kevalāya vipassanāya ṭhatvā aggaphalappattā sukkhavipassakā nāma,",
  "tika-s0401t9:3_14": "maggakkhaṇe pana “jhānasineho natthī”ti na vattabbo “samathavipassanaṁ yuganaddhaṁ bhāvetī”ti vacanato.",
  "tika-s0401t9:3_15": "Pacchimakassāti sabbapacchimassa.",
  "tika-s0401t9:3_16": "Kiñcāpi ariyo aparihānadhammo,",
  "tika-s0401t9:3_17": "sotāpannassa pana uddhaṁ jīvitapariyādānā adhigatadhammo uppanno nāma natthi,",
  "tika-s0401t9:3_18": "paccayasāmaggiyā asati yāva uparivisesaṁ nibbattetuṁ na sakkonti,",
  "tika-s0401t9:3_19": "tāva adhigamassa asambhavo evāti āha –",
  "tika-s0401t9:3_20": "“sotāpannassa…pe…",
  "tika-s0401t9:3_21": "nāma hotī”ti.",
  "tika-s0401t9:3_22": "Tassidaṁ manussalokavasena vuttanti daṭṭhabbaṁ.",
  "tika-s0401t9:4_0": "Na codentīti aññamaññasmiṁ vijjamānaṁ dosaṁ jānantāpi na codenti na sārenti.",
  "tika-s0401t9:4_1": "Akukkuccakā hontīti kukkuccaṁ na uppādenti.",
  "tika-s0401t9:4_2": "“Asakkaccakārino hontī”ti ca paṭhanti,",
  "tika-s0401t9:4_3": "sāthalikatāya sikkhāsu asakkaccakārino hontīti attho.",
  "tika-s0401t9:4_4": "Bhikkhūnaṁ satepi sahassepi dharamāneti idaṁ bāhullavasena vuttaṁ.",
  "tika-s0401t9:4_5": "Antimavatthuanajjhāpannesu katipayamattesupi bhikkhūsu dharantesu,",
  "tika-s0401t9:4_6": "ekasmiṁ vā dharante paṭipatti anantarahitā eva nāma hoti.",
  "tika-s0401t9:4_7": "Tenevāha –",
  "tika-s0401t9:4_8": "“pacchimakassa…pe…",
  "tika-s0401t9:4_9": "antarahitā hotī”ti.",
  "tika-s0401t9:5_0": "Antevāsike gahetunti antevāsike saṅgahetuṁ.",
  "tika-s0401t9:5_1": "Atthavasenāti aṭṭhakathāvasena.",
  "tika-s0401t9:5_2": "Matthakato paṭṭhāyāti uparito paṭṭhāya.",
  "tika-s0401t9:5_3": "Uposathakkhandhakamattanti vinayamātikāpāḷimāha.",
  "tika-s0401t9:5_4": "Āḷavakapañhādīnaṁ viya devesu pariyattiyā pavatti appamāṇanti āha –",
  "tika-s0401t9:5_5": "“manussesū”ti.",
  "tika-s0401t9:6_0": "Oṭṭhaṭṭhivaṇṇanti oṭṭhānaṁ aṭṭhivaṇṇaṁ,",
  "tika-s0401t9:6_1": "dantakasāvaṁ ekaṁ vā dve vā vāre rajitvā dantavaṇṇaṁ katvā dhārentīti vuttaṁ hoti.",
  "tika-s0401t9:6_2": "Kesesu vā allīyāpentīti tena kāsāvakhaṇḍena kese bandhantā allīyāpenti.",
  "tika-s0401t9:6_3": "Bhikkhugottassa abhibhavanato vināsanato gotrabhuno.",
  "tika-s0401t9:6_4": "Atha vā gottaṁ vuccati sādhāraṇaṁ nāmaṁ,",
  "tika-s0401t9:6_5": "mattasaddo luttaniddiṭṭho,",
  "tika-s0401t9:6_6": "tasmā “samaṇā”ti gottamattaṁ anubhavanti dhārentīti gotrabhuno,",
  "tika-s0401t9:6_7": "nāmamattasamaṇāti attho.",
  "tika-s0401t9:6_8": "Kāsāvagatakaṇṭhatāya,",
  "tika-s0401t9:6_9": "kāsāvaggahaṇahetuuppajjanakasokatāya vā kāsāvakaṇṭhā.",
  "tika-s0401t9:6_10": "Saṅghagatanti saṅghaṁ uddissa dinnattā saṅghagataṁ.",
  "tika-s0401t9:6_11": "Taṁ sarīranti taṁ dhātusarīraṁ.",
  "tika-s0401t9:7_0": "Tenevāti pariyattiantaradhānamūlakattā eva itaraantaradhānassa.",
  "tika-s0401t9:7_1": "Sakko devarājā chātakabhaye paratīragamanāya bhikkhū ussukkamakāsīti adhippāyo.",
  "tika-s0401t9:7_2": "Neti ubhayepi paṁsukūlikatthere dhammakathikatthere ca.",
  "tika-s0401t9:7_3": "Therāti tattha ṭhitā sakkhibhūtā therā.",
  "tika-s0401t9:7_4": "Dhammakathikattherā “yāva tiṭṭhantisuttantā…pe…",
  "tika-s0401t9:7_5": "yogakkhemā na dhaṁsatī”ti idaṁ suttaṁ āharitvā “suttante rakkhite sante,",
  "tika-s0401t9:7_6": "paṭipatti hoti rakkhitā”ti iminā vacanena paṁsukūlikatthere appaṭibhāne akaṁsu.",
  "tika-s0401t9:7_7": "Idāni pariyattiyā anantaradhānameva itaresaṁ anantaradhānahetūti imamatthaṁ byatirekato anvayato ca upamāhi vibhāvetuṁ “yathā hī”tiādi vuttaṁ.",
  "tika-s0401t9:7_8": "Taṁ suviññeyyameva.",
  "tika-s0401t9:8_0": "Dutiyapamādādivaggavaṇṇanā niṭṭhitā.",
  "tika-s0401t9:9_0": "140-150. Ekādasamadvādasamavaggā suviññeyyā eva."
}