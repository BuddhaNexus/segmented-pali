{
  "tika-s0401t9:0_0": "10. Dutiyapamādādivaggavaṇṇanā",
  "tika-s0401t9:1_0": "98-115.",
  "tika-s0401t9:1_1": "Dasame vagge ajjhattasantāne bhavaṁ ajjhattikaṁ.",
  "tika-s0401t9:1_2": "Ajjhattasantānato bahiddhā bhavaṁ bāhiraṁ.",
  "tika-s0401t9:1_3": "Vuttapaṭipakkhanayenāti ‘‘avināsāyā’’ti evamādinā attho gahetabbo.",
  "tika-s0401t9:1_4": "Catukkoṭiketi ‘‘anuyogo akusalānaṁ , ananuyogo kusalānaṁ, anuyogo kusalānaṁ, ananuyogo akusalāna’’nti (a. ni.",
  "tika-s0401t9:1_5": "1.96) evaṁ pariyosānasutte āgatanayaṁ gahetvā ‘‘nāhaṁ, bhikkhave,",
  "tika-s0401t9:1_6": "aññaṁ ekadhammampi samanupassāmī’’tiādinā (a. ni.",
  "tika-s0401t9:1_7": "1.11) āgatasuttānaṁ samaññā jātā.",
  "tika-s0401t9:2_0": "130.",
  "tika-s0401t9:2_1": "Suttantanaye yathācodanā saṁkilesadhammānaṁ vipariyesanaṁ,",
  "tika-s0401t9:2_2": "taṁtaṁdhammakoṭṭhāsānañca ūnato adhikato ca pavedanaṁ adhammaṁ dhammoti dīpanaṁ.",
  "tika-s0401t9:2_3": "Tesaṁyeva pana aviparītato anūnādhikato ca pavedanaṁ dhammaṁ dhammoti dīpanaṁ.",
  "tika-s0401t9:2_4": "Evaṁ vinayappaṭipattiyā ayathāvidhippavedanaṁ adhammaṁ dhammoti dīpanaṁ.",
  "tika-s0401t9:2_5": "Yathāvidhippavedanaṁ dhammaṁ dhammoti dīpanaṁ.",
  "tika-s0401t9:2_6": "Suttantanayena pañcavidho saṁvaravinayo pahānavinayo ca vinayo, tappaṭipakkhena avinayo.",
  "tika-s0401t9:2_7": "Vinayanayena vatthusampadādinā yathāvidhippaṭipatti eva vinayo,",
  "tika-s0401t9:2_8": "tabbipariyāyena avinayo veditabbo.",
  "tika-s0401t9:2_9": "Tiṁsa nissaggiyā pācittiyāti ettha iti-saddo ādyattho. Tena dvenavuti pācittiyā, cattāro pāṭidesaniyā,",
  "tika-s0401t9:2_10": "satta adhikaraṇasamathāti imesaṁ saṅgaho.",
  "tika-s0401t9:2_11": "Ekatiṁsa nissaggiyāti ettha ‘‘tenavuti pācittiyā’’tiādinā vattabbaṁ. Sesamettha suviññeyyameva.",
  "tika-s0401t9:3_0": "Adhigantabbato adhigamo, maggaphalāni.",
  "tika-s0401t9:3_1": "Nibbānaṁ pana antaradhānābhāvato idha na gayhati. Paṭipajjanaṁ paṭipatti, sikkhattayasamāyogo.",
  "tika-s0401t9:3_2": "Paṭipajjitabbato vā paṭipatti. Pariyāpuṇitabbato pariyatti, piṭakattayaṁ.",
  "tika-s0401t9:3_3": "Maggaggahaṇena gahitāpi tatiyavijjāchaṭṭhābhiññā vijjābhiññāsāmaññato ‘‘tisso vijjā cha abhiññā’’ti punapi gahitā.",
  "tika-s0401t9:3_4": "Tato paraṁ cha abhiññāti vassasahassato paraṁ cha abhiññā nibbattetuṁ sakkonti, na paṭisambhidāti adhippāyo. Tatoti abhiññākālato pacchā. Tāti abhiññāyo.",
  "tika-s0401t9:3_5": "Pubbabhāge jhānasinehābhāvena kevalāya vipassanāya ṭhatvā aggaphalappattā sukkhavipassakā nāma,",
  "tika-s0401t9:3_6": "maggakkhaṇe pana ‘‘jhānasineho natthī’’ti na vattabbo ‘‘samathavipassanaṁ yuganaddhaṁ bhāvetī’’ti (a. ni. 4.170) vacanato.",
  "tika-s0401t9:3_7": "Pacchimakassāti sabbapacchimassa.",
  "tika-s0401t9:3_8": "Kiñcāpi ariyo aparihānadhammo ,",
  "tika-s0401t9:3_9": "sotāpannassa pana uddhaṁ jīvitapariyādānā adhigatadhammo uppanno nāma natthi,",
  "tika-s0401t9:3_10": "paccayasāmaggiyā asati yāva uparivisesaṁ nibbattetuṁ na sakkonti,",
  "tika-s0401t9:3_11": "tāva adhigamassa asambhavo evāti āha – ‘‘sotāpannassa…pe… nāma hotī’’ti.",
  "tika-s0401t9:3_12": "Tassidaṁ manussalokavasena vuttanti daṭṭhabbaṁ.",
  "tika-s0401t9:4_0": "Na codentīti aññamaññasmiṁ vijjamānaṁ dosaṁ jānantāpi na codenti na sārenti.",
  "tika-s0401t9:4_1": "Akukkuccakā hontīti kukkuccaṁ na uppādenti.",
  "tika-s0401t9:4_2": "‘‘Asakkaccakārino hontī’’ti ca paṭhanti,",
  "tika-s0401t9:4_3": "sāthalikatāya sikkhāsu asakkaccakārino hontīti attho.",
  "tika-s0401t9:4_4": "Bhikkhūnaṁ satepi sahassepi dharamāneti idaṁ bāhullavasena vuttaṁ.",
  "tika-s0401t9:4_5": "Antimavatthuanajjhāpannesu katipayamattesupi bhikkhūsu dharantesu,",
  "tika-s0401t9:4_6": "ekasmiṁ vā dharante paṭipatti anantarahitā eva nāma hoti.",
  "tika-s0401t9:4_7": "Tenevāha – ‘‘pacchimakassa…pe… antarahitā hotī’’ti.",
  "tika-s0401t9:5_0": "Antevāsike gahetunti antevāsike saṅgahetuṁ.",
  "tika-s0401t9:5_1": "Atthavasenāti aṭṭhakathāvasena.",
  "tika-s0401t9:5_2": "Matthakato paṭṭhāyāti uparito paṭṭhāya.",
  "tika-s0401t9:5_3": "Uposathakkhandhakamattanti vinayamātikāpāḷimāha.",
  "tika-s0401t9:5_4": "Āḷavakapañhādīnaṁ viya devesu pariyattiyā pavatti appamāṇanti āha – ‘‘manussesū’’ti.",
  "tika-s0401t9:6_0": "Oṭṭhaṭṭhivaṇṇanti oṭṭhānaṁ aṭṭhivaṇṇaṁ,",
  "tika-s0401t9:6_1": "dantakasāvaṁ ekaṁ vā dve vā vāre rajitvā dantavaṇṇaṁ katvā dhārentīti vuttaṁ hoti.",
  "tika-s0401t9:6_2": "Kesesu vā allīyāpentīti tena kāsāvakhaṇḍena kese bandhantā allīyāpenti.",
  "tika-s0401t9:6_3": "Bhikkhugottassa abhibhavanato vināsanato gotrabhuno.",
  "tika-s0401t9:6_4": "Atha vā gottaṁ vuccati sādhāraṇaṁ nāmaṁ, mattasaddo luttaniddiṭṭho,",
  "tika-s0401t9:6_5": "tasmā ‘‘samaṇā’’ti gottamattaṁ anubhavanti dhārentīti gotrabhuno, nāmamattasamaṇāti attho. Kāsāvagatakaṇṭhatāya,",
  "tika-s0401t9:6_6": "kāsāvaggahaṇahetuuppajjanakasokatāya vā kāsāvakaṇṭhā.",
  "tika-s0401t9:6_7": "Saṅghagatanti saṅghaṁ uddissa dinnattā saṅghagataṁ.",
  "tika-s0401t9:6_8": "Taṁ sarīranti taṁ dhātusarīraṁ.",
  "tika-s0401t9:7_0": "Tenevāti pariyattiantaradhānamūlakattā eva itaraantaradhānassa.",
  "tika-s0401t9:7_1": "Sakko devarājā chātakabhaye paratīragamanāya bhikkhū ussukkamakāsīti adhippāyo.",
  "tika-s0401t9:7_2": "Neti ubhayepi paṁsukūlikatthere dhammakathikatthere ca.",
  "tika-s0401t9:7_3": "Therāti tattha ṭhitā sakkhibhūtā therā.",
  "tika-s0401t9:7_4": "Dhammakathikattherā ‘‘yāva tiṭṭhantisuttantā…pe… yogakkhemā na dhaṁsatī’’ti idaṁ suttaṁ āharitvā ‘‘suttante rakkhite sante,",
  "tika-s0401t9:7_5": "paṭipatti hoti rakkhitā’’ti iminā vacanena paṁsukūlikatthere appaṭibhāne akaṁsu .",
  "tika-s0401t9:7_6": "Idāni pariyattiyā anantaradhānameva itaresaṁ anantaradhānahetūti imamatthaṁ byatirekato anvayato ca upamāhi vibhāvetuṁ ‘‘yathā hī’’tiādi vuttaṁ. Taṁ suviññeyyameva.",
  "tika-s0401t9:8_0": "Dutiyapamādādivaggavaṇṇanā niṭṭhitā.",
  "tika-s0401t9:9_0": "140-150. Ekādasamadvādasamavaggā suviññeyyā eva."
}