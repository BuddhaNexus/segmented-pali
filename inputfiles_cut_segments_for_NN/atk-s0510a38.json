{
  "atk-s0510a38:0_0": "49. Paṁsukūlavaggo",
  "atk-s0510a38:1_0": "1-10. Paṁsukūlasaññakattheraapadānādivaṇṇanā",
  "atk-s0510a38:2_0": "Ekūnapaññāsamavagge paṭhamāpadānaṁ suviññeyyameva.",
  "atk-s0510a38:3_0": "14.",
  "atk-s0510a38:3_1": "Dutiyāpadāne adhiccuppattikā buddhāti adhiccena akāraṇena uppattikā sayambhūtā,",
  "atk-s0510a38:3_2": "aññehi devabrahmamārādīhi upadesadāyakehi rahitā sayambhūñāṇena uppannā jātā pātubhūtāti attho.",
  "atk-s0510a38:4_0": "16.Odumbarikapupphaṁ vāti udumbararukkhe pupphaṁ dullabhaṁ dullabhuppattikaṁ iva.",
  "atk-s0510a38:4_1": "Candamhi sasakaṁ yathāti candamaṇḍale sasalekhāya rūpaṁ dullabhaṁ yathā.",
  "atk-s0510a38:4_2": "Vāyasānaṁ yathā khīranti kākānaṁ niccaṁ rattindivaṁ khuddāpīḷitabhāvena khīraṁ dullabhaṁ yathā,",
  "atk-s0510a38:4_3": "evaṁ dullabhaṁ lokanāyakaṁ caturāsaṅkhyeyyaṁ vā aṭṭhāsaṅkhyeyyaṁ vā soḷasāsaṅkhyeyyaṁ vā kappasatasahassaṁ",
  "atk-s0510a38:4_4": "pāramiyo pūretvā buddhabhāvato dullabho lokanāyakoti attho.",
  "atk-s0510a38:5_0": "30.",
  "atk-s0510a38:5_1": "Tatiyāpadāne madhuṁ bhisehi savatīti pokkharamadhupadumakesarehi savati paggharati.",
  "atk-s0510a38:5_2": "Khīraṁ sappiṁ muḷālibhīti khīrañca sappirasañca padumamuḷālehi savati paggharati.",
  "atk-s0510a38:5_3": "Tasmā tadubhayaṁ mama santakaṁ buddho paṭiggaṇhatūti attho.",
  "atk-s0510a38:6_0": "Catutthapañcamachaṭṭhāpadānāni uttānāneva.",
  "atk-s0510a38:7_0": "119.",
  "atk-s0510a38:7_1": "Sattamāpadāne cattālīsadijāpi cāti dvikkhattuṁ jātāti dijā.",
  "atk-s0510a38:7_2": "Kumāravaye uṭṭhitadantānaṁ patitattā puna uṭṭhitadantā dijā,",
  "atk-s0510a38:7_3": "te ca dantā.",
  "atk-s0510a38:7_4": "Byākaraṇañca heṭṭhā nidānakathāyaṁ vuttameva.",
  "atk-s0510a38:8_0": "Aṭṭhamāpadānaṁ uttānamevāti.",
  "atk-s0510a38:9_0": "171.",
  "atk-s0510a38:9_1": "Navamāpadāne tadāhaṁ māṇavo āsinti yadā sumedhapaṇḍito dīpaṅkarabhagavato santikā byākaraṇaṁ labhi,",
  "atk-s0510a38:9_2": "tadā ahaṁ megho nāma brāhmaṇamāṇavo hutvā sumedhatāpasena saha isipabbajjaṁ pabbajitvā sikkhāpadesu sikkhito",
  "atk-s0510a38:9_3": "kenaci pāpasahāyena saṁsaṭṭho saṁsaggadosena pāpavitakkādivasaṁ gato mātughātakammavasena narake aggijālādidukkhamanubhavitvā",
  "atk-s0510a38:9_4": "tato cuto samudde timiṅgalamahāmaccho hutvā nibbatto,",
  "atk-s0510a38:9_5": "samuddamajjhe gacchantaṁ mahānāvaṁ gilitukāmo gato.",
  "atk-s0510a38:9_6": "Disvā maṁ vāṇijā bhītā ‘‘aho gotamo bhagavā’’ti saddamakaṁsu.",
  "atk-s0510a38:9_7": "Atha mahāmaccho pubbavāsanāvasena buddhagāravaṁ uppādetvā tato cuto sāvatthiyaṁ vibhavasampanne brāhmaṇakule",
  "atk-s0510a38:9_8": "nibbatto saddho pasanno satthu dhammadesanaṁ sutvā pabbajitvā saha paṭisambhidāhi arahattaṁ pāpuṇitvā",
  "atk-s0510a38:9_9": "divasassa tikkhattuṁ upaṭṭhānaṁ gantvā saramāno vandati.",
  "atk-s0510a38:9_10": "Tadā bhagavā ‘‘ciraṁ dhammarucī’’ti maṁ āha.",
  "atk-s0510a38:10_0": "184.",
  "atk-s0510a38:10_1": "Atha so thero ‘‘suciraṁ satapuññalakkhaṇa’’ntiādīhi gāthāhi thomesi. Bhante,",
  "atk-s0510a38:10_2": "satapuññalakkhaṇadhara gotama.",
  "atk-s0510a38:10_3": "Patipubbena visuddhapaccayanti pubbe dīpaṅkarapādamūle paripuṇṇapāramīpaccayasambhāro suṭṭhu ciraṁ kālaṁ mayā na diṭṭho asīti attho.",
  "atk-s0510a38:10_4": "Ahamajjasupekkhananti ajja imasmiṁ divase ahaṁ supekkhanaṁ sundaradassanaṁ,",
  "atk-s0510a38:10_5": "sundaradiṭṭhaṁ vā nirupamaṁ viggahaṁ upamārahitasarīraṁ gotamaṁ vata ekantena passāmi dakkhāmīti attho.",
  "atk-s0510a38:11_0": "185-186.Suciraṁ vihatatamo mayāti visesena hatatamo viddhaṁsitamoho tvaṁ mayāpi suṭṭhu ciraṁ thomitoti attho.",
  "atk-s0510a38:11_1": "Sucirakkhena nadī visositāti esā taṇhānadī sundararakkhena gopanena visesena sositā,",
  "atk-s0510a38:11_2": "abhabbuppattikatā tayāti attho.",
  "atk-s0510a38:11_3": "Suciraṁ amalaṁ visodhitanti suṭṭhu ciraṁ dīghena addhunā amalaṁ nibbānaṁ visesena sodhitaṁ,",
  "atk-s0510a38:11_4": "suṭṭhu kataṁ adhigataṁ tayāti attho.",
  "atk-s0510a38:11_5": "Nayanaṁ ñāṇamayaṁ mahāmune.",
  "atk-s0510a38:11_6": "Cirakālasamaṅgitoti mahāmune mahāsamaṇa ñāṇamayaṁ nayanaṁ dibbacakkhuṁ cirakālaṁ samadhigato sampatto tvanti attho.",
  "atk-s0510a38:11_7": "Avinaṭṭho punarantaranti ahaṁ puna antaraṁ antarābhave majjhe parinaṭṭho parihīno ahosinti attho.",
  "atk-s0510a38:11_8": "Punarajjasamāgato tayāti ajja imasmiṁ kāle tayā saddhiṁ punapi samāgato ekībhūto saha vasāmīti attho.",
  "atk-s0510a38:11_9": "Na hi nassanti katāni gotamāti gotama sabbaññubuddha,",
  "atk-s0510a38:11_10": "tayā saddhiṁ katāni samāgamādīni na hi nassanti yāva khandhaparinibbānā na vinā bhavissantīti attho.",
  "atk-s0510a38:11_11": "Sesaṁ uttānamevāti.",
  "atk-s0510a38:12_0": "Dhammaruciyattheraapadānavaṇṇanā samattā.",
  "atk-s0510a38:13_0": "Dasamāpadānaṁ suviññeyyamevāti.",
  "atk-s0510a38:14_0": "Ekūnapaññāsamavaggavaṇṇanā samattā."
}