{
  "tika-abh06t13:0_0": "13. Terasamo paricchedo",
  "tika-abh06t13:1_0": "Kārakapaṭivedhaniddeso",
  "tika-abh06t13:2_0": "Etthāha – niddiṭṭhā kusalādayo nāma dhammā,",
  "tika-abh06t13:2_1": "na panetesaṁ kārako attā niddiṭṭho.",
  "tika-abh06t13:2_2": "Tassa hi kārakassa vedakassa attano abhāve kusalākusalānaṁ dhammānaṁ abhāvo siyā,",
  "tika-abh06t13:2_3": "tesamabhāve tadāyattavuttīnaṁ tesaṁ vipākānamabhāvo hoti,",
  "tika-abh06t13:2_4": "tasmā kusalādīnaṁ dhammānaṁ desanā niratthikāti?",
  "tika-abh06t13:2_5": "Atra vuccate – nāyaṁ niratthikā, sātthikāvāyaṁ desanā.",
  "tika-abh06t13:2_6": "Yadi kārakassābhāvā kusalādīnamabhāvo siyā,",
  "tika-abh06t13:2_7": "tassa parikappitassa attanopi abhāvo siyā. Kiṁ kāraṇanti ce?",
  "tika-abh06t13:2_8": "Tassa attano aññassa kārakassābhāvato.",
  "tika-abh06t13:2_9": "Kārakābhāvepi kattā attā atthīti ce?",
  "tika-abh06t13:2_10": "Tathā kusalādīnampi asatipi kattari atthitā upagantabbā, kutoyaṁ tava tatthānurodho, idha virodhoti.",
  "tika-abh06t13:2_11": "Athāpi yathā pana loke kārakābhāvepi pathavīāpatejautuādayo paṭicca aṅkurādīnaṁ abhinibbatti dissati,",
  "tika-abh06t13:2_12": "tathā etesampi kusalādīnaṁ dhammānaṁ hetupaccayasāmaggiyā abhinibbatti hotīti veditabbā.",
  "tika-abh06t13:3_0": "Athāpi cettha tassā paññāya parikappito nicco dhuvo kusalādīnaṁ kattā attā paramatthato atthīti ce? Tamupaparikkhissāma tāva,",
  "tika-abh06t13:3_1": "so pana tāva attā kārako vedako kiṁ sacetano vā, udāhu acetano vāti?",
  "tika-abh06t13:3_2": "Kiñcettha – yadi acetano siyā, pākāratarupāsāṇasadiso siyā.",
  "tika-abh06t13:3_3": "Tassa kārakavedakattābhāvo siyā. Yadi sacetano, so cetanāya añño vā siyā, anañño vā. Athānañño,",
  "tika-abh06t13:3_4": "cetanāya nāse attanopi nāso siyā. Kiṁ kāraṇanti ce? Cetanāya anaññattā.",
  "tika-abh06t13:4_0": "Athāpi bhavato adhippāyo evaṁ siyā,",
  "tika-abh06t13:4_1": "attano pana nāso na bhavati niccattā, cetanāyayeva nāso bhavatīti?",
  "tika-abh06t13:4_2": "Vuccate – attano anāse sati cetanāyapi nāso na bhavati. Kiṁ kāraṇanti ce? Cetanāya anaññattā.",
  "tika-abh06t13:4_3": "Cetanattānaṁ anaññatte sati cetanāyayeva nāso bhavati, na attanoti ayuttametaṁ.",
  "tika-abh06t13:4_4": "Atha cetanāyayeva vināse visesakāraṇaṁ natthi, attāva nassatu, tiṭṭhatu cetanā.",
  "tika-abh06t13:4_5": "Atha cetanāya nāse attano nāso na bhavatīti ce? Cetanāya attā añño siyā.",
  "tika-abh06t13:4_6": "Atha aññassa attassa nāse sati sayaṁ nāso na bhavati,",
  "tika-abh06t13:4_7": "evañca sati ‘‘cetanāya anañño attā’’ti tava paṭiññā hīnā.",
  "tika-abh06t13:4_8": "Athāpi cetanattānaṁ anaññatte sati attano anāso cetanāyapi anāso bhavatu. Atha na bhavati, paṭiññā hīnā.",
  "tika-abh06t13:4_9": "Atha vuttappakārato viparītaṁ vā siyā, attā nassatu, cetanā tiṭṭhatu.",
  "tika-abh06t13:4_10": "Atha pana evaṁ na bhavatīti ce? Anaññattapakkhaṁ pariccaja. Atha pana na pariccajasi, paṭiññāhīno bhavasi.",
  "tika-abh06t13:5_0": "Athāyaṁ bhavato adhippāyo siyā ‘‘nāyaṁ mama attā cetanāya anañño, aññoyevā’’ti?",
  "tika-abh06t13:5_1": "Tatra vuccate – idha pana aññattaṁ duvidhaṁ hoti lakkhaṇakatamaññattañca desantarakatamaññattañcāti.",
  "tika-abh06t13:5_2": "Tattha kiṁ tvaṁ cetanattānaṁ lakkhaṇakatamaññattaṁ vadesi,",
  "tika-abh06t13:5_3": "udāhu desantarakatamaññattanti?",
  "tika-abh06t13:5_4": "Ahaṁ lakkhaṇakatamaññattaṁ vadāmīti.",
  "tika-abh06t13:5_5": "Yathā hi rūparasagandhādīnamekadese vattamānānampi lakkhaṇato aññattaṁ hoti,",
  "tika-abh06t13:5_6": "evaṁ cetanattānamekadese vattamānānampi lakkhaṇato aññattaṁ hoti,",
  "tika-abh06t13:5_7": "tasmā lakkhaṇakatamaññattaṁ vadāmīti.",
  "tika-abh06t13:5_8": "Tatra vuccate – yathā hi jātavedassa ḍayhamāne āmakasaṅghaṭe āmakavaṇṇavināse rasādīnaṁ vināso bhavati,",
  "tika-abh06t13:5_9": "tatheva cetanāya vināse attanopi vināso siyā. Kiṁ kāraṇanti ce?",
  "tika-abh06t13:5_10": "Rūparasādīnaṁ viya ekadesattāti.",
  "tika-abh06t13:6_0": "Athevaṁ bhavato mati siyā ‘‘ekadesatte satipi attano pana nāso na bhavati,",
  "tika-abh06t13:6_1": "cetanāyayeva vināso bhavatī’’ti?",
  "tika-abh06t13:6_2": "Atra vuccate – attano anāse cetanāyapi anāsova hoti. Kiṁ kāraṇanti ce?",
  "tika-abh06t13:6_3": "Rūparasādīnaṁ viya avinibbhogato.",
  "tika-abh06t13:6_4": "Atha samāne ekadesatte avinibbhogabhāvepi kena hetunā cetanāya eva nāso bhavati, na pana attano. Atha visesakāraṇaṁ natthi,",
  "tika-abh06t13:6_5": "tava laddhiyā attāva nassatu, tiṭṭhatu cetanā.",
  "tika-abh06t13:6_6": "Atha cetanāya nāse attano nāso na bhavati, ubhinnaṁ ekadesatā natthi. Evañca sati ko dosoti ce? Yaṁ pana tayā vuttaṁ,",
  "tika-abh06t13:6_7": "yathā rūparasagandhādīnaṁ ekadese vattamānānampi lakkhaṇato aññattaṁ,",
  "tika-abh06t13:6_8": "tathā cetanattānamekadese vattamānānampi lakkhaṇato aññattanti?",
  "tika-abh06t13:6_9": "Tamayuttanti tava paṭiññā hīnā.",
  "tika-abh06t13:6_10": "Atha rūparasādīnaṁ viya samānepi ekadesatte yadi attano anāse cetanāyapi anāso na bhavati, paṭiññāhīno asi.",
  "tika-abh06t13:6_11": "Atha vuttappakārato viparītaṁ vā siyā, tava attā nassatu, cetanā tiṭṭhatu. Athevaṁ na bhavatīti ce? Ekadesatāva natthīti.",
  "tika-abh06t13:7_0": "Atha desantarakatamaññattaṁ vadesi,",
  "tika-abh06t13:7_1": "cetanattānaṁ aññatte sati ghaṭapaṭasakaṭagehādīnaṁ viya aññattaṁ siyā.",
  "tika-abh06t13:7_2": "Cetanāya vinā anaññatā te attā na ghaṭena vinā paṭo viya añño siyā .",
  "tika-abh06t13:7_3": "Añño ca hi ghaṭo añño ca paṭoti? Na, evañca sati ko dosoti ce?",
  "tika-abh06t13:7_4": "‘‘Acetano attā’’ti pubbe vuttadosato na parimuccatīti.",
  "tika-abh06t13:7_5": "Tasmā paramatthato na koci kattā vā vedako vā attā atthīti daṭṭhabbanti.",
  "tika-abh06t13:8_0": "Yadi evaṁ atha kasmā bhagavatā –",
  "tika-abh06t13:9_0": "779.",
  "tika-abh06t13:10_0": " ‘‘Asmā lokā paraṁ lokaṁ,",
  "tika-abh06t13:11_0": "So ca sandhāvatī naro;",
  "tika-abh06t13:12_0": "So ca karoti vedeti,",
  "tika-abh06t13:13_0": "Sukhadukkhaṁ sayaṁkata’’nti ca.",
  "tika-abh06t13:14_0": "780.",
  "tika-abh06t13:15_0": " ‘‘Satto saṁsāramāpanno,",
  "tika-abh06t13:16_0": "Dukkhamassa mahabbhayaṁ;",
  "tika-abh06t13:17_0": "Atthi mātā atthi pitā,",
  "tika-abh06t13:18_0": "Atthi sattopapātiko’’ti ca.",
  "tika-abh06t13:19_0": "781.",
  "tika-abh06t13:20_0": " ‘‘Bhārā have pañcakkhandhā,",
  "tika-abh06t13:21_0": "Bhārahāro ca puggalo;",
  "tika-abh06t13:22_0": "Bhārādānaṁ dukkhaṁ loke,",
  "tika-abh06t13:23_0": "Bhāranikkhepanaṁ sukha’’nti ca.",
  "tika-abh06t13:24_0": "782.",
  "tika-abh06t13:25_0": " ‘‘Yañhi karoti puriso,",
  "tika-abh06t13:26_0": "Kāyena vācā uda cetasā;",
  "tika-abh06t13:27_0": "Tañhi tassa sakaṁ hoti,",
  "tika-abh06t13:28_0": "Tañca ādāya gacchatī’’ti ca.",
  "tika-abh06t13:29_0": "783.",
  "tika-abh06t13:30_0": " ‘‘Ekassekena kappena,",
  "tika-abh06t13:31_0": "Puggalassaṭṭhisañcayo;",
  "tika-abh06t13:32_0": "Siyā pabbatasamo rāsi,",
  "tika-abh06t13:33_0": "Iti vuttaṁ mahesinā’’ti ca.",
  "tika-abh06t13:34_0": "784.",
  "tika-abh06t13:35_0": " ‘‘Asaddho akataññū ca,",
  "tika-abh06t13:36_0": "Sandhicchedo ca yo naro;",
  "tika-abh06t13:37_0": "Hatāvakāso vantāso,",
  "tika-abh06t13:38_0": "Sa ve uttamaporiso’’ti ca. –",
  "tika-abh06t13:39_0": "Vuttanti.",
  "tika-abh06t13:39_1": "Saccaṁ evaṁ vuttaṁ bhagavatā, tañca kho sammutivasena, na paramatthato.",
  "tika-abh06t13:39_2": "Nanu bhagavatā idampi vuttaṁ –",
  "tika-abh06t13:40_0": "785.",
  "tika-abh06t13:41_0": " ‘‘Kiṁ nu sattoti paccesi, māra diṭṭhigataṁ nu te;",
  "tika-abh06t13:42_0": "Suddhasaṅkhārapuñjoyaṁ,",
  "tika-abh06t13:42_1": "nayidha sattupalabbhatī’’ti ca.",
  "tika-abh06t13:43_0": "786.",
  "tika-abh06t13:44_0": " ‘‘Yathāpi aṅgasambhārā,",
  "tika-abh06t13:45_0": "Hoti saddo ratho iti;",
  "tika-abh06t13:46_0": "Evaṁ khandhesu santesu,",
  "tika-abh06t13:47_0": "Hoti sattoti sammutī’’ti ca.",
  "tika-abh06t13:48_0": "Tasmā na vacanamattamevāvalambitabbaṁ,",
  "tika-abh06t13:48_1": "na ca daḷhamūḷhagāhinā ca bhavitabbaṁ,",
  "tika-abh06t13:48_2": "garukulamupasevitvā suttapadānaṁ adhippāyo jānitabbo, suttapadesu abhiyogo kātabbo.",
  "tika-abh06t13:48_3": "Dve saccāni bhagavatā vuttāni – ‘‘sammutisaccaṁ, paramatthasaccañcā’’ti.",
  "tika-abh06t13:48_4": "Tasmā dvepi sammutiparamatthasaccāni asaṅkarato ñātabbāni.",
  "tika-abh06t13:48_5": "Evaṁ asaṅkarato ñatvā koci kārako vā vedako vā nicco dhuvo attā paramatthato natthīti upaparikkhitvā paccayasāmaggiyā dhammānaṁ pavattiṁ sallakkhetvā paṇḍitena kulaputtena atthakāmena dukkhassantakiriyāya paṭipajjitabbanti.",
  "tika-abh06t13:49_0": "787.",
  "tika-abh06t13:50_0": " Yo imaṁ ganthaṁ accantaṁ, cinteti satatampi so;",
  "tika-abh06t13:51_0": "Kamena paramā paññā, tassa gacchati vepulaṁ.",
  "tika-abh06t13:52_0": "788.",
  "tika-abh06t13:53_0": " Atimatikaramādhinīharaṁ,",
  "tika-abh06t13:54_0": "Vimativināsakaraṁ piyakkaraṁ;",
  "tika-abh06t13:55_0": "Paṭhati suṇati yo sadā imaṁ,",
  "tika-abh06t13:56_0": "Vikasati tassa matīdha bhikkhuno.",
  "tika-abh06t13:57_0": "Iti abhidhammāvatāre kārakapaṭivedhaniddeso nāma",
  "tika-abh06t13:58_0": "Terasamo paricchedo."
}