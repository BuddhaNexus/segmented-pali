{
  "pli-tv-bu-vb-pc4:0.1_0": "Theravāda Vinaya",
  "pli-tv-bu-vb-pc4:0.2_0": "Mahāvibhaṅga",
  "pli-tv-bu-vb-pc4:0.3_0": "Pācittiyakaṇḍa",
  "pli-tv-bu-vb-pc4:0.4_0": "Musāvādavagga",
  "pli-tv-bu-vb-pc4:0.5_0": "4. Padasodhammasikkhāpada",
  "pli-tv-bu-vb-pc4:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc4:1.2_0": "Tena kho pana samayena chabbaggiyā bhikkhū upāsake padaso dhammaṁ vācenti.",
  "pli-tv-bu-vb-pc4:1.3_0": "Upāsakā bhikkhūsu agāravā appatissā asabhāgavuttikā viharanti.",
  "pli-tv-bu-vb-pc4:1.4_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc4:1.5_0": "“kathañhi nāma chabbaggiyā bhikkhū upāsake padaso dhammaṁ vācessanti.",
  "pli-tv-bu-vb-pc4:1.6_0": "Upāsakā bhikkhūsu agāravā appatissā asabhāgavuttikā viharantī”ti.",
  "pli-tv-bu-vb-pc4:1.7_0": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-pc4:1.8_0": "“saccaṁ kira tumhe, bhikkhave,",
  "pli-tv-bu-vb-pc4:1.8_1": "upāsake padaso dhammaṁ vācetha;",
  "pli-tv-bu-vb-pc4:1.9_0": "upāsakā bhikkhūsu agāravā appatissā asabhāgavuttikā viharantī”ti?",
  "pli-tv-bu-vb-pc4:1.10_0": "“Saccaṁ, bhagavā”ti.",
  "pli-tv-bu-vb-pc4:1.11_0": "Vigarahi buddho bhagavā …pe…",
  "pli-tv-bu-vb-pc4:1.12_0": "kathañhi nāma tumhe, moghapurisā,",
  "pli-tv-bu-vb-pc4:1.12_1": "upāsake padaso dhammaṁ vācessatha.",
  "pli-tv-bu-vb-pc4:1.13_0": "Upāsakā bhikkhūsu agāravā appatissā asabhāgavuttikā viharanti.",
  "pli-tv-bu-vb-pc4:1.14_0": "Netaṁ, moghapurisā,",
  "pli-tv-bu-vb-pc4:1.14_1": "appasannānaṁ vā pasādāya pasannānaṁ vā bhiyyobhāvāya …pe…",
  "pli-tv-bu-vb-pc4:1.15_0": "evañca pana, bhikkhave,",
  "pli-tv-bu-vb-pc4:1.15_1": "imaṁ sikkhāpadaṁ uddiseyyātha—",
  "pli-tv-bu-vb-pc4:1.16.1_0": "“Yo pana bhikkhu anupasampannaṁ padaso dhammaṁ vāceyya pācittiyan”ti.",
  "pli-tv-bu-vb-pc4:2.1.1_0": "Yo panāti",
  "pli-tv-bu-vb-pc4:2.1.2_0": "yo yādiso …pe…",
  "pli-tv-bu-vb-pc4:2.1.3_0": "bhikkhūti",
  "pli-tv-bu-vb-pc4:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc4:2.1.5_0": "Anupasampanno nāma",
  "pli-tv-bu-vb-pc4:2.1.6_0": "bhikkhuñca bhikkhuniñca ṭhapetvā avaseso anupasampanno nāma.",
  "pli-tv-bu-vb-pc4:2.1.7_0": "Padaso nāma",
  "pli-tv-bu-vb-pc4:2.1.8_0": "padaṁ, anupadaṁ, anvakkharaṁ, anubyañjanaṁ.",
  "pli-tv-bu-vb-pc4:2.1.9_0": "Padaṁ nāma",
  "pli-tv-bu-vb-pc4:2.1.10_0": "ekato paṭṭhapetvā ekato osāpenti.",
  "pli-tv-bu-vb-pc4:2.1.11_0": "Anupadaṁ nāma",
  "pli-tv-bu-vb-pc4:2.1.12_0": "pāṭekkaṁ paṭṭhapetvā ekato osāpenti.",
  "pli-tv-bu-vb-pc4:2.1.13_0": "Anvakkharaṁ nāma",
  "pli-tv-bu-vb-pc4:2.1.14_0": "“rūpaṁ aniccan”ti vuccamāno, “run”ti opāteti.",
  "pli-tv-bu-vb-pc4:2.1.15_0": "Anubyañjanaṁ nāma",
  "pli-tv-bu-vb-pc4:2.1.16_0": "“rūpaṁ aniccan”ti vuccamāno,",
  "pli-tv-bu-vb-pc4:2.1.16_1": "“vedanā aniccā”ti saddaṁ nicchāreti.",
  "pli-tv-bu-vb-pc4:2.1.17_0": "Yañca padaṁ, yañca anupadaṁ, yañca anvakkharaṁ, yañca anubyañjanaṁ—",
  "pli-tv-bu-vb-pc4:2.1.18_0": "sabbametaṁ padaso nāma.",
  "pli-tv-bu-vb-pc4:2.1.19_0": "Dhammo nāma",
  "pli-tv-bu-vb-pc4:2.1.20_0": "buddhabhāsito, sāvakabhāsito, isibhāsito, devatābhāsito, atthūpasañhito, dhammūpasañhito.",
  "pli-tv-bu-vb-pc4:2.1.21_0": "Vāceyyāti",
  "pli-tv-bu-vb-pc4:2.1.22_0": "padena vāceti, pade pade āpatti pācittiyassa.",
  "pli-tv-bu-vb-pc4:2.1.23_0": "Akkharāya vāceti,",
  "pli-tv-bu-vb-pc4:2.1.23_1": "akkharakkharāya āpatti pācittiyassa.",
  "pli-tv-bu-vb-pc4:2.2.1_0": "Anupasampanne anupasampannasaññī padaso dhammaṁ vāceti, āpatti pācittiyassa.",
  "pli-tv-bu-vb-pc4:2.2.2_0": "Anupasampanne vematiko padaso dhammaṁ vāceti, āpatti pācittiyassa.",
  "pli-tv-bu-vb-pc4:2.2.3_0": "Anupasampanne upasampannasaññī padaso dhammaṁ vāceti, āpatti pācittiyassa.",
  "pli-tv-bu-vb-pc4:2.2.4_0": "Upasampanne anupasampannasaññī, āpatti dukkaṭassa.",
  "pli-tv-bu-vb-pc4:2.2.5_0": "Upasampanne vematiko, āpatti dukkaṭassa.",
  "pli-tv-bu-vb-pc4:2.2.6_0": "Upasampanne upasampannasaññī, anāpatti.",
  "pli-tv-bu-vb-pc4:2.3.1_0": "Anāpatti—",
  "pli-tv-bu-vb-pc4:2.3.2_0": "ekato uddisāpento,",
  "pli-tv-bu-vb-pc4:2.3.3_0": "ekato sajjhāyaṁ karonto,",
  "pli-tv-bu-vb-pc4:2.3.4_0": "yebhuyyena paguṇaṁ ganthaṁ bhaṇantaṁ opāteti,",
  "pli-tv-bu-vb-pc4:2.3.5_0": "osārentaṁ opāteti,",
  "pli-tv-bu-vb-pc4:2.3.6_0": "ummattakassa,",
  "pli-tv-bu-vb-pc4:2.3.7_0": "ādikammikassāti.",
  "pli-tv-bu-vb-pc4:2.3.8_0": "Padasodhammasikkhāpadaṁ niṭṭhitaṁ catutthaṁ."
}