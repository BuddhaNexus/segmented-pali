{
  "tika-vin09t0:0_0": "Namo tassa bhagavato arahato sammāsambuddhassa",
  "tika-vin09t0:1_0": "Kaṅkhāvitaraṇīpurāṇa-ṭīkā",
  "tika-vin09t0:2_0": "Ganthārambhakathā",
  "tika-vin09t0:3_0": "Buddhaṁ dhammañca saṅghanti-ādinā yā pakāsitā;",
  "tika-vin09t0:4_0": "Bhadantabuddhaghosena, mātikāṭṭhakathā subhā;",
  "tika-vin09t0:5_0": "Tassā hi līnapadaṁ vi-kāsanakoyamārambho.",
  "tika-vin09t0:6_0": "Ganthārambhakathāvaṇṇanā",
  "tika-vin09t0:7_0": "Vippasannenāti vividhappasannena. Kathaṁ?",
  "tika-vin09t0:7_1": "“Itipi so…pe…",
  "tika-vin09t0:7_2": "buddho bhagavā,",
  "tika-vin09t0:7_3": "svākkhāto…pe… viññūhi,",
  "tika-vin09t0:7_4": "suppaṭipanno…pe…",
  "tika-vin09t0:7_5": "lokassā”ti evamādinā.",
  "tika-vin09t0:7_6": "“Cetasā”ti vuttattā tīsu vandanāsu cetovandanā adhippetā.",
  "tika-vin09t0:7_7": "Tanninnatādivasena kāyādīhi paṇāmakaraṇaṁ vandanā,",
  "tika-vin09t0:7_8": "guṇavasena manasāpi tathāva karaṇaṁ mānaṁ,",
  "tika-vin09t0:7_9": "paccayappaṭipattiyādīhi pūjākaraṇaṁ pūjā,",
  "tika-vin09t0:7_10": "paccayādīnaṁ abhisaṅkharaṇaṁ sakkacca karaṇaṁ sakkāro, tesaṁ.",
  "tika-vin09t0:7_11": "Bhājananti ādhāro,",
  "tika-vin09t0:7_12": "adhikaraṇaṁ vā.",
  "tika-vin09t0:8_0": "Therā mahākassapādayo,",
  "tika-vin09t0:8_1": "tesaṁ vaṁsoti theravaṁso,",
  "tika-vin09t0:8_2": "āgamādhigamasampadāya tassa vaṁsassa padīpabhūtāti theravaṁsappadīpā,",
  "tika-vin09t0:8_3": "tesaṁ theravaṁsappadīpānaṁ.",
  "tika-vin09t0:8_4": "Asaṁhīrattā thirānaṁ.",
  "tika-vin09t0:8_5": "Vinayakkameti vinayapiṭake,",
  "tika-vin09t0:8_6": "ārambhānurūpavacanametaṁ.",
  "tika-vin09t0:8_7": "Suttābhidhammesupi te thirā eva.",
  "tika-vin09t0:8_8": "“Buddhaṁ dhammañca saṅghañca pubbācariyasīhānañcā”ti avatvā kasmā visuṁ vuttanti ce?",
  "tika-vin09t0:8_9": "Payojanavisesadassanatthaṁ.",
  "tika-vin09t0:8_10": "Vatthuttayassa hi paṇāmakaraṇassa antarāyanivāraṇaṁ payojanaṁ attano nissayabhūtānaṁ ācariyānaṁ paṇāmakaraṇassa upakāraññutādassanaṁ.",
  "tika-vin09t0:8_11": "Tena buddhañca dhammañca saṅghañca vanditvā,",
  "tika-vin09t0:8_12": "ca-saddena pubbācariyasīhānañca namo katvāti yojanā.",
  "tika-vin09t0:8_13": "Atha vā “vanditvā”ti cetovandanaṁ dassetvā tato “namo katvā”ti vācāvandanā,",
  "tika-vin09t0:8_14": "“katañjalī”ti kāyavandanāpi dassitāti yojetabbaṁ.",
  "tika-vin09t0:9_0": "Idāni abhidhānappayojanaṁ dassetuṁ “pāmokkha”ntiādimāha.",
  "tika-vin09t0:9_1": "Tattha pāmokkhanti padhānaṁ.",
  "tika-vin09t0:9_2": "Sīlañhi sabbesaṁ kusaladhammānaṁ padhānaṁ ādibhāvato.",
  "tika-vin09t0:9_3": "Yathā ca sattānaṁ khajjabhojjaleyyapeyyavasena catubbidhopi āhāro mukhena pavisitvā aṅgamaṅgāni pharati,",
  "tika-vin09t0:9_4": "evaṁ yoginopi cātubhūmakaṁ kusalaṁ sīlamukhena pavisitvā atthasiddhiṁ sampādeti.",
  "tika-vin09t0:9_5": "Tena vuttaṁ “mukha”ntiādi.",
  "tika-vin09t0:9_6": "Atha vā mukhanti upāyo,",
  "tika-vin09t0:9_7": "tena mokkhappavesāya nibbānasacchikiriyāya mukhaṁ upāyoti attho.",
  "tika-vin09t0:9_8": "Mahesinā yaṁ pātimokkhaṁ pakāsitanti sambandho.",
  "tika-vin09t0:9_9": "Mahante sīlādikkhandhe esi gavesīti mahesi.",
  "tika-vin09t0:10_0": "Sūratena nivātenāti “tattha katamaṁ soraccaṁ?",
  "tika-vin09t0:10_1": "Yo kāyiko avītikkamo”tiādinā sūratena,",
  "tika-vin09t0:10_2": "nīcavuttinā mānuddhaccavasena attānaṁ anukkhipanabhāvena nivātena.",
  "tika-vin09t0:10_3": "Vinayācārayuttena cārittavārittehi yuttena.",
  "tika-vin09t0:10_4": "“Soṇattherena yācito”ti avatvā “sūratenā”tiādi kasmā vuttaṁ,",
  "tika-vin09t0:10_5": "kiṁ dussīlena vā duṭṭhena vā alajjinā vā yācitena vaṇṇanā kātuṁ na vaṭṭatīti ce?",
  "tika-vin09t0:10_6": "Na na vaṭṭati.",
  "tika-vin09t0:10_7": "Therassa vacanaṁ paṭikkhipituṁ na sakkā,",
  "tika-vin09t0:10_8": "evarūpaguṇo therova,",
  "tika-vin09t0:10_9": "yācanavasena kattabbo ādarenāti dassetuṁ vuttaṁ.",
  "tika-vin09t0:11_0": "Nāmenāti attano guṇanāmena. Saddalakkhaṇasubhato, vinicchayasubhato, viññeyyasubhato ca subhaṁ.",
  "tika-vin09t0:12_0": "Ganthārambhakathāvaṇṇanā niṭṭhitā.",
  "tika-vin09t0:13_0": "Nidānavaṇṇanā",
  "tika-vin09t0:14_0": "“Āvikatā hissa phāsu hoti,",
  "tika-vin09t0:14_1": "tatthāyasmante pucchāmi…pe… tuṇhī,",
  "tika-vin09t0:14_2": "evametaṁ dhārayāmī”ti vatvā “uddiṭṭhaṁ kho āyasmanto nidāna”ntiādinā nayena vuttaṁ.",
  "tika-vin09t0:14_3": "Ettheva yāvatatiyānusāvanakathāvasāne atha kho uddesakāle “āvikatā hissa phāsu hotī”ti vatvā “uddiṭṭhaṁ kho āyasmanto nidānaṁ.",
  "tika-vin09t0:14_4": "Tatthāyasmante pucchāmī”tiādinā nayena āgataṁ.",
  "tika-vin09t0:14_5": "Uposathakkhandhakepi evameva āgataṁ.",
  "tika-vin09t0:14_6": "Tattha pubbe vuttaṁ pacchā āgatasuttena virujjhati.",
  "tika-vin09t0:14_7": "Tasmā yathā na virujjhati,",
  "tika-vin09t0:14_8": "tathā upaparikkhitvā gahetabbaṁ.",
  "tika-vin09t0:14_9": "Evaṁ na virujjhatīti eke. Kathaṁ?",
  "tika-vin09t0:14_10": "“Āvikatā hissa phāsu hotī”ti vatvā “uddiṭṭhaṁ kho āyasmanto nidānaṁ.",
  "tika-vin09t0:14_11": "Tatthāyasmante pucchāmī”tiādinā suuddiṭṭhaṁ hotīti etaṁ uddesalakkhaṇaṁ idhāpi khandhakepi vuttattā.",
  "tika-vin09t0:14_12": "Tasmā “phāsu hotī”ti vatvā “tatthāyasmante pucchāmī”ti vuttaṭṭhāne avuttampi ānetvā gahetabbaṁ. Kasmā?",
  "tika-vin09t0:14_13": "Idha nidānaṁ na dassitaṁ,",
  "tika-vin09t0:14_14": "uddeso uddesakāle uddisitabbalakkhaṇassa tattha vuttattā.",
  "tika-vin09t0:14_15": "Apica “nidānuddeso”ti padaṁ uddharitvā nidānuddesaṁ dassetukāmopi “suṇātu me, bhante,",
  "tika-vin09t0:14_16": "saṅgho…pe…",
  "tika-vin09t0:14_17": "āvikatā hissa phāsu hotī”ti pāṭhavasena āgataṁ nidānaṁ niṭṭhāpetvā upari aṭṭhakathāvasena yojetabbaṁ pāḷiṁ idha yojetvā “tatthāyasmante pucchāmi…pe…",
  "tika-vin09t0:14_18": "dhārayāmī”ti nidānapāḷiṁ paripuṇṇaṁ katvā puna “tattha nidānuddeso”ti uddhaṭapadavasena saṅkhepato nidānuddesalakkhaṇaṁ",
  "tika-vin09t0:14_19": "dassetuṁ “evametaṁ dhārayāmī”ti vatvā “uddiṭṭhaṁ kho āyasmanto nidāna”ntiādi vuttaṁ,",
  "tika-vin09t0:14_20": "tasmā evaṁ upari ca khandhake ca,",
  "tika-vin09t0:14_21": "atha kho uddesakāle “āvikatā hissa phāsu hotī”ti vatvā “uddiṭṭhaṁ kho āyasmanto nidānaṁ.",
  "tika-vin09t0:14_22": "Tatthāyasmante pucchāmī”tiādi nidānuddesova dassito,",
  "tika-vin09t0:14_23": "na nidānaṁ.",
  "tika-vin09t0:15_0": "Savanāṇattivacananti ettha saṅghanavakatarena vattuṁ ayuttanti ce?",
  "tika-vin09t0:15_1": "Yuttameva.",
  "tika-vin09t0:15_2": "“Pātimokkhuddesakena evaṁ vattabba”nti bhagavatā vuttattā bhagavatova āṇatti,",
  "tika-vin09t0:15_3": "na uddesakassa.",
  "tika-vin09t0:15_4": "Idha navakataravasena vuttaṁ.",
  "tika-vin09t0:15_5": "Theropi pana uddisituṁ labhatīti dassanatthaṁ “therādhikaṁ pātimokkha”nti vuttaṁ.",
  "tika-vin09t0:15_6": "Iminā suttena navakataro na labhatīti ce?",
  "tika-vin09t0:15_7": "Taṁ dassetuṁ “yo tattha bhikkhū”tiādi vuttaṁ.",
  "tika-vin09t0:16_0": "Yathā catuvaggena ṭhapetvā upasampadāpavāraṇāabbhānāni sabbaṁ saṅghakammaṁ kātuṁ vaṭṭati,",
  "tika-vin09t0:16_1": "evaṁ “atirekavīsativaggena imaṁ nāma kammaṁ kātabba”nti avatvā atirekavacanattā aññaṁ atthaṁ sūceti,",
  "tika-vin09t0:16_2": "kiṁ tanti “catuvaggādinā”tiādi.",
  "tika-vin09t0:16_3": "Tañhi tehi eva siddhaṁ. Kathaṁ?",
  "tika-vin09t0:16_4": "Catuvaggena upasampadāpavāraṇā…pe…",
  "tika-vin09t0:16_5": "vīsativaggena na kiñci saṅghakammaṁ kātuṁ na vaṭṭatīti.",
  "tika-vin09t0:16_6": "Ettha “dasavaggena abbhānakammamattaṁ ṭhapetvā”ti vadantena catupañcavaggena karaṇīyānipi dasavaggena kātuṁ anuññātāni.",
  "tika-vin09t0:16_7": "Tasmā atirekena vaṭṭatīti dīpitaṁ,",
  "tika-vin09t0:16_8": "“ṭhapetvā”ti vacanena ūnatarena na vaṭṭatīti dīpitameva.",
  "tika-vin09t0:16_9": "Tasmā na vattabbaṁ atirekavīsativaggoti ce?",
  "tika-vin09t0:16_10": "Vattabbameva.",
  "tika-vin09t0:16_11": "Catupañcavaggena kattabbaṁ chasattaaṭṭhanavavaggena kātabbanti ca,",
  "tika-vin09t0:16_12": "dasavaggena kātabbaṁ ekādasadvādasa…pe…",
  "tika-vin09t0:16_13": "ekūnavīsativaggena kātabbanti ca dīpitaṁ.",
  "tika-vin09t0:16_14": "Ūnatarena na vaṭṭatīti dīpitaṁ pākaṭato.",
  "tika-vin09t0:16_15": "Sabbappakārena pana atirekavīsatianatirekavīsativagge vuttepi dīpitaṁ hotīti vajirabuddhittherena likhitaṁ.",
  "tika-vin09t0:16_16": "Ito paṭṭhāya “likhita”nti vutte vajirabuddhittherenāti gahetabbaṁ.",
  "tika-vin09t0:17_0": "Sace anuposathepi vaṭṭeyya,",
  "tika-vin09t0:17_1": "“uposathaṁ kareyyā”ti na vadeyya,",
  "tika-vin09t0:17_2": "yasmā anuposathe kātuṁ na vaṭṭati,",
  "tika-vin09t0:17_3": "tasmā “ajjuposatho”ti vatvā puna “uposathaṁ kareyyā”ti vuttaṁ.",
  "tika-vin09t0:17_4": "“Pacchimakattikapuṇṇamā evā”ti avadhāraṇaṁ tato paraṁ pavāraṇādivasassa natthitāya kataṁ.",
  "tika-vin09t0:17_5": "Uddhaṁ pakatiuposathe vuttena pakaticārittena saddhiṁ idampi.",
  "tika-vin09t0:18_0": "“Nimittena nimittaṁ sambandhitvā”ti na vattabbaṁ “tividhasampattiyuttā”ti vuttattāti ce?",
  "tika-vin09t0:18_1": "Vattabbameva. Kasmā?",
  "tika-vin09t0:18_2": "Tividhasampatti nāma nimittasampatti,",
  "tika-vin09t0:18_3": "parisāsampatti,",
  "tika-vin09t0:18_4": "kammavācāsampattītiādiṁ vatvā “nimittasampatti nāma pabbatanimittaṁ,",
  "tika-vin09t0:18_5": "pāsāṇanimitta”ntiādi vuttaṁ,",
  "tika-vin09t0:18_6": "na nimittena nimittasambandhanaṁ vuttaṁ.",
  "tika-vin09t0:18_7": "Apica “tividhasampattiyuttā”ti sampayogaṅgesu dassetvā puna tameva pahānaṅgesu dassetuṁ “nimittena nimittaṁ sambandhitvā”ti vuttaṁ.",
  "tika-vin09t0:18_8": "Nadisamuddajātassaresu sammatasīmāto kammāni na vipajjanti udakukkhepasīmattāti “vipattisīmāyo nāmā”ti kasmā vuttāti ce?",
  "tika-vin09t0:18_9": "Sesalakkhaṇāni sampādetvā nadiyaṁ sīmāya baddhāya udakapariyantaṁ katvā sīmāgatattā puna taṁ nadiṁ anto",
  "tika-vin09t0:18_10": "katvā taḷāke kate sace tassā sīmāya kammaṁ kātuṁ vaṭṭeyya,",
  "tika-vin09t0:18_11": "sīmāto kammāni na vipajjeyyuṁ.",
  "tika-vin09t0:18_12": "Yasmā pana evaṁ kātuṁ na vaṭṭati,",
  "tika-vin09t0:18_13": "tasmā “udakukkhepasīmattā”ti vuttaṁ akāraṇaṁ.",
  "tika-vin09t0:19_0": "Vīsativaggakaraṇīyattā saṅghakammassa kammārahena saddhiṁ ekavīsati bhikkhū nisīdituṁ na sakkontī”ti vuttaṁ,",
  "tika-vin09t0:19_1": "sukhanisajjāvasena nisīditunti adhippāyo.",
  "tika-vin09t0:19_2": "“Parimaṇḍalākārena nisīditu”nti aṭṭhakathāyaṁ vuttaṁ.",
  "tika-vin09t0:19_3": "Tiyojanaṁ atikkamitvāti majjhe ṭhatvā diyaḍḍhaṁ katvā tiyojanaṁ.",
  "tika-vin09t0:19_4": "Koṇato hi koṇaṁ tiyojanaṁ atikkāmeti,",
  "tika-vin09t0:19_5": "āpattiñca āpajjati,",
  "tika-vin09t0:19_6": "sīmā ca asīmā hoti.",
  "tika-vin09t0:19_7": "Kittetvāti nimittāni sampannānipi aññamaññanāmavipariyāyena,",
  "tika-vin09t0:19_8": "animittānaṁ nāmehi ca kittetvāti attho.",
  "tika-vin09t0:20_0": "Rāsikataṁ paṁsupi rukkhesu jātesu suddhapaṁsupabbato hoti.",
  "tika-vin09t0:20_1": "Guḷapiṇḍaparimāṇo thūlatāya,",
  "tika-vin09t0:20_2": "na tulagaṇanāya.",
  "tika-vin09t0:20_3": "Bhūmiyaṁ patiṭṭhito”ti iminā kuṭasarāvādīsu ropitaṁ paṭikkhipati,",
  "tika-vin09t0:20_4": "tato apanetvā pana taṅkhaṇampi bhūmiyaṁ ropito vaṭṭati.",
  "tika-vin09t0:20_5": "Navamūlasākhāniggamanaṁ pana akāraṇaṁ.",
  "tika-vin09t0:20_6": "Khandhaṁ chinditvā ropite pana etaṁ yujjati.",
  "tika-vin09t0:20_7": "Sūcidaṇḍakappamāṇo kaniṭṭhaṅguliparimāṇamatto.",
  "tika-vin09t0:20_8": "“Aṭṭhaṅgulubbedho”ti iminā ubbedho paricchinno hoti,",
  "tika-vin09t0:20_9": "“govisāṇamatto”ti iminā pariṇāho.",
  "tika-vin09t0:20_10": "“Evaṁ santepi govisāṇapariṇāhe paricchedo natthi,",
  "tika-vin09t0:20_11": "tasmā khuddakopi mahantopi vaṭṭati evāti vadanti.",
  "tika-vin09t0:21_0": "Jātassare paripuṇṇameva udakaṁ nimittūpagaṁ disvā aparipuṇṇaṁ antarā ṭhitibhūtaṁ “jātassare sammatā”ti vuttaṁ vipattiṁ na āpajjatīti “nadiyā sammatā,",
  "tika-vin09t0:21_1": "samudde sammatā,",
  "tika-vin09t0:21_2": "jātassare sammatā”ti etthāpi loṇī na gahitā.",
  "tika-vin09t0:21_3": "Baddhasīmaṁ vā nadisamuddajātassare vā anokkamitvāti etthāpi “nadiyā vā,",
  "tika-vin09t0:21_4": "bhikkhave,",
  "tika-vin09t0:21_5": "samudde vā jātassare vā”ti etthāpi na gahitā.",
  "tika-vin09t0:21_6": "Tasmā loṇī na abaddhasīmāti ce?",
  "tika-vin09t0:21_7": "Abaddhasīmāva.",
  "tika-vin09t0:21_8": "“Yopi nadiṁ vā samuddaṁ vā bhinditvā nikkhantaudakena kato sobbho etaṁ lakkhaṇaṁ pāpuṇāti,",
  "tika-vin09t0:21_9": "ayampi jātassaroyevā”ti vuttattā jātassaraggahaṇena gahitāti tattha tattha avuttā.",
  "tika-vin09t0:21_10": "“Yāvatikā tasmiṁ gāmakhette”ti vuttattā aññampi gāmaṁ anto katvā samānasaṁvāsakasīmāsammannanakāle tasmiṁ gāme bhikkhū āgacchantu vā mā vā, vaṭṭati.",
  "tika-vin09t0:21_11": "Avippavāsasīmāsammannanakāle āgantabbameva.",
  "tika-vin09t0:22_0": "Agamanapathesūti ettha ekadivasena gantvā paccāgantuṁ asakkuṇeyyaṭṭhāneti vadanti,",
  "tika-vin09t0:22_1": "baddhasīmābhāvaṁ paṭikkhipitvāti attho.",
  "tika-vin09t0:23_0": "“Samantā udakukkhepā”ti vuttattā sabbadisāsu gahetabbamevāti ce?",
  "tika-vin09t0:23_1": "Yato labbhati,",
  "tika-vin09t0:23_2": "tato gahetabbo “yasmiṁ padese pakativīciyo ottharitvā saṇṭhahanti,",
  "tika-vin09t0:23_3": "tato paṭṭhāya kappiyabhūmi,",
  "tika-vin09t0:23_4": "tattha ṭhatvā uposathādikammaṁ kātuṁ vaṭṭatī”ti vuttattā.",
  "tika-vin09t0:23_5": "Anubandho aḍḍhamāso anvaḍḍhamāso,",
  "tika-vin09t0:23_6": "aḍḍhamāsassa vā anu.",
  "tika-vin09t0:23_7": "Yo pana kenaci antamaso tiracchānenapi khaṇitvā akatoti adhippāyo.",
  "tika-vin09t0:24_0": "“Aññaṁ tattakaṁyeva paricchedaṁ anatikkamitvā ṭhitopi kammaṁ kopetī”ti vuttattā atikkamitvā ṭhito na kopetīti dīpitameva hotīti upatissatthero,",
  "tika-vin09t0:24_1": "taṁ pana “dvinnaṁ udakukkhepānaṁ antare añño eko udakukkhepo upacāratthāya ṭhapetabbo”ti vacanena virujjhati.",
  "tika-vin09t0:24_2": "Samantapāsādikāyañhi “aññaṁ tattakaṁyevā”ti padaṁ natthi.",
  "tika-vin09t0:24_3": "Tasmā tassādhippāyo pariyesitabbo.",
  "tika-vin09t0:24_4": "Antoudakukkhepasīmāya upacāratthāya ṭhapitaṁ udakukkhepaparicchedaṁ anatikkamitvāti attho gahetabbo.",
  "tika-vin09t0:24_5": "Therena aññathā papañcitvā likhitaṁ.",
  "tika-vin09t0:25_0": "“Sabhāgavatthunā lahukāpatti”nti vuttattā sabhāgasaṅghādisesaṁ ārocetuṁ vaṭṭatīti ce?",
  "tika-vin09t0:25_1": "Na vaṭṭati desanāgāminiṁ sandhāya idha vuttattā.",
  "tika-vin09t0:25_2": "Tasmā eva samuccayakkhandhake “sabhāgasaṅghādisesaṁ āpannassa pana santike āvikātuṁ na vaṭṭati.",
  "tika-vin09t0:25_3": "Sace āvikaroti,",
  "tika-vin09t0:25_4": "āpatti āvikatā hoti,",
  "tika-vin09t0:25_5": "dukkaṭā pana na muccatī”ti vuttaṁ.",
  "tika-vin09t0:25_6": "Yathā saṅghena “suṇātu me, bhante,",
  "tika-vin09t0:25_7": "saṅgho…pe…",
  "tika-vin09t0:25_8": "paṭikarissatī”ti vatvā uposathaṁ kātuṁ labhati,",
  "tika-vin09t0:25_9": "evaṁ tīhi dvīhipi aññaṁ suddhaṁ passitvā “paṭikarissāmā”ti vatvā uposathaṁ kātuṁ vaṭṭati.",
  "tika-vin09t0:25_10": "Ekenāpi “parisuddhaṁ labhitvā paṭikarissāmī”ti ābhogaṁ katvā uposathaṁ kātuṁ vaṭṭatīti.",
  "tika-vin09t0:25_11": "Aṭṭhakathāyampi “sāmanto bhikkhu evamassa vacanīyoti ettha sabhāgo eva vattabbo.",
  "tika-vin09t0:25_12": "Visabhāgassa hi vuccamāne bhaṇḍanakalahasaṅghabhedādīnipi honti,",
  "tika-vin09t0:25_13": "tasmā tassa avatvā ito vuṭṭhahitvā paṭikarissāmī”ti ābhogaṁ katvā uposatho kātabboti andhakaṭṭhakathāyaṁ",
  "tika-vin09t0:25_14": "vutta”nti vatvā tassa appaṭikkhittattā vaṭṭatīti dīpitameva.",
  "tika-vin09t0:25_15": "“Yadā aññaṁ suddhaṁ bhikkhuṁ anāpattikaṁ passissati,",
  "tika-vin09t0:25_16": "tadā tassa santike”ti vuttattā lahukasseva anuññātattā samuccayakkhandhake vuttattā sabhāgasaṅghādisesaṁ",
  "tika-vin09t0:25_17": "pana ñattiyā ārocetvā uposathaṁ kātuṁ na vaṭṭati.",
  "tika-vin09t0:26_0": "Devabrahmā pana “tiracchānagato”ti padaṁ ṭhapetvā yena kenaci padena asaṅgahitāpi iminā saṅgahitāti dassanatthaṁ",
  "tika-vin09t0:26_1": "“yassa upasampadā paṭikkhittā”ti vuttaṁ.",
  "tika-vin09t0:27_0": "“Cātumāsiniyaṁ pana pavāritānaṁ santike anupagatena vā chinnavassena vā vuṭṭhavassena vā”ti avatvā “anupagatena",
  "tika-vin09t0:27_1": "vā chinnavassena vā”ti ettakameva vuttaṁ.",
  "tika-vin09t0:27_2": "Vuṭṭhavasso pana tasmiṁ kāle anupagatattā “anupagato”ti saṅkhyaṁ gatoti.",
  "tika-vin09t0:27_3": "Sabbāya vuṭṭhitāya sabbe vuṭṭhahitvā gate sannipātetuṁ na sakkā,",
  "tika-vin09t0:27_4": "ekacce sannipātetvā pārisuddhiṁ ārocetuṁ vaṭṭatīti vadanti. Kasmā?",
  "tika-vin09t0:27_5": "Ñattiṁ ṭhapetvā kattabbasaṅghakammābhāvā vaggaṁ na hotīti.",
  "tika-vin09t0:27_6": "Pavāraṇāyapi eseva nayo.",
  "tika-vin09t0:27_7": "Ayañhettha viseso –",
  "tika-vin09t0:27_8": "sace purimikāya upagatehi pacchimikāya upagatā thokatarā ceva honti samasamā ca,",
  "tika-vin09t0:27_9": "saṅghapavāraṇāya ca gaṇaṁ pūrenti,",
  "tika-vin09t0:27_10": "saṅghapavāraṇāvasena ñatti ṭhapetabbāti.",
  "tika-vin09t0:27_11": "“Ekova bhikkhu hoti…pe…",
  "tika-vin09t0:27_12": "aññesaṁ anāgatabhāvaṁ ñatvā”ti vuttattā adhiṭṭhānuposathaṁ sīmaṁ pavisitvā kātuṁ na sakkāti vadanti.",
  "tika-vin09t0:28_0": "“Kiṁ saṅghassa pubbakicca”nti idaṁ na ñattiṁ ṭhapetvā vattabbaṁ.",
  "tika-vin09t0:28_1": "Tañhi ñattito puretarameva karīyati.",
  "tika-vin09t0:28_2": "Tasmā “suṇātu me, bhante, saṅgho,",
  "tika-vin09t0:28_3": "kiṁ saṅghassa pubbakiccaṁ,",
  "tika-vin09t0:28_4": "yadi saṅghassa pattakalla”nti vattabbaṁ siyāti.",
  "tika-vin09t0:28_5": "Tathāpi na vattabbaṁ.",
  "tika-vin09t0:28_6": "Na hi taṁ ñattiyā anto karīyatīti.",
  "tika-vin09t0:28_7": "Evaṁ sante netaṁ vattabbanti āpajjati payojanābhāvāti ce? Na,",
  "tika-vin09t0:28_8": "yathāgataṭṭhāne eva vattabbato,",
  "tika-vin09t0:28_9": "parapadāpekkhatāyāti vuttaṁ hoti.",
  "tika-vin09t0:28_10": "Idaṁ pubbakiccaṁ akatvā uposathakammaṁ karonto saṅgho,",
  "tika-vin09t0:28_11": "puggalo vā ṭhapanakkhettātikkame āpajjati.",
  "tika-vin09t0:28_12": "Tasmiñhi khette atikkante sammajjanādikaraṇe āpattimokkho na hoti uposathakammato pubbe kattabbakammākaraṇapaccayattā tassā āpattiyā.",
  "tika-vin09t0:28_13": "Na sā kammapariyosānāpekkhā etthāgatasampajānamusāvādāpatti viya,",
  "tika-vin09t0:28_14": "tasmā pātimokkhuddesako bhikkhu “pārisuddhiṁ āyasmanto ārocethā”ti vattukāmo paṭhamameva pārisuddhāpārisuddhipaccayaṁ pubbakiccaṁ sarāpeti.",
  "tika-vin09t0:28_15": "Tañhi kataṁ pārisuddhipaccayo hoti,",
  "tika-vin09t0:28_16": "akataṁ apārisuddhipaccayo.",
  "tika-vin09t0:28_17": "Teneva ubhayāpekkhādhippāyena kataṁ,",
  "tika-vin09t0:28_18": "na katanti avatvā “kiṁ saṅghassa pubbakicca”miccevāha.",
  "tika-vin09t0:28_19": "Tattha akatapakkhe tāva pārisuddhiārocanakkamanidassanatthaṁ parato “yassa siyā āpatti,",
  "tika-vin09t0:28_20": "so āvikareyyā”ti ca,",
  "tika-vin09t0:28_21": "katapakkhe “asantiyā āpattiyā tuṇhī bhavitabba”nti ca vakkhati.",
  "tika-vin09t0:29_0": "“Sabbantimena paricchedena catūhi bhikkhūhi sannipatitvā”ti ca,",
  "tika-vin09t0:29_1": "“uposathakaraṇatthaṁ sannipatite saṅghe bahi…pe…",
  "tika-vin09t0:29_2": "adentena chando dātabbo”ti ca vadanti.",
  "tika-vin09t0:29_3": "Asannipatitepi pana vaṭṭati.",
  "tika-vin09t0:29_4": "Idañhi chandadānasamayadassanatthaṁ vuttaṁ.",
  "tika-vin09t0:29_5": "Uposathakaraṇatthaṁ sannipatite saṅghe bahi uposathaṁ katvā āgatassa kattabbākāradassanatthañca vuttaṁ.",
  "tika-vin09t0:29_6": "Padhānagharavāsino padhānagharaṁ pavisitukāmā attano sabhāgabhikkhūnaṁ chandaṁ datvā sace saṅgho sannipatati,",
  "tika-vin09t0:29_7": "“mayhaṁ chando ārocetabbo”ti vatvā padhānagharaṁ pavisanti.",
  "tika-vin09t0:29_8": "Ayaṁ sīhaḷadīpe payogo.",
  "tika-vin09t0:29_9": "Ārocentena pana sannipatite ārocetabbaṁ.",
  "tika-vin09t0:29_10": "Pañcasu bhikkhūsu ekasmiṁ vihāre vasantesu ekassa chandapārisuddhiṁ āharitvā catunnaṁ pātimokkhaṁ uddisituṁ",
  "tika-vin09t0:29_11": "anuññātattā sannipatite chando gahetabbo ārocetabboti vacanaṁ niratthakaṁ viya.",
  "tika-vin09t0:29_12": "“Theyyasaṁvāsako paṭijānātīti vacanato sāmaṇerena āhaṭāpi vaṭṭati.",
  "tika-vin09t0:29_13": "Kammaṁ na kopetī”ti ca,",
  "tika-vin09t0:29_14": "“sace pubbe chandaṁ datvā bahisīmāgato puna pavisati,",
  "tika-vin09t0:29_15": "pacchā chandaggahaṇakiccaṁ natthi,",
  "tika-vin09t0:29_16": "tassa payogo sīmāsammutivasena veditabbo”ti ca “chandadāne tikkhattuṁ vacane idaṁ payojanaṁ –",
  "tika-vin09t0:29_17": "paṭhamaṁ samaggabhāvaṁ,",
  "tika-vin09t0:29_18": "dutiyaṁ pacchā vidhātabbabhāvaṁ,",
  "tika-vin09t0:29_19": "tatiyaṁ chandahārakassa dukkaṭamocanaṁ dīpetī”ti ca likhitaṁ.",
  "tika-vin09t0:29_20": "Biḷālasaṅkhalikābaddhāva hoti antogehe eva sampayojanattā,",
  "tika-vin09t0:29_21": "yathā sā na katthaci gacchati,",
  "tika-vin09t0:29_22": "tathā sāpi na katthaci gacchatīti adhippāyo.",
  "tika-vin09t0:29_23": "Itarathā visesanaṁ niratthakaṁ hotīti ācariyena gahitaṁ.",
  "tika-vin09t0:30_0": "“Na hi taṁ akatvā uposathaṁ kātuṁ vaṭṭatī”ti pubbe dassitattā “idampi hi ubhaya”nti kasmā vuttanti ce?",
  "tika-vin09t0:30_1": "Sesāni therena āṇattena kātabbāni dassitāni,",
  "tika-vin09t0:30_2": "ime pana dve therena vā pātimokkhuddesakena vā ñattiṭṭhapanakena vā yena vā tena vā kātabbānīti ca,",
  "tika-vin09t0:30_3": "sammajjanādīni tattha tattha tādisāni payojanāni nipphādenti,",
  "tika-vin09t0:30_4": "ime pana dve tattha tattha na kiñci kammaṁ sādhenti,",
  "tika-vin09t0:30_5": "tasmā “kiṁ iminā”ti avatvā kātabbamevāti dassetuñca “idampi hi ubhaya”ntiādi vuttaṁ.",
  "tika-vin09t0:30_6": "“Āyasmantānaṁ pāde vandatī”ti gaṇavasena vatvā puggalavasena na vuttaṁ tena ārocetabbassa aññassa abhāvā.",
  "tika-vin09t0:31_0": "Saṅghassa uddiṭṭhaṁ hotīti saṅghena uddiṭṭhaṁ hotīti attho.",
  "tika-vin09t0:31_1": "Samaggassa hi saṅghassāti ettha samaggabhāvassa kāyasāmaggikāraṇattā natthi dosoti ce? Taṁ na,",
  "tika-vin09t0:31_2": "uddesepi savanepi samaggabhāvassa icchitabbattā.",
  "tika-vin09t0:31_3": "“Suṇātu me,",
  "tika-vin09t0:31_4": "bhante”ti hi iminā cittasāmaggiṁ dīpeti savane sabbehi ekībhūtabhāvato.",
  "tika-vin09t0:32_0": "Sañcicca āpattiṁ āpajjatīti ettha anādariyavasena āpajjanto eva alajjī hoti,",
  "tika-vin09t0:32_1": "na itaroti.",
  "tika-vin09t0:32_2": "Āpattiṁ parigūhatīti ettha lajjāya parigūhanto alajjī na hoti,",
  "tika-vin09t0:32_3": "‘kiṁ iminā’ti anādariyavasena parigūhanto hotī”ti ca likhitaṁ.",
  "tika-vin09t0:33_0": "“Sattannaṁ āpattikkhandhāna”nti na vattabbaṁ,",
  "tika-vin09t0:33_1": "“channa”nti vattabbanti ce?",
  "tika-vin09t0:33_2": "Sattannamevāti vattabbaṁ.",
  "tika-vin09t0:33_3": "Pārājikāpattiṁ āpanno hi sace attano sāpattikabhāvaṁ pakāseti,",
  "tika-vin09t0:33_4": "saṅghassa ca uposatho sampajjati,",
  "tika-vin09t0:33_5": "tassa ca gihibhāvena vā sāmaṇerabhāvena vā suddhi hotīti.",
  "tika-vin09t0:34_0": "Ekacce ācariyā nāma dhammabhāriko kira ācariyo.",
  "tika-vin09t0:34_1": "Kasmā evaṁ vuttanti ce?",
  "tika-vin09t0:34_2": "Yāvatatiyānusāvanā nāma tikkhattuṁ vacanaṁ.",
  "tika-vin09t0:34_3": "Tathā pāṭhe anāgatattā kevalaṁ “yāvatatiyaṁ anusāvita”nti padameva disvā “yassa siyā āpatti,",
  "tika-vin09t0:34_4": "so āvikareyyā”ti idaṁ “sace āpattiṁ āpannā,",
  "tika-vin09t0:34_5": "āvikarothā”ti imamatthaṁ dīpeti.",
  "tika-vin09t0:34_6": "“Asantiyā āpattiyā tuṇhī bhavitabba”nti idampi tamevatthaṁ dīpeti.",
  "tika-vin09t0:34_7": "“Tuṇhībhāvena kho panāyasmante parisuddhāti vedissāmī”ti idampi tamevāti evamatthaṁ gahetvā vuttaṁ kira.",
  "tika-vin09t0:35_0": "Apareti atthadassitthero kira.",
  "tika-vin09t0:35_1": "Etaṁ sandhāyāti ettha “sakimpi anusāvita”nti padassa vacanena tikkhattuṁ anusāvanā kātabbāti ettakameva dīpitaṁ viya dissati.",
  "tika-vin09t0:36_0": "Imamatthaṁ sandhāya vuttanti kathaṁ viññāyatīti ce?",
  "tika-vin09t0:36_1": "“Ayamettha ācariyaparamparābhato vinicchayo”ti vuttaṁ.",
  "tika-vin09t0:37_0": "“Saramānenā”ti iminā sampajānamusāvādassa sacittakattaṁ dasseti.",
  "tika-vin09t0:37_1": "Saṅghamajjhe vātiādi lakkhaṇavacanaṁ kira.",
  "tika-vin09t0:37_2": "Saṅghuposathakaraṇatthaṁ saṅghamajjhe ce nisinno,",
  "tika-vin09t0:37_3": "tasmiṁ saṅghamajjhe āvikātabbā.",
  "tika-vin09t0:37_4": "Gaṇuposathakaraṇatthañce gaṇamajjhe nisinno,",
  "tika-vin09t0:37_5": "tasmiṁ gaṇamajjhe.",
  "tika-vin09t0:37_6": "Ekasseva santike ce pārisuddhiuposathaṁ kattukāmo,",
  "tika-vin09t0:37_7": "tasmiṁ ekapuggale āvikātabbāti,",
  "tika-vin09t0:37_8": "etena na kevalaṁ saṅghamajjhe evāyaṁ musāvādo sambhavati,",
  "tika-vin09t0:37_9": "atha kho ettha vuttalakkhaṇena asatipi “pārisuddhiṁ āyasmanto ārocethā”tiādividhāne gaṇuposathepi sāpattiko",
  "tika-vin09t0:37_10": "hutvā uposathaṁ kattukāmo anārocetvā tuṇhībhūtova ce karoti,",
  "tika-vin09t0:37_11": "ayaṁ sampajānamusāvādāpattiṁ āpajjatīti imassatthassa āvikaraṇato lakkhaṇavacanaṁ kiretanti vuttanti takkikā.",
  "tika-vin09t0:37_12": "Aññathā “gaṇamajjhe vā”ti na vattabbanti tesaṁ adhippāyo.",
  "tika-vin09t0:37_13": "Ārocanādhippāyavasena vuttanti ācariyassa takko.",
  "tika-vin09t0:37_14": "Ārocento hi “saṅghassa ārocemī”ti adhippāyena āvikaronto saṅghamajjhe āvikaroti nāma,",
  "tika-vin09t0:37_15": "ubhatopasse nisinnānaṁ ārocento gaṇamajjhe āvikaroti nāma,",
  "tika-vin09t0:37_16": "“ekasseva ārocessāmī”ti adhippāyena āvikaronto ekapuggale āvikaroti nāma.",
  "tika-vin09t0:37_17": "Sacepi vematiko hoti…pe…",
  "tika-vin09t0:37_18": "paṭikarissāmīti evaṁ kate yāva vematiko hoti,",
  "tika-vin09t0:37_19": "tāva sabhāgāpattiṁ paṭiggahetuṁ labhati,",
  "tika-vin09t0:37_20": "aññesañca kammānaṁ parisuddho nāma hoti.",
  "tika-vin09t0:37_21": "Puna nibbematiko hutvā desetabbaṁ vā na vāti neva pāḷiyaṁ,",
  "tika-vin09t0:37_22": "na aṭṭhakathāyaṁ atthi,",
  "tika-vin09t0:37_23": "desite pana doso natthi.",
  "tika-vin09t0:37_24": "Tathā ito vuṭṭhahitvā taṁ āpattiṁ paṭikarissāmīti ettha ca sakalasaṅghe sabhāgāpattiṁ āpanne,",
  "tika-vin09t0:37_25": "vematike cāti likhitaṁ.",
  "tika-vin09t0:38_0": "Nidānavaṇṇanā niṭṭhitā."
}