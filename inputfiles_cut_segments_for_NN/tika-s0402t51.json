{
  "tika-s0402t51:0_0": "(18) 3. Sañcetaniyavaggo",
  "tika-s0402t51:1_0": "1. Cetanāsuttavaṇṇanā",
  "tika-s0402t51:2_0": "171.",
  "tika-s0402t51:2_1": "Tatiyassa paṭhame kāyasañcetanāhetūti kāyakammanimittaṁ,",
  "tika-s0402t51:2_2": "kāyikassa kammassa kaṭattā upacitattāti attho.",
  "tika-s0402t51:2_3": "Esa nayo sesasañcetanādvayepi.",
  "tika-s0402t51:2_4": "Uddhaccasahagatacetanā pavattivipākaṁ detiyevāti ‘‘vīsatividhā’’ti vuttaṁ.",
  "tika-s0402t51:2_5": "Tathā vacīsañcetanā manosañcetanāti ettha kāmāvacarakusalākusalavasena vīsati cetanā labbhanti.",
  "tika-s0402t51:2_6": "Idaṁ tathā-saddena upasaṁharati.",
  "tika-s0402t51:2_7": "Apicettha nava mahaggatacetanāpi labbhantīti iminā navahi rūpārūpakusalacetanāhi saddhiṁ manodvāre ekūnatiṁsāti",
  "tika-s0402t51:2_8": "tīsu dvāresu ekūnasattati cetanā hontīti dasseti.",
  "tika-s0402t51:2_9": "Avijjāpaccayāvāti idaṁ tāpi cetanā avijjāpaccayāva hontīti dassanatthaṁ vuttaṁ.",
  "tika-s0402t51:2_10": "Yathāvuttā hi ekūnasattati cetanā kusalāpi avijjāpaccayā honti,",
  "tika-s0402t51:2_11": "pageva itarā appahīnāvijjasseva uppajjanato pahīnāvijjassa anuppajjanato.",
  "tika-s0402t51:3_0": "Yasmā yaṁ taṁ yathāvuttaṁ cetanābhedaṁ kāyasaṅkhārañceva vacīsaṅkhārañca manosaṅkhārañca parehi anussāhito sāmampi asaṅkhārikacittena karoti,",
  "tika-s0402t51:3_1": "parehi kāriyamāno sasaṅkhārikacittenapi karoti,",
  "tika-s0402t51:3_2": "‘‘idaṁ nāma kammaṁ karontopi tassa evarūpo nāma vipāko bhavissatī’’ti evaṁ kammaṁ vipākañca jānantopi karoti,",
  "tika-s0402t51:3_3": "mātāpitūsu cetiyavandanādīni karontesu anukaronto dārako viya kevalaṁ kammaññeva vijjānanto ‘‘imassa",
  "tika-s0402t51:3_4": "pana kammassa ayaṁ vipāko’’ti vipākaṁ ajānantopi karoti ,",
  "tika-s0402t51:3_5": "tasmā taṁ dassetuṁ ‘‘sāmaṁ vā ta’’ntiādi vuttaṁ.",
  "tika-s0402t51:3_6": "Parehi anāṇattoti saraseneva vattamāno.",
  "tika-s0402t51:3_7": "Jānantoti anussavādivasena jānanto.",
  "tika-s0402t51:4_0": "Nanu ca khīṇāsavo cetiyaṁ vandati,",
  "tika-s0402t51:4_1": "dhammaṁ bhaṇati,",
  "tika-s0402t51:4_2": "kammaṭṭhānaṁ manasi karoti,",
  "tika-s0402t51:4_3": "kathamassa kāyakammādayo na hontīti?",
  "tika-s0402t51:4_4": "Avipākattā.",
  "tika-s0402t51:4_5": "Khīṇāsavena hi katakammaṁ neva kusalaṁ hoti nākusalaṁ,",
  "tika-s0402t51:4_6": "avipākaṁ hutvā kiriyāmatte tiṭṭhati.",
  "tika-s0402t51:4_7": "Tenassa te kāyādayo na honti.",
  "tika-s0402t51:4_8": "Tenevāha ‘‘khīṇāsavassa kāyena karaṇakammaṁ paññāyatī’’tiādi.",
  "tika-s0402t51:4_9": "Tanti kusalākusalaṁ.",
  "tika-s0402t51:5_0": "Khiḍḍāya padussantīti khiḍḍāpadosino,",
  "tika-s0402t51:5_1": "khiḍḍāpadosino eva khiḍḍāpadosikā.",
  "tika-s0402t51:5_2": "Khiḍḍāpadoso vā etesaṁ atthīti khiḍḍāpadosikā.",
  "tika-s0402t51:5_3": "Te kira puññavisesādhigatena mahantena attano sirivibhavena nakkhattaṁ kīḷantā tāya sampattiyā mahantatāya",
  "tika-s0402t51:5_4": "‘‘āhāraṁ paribhuñjimhā na paribhuñjimhā’’tipi na jānanti.",
  "tika-s0402t51:5_5": "Atha ekāhārātikkamato paṭṭhāya nirantaraṁ khādantāpi pivantāpi cavantiyeva na tiṭṭhanti. Kasmā?",
  "tika-s0402t51:5_6": "Kammajatejassa balavatāya karajakāyassa mandatāya.",
  "tika-s0402t51:5_7": "Manussānañhi kammajatejo mando,",
  "tika-s0402t51:5_8": "karajakāyo balavā.",
  "tika-s0402t51:5_9": "Tesaṁ tejassa mandatāya kāyassa balavatāya sattāhampi atikkamitvā uṇhodakaacchayāguādīhi sakkā karajakāyaṁ upatthambhetuṁ.",
  "tika-s0402t51:5_10": "Devānaṁ pana tejo balavā hoti uḷārapuññanibbattattā uḷāragarusiniddhasudhāhārajīraṇato ca.",
  "tika-s0402t51:5_11": "Karajaṁ mandaṁ mudusukhumālabhāvato.",
  "tika-s0402t51:5_12": "Te ekaṁ āhāravelaṁ akkamitvāva saṇṭhāpetuṁ na sakkonti.",
  "tika-s0402t51:5_13": "Yathā nāma gimhānaṁ majjhanhike tattapāsāṇe ṭhapitaṁ padumaṁ vā uppalaṁ vā sāyanhasamaye ghaṭasatenapi siñciyamānaṁ pākatikaṁ na hoti vinassatiyeva,",
  "tika-s0402t51:5_14": "evameva pacchā nirantaraṁ khādantāpi pivantāpi cavantiyeva na tiṭṭhanti.",
  "tika-s0402t51:5_15": "Katame pana te devāti?",
  "tika-s0402t51:5_16": "‘‘Ime nāmā’’ti aṭṭhakathāya vicāraṇā natthi,",
  "tika-s0402t51:5_17": "‘‘āhārūpacchedena ātape khittamālā viyā’’ti vuttattā ye keci kabaḷīkārāhārūpajīvino devā evaṁ karonti,",
  "tika-s0402t51:5_18": "te evaṁ cavantīti veditabbā.",
  "tika-s0402t51:5_19": "Abhayagirivāsino panāhu ‘‘nimmānaratiparanimmitavasavattino te devā,",
  "tika-s0402t51:5_20": "khiḍḍāya padussanamatteneva hete khiḍḍāpadosikāti vuttā’’ti.",
  "tika-s0402t51:5_21": "Ko panettha devānaṁ āhāro,",
  "tika-s0402t51:5_22": "kā āhāravelāti?",
  "tika-s0402t51:5_23": "‘‘Sabbesampi kāmāvacaradevānaṁ sudhā āhāro,",
  "tika-s0402t51:5_24": "sā heṭṭhimehi heṭṭhimehi uparimānaṁ uparimānaṁ paṇītatamā hoti.",
  "tika-s0402t51:5_25": "Taṁ yathāsakaṁ divasavaseneva divase divase bhuñjanti.",
  "tika-s0402t51:5_26": "Keci pana badarappamāṇaṁ sudhāhāraṁ paribhuñjanti.",
  "tika-s0402t51:5_27": "So jivhāyaṁ ṭhapitamattoyeva yāva kesagganakhaggā kāyaṁ pharati,",
  "tika-s0402t51:5_28": "tesaṁyeva divasavasena sattadivasaṁ yāpanasamatthova hotī’’ti vadanti.",
  "tika-s0402t51:6_0": "Issāpakatattā paduṭṭhena manasā padussantīti manopadosikā.",
  "tika-s0402t51:6_1": "Usūyavasena vā manaso padoso manopadoso,",
  "tika-s0402t51:6_2": "so etesaṁ atthi vināsahetubhūtoti manopadosikā.",
  "tika-s0402t51:6_3": "Akkuddho rakkhatīti kuddhassa so kodho itarasmiṁ akkujjhante anupādāno ekavārameva uppattiyā anāsevano cāvetuṁ na sakkoti,",
  "tika-s0402t51:6_4": "udakantaṁ patvā aggi viya nibbāyati,",
  "tika-s0402t51:6_5": "tasmā akkuddho taṁ cavanato rakkhati.",
  "tika-s0402t51:6_6": "Ubhosu pana kuddhesu bhiyyo bhiyyo aññamaññamhi parivaḍḍhanavasena tikhiṇasamudācāro nissayadahanaraso",
  "tika-s0402t51:6_7": "kodho uppajjamāno hadayavatthuṁ nidahanto accantasukhumālaṁ karajakāyaṁ vināseti,",
  "tika-s0402t51:6_8": "tato sakalopi attabhāvo antaradhāyati.",
  "tika-s0402t51:6_9": "Tenāha ‘‘ubhosu panā’’tiādi.",
  "tika-s0402t51:6_10": "Tathā cāha bhagavā ‘‘aññamaññamhi paduṭṭhacittā kilantakāya…pe…",
  "tika-s0402t51:6_11": "cavantī’’ti (dī. ni. 1.47).",
  "tika-s0402t51:7_0": "Katame tena devā daṭṭhabbāti ettha tenāti paccatte karaṇavacananti āha ‘‘katame nāma te devā daṭṭhabbā’’ti.",
  "tika-s0402t51:7_1": "Karaṇattheyeva vā etaṁ karaṇavacananti dassento āha ‘‘tena vā attabhāvenā’’ti.",
  "tika-s0402t51:7_2": "Sesamettha uttānameva.",
  "tika-s0402t51:8_0": "Cetanāsuttavaṇṇanā niṭṭhitā.",
  "tika-s0402t51:9_0": "2. Vibhattisuttavaṇṇanā",
  "tika-s0402t51:10_0": "172.",
  "tika-s0402t51:10_1": "Dutiye atthappabhedassa sallakkhaṇavibhāvanavavatthānakaraṇasamatthaṁ atthe pabhedagataṁ ñāṇaṁ atthapaṭisambhidā.",
  "tika-s0402t51:10_2": "Atthoti cettha saṅkhepato hetuphalaṁ.",
  "tika-s0402t51:10_3": "Tañhi hetuvasena araṇīyaṁ gantabbaṁ pattabbaṁ,",
  "tika-s0402t51:10_4": "tasmā ‘‘attho’’ti vuccati.",
  "tika-s0402t51:10_5": "Pabhedato pana yaṁ kiñci paccayasamuppannaṁ, nibbānaṁ,",
  "tika-s0402t51:10_6": "bhāsitattho, vipāko,",
  "tika-s0402t51:10_7": "kiriyāti ime pañca dhammā ‘‘attho’’ti veditabbā ,",
  "tika-s0402t51:10_8": "taṁ atthaṁ paccavekkhantassa tasmiṁ atthe pabhedagataṁ ñāṇaṁ atthapaṭisambhidā.",
  "tika-s0402t51:10_9": "Tenāha ‘‘pañcasu atthesu pabhedagataṁ ñāṇa’’nti.",
  "tika-s0402t51:10_10": "Ācikkhāmītiādīsu ādito kathento ācikkhati nāma,",
  "tika-s0402t51:10_11": "uddisatīti attho.",
  "tika-s0402t51:10_12": "Tameva uddesaṁ pariyosāpento deseti.",
  "tika-s0402t51:10_13": "Yathāuddiṭṭhamatthaṁ uddisanavasena pakārehi ñāpento ñāpeti.",
  "tika-s0402t51:10_14": "Pakārehi eva tamatthaṁ patiṭṭhāpento paṭṭhapeti.",
  "tika-s0402t51:10_15": "Yathāuddiṭṭhaṁ paṭiniddisanavasena vivarati.",
  "tika-s0402t51:10_16": "Vivaṭaṁ vibhajati.",
  "tika-s0402t51:10_17": "Vibhattaatthaṁ hetūdāharaṇadassanehi pākaṭaṁ karonto uttāniṁ karoti.",
  "tika-s0402t51:11_0": "Tisso paṭisambhidāti dhammaniruttipaṭibhānapaṭisambhidā.",
  "tika-s0402t51:11_1": "Tattha dhammapaṭisambhidā nāma dhammappabhedassa sallakkhaṇavibhāvanavavatthānakaraṇasamatthaṁ ñāṇaṁ.",
  "tika-s0402t51:11_2": "Dhammoti ca saṅkhepato paccayo.",
  "tika-s0402t51:11_3": "So hi yasmā taṁ taṁ vidahati pavatteti ceva pāpeti ca,",
  "tika-s0402t51:11_4": "tasmā ‘‘dhammo’’ti vuccati.",
  "tika-s0402t51:11_5": "Pabhedato pana yo koci phalanibbattako hetu,",
  "tika-s0402t51:11_6": "ariyamaggo, bhāsitaṁ, kusalaṁ,",
  "tika-s0402t51:11_7": "akusalanti ime pañca dhammā ‘‘dhammo’’ti veditabbā,",
  "tika-s0402t51:11_8": "taṁ dhammaṁ paccavekkhantassa tasmiṁ dhamme pabhedagataṁ ñāṇaṁ dhammapaṭisambhidā.",
  "tika-s0402t51:11_9": "Niruttippabhedassa sallakkhaṇavibhāvanavavatthānakaraṇasamatthaṁ niruttābhilāpe pabhedagataṁ ñāṇaṁ niruttipaṭisambhidāti.",
  "tika-s0402t51:11_10": "Idaṁ vuttaṁ hoti –",
  "tika-s0402t51:11_11": "atthe ca dhamme ca yā sabhāvanirutti,",
  "tika-s0402t51:11_12": "taṁ sabhāvaniruttiṁ saddaṁ ārammaṇaṁ katvā paccavekkhantassa tasmiṁ sabhāvaniruttābhilāpe pabhedagataṁ ñāṇaṁ niruttipaṭisambhidāti.",
  "tika-s0402t51:12_0": "Evamayaṁ niruttipaṭisambhidā saddārammaṇā nāma jātā,",
  "tika-s0402t51:12_1": "na paññattiārammaṇā. Kasmā?",
  "tika-s0402t51:12_2": "Yasmā saddaṁ sutvā ‘‘ayaṁ sabhāvaniruttī’’ti jānanti.",
  "tika-s0402t51:12_3": "Paṭisambhidāppatto hi ‘‘phasso’’ti vutte ‘‘ayaṁ sabhāvaniruttī’’ti jānāti,",
  "tika-s0402t51:12_4": "‘‘phassā’’ti vā ‘‘phassa’’nti vā vutte pana ‘‘ayaṁ asabhāvaniruttī’’ti jānāti.",
  "tika-s0402t51:12_5": "Vedanādīsupi eseva nayo.",
  "tika-s0402t51:12_6": "Aññaṁ panesa nāmākhyātaupasaggabyañjanasaddaṁ jānāti na jānātīti?",
  "tika-s0402t51:12_7": "Yadaggena saddaṁ jānitvā ‘‘ayaṁ sabhāvanirutti,",
  "tika-s0402t51:12_8": "ayaṁ asabhāvaniruttī’’ti jānāti,",
  "tika-s0402t51:12_9": "tadaggena tampi jānissatīti.",
  "tika-s0402t51:12_10": "Taṁ pana ‘‘nayidaṁ paṭisambhidākicca’’nti paṭikkhipitvā idaṁ vatthu kathitaṁ –",
  "tika-s0402t51:13_0": "Tissadattatthero kira bodhimaṇḍe suvaṇṇasalākaṁ gahetvā ‘‘aṭṭhārasasu bhāsāsu katarabhāsāya kathemī’’ti pavāresi.",
  "tika-s0402t51:13_1": "Taṁ pana tena attano uggahe ṭhatvā pavāritaṁ,",
  "tika-s0402t51:13_2": "na paṭisambhidāya ṭhitena.",
  "tika-s0402t51:13_3": "So hi mahāpaññatāya taṁ taṁ bhāsaṁ kathāpetvā uggahetvā evaṁ pavāresi.",
  "tika-s0402t51:13_4": "‘‘Bhāsaṁ nāma sattā uggaṇhantī’’ti vatvā panettha idaṁ kathitaṁ.",
  "tika-s0402t51:13_5": "Mātāpitaro hi daharakāle kumārake mañce vā pīṭhe vā nipajjāpetvā taṁ taṁ kathayamānā tāni tāni kiccāni karonti.",
  "tika-s0402t51:13_6": "Dārakā tesaṁ taṁ taṁ bhāsaṁ vavatthāpenti ‘‘iminā idaṁ vutta’’nti.",
  "tika-s0402t51:13_7": "Gacchante gacchante kāle sabbampi bhāsaṁ jānanti.",
  "tika-s0402t51:13_8": "Mātā damiḷī,",
  "tika-s0402t51:13_9": "pitā andhako.",
  "tika-s0402t51:13_10": "Tesaṁ jāto dārako sace mātukathaṁ paṭhamaṁ suṇāti,",
  "tika-s0402t51:13_11": "damiḷabhāsaṁ bhāsissati.",
  "tika-s0402t51:13_12": "Sace pitukathaṁ paṭhamaṁ suṇāti,",
  "tika-s0402t51:13_13": "andhakabhāsaṁ bhāsissati.",
  "tika-s0402t51:13_14": "Ubhinnampi pana kathaṁ assuṇanto māgadhabhāsaṁ bhāsissati.",
  "tika-s0402t51:13_15": "Yopi agāmake mahāaraññe nibbatto,",
  "tika-s0402t51:13_16": "tattha añño kathento nāma natthi.",
  "tika-s0402t51:13_17": "Sopi attano dhammatāya vacanaṁ samuṭṭhāpento,",
  "tika-s0402t51:13_18": "māgadhabhāsameva bhāsissati. Niraye,",
  "tika-s0402t51:13_19": "tiracchānayoniyaṁ,",
  "tika-s0402t51:13_20": "pettivisaye,",
  "tika-s0402t51:13_21": "manussaloke,",
  "tika-s0402t51:13_22": "devaloketi sabbattha māgadhabhāsāva ussannā,",
  "tika-s0402t51:13_23": "sesā oṭṭakirātaandhakayonakadamiḷabhāsādikā aṭṭhārasa bhāsā parivattanti,",
  "tika-s0402t51:13_24": "kālantarena aññathā honti ca nassanti ca.",
  "tika-s0402t51:14_0": "Ayamevekā yathābhuccabrahmavohāraariyavohārasaṅkhātā māgadhabhāsā na parivattati.",
  "tika-s0402t51:14_1": "Sā hi katthaci kadāci parivattantīpi na sabbattha sabbadā sabbathāva parivattati,",
  "tika-s0402t51:14_2": "kappavināsepi tiṭṭhatiyeva.",
  "tika-s0402t51:14_3": "Sammāsambuddhopi hi tepiṭakaṁ buddhavacanaṁ tantiṁ āropento māgadhabhāsāya eva āropesi. Kasmā?",
  "tika-s0402t51:14_4": "Evañhi āharituṁ sukhaṁ hoti.",
  "tika-s0402t51:14_5": "Māgadhabhāsāya hi tantiṁ āruḷhassa buddhavacanassa paṭisambhidāppattānaṁ sotapathāgamanameva papañco.",
  "tika-s0402t51:14_6": "Tena saṅghaṭitamatteneva nayasatena nayasahassena attho upaṭṭhāti.",
  "tika-s0402t51:14_7": "Aññāya bhāsāya tantiṁ āruḷhakaṁ sodhetvā uggahetabbaṁ hoti,",
  "tika-s0402t51:14_8": "bahumpi uggahetvā pana puthujjanassa paṭisambhidāppatti nāma natthi,",
  "tika-s0402t51:14_9": "ariyasāvako nopaṭisambhidāppatto nāma natthi.",
  "tika-s0402t51:15_0": "Paṭibhānappabhedassa sallakkhaṇavibhāvanavavatthānakaraṇasamatthaṁ paṭibhāne pabhedagataṁ ñāṇaṁ paṭibhānapaṭisambhidā.",
  "tika-s0402t51:15_1": "Atthadhammādivisayesu hi tīsu ñāṇesu ‘‘imāni ñāṇāni idamatthajotakānī’’ti (vibha.",
  "tika-s0402t51:15_2": "725-731) evaṁ pavattañāṇassetaṁ adhivacanaṁ.",
  "tika-s0402t51:15_3": "Imā pana catasso paṭisambhidā dvīsu ṭhānesu pabhedaṁ gacchanti,",
  "tika-s0402t51:15_4": "pañcahi kāraṇehi visadā hontīti veditabbā.",
  "tika-s0402t51:15_5": "Katamesu dvīsu?",
  "tika-s0402t51:15_6": "Sekkhabhūmiyañca asekkhabhūmiyañca,",
  "tika-s0402t51:15_7": "tattha sāriputtattherassa mahāmoggallānattherassa mahākassapattherassa mahākaccāyanattherassa mahākoṭṭhikattherassāti",
  "tika-s0402t51:15_8": "asītiyāpi mahātherānaṁ paṭisambhidā asekkhabhūmiyaṁ pabhedagatā.",
  "tika-s0402t51:15_9": "Ānandattherassa,",
  "tika-s0402t51:15_10": "cittassa gahapatino,",
  "tika-s0402t51:15_11": "dhammikassa upāsakassa,",
  "tika-s0402t51:15_12": "upālissa gahapatino,",
  "tika-s0402t51:15_13": "khujjuttarāya upāsikāyāti evamādīnaṁ paṭisambhidā sekkhabhūmiyaṁ pabhedagatāti imāsu dvīsu bhūmīsu pabhedaṁ gacchanti.",
  "tika-s0402t51:15_14": "Pabhedo nāma maggehi adhigatānaṁ paṭisambhidānaṁ pabhedagamanaṁ.",
  "tika-s0402t51:16_0": "Katamehi pañcahi kāraṇehi paṭisambhidā visadā hontīti?",
  "tika-s0402t51:16_1": "Adhigamena,",
  "tika-s0402t51:16_2": "pariyattiyā,",
  "tika-s0402t51:16_3": "savanena ,",
  "tika-s0402t51:16_4": "paripucchāya,",
  "tika-s0402t51:16_5": "pubbayogena.",
  "tika-s0402t51:16_6": "Tattha adhigamo nāma arahattaṁ.",
  "tika-s0402t51:16_7": "Tañhi pattassa paṭisambhidā visadā honti.",
  "tika-s0402t51:16_8": "Savanaṁ nāma dhammassavanaṁ.",
  "tika-s0402t51:16_9": "Sakkaccaṁ suṇantassa hi paṭisambhidā visadā honti.",
  "tika-s0402t51:16_10": "Paripucchā nāma aṭṭhakathā.",
  "tika-s0402t51:16_11": "Uggahitapāḷiyā atthaṁ kathentassa hi paṭisambhidā visadā honti.",
  "tika-s0402t51:16_12": "Pubbayogo nāma pubbayogāvacaratā haraṇapaccāharaṇanayena parihaṭakammaṭṭhānatā.",
  "tika-s0402t51:16_13": "Pubbayogāvacarassa hi paṭisambhidā visadā honti.",
  "tika-s0402t51:17_0": "Etesu pana pariyatti, savanaṁ,",
  "tika-s0402t51:17_1": "paripucchāti imāni tīṇi pabhedasseva balavakāraṇāni,",
  "tika-s0402t51:17_2": "pubbayogo adhigamassa balavapaccayo.",
  "tika-s0402t51:17_3": "Pabhedassa hoti na hotīti? Hoti,",
  "tika-s0402t51:17_4": "na pana yathā adhigamassa balavapaccayo hoti,",
  "tika-s0402t51:17_5": "tathā pabhedassa.",
  "tika-s0402t51:17_6": "Pariyattisavanaparipucchā hi pubbe hontu vā mā vā,",
  "tika-s0402t51:17_7": "pubbayogena pana pubbe ceva etarahi ca saṅkhārasammasanaṁ vinā paṭisambhidādhigamo nāma natthi.",
  "tika-s0402t51:17_8": "Ime pana dvepi ekato hutvā paṭisambhidā upatthambhetvā visadā hontīti.",
  "tika-s0402t51:18_0": "Vibhattisuttavaṇṇanā niṭṭhitā.",
  "tika-s0402t51:19_0": "3-4. Mahākoṭṭhikasuttādivaṇṇanā",
  "tika-s0402t51:20_0": "173-4.",
  "tika-s0402t51:20_1": "Tatiye phassāyatanānanti ettha ākaraṭṭho āyatanasaddoti āha ‘‘phassākarāna’’ntiādi.",
  "tika-s0402t51:20_2": "‘‘Suvaṇṇāyatanaṁ,",
  "tika-s0402t51:20_3": "rajatāyatana’’ntiādīsu ākaropi ‘‘āyatana’’nti vutto,",
  "tika-s0402t51:20_4": "sañjātisamosaraṇādivasenapi āyatanaṭṭho labbhatiyeva.",
  "tika-s0402t51:20_5": "Mā-iti paṭisedhe nipāto.",
  "tika-s0402t51:20_6": "Svāyaṁ channaṁ phassāyatanānaṁ asesaṁ virāganirodhā atthaññaṁ vacanaṁ kiñcīti sandhāyāhāti āha ‘‘mā bhaṇīti attho’’ti.",
  "tika-s0402t51:20_7": "Pañcaphassāyatanāni niruddhānīti cakkhādīnañca tattha abhāvaṁ sandhāya vadati.",
  "tika-s0402t51:20_8": "Chaṭṭhassāti manāyatanassa.",
  "tika-s0402t51:20_9": "Catutthe natthi vattabbaṁ.",
  "tika-s0402t51:21_0": "Mahākoṭṭhikasuttādivaṇṇanā niṭṭhitā.",
  "tika-s0402t51:22_0": "5-6. Upavāṇasuttādivaṇṇanā",
  "tika-s0402t51:23_0": "175-6.",
  "tika-s0402t51:23_1": "Pañcame vijjāyāti dibbacakkhupubbenivāsānussatiāsavakkhayañāṇasaṅkhātāya tividhāya vijjāya,",
  "tika-s0402t51:23_2": "aṭṭhavidhāya vā.",
  "tika-s0402t51:23_3": "Aṭṭhavidhāpi hi vijjā vipassanāñāṇena manomayiddhiyā ca saha abhiññā pariggahetvā vuttā.",
  "tika-s0402t51:23_4": "Pannarasadhammabhedena caraṇena samannāgatoti sīlasaṁvaro,",
  "tika-s0402t51:23_5": "indriyesu guttadvāratā,",
  "tika-s0402t51:23_6": "bhojane mattaññutā,",
  "tika-s0402t51:23_7": "jāgariyānuyogo, saddhā, hirī, ottappaṁ,",
  "tika-s0402t51:23_8": "bāhusaccaṁ, vīriyaṁ, sati, paññā,",
  "tika-s0402t51:23_9": "cattāri rūpāvacarajjhānānīti evaṁ pannarasabhedena caraṇadhammena samannāgato.",
  "tika-s0402t51:23_10": "Imeyeva hi pannarasa dhammā yasmā etehi carati ariyasāvako gacchati amataṁ disaṁ,",
  "tika-s0402t51:23_11": "tasmā ‘‘caraṇa’’nti vuttā.",
  "tika-s0402t51:23_12": "Chaṭṭhe natthi vattabbaṁ.",
  "tika-s0402t51:24_0": "Upavāṇasuttādivaṇṇanā niṭṭhitā.",
  "tika-s0402t51:25_0": "7. Rāhulasuttavaṇṇanā",
  "tika-s0402t51:26_0": "177.",
  "tika-s0402t51:26_1": "Sattame pathavīdhāturevesāti duvidhāpesā thaddhaṭṭhena,",
  "tika-s0402t51:26_2": "kakkhaḷaṭṭhena,",
  "tika-s0402t51:26_3": "pharusaṭṭhena ekalakkhaṇā pathavīdhātu evāti ajjhattikaṁ bāhirāya saddhiṁ yojetvā dasseti. Kasmā?",
  "tika-s0402t51:26_4": "Bāhirāya pathavīdhātuyā acetanābhāvo pākaṭo,",
  "tika-s0402t51:26_5": "na ajjhattikāya,",
  "tika-s0402t51:26_6": "tasmā bāhirāya saddhiṁ ekasadisā acetanāyevāti gaṇhantassa sukhapariggāhā hoti,",
  "tika-s0402t51:26_7": "yathā kiṁ?",
  "tika-s0402t51:26_8": "Dantena goṇena saddhiṁ yojito adanto katipāhameva visukāyati vipphandati,",
  "tika-s0402t51:26_9": "atha na cirasseva damathaṁ upeti,",
  "tika-s0402t51:26_10": "evaṁ ajjhattikaṁ bāhirāya saddhiṁ ekasadisāti gaṇhantassa katipāhameva acetanabhāvena upaṭṭhāti,",
  "tika-s0402t51:26_11": "atha na cirenevassā acetanabhāvo pākaṭo hoti dhātumattatāya dassanato.",
  "tika-s0402t51:26_12": "Netaṁ mama…pe…",
  "tika-s0402t51:26_13": "daṭṭhabbanti taṁ ubhayampi ‘‘na etaṁ mama,",
  "tika-s0402t51:26_14": "na esohamasmi,",
  "tika-s0402t51:26_15": "na eso me attā’’ti evaṁ yathābhūtaṁ sammappaññāya daṭṭhabbaṁ.",
  "tika-s0402t51:26_16": "Yathābhūtanti yathāsabhāvaṁ.",
  "tika-s0402t51:26_17": "Tañhi aniccādisabhāvaṁ,",
  "tika-s0402t51:26_18": "tasmā aniccaṁ dukkhamanattāti evaṁ daṭṭhabbanti attho.",
  "tika-s0402t51:26_19": "Yasmā ‘‘netaṁ mama,",
  "tika-s0402t51:26_20": "nesohamasmi,",
  "tika-s0402t51:26_21": "na meso attā’’ti passanto neva katthaci attānaṁ passati,",
  "tika-s0402t51:26_22": "na taṁ parassa kiñcanabhāve upanetabbaṁ passati,",
  "tika-s0402t51:26_23": "na parassa attānaṁ attano kiñcanabhāve upanetabbaṁ passati,",
  "tika-s0402t51:26_24": "tasmā vuttaṁ ‘‘catukoṭikasuññatā nāma kathitā’’ti.",
  "tika-s0402t51:27_0": "Rāhulasuttavaṇṇanā niṭṭhitā.",
  "tika-s0402t51:28_0": "8. Jambālīsuttavaṇṇanā",
  "tika-s0402t51:29_0": "178.",
  "tika-s0402t51:29_1": "Aṭṭhame santanti aṅgasantatāya ceva ārammaṇasantatāya ca kamanīyaṁ manoharaṁ.",
  "tika-s0402t51:29_2": "Cetovimuttinti rūpārūpāvacaraṁ cittavimuttiṁ.",
  "tika-s0402t51:29_3": "Tenevāha ‘‘aṭṭhannaṁ samāpattīnaṁ aññataraṁ samāpatti’’nti.",
  "tika-s0402t51:29_4": "Lepamakkhitenāti lākhāmakkhitena.",
  "tika-s0402t51:29_5": "Pāripanthike asodhetvāti kāmacchandādipāripanthike asodhetvā.",
  "tika-s0402t51:29_6": "Yo hi kāmādīnavapaccavekkhaṇādīhi kāmacchandaṁ na suṭṭhu vikkhambhetvā kāyappassaddhivasena duṭṭhullaṁ",
  "tika-s0402t51:29_7": "suppaṭippassaddhaṁ akatvā ārambhadhātumanasikārādivasena thinamiddhaṁ na suṭṭhu paṭivinodetvā samathanimittamanasikārādivasena",
  "tika-s0402t51:29_8": "uddhaccakukkuccaṁ na samūhataṁ katvā aññepi samādhiparipanthe dhamme na suṭṭhu sodhetvā jhānaṁ samāpajjati.",
  "tika-s0402t51:29_9": "So asodhitaṁ āsayaṁ paviṭṭhabhamaro viya asuddhaṁ uyyānaṁ paviṭṭharājā viya ca khippameva nikkhamati.",
  "tika-s0402t51:29_10": "Yo pana samādhiparipanthe dhamme suṭṭhu visodhetvā jhānaṁ samāpajjati,",
  "tika-s0402t51:29_11": "so suvisodhitaṁ āsayaṁ paviṭṭhabhamaro viya suparisuddhaṁ uyyānaṁ paviṭṭharājā viya ca sakalampi divasabhāgaṁ antosamāpattiyaṁyeva hoti.",
  "tika-s0402t51:30_0": "Āyamukhānīti naditaḷākakandarapadarādito āgamanamaggā.",
  "tika-s0402t51:30_1": "Te ca kandarāyevāti āha ‘‘catasso pavisanakandarā’’ti.",
  "tika-s0402t51:30_2": "Apāyamukhānīti apagamanamaggā.",
  "tika-s0402t51:30_3": "Apenti apagacchanti etehīti hi apāyā,",
  "tika-s0402t51:30_4": "te eva mukhānīti apāyamukhāni.",
  "tika-s0402t51:30_5": "Tāni ca udakanikkhamanacchiddānīti āha ‘‘apavāhanacchiddānī’’ti,",
  "tika-s0402t51:30_6": "apāyasaṅkhātāni udakanikkhamanacchiddānīti attho.",
  "tika-s0402t51:30_7": "Sesaṁ suviññeyyameva.",
  "tika-s0402t51:31_0": "Jambālīsuttavaṇṇanā niṭṭhitā.",
  "tika-s0402t51:32_0": "9. Nibbānasuttavaṇṇanā",
  "tika-s0402t51:33_0": "179. Navame abhidhamme vuttanayenāti –",
  "tika-s0402t51:34_0": "‘‘Katamā hānabhāginī paññā?",
  "tika-s0402t51:34_1": "Paṭhamassa jhānassa lābhiṁ kāmasahagatā saññāmanasikārā samudācaranti hānabhāginī paññā,",
  "tika-s0402t51:34_2": "tadanudhammatā sati santiṭṭhati ṭhitibhāginī paññā.",
  "tika-s0402t51:34_3": "Avitakkasahagatā saññāmanasikārā samudācaranti visesabhāginī paññā.",
  "tika-s0402t51:34_4": "Nibbidāsahagatā saññāmanasikārā samudācaranti virāgūpasañhitā nibbedhabhāginī paññā’’ti (vibha. 799) –",
  "tika-s0402t51:35_0": "Ādinā vibhaṅge vuttanayena evamattho veditabbo.",
  "tika-s0402t51:36_0": "Tattha paṭhamassa jhānassa lābhinti yvāyaṁ appaguṇassa paṭhamassa jhānassa lābhī, taṁ.",
  "tika-s0402t51:36_1": "Kāmasahagatāsaññāmanasikārā samudācarantīti tato vuṭṭhitaṁ ārammaṇavasena kāmasahagatā hutvā saññāmanasikārā samudācaranti tudanti codenti.",
  "tika-s0402t51:36_2": "Tassa kāmānupakkhandānaṁ saññāmanasikārānaṁ vasena sā paṭhamajjhānapaññā hāyati parihāyati,",
  "tika-s0402t51:36_3": "tasmā ‘‘hānabhāginī paññā’’ti vuttā.",
  "tika-s0402t51:36_4": "Tadanudhammatāti tadanurūpasabhāvā.",
  "tika-s0402t51:36_5": "Sati santiṭṭhatīti idaṁ micchāsatiṁ sandhāya vuttaṁ,",
  "tika-s0402t51:36_6": "na sammāsatiṁ.",
  "tika-s0402t51:36_7": "Yassa hi paṭhamajjhānānurūpasabhāvā paṭhamajjhānaṁ santato paṇītato disvā assādayamānā abhinandamānā nikanti uppajjati,",
  "tika-s0402t51:36_8": "tassa nikantivasena paṭhamajjhānapaññā neva hāyati na vaḍḍhati,",
  "tika-s0402t51:36_9": "ṭhitikoṭṭhāsikā hoti.",
  "tika-s0402t51:36_10": "Tena vuttaṁ ‘‘ṭhitibhāginī paññā’’ti.",
  "tika-s0402t51:36_11": "Avitakkasahagatāti avitakkaṁ dutiyajjhānaṁ santato paṇītato manasikaroto ārammaṇavasena avitakkasahagatā saññāmanasikārā.",
  "tika-s0402t51:36_12": "Samudācarantīti paguṇato paṭhamajjhānato vuṭṭhitaṁ dutiyajjhānādhigamatthāya tudanti codenti,",
  "tika-s0402t51:36_13": "tassa upari dutiyajjhānānupakkhandānaṁ saññāmanasikārānaṁ vasena sā paṭhamajjhānapaññā visesabhūtassa",
  "tika-s0402t51:36_14": "dutiyajjhānassa uppattipadaṭṭhānatāya ‘‘visesabhāginī’’ti vuttā.",
  "tika-s0402t51:37_0": "Nibbidāsahagatāti taṁyeva paṭhamajjhānalābhiṁ jhānato vuṭṭhitaṁ nibbidāsaṅkhātena vipassanāñāṇena sahagatā.",
  "tika-s0402t51:37_1": "Vipassanāñāṇañhi jhānaṅgabhede vattante nibbindati ukkaṇṭhati,",
  "tika-s0402t51:37_2": "tasmā ‘‘nibbidā’’ti vuccati.",
  "tika-s0402t51:37_3": "Samudācarantīti nibbānasacchikiriyatthāya tudanti codenti.",
  "tika-s0402t51:37_4": "Virāgūpasañhitāti virāgasaṅkhātena nibbānena upasaṁhitā.",
  "tika-s0402t51:37_5": "Vipassanāñāṇañhi sakkā iminā maggena virāgaṁ nibbānaṁ sacchikātunti pavattito ‘‘virāgūpasaṁhita’’nti vuccati.",
  "tika-s0402t51:37_6": "Taṁsampayuttasaññāmanasikārāpi virāgūpasaṁhitā eva nāma.",
  "tika-s0402t51:37_7": "Tassa tesaṁ saññāmanasikārānaṁ vasena sā paṭhamajjhānapaññā ariyamaggappaṭivedhassa padaṭṭhānatāya ‘‘nibbedhabhāginī’’ti vuttāti.",
  "tika-s0402t51:38_0": "Nibbānasuttavaṇṇanā niṭṭhitā.",
  "tika-s0402t51:39_0": "10. Mahāpadesasuttavaṇṇanā",
  "tika-s0402t51:40_0": "180.",
  "tika-s0402t51:40_1": "Dasame mahāokāseti mahante okāse mahantāni dhammassa patiṭṭhāpanaṭṭhānāni.",
  "tika-s0402t51:40_2": "Yesu patiṭṭhāpito dhammo nicchīyati asandehato.",
  "tika-s0402t51:40_3": "Kāni pana tāni?",
  "tika-s0402t51:40_4": "Āgamanavisiṭṭhāni suttotaraṇādīni.",
  "tika-s0402t51:40_5": "Dutiyavikappe apadisīyantīti apadesā,",
  "tika-s0402t51:40_6": "mahantā apadesā etesanti mahāpadesā.",
  "tika-s0402t51:40_7": "‘‘Sammukhā metaṁ, āvuso,",
  "tika-s0402t51:40_8": "bhagavato suta’’ntiādinā kenaci ābhatassa dhammoti vinicchayane kāraṇaṁ.",
  "tika-s0402t51:40_9": "Kiṁ pana tanti?",
  "tika-s0402t51:40_10": "Tassa yathābhatassa suttotaraṇādi eva.",
  "tika-s0402t51:40_11": "Yadi evaṁ kathaṁ cattāroti?",
  "tika-s0402t51:40_12": "Yasmā dhammassa dve sampadāyo satthā sāvako ca.",
  "tika-s0402t51:40_13": "Tesu sāvakā saṅghagaṇapuggalavasena tividhā.",
  "tika-s0402t51:40_14": "Evamimamhā mayāyaṁ dhammo paṭiggahitoti apadisitabbānaṁ bhedena cattāro.",
  "tika-s0402t51:40_15": "Tenāha ‘‘sammukhā metaṁ, āvuso,",
  "tika-s0402t51:40_16": "bhagavato suta’’ntiādi.",
  "tika-s0402t51:40_17": "Tathā ca vuttaṁ nettiyaṁ (netti.",
  "tika-s0402t51:40_18": "4.18) ‘‘cattāro mahāpadesā buddhāpadeso,",
  "tika-s0402t51:40_19": "saṅghāpadeso,",
  "tika-s0402t51:40_20": "gaṇāpadeso,",
  "tika-s0402t51:40_21": "puggalāpadeso.",
  "tika-s0402t51:40_22": "Ime cattāro mahāpadesā’’ti.",
  "tika-s0402t51:40_23": "Buddho apadeso etassāti buddhāpadeso.",
  "tika-s0402t51:40_24": "Esa nayo sesesupi.",
  "tika-s0402t51:40_25": "Tenāha ‘‘buddhādayo…pe…",
  "tika-s0402t51:40_26": "mahākāraṇānī’’ti.",
  "tika-s0402t51:41_0": "Neva abhinanditabbanti na sampaṭicchitabbaṁ,",
  "tika-s0402t51:41_1": "ganthassa sampaṭicchanaṁ nāma savananti āha ‘‘na sotabba’’nti.",
  "tika-s0402t51:41_2": "Padabyañjanānīti padāni ca byañjanāni ca,",
  "tika-s0402t51:41_3": "atthapadāni byañjanapadāni cāti attho.",
  "tika-s0402t51:41_4": "Pajjati attho etehīti padāni,",
  "tika-s0402t51:41_5": "akkharādīni byañjanapadāni.",
  "tika-s0402t51:41_6": "Pajjitabbato padāni,",
  "tika-s0402t51:41_7": "saṅkāsanādīni atthapadāni.",
  "tika-s0402t51:41_8": "‘‘Aṭṭhakathāyaṁ padasaṅkhātāni byañjanānīti byañjanapadāneva vuttānī’’ti keci.",
  "tika-s0402t51:41_9": "Atthaṁ byañjentīti byañjanāni,",
  "tika-s0402t51:41_10": "byañjanapadāni.",
  "tika-s0402t51:41_11": "Tehi byañjitabbato byañjanāni,",
  "tika-s0402t51:41_12": "atthapadānīti ubhayasaṅgahato.",
  "tika-s0402t51:41_13": "Imasmiṁ ṭhāneti tenābhatasuttassa imasmiṁ padese.",
  "tika-s0402t51:41_14": "Pāḷi vuttāti kevalo pāḷidhammo vutto.",
  "tika-s0402t51:41_15": "Attho vuttoti pāḷiyā attho vutto niddiṭṭho.",
  "tika-s0402t51:41_16": "Anusandhi kathitoti yathāraddhadesanāya uparidesanāya ca anusandhānaṁ kathitaṁ,",
  "tika-s0402t51:41_17": "sambandho kathito.",
  "tika-s0402t51:41_18": "Pubbāparaṁ kathitanti pubbena paraṁ avirujjhanañceva visesaṭṭhānañca kathitaṁ pakāsitaṁ.",
  "tika-s0402t51:41_19": "Evaṁ pāḷidhammādīni sammadeva sallakkhetvā gahaṇaṁ sādhukaṁ uggahaṇanti āha ‘‘suṭṭhu gahetvā’’ti.",
  "tika-s0402t51:41_20": "Sutte otāretabbānīti ñāṇena sutte ogāhetvā tāretabbāni.",
  "tika-s0402t51:41_21": "Taṁ pana ogāhetvā taraṇaṁ tattha otaraṇaṁ anuppavesanaṁ hotīti vuttaṁ ‘‘otaritabbānī’’ti.",
  "tika-s0402t51:41_22": "Saṁsandetvā dassanaṁ sandassananti āha ‘‘vinaye saṁsandetabbānī’’ti.",
  "tika-s0402t51:42_0": "‘‘Kiṁ pana taṁ suttaṁ,",
  "tika-s0402t51:42_1": "ko vā vinayo’’ti vicāraṇāyaṁ ācariyānaṁ matibhedamukhena tamatthaṁ dassetuṁ ‘‘ettha cā’’tiādi vuttaṁ.",
  "tika-s0402t51:42_2": "Vinayoti vibhaṅgapāṭhamāha.",
  "tika-s0402t51:42_3": "So hi mātikāsaññitassa suttassa atthe sūcanato ‘‘sutta’’nti vattabbataṁ arahati.",
  "tika-s0402t51:42_4": "Vividhanayattā visiṭṭhanayattā ca vinayo,",
  "tika-s0402t51:42_5": "khandhakapāṭho.",
  "tika-s0402t51:42_6": "Evanti evaṁ suttavinayesu pariggayhamānesu vinayapiṭakampi na pariyādiyati parivārapāḷiyā asaṅgahitattā.",
  "tika-s0402t51:42_7": "Suttantābhidhammapiṭakāni vā suttaṁ atthasūcanādiatthasambhavato.",
  "tika-s0402t51:42_8": "Evampīti suttantābhidhammapiṭakāni suttaṁ,",
  "tika-s0402t51:42_9": "vinayapiṭakaṁ vinayoti evaṁ suttavinayavibhāge vuccamānepi.",
  "tika-s0402t51:42_10": "Na tāva pariyādiyantīti na tāva anavasesato pariggayhanti .",
  "tika-s0402t51:42_11": "Kasmāti ceti āha ‘‘asuttanāmakañhī’’tiādi.",
  "tika-s0402t51:42_12": "Yasmā suttanti imaṁ nāmaṁ anāropetvā saṅgītaṁ jātakādibuddhavacanaṁ atthi,",
  "tika-s0402t51:42_13": "tasmā vuttanayena tīṇi piṭakāni na pariyādiyantīti.",
  "tika-s0402t51:42_14": "Suttanipātaudānaitivuttakāni dīghanikāyādayo viya suttanti nāmaṁ āropetvā asaṅgītānīti adhippāyenettha jātakādīhi saddhiṁ tānipi gahitāni.",
  "tika-s0402t51:42_15": "Buddhavaṁsacariyāpiṭakānaṁ panettha aggahaṇe kāraṇaṁ maggitabbaṁ,",
  "tika-s0402t51:42_16": "kiṁ vā etena magganena.",
  "tika-s0402t51:42_17": "Sabbopāyaṁ vaṇṇanānayo theravādadassanamukhena paṭikkhitto evāti.",
  "tika-s0402t51:43_0": "Kiṁ atthīti asuttanāmakaṁ buddhavacanaṁ natthiyevāti dasseti.",
  "tika-s0402t51:43_1": "Taṁ sabbaṁ paṭikkhipitvāti ‘‘suttanti vinayo’’tiādinā vuttasaṁvaṇṇanāyaṁ ‘‘nāyamattho idhādhippeto’’ti paṭisedhetvā.",
  "tika-s0402t51:43_2": "Vineti etena kileseti vinayo,",
  "tika-s0402t51:43_3": "kilesavinayanūpāyo,",
  "tika-s0402t51:43_4": "so eva kāraṇanti āha ‘‘vinayo pana kāraṇa’’nti.",
  "tika-s0402t51:44_0": "Dhammeti pariyattidhamme.",
  "tika-s0402t51:44_1": "Sarāgāyāti sarāgabhāvāya kāmarāgabhavarāgaparibrūhanāya.",
  "tika-s0402t51:44_2": "Saṁyogāyāti bhavasaṁyojanāya.",
  "tika-s0402t51:44_3": "Saupādānāyāti caturūpādānūpasaṁhitatāya.",
  "tika-s0402t51:44_4": "Mahicchatāyāti mahicchabhāvāya.",
  "tika-s0402t51:44_5": "Asantuṭṭhiyāti asantuṭṭhabhāvāya.",
  "tika-s0402t51:44_6": "Kosajjāyāti kusītabhāvāya.",
  "tika-s0402t51:44_7": "Saṅgaṇikāyāti kilesasaṅgaṇikavihārāya.",
  "tika-s0402t51:44_8": "Ācayāyāti tividhavaṭṭācayāya.",
  "tika-s0402t51:44_9": "Virāgāyāti sakalavaṭṭato virajjanatthāya.",
  "tika-s0402t51:44_10": "Visaṁyogāyāti kāmarāgādīhi visaṁyujjanatthāya.",
  "tika-s0402t51:44_11": "Anupādānāyāti sabbassapi kammabhavassa aggahaṇāya.",
  "tika-s0402t51:44_12": "Appicchatāyāti paccayappicchatādivasena sabbaso icchāya apagamāya.",
  "tika-s0402t51:44_13": "Santuṭṭhiyāti dvādasavidhasantuṭṭhabhāvāya.",
  "tika-s0402t51:44_14": "Vīriyārambhāyāti kāyikassa ceva cetasikassa ca vīriyassa paggaṇhanatthāya.",
  "tika-s0402t51:44_15": "Vivekāyāti pavivittabhāvāya kāmavivekāditadaṅgavivekādivivekasiddhiyā.",
  "tika-s0402t51:44_16": "Apacayāyāti sabbassapi vaṭṭassa apacayanāya,",
  "tika-s0402t51:44_17": "nibbānāyāti attho.",
  "tika-s0402t51:44_18": "Evaṁ yo pariyattidhammo uggahaṇadhāraṇaparipucchāmanasikāravasena yoniso paṭipajjantassa sarāgādibhāvaparivajjanassa",
  "tika-s0402t51:44_19": "kāraṇaṁ hutvā virāgādibhāvāya saṁvattati,",
  "tika-s0402t51:44_20": "ekaṁsato eso dhammo,",
  "tika-s0402t51:44_21": "eso vinayo sammadeva apāyādīsu apatanavasena dhāraṇato kilesānaṁ vinayanato ca.",
  "tika-s0402t51:44_22": "Satthu sammāsambuddhassa ovādānurūpappavattibhāvato etaṁ satthusāsananti ca jāneyyāsīti attho.",
  "tika-s0402t51:45_0": "Catusaccatthasūcanaṁ suttanti āha ‘‘sutteti tepiṭake buddhavacane’’ti.",
  "tika-s0402t51:45_1": "Tepiṭakañhi buddhavacanaṁ saccavinimuttaṁ natthi.",
  "tika-s0402t51:45_2": "Rāgādivinayakāraṇaṁ yathā tena suttapadena pakāsitanti āha ‘‘vinayeti etasmiṁ rāgādivinayakāraṇe’’ti.",
  "tika-s0402t51:45_3": "Sutte otaraṇañcettha tepiṭakabuddhavacanapariyāpannatāvaseneva veditabbaṁ,",
  "tika-s0402t51:45_4": "na aññathāti āha ‘‘suttappaṭipāṭiyā katthaci anāgantvā’’ti.",
  "tika-s0402t51:45_5": "Challiṁ uṭṭhapetvāti arogassa mahato rukkhassa tiṭṭhato upakkamena challikāya sakalikāya papaṭikāya vā",
  "tika-s0402t51:45_6": "uṭṭhāpanaṁ viya arogassa sāsanadhammassa tiṭṭhato byañjanamattena tappariyāpannaṁ viya hutvā challisadisaṁ",
  "tika-s0402t51:45_7": "pubbāparaviruddhatādidosaṁ uṭṭhapetvā paridīpetvā.",
  "tika-s0402t51:45_8": "Tādisāni pana ekaṁsato guḷhavessantarādipariyāpannāni hontīti āha ‘‘guḷhavessantara…pe…",
  "tika-s0402t51:45_9": "paññāyantīti attho’’ti.",
  "tika-s0402t51:45_10": "Rāgādivinayeti rāgādivinayanatthena atadākāratāya apaññāyamānāni chaḍḍetabbāni cajitabbāni na gahetabbāni.",
  "tika-s0402t51:45_11": "Sabbatthāti sabbavāresu.",
  "tika-s0402t51:46_0": "Mahāpadesasuttavaṇṇanā niṭṭhitā.",
  "tika-s0402t51:47_0": "Sañcetaniyavaggavaṇṇanā niṭṭhitā."
}