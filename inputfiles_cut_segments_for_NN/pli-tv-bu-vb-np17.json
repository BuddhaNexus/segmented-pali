{
  "pli-tv-bu-vb-np17:0.1_0": "Theravāda Vinaya",
  "pli-tv-bu-vb-np17:0.2_0": "Mahāvibhaṅga",
  "pli-tv-bu-vb-np17:0.3_0": "Nissaggiyakaṇḍa",
  "pli-tv-bu-vb-np17:0.4_0": "Kosiyavagga",
  "pli-tv-bu-vb-np17:0.5_0": "17. Eḷakalomadhovāpanasikkhāpada",
  "pli-tv-bu-vb-np17:1.1_0": "Tena samayena buddho bhagavā sakkesu viharati kapilavatthusmiṁ nigrodhārāme.",
  "pli-tv-bu-vb-np17:1.2_0": "Tena kho pana samayena chabbaggiyā bhikkhū bhikkhunīhi eḷakalomāni dhovāpentipi rajāpentipi vijaṭāpentipi.",
  "pli-tv-bu-vb-np17:1.3_0": "Bhikkhuniyo eḷakalomāni dhovantiyo rajantiyo vijaṭentiyo riñcanti uddesaṁ paripucchaṁ adhisīlaṁ adhicittaṁ adhipaññaṁ.",
  "pli-tv-bu-vb-np17:1.4_0": "Atha kho mahāpajāpati gotamī yena bhagavā tenupasaṅkami;",
  "pli-tv-bu-vb-np17:1.4_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "pli-tv-bu-vb-np17:1.5_0": "Ekamantaṁ ṭhitaṁ kho mahāpajāpatiṁ gotamiṁ bhagavā etadavoca—“kacci, gotami,",
  "pli-tv-bu-vb-np17:1.5_1": "bhikkhuniyo appamattā ātāpiniyo pahitattā viharantī”ti?",
  "pli-tv-bu-vb-np17:1.6_0": "“Kuto, bhante, bhikkhunīnaṁ appamādo.",
  "pli-tv-bu-vb-np17:1.7_0": "Ayyā chabbaggiyā bhikkhunīhi eḷakalomāni dhovāpentipi rajāpentipi vijaṭāpentipi.",
  "pli-tv-bu-vb-np17:1.8_0": "Bhikkhuniyo eḷakalomāni dhovantiyo rajantiyo vijaṭentiyo riñcanti uddesaṁ paripucchaṁ adhisīlaṁ adhicittaṁ adhipaññan”ti.",
  "pli-tv-bu-vb-np17:1.9_0": "Atha kho bhagavā mahāpajāpatiṁ gotamiṁ dhammiyā kathāya sandassesi samādapesi samuttejesi sampahaṁsesi.",
  "pli-tv-bu-vb-np17:1.10_0": "Atha kho mahāpajāpati gotamī bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ abhivādetvā padakkhiṇaṁ katvā pakkāmi.",
  "pli-tv-bu-vb-np17:1.11_0": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā chabbaggiye bhikkhū paṭipucchi—",
  "pli-tv-bu-vb-np17:1.12_0": "“saccaṁ kira tumhe, bhikkhave,",
  "pli-tv-bu-vb-np17:1.12_1": "bhikkhunīhi eḷakalomāni dhovāpethapi rajāpethapi vijaṭāpethapī”ti?",
  "pli-tv-bu-vb-np17:1.13_0": "“Saccaṁ, bhagavā”ti.",
  "pli-tv-bu-vb-np17:1.14_0": "“Ñātikāyo tumhākaṁ, bhikkhave, aññātikāyo”ti?",
  "pli-tv-bu-vb-np17:1.15_0": "“Aññātikāyo, bhagavā”ti.",
  "pli-tv-bu-vb-np17:1.16_0": "“Aññātakā, moghapurisā,",
  "pli-tv-bu-vb-np17:1.16_1": "aññātikānaṁ na jānanti patirūpaṁ vā appatirūpaṁ vā pāsādikaṁ vā apāsādikaṁ vā.",
  "pli-tv-bu-vb-np17:1.17_0": "Tattha nāma tumhe, moghapurisā,",
  "pli-tv-bu-vb-np17:1.17_1": "aññātikāhi bhikkhunīhi eḷakalomāni dhovāpessathapi rajāpessathapi vijaṭāpessathapi.",
  "pli-tv-bu-vb-np17:1.18_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-np17:1.19_0": "evañca pana, bhikkhave,",
  "pli-tv-bu-vb-np17:1.19_1": "imaṁ sikkhāpadaṁ uddiseyyātha—",
  "pli-tv-bu-vb-np17:1.20.1_0": "“Yo pana bhikkhu aññātikāya bhikkhuniyā eḷakalomāni dhovāpeyya vā rajāpeyya vā vijaṭāpeyya vā, nissaggiyaṁ pācittiyan”ti.",
  "pli-tv-bu-vb-np17:2.1_0": "Yo panāti",
  "pli-tv-bu-vb-np17:2.2_0": "yo yādiso …pe…",
  "pli-tv-bu-vb-np17:2.3_0": "bhikkhūti",
  "pli-tv-bu-vb-np17:2.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-np17:2.5_0": "Aññātikā nāma",
  "pli-tv-bu-vb-np17:2.6_0": "mātito vā pitito vā yāva sattamā pitāmahayugā asambaddhā.",
  "pli-tv-bu-vb-np17:2.7_0": "Bhikkhunī nāma",
  "pli-tv-bu-vb-np17:2.8_0": "ubhatosaṅghe upasampannā.",
  "pli-tv-bu-vb-np17:2.9_0": "Dhovāti āṇāpeti, āpatti dukkaṭassa.",
  "pli-tv-bu-vb-np17:2.10_0": "Dhotāni nissaggiyāni honti.",
  "pli-tv-bu-vb-np17:2.11_0": "Rajāti āṇāpeti, āpatti dukkaṭassa.",
  "pli-tv-bu-vb-np17:2.12_0": "Rattāni nissaggiyāni honti.",
  "pli-tv-bu-vb-np17:2.13_0": "Vijaṭehīti āṇāpeti, āpatti dukkaṭassa.",
  "pli-tv-bu-vb-np17:2.14_0": "Vijaṭitāni nissaggiyāni honti.",
  "pli-tv-bu-vb-np17:2.15_0": "Nissajjitabbāni saṅghassa vā gaṇassa vā puggalassa vā.",
  "pli-tv-bu-vb-np17:2.16_0": "Evañca pana, bhikkhave, nissajjitabbāni.",
  "pli-tv-bu-vb-np17:2.17_0": "…pe…",
  "pli-tv-bu-vb-np17:2.18_0": "“imāni me, bhante,",
  "pli-tv-bu-vb-np17:2.18_1": "eḷakalomāni aññātikāya bhikkhuniyā dhovāpitāni nissaggiyāni.",
  "pli-tv-bu-vb-np17:2.19_0": "Imānāhaṁ saṅghassa nissajjāmī”ti …pe…",
  "pli-tv-bu-vb-np17:2.20_0": "dadeyyāti …pe…",
  "pli-tv-bu-vb-np17:2.21_0": "dadeyyunti …pe…",
  "pli-tv-bu-vb-np17:2.22_0": "āyasmato dammīti.",
  "pli-tv-bu-vb-np17:2.23.1_0": "Aññātikāya aññātikasaññī eḷakalomāni dhovāpeti, nissaggiyaṁ pācittiyaṁ.",
  "pli-tv-bu-vb-np17:2.24_0": "Aññātikāya aññātikasaññī eḷakalomāni dhovāpeti rajāpeti,",
  "pli-tv-bu-vb-np17:2.24_1": "nissaggiyena āpatti dukkaṭassa.",
  "pli-tv-bu-vb-np17:2.25_0": "Aññātikāya aññātikasaññī eḷakalomāni dhovāpeti vijaṭāpeti,",
  "pli-tv-bu-vb-np17:2.25_1": "nissaggiyena āpatti dukkaṭassa.",
  "pli-tv-bu-vb-np17:2.26_0": "Aññātikāya aññātikasaññī eḷakalomāni dhovāpeti rajāpeti vijaṭāpeti,",
  "pli-tv-bu-vb-np17:2.26_1": "nissaggiyena āpatti dvinnaṁ dukkaṭānaṁ.",
  "pli-tv-bu-vb-np17:2.27_0": "Aññātikāya aññātikasaññī eḷakalomāni rajāpeti, nissaggiyaṁ pācittiyaṁ.",
  "pli-tv-bu-vb-np17:2.28_0": "Aññātikāya aññātikasaññī eḷakalomāni rajāpeti vijaṭāpeti,",
  "pli-tv-bu-vb-np17:2.28_1": "nissaggiyena āpatti dukkaṭassa.",
  "pli-tv-bu-vb-np17:2.29_0": "Aññātikāya aññātikasaññī eḷakalomāni rajāpeti dhovāpeti,",
  "pli-tv-bu-vb-np17:2.29_1": "nissaggiyena āpatti dukkaṭassa.",
  "pli-tv-bu-vb-np17:2.30_0": "Aññātikāya aññātikasaññī eḷakalomāni rajāpeti vijaṭāpeti dhovāpeti,",
  "pli-tv-bu-vb-np17:2.30_1": "nissaggiyena āpatti dvinnaṁ dukkaṭānaṁ.",
  "pli-tv-bu-vb-np17:2.31_0": "Aññātikāya aññātikasaññī eḷakalomāni vijaṭāpeti, nissaggiyaṁ pācittiyaṁ.",
  "pli-tv-bu-vb-np17:2.32_0": "Aññātikāya aññātikasaññī eḷakalomāni vijaṭāpeti dhovāpeti,",
  "pli-tv-bu-vb-np17:2.32_1": "nissaggiyena āpatti dukkaṭassa.",
  "pli-tv-bu-vb-np17:2.33_0": "Aññātikāya aññātikasaññī eḷakalomāni vijaṭāpeti rajāpeti,",
  "pli-tv-bu-vb-np17:2.33_1": "nissaggiyena āpatti dukkaṭassa.",
  "pli-tv-bu-vb-np17:2.34_0": "Aññātikāya aññātikasaññī eḷakalomāni vijaṭāpeti dhovāpeti rajāpeti,",
  "pli-tv-bu-vb-np17:2.34_1": "nissaggiyena āpatti dvinnaṁ dukkaṭānaṁ.",
  "pli-tv-bu-vb-np17:2.35_0": "Aññātikāya vematiko …pe…",
  "pli-tv-bu-vb-np17:2.36_0": "aññātikāya ñātikasaññī …pe…",
  "pli-tv-bu-vb-np17:2.37_0": "aññassa eḷakalomāni dhovāpeti, āpatti dukkaṭassa.",
  "pli-tv-bu-vb-np17:2.38_0": "Ekato upasampannāya dhovāpeti, āpatti dukkaṭassa.",
  "pli-tv-bu-vb-np17:2.39_0": "Ñātikāya aññātikasaññī, āpatti dukkaṭassa.",
  "pli-tv-bu-vb-np17:2.40_0": "Ñātikāya vematiko, āpatti dukkaṭassa.",
  "pli-tv-bu-vb-np17:2.41_0": "Ñātikāya ñātikasaññī, anāpatti.",
  "pli-tv-bu-vb-np17:2.42.1_0": "Anāpatti—",
  "pli-tv-bu-vb-np17:2.43_0": "ñātikāya dhovantiyā aññātikā dutiyā hoti,",
  "pli-tv-bu-vb-np17:2.44_0": "avuttā dhovati,",
  "pli-tv-bu-vb-np17:2.45_0": "aparibhuttaṁ katabhaṇḍaṁ dhovāpeti,",
  "pli-tv-bu-vb-np17:2.46_0": "sikkhamānāya",
  "pli-tv-bu-vb-np17:2.47_0": "sāmaṇeriyā",
  "pli-tv-bu-vb-np17:2.48_0": "ummattakassa,",
  "pli-tv-bu-vb-np17:2.49_0": "ādikammikassāti.",
  "pli-tv-bu-vb-np17:2.50_0": "Eḷakalomadhovāpanasikkhāpadaṁ niṭṭhitaṁ sattamaṁ."
}