{
  "mil3.3.9:0.1_0": "Milindapañha",
  "mil3.3.9:0.2_0": "Vicāravagga",
  "mil3.3.9:0.3_0": "9. Vedanālakkhaṇapañha",
  "mil3.3.9:1.1_0": "“Bhante nāgasena, kiṁlakkhaṇā vedanā”ti?",
  "mil3.3.9:1.2_0": "“Vedayitalakkhaṇā, mahārāja,",
  "mil3.3.9:1.2_1": "vedanā anubhavanalakkhaṇā cā”ti.",
  "mil3.3.9:2.1_0": "“Opammaṁ karohī”ti.",
  "mil3.3.9:2.2_0": "“Yathā, mahārāja,",
  "mil3.3.9:2.2_1": "kocideva puriso rañño adhikāraṁ kareyya,",
  "mil3.3.9:2.2_2": "tassa rājā tuṭṭho adhikāraṁ dadeyya,",
  "mil3.3.9:2.2_3": "so tena adhikārena pañcahi kāmaguṇehi samappito samaṅgibhūto paricareyya,",
  "mil3.3.9:2.2_4": "tassa evamassa ‘mayā kho pubbe rañño adhikāro kato,",
  "mil3.3.9:2.2_5": "tassa me rājā tuṭṭho adhikāraṁ adāsi,",
  "mil3.3.9:2.2_6": "svāhaṁ tatonidānaṁ imaṁ evarūpaṁ vedanaṁ vedayāmī’ti.",
  "mil3.3.9:3.1_0": "Yathā vā pana, mahārāja,",
  "mil3.3.9:3.1_1": "kocideva puriso kusalaṁ kammaṁ katvā kāyassa bhedā paraṁ maraṇā sugatiṁ saggaṁ lokaṁ upapajjeyya,",
  "mil3.3.9:3.1_2": "so ca tattha dibbehi pañcahi kāmaguṇehi samappito samaṅgibhūto paricareyya,",
  "mil3.3.9:3.1_3": "tassa evamassa ‘svāhaṁ kho pubbe kusalaṁ kammaṁ akāsiṁ,",
  "mil3.3.9:3.1_4": "sohaṁ tatonidānaṁ imaṁ evarūpaṁ vedanaṁ vedayāmī’ti.",
  "mil3.3.9:3.2_0": "Evaṁ kho, mahārāja,",
  "mil3.3.9:3.2_1": "vedayitalakkhaṇā vedanā anubhavanalakkhaṇā cā”ti.",
  "mil3.3.9:4.1_0": "“Kallosi, bhante nāgasenā”ti.",
  "mil3.3.9:5.1_0": "Vedanālakkhaṇapañho navamo."
}