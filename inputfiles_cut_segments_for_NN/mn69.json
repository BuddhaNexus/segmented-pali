{
  "mn69:0.1_0": "Majjhima Nikāya 69 ",
  "mn69:0.2_0": "Goliyānisutta ",
  "mn69:1.1_0": "Evaṁ me sutaṁ—",
  "mn69:1.2_0": "ekaṁ samayaṁ bhagavā rājagahe viharati veḷuvane kalandakanivāpe. ",
  "mn69:2.1_0": "Tena kho pana samayena goliyāni nāma bhikkhu āraññiko padasamācāro saṅghamajjhe osaṭo hoti kenacideva karaṇīyena. ",
  "mn69:2.2_0": "Tatra kho āyasmā sāriputto goliyāniṁ bhikkhuṁ ārabbha bhikkhū āmantesi: ",
  "mn69:3.1_0": "“Āraññikenāvuso,",
  "mn69:3.1_1": "bhikkhunā saṅghagatena saṅghe viharantena sabrahmacārīsu sagāravena bhavitabbaṁ sappatissena.",
  "mn69:3.2_0": "Sace, āvuso,",
  "mn69:3.2_1": "āraññiko bhikkhu saṅghagato saṅghe viharanto sabrahmacārīsu agāravo hoti appatisso, tassa bhavanti vattāro.",
  "mn69:3.3_0": "‘Kiṁ panimassāyasmato āraññikassa ekassāraññe serivihārena,",
  "mn69:3.3_1": "yo ayamāyasmā sabrahmacārīsu agāravo hoti appatisso’ti—",
  "mn69:3.4_0": "tassa bhavanti vattāro. ",
  "mn69:3.5_0": "Tasmā āraññikena bhikkhunā saṅghagatena saṅghe viharantena sabrahmacārīsu sagāravena bhavitabbaṁ sappatissena. ",
  "mn69:4.1_0": "Āraññikenāvuso,",
  "mn69:4.1_1": "bhikkhunā saṅghagatena saṅghe viharantena āsanakusalena bhavitabbaṁ:",
  "mn69:4.2_0": "‘iti there ca bhikkhū nānupakhajja nisīdissāmi nave ca bhikkhū na āsanena paṭibāhissāmī’ti. ",
  "mn69:4.3_0": "Sace, āvuso,",
  "mn69:4.3_1": "āraññiko bhikkhu saṅghagato saṅghe viharanto na āsanakusalo hoti, tassa bhavanti vattāro.",
  "mn69:4.4_0": "‘Kiṁ panimassāyasmato āraññikassa ekassāraññe serivihārena,",
  "mn69:4.4_1": "yo ayamāyasmā āsanakusalo na hotī’ti—",
  "mn69:4.5_0": "tassa bhavanti vattāro. ",
  "mn69:4.6_0": "Tasmā āraññikena bhikkhunā saṅghagatena saṅghe viharantena āsanakusalena bhavitabbaṁ. ",
  "mn69:4.7_0": "Āraññikenāvuso,",
  "mn69:4.7_1": "bhikkhunā saṅghagatena saṅghe viharantena ābhisamācārikopi dhammo jānitabbo.",
  "mn69:4.8_0": "Sace, āvuso,",
  "mn69:4.8_1": "āraññiko bhikkhu saṅghagato saṅghe viharanto ābhisamācārikampi dhammaṁ na jānāti, tassa bhavanti vattāro.",
  "mn69:4.9_0": "‘Kiṁ panimassāyasmato āraññikassa ekassāraññe serivihārena yo ayamāyasmā ābhisamācārikampi dhammaṁ na jānātī’ti—",
  "mn69:4.10_0": "tassa bhavanti vattāro. ",
  "mn69:4.11_0": "Tasmā āraññikena bhikkhunā saṅghagatena saṅghe viharantena ābhisamācārikopi dhammo jānitabbo. ",
  "mn69:5.1_0": "Āraññikenāvuso,",
  "mn69:5.1_1": "bhikkhunā saṅghagatena saṅghe viharantena nātikālena gāmo pavisitabbo nātidivā paṭikkamitabbaṁ.",
  "mn69:5.2_0": "Sace, āvuso,",
  "mn69:5.2_1": "āraññiko bhikkhu saṅghagato saṅghe viharanto atikālena gāmaṁ pavisati atidivā paṭikkamati, tassa bhavanti vattāro.",
  "mn69:5.3_0": "‘Kiṁ panimassāyasmato āraññikassa ekassāraññe serivihārena yo ayamāyasmā atikālena gāmaṁ pavisati atidivā paṭikkamatī’ti—",
  "mn69:5.4_0": "tassa bhavanti vattāro. ",
  "mn69:5.5_0": "Tasmā āraññikena bhikkhunā saṅghagatena saṅghe viharantena nātikālena gāmo pavisitabbo, nātidivā paṭikkamitabbaṁ. ",
  "mn69:6.1_0": "Āraññikenāvuso,",
  "mn69:6.1_1": "bhikkhunā saṅghagatena saṅghe viharantena na purebhattaṁ pacchābhattaṁ kulesu cārittaṁ āpajjitabbaṁ.",
  "mn69:6.2_0": "Sace, āvuso,",
  "mn69:6.2_1": "āraññiko bhikkhu saṅghagato saṅghe viharanto purebhattaṁ pacchābhattaṁ kulesu cārittaṁ āpajjati, tassa bhavanti vattāro.",
  "mn69:6.3_0": "‘Ayaṁ nūnimassāyasmato āraññikassa ekassāraññe serivihārena viharato vikālacariyā bahulīkatā,",
  "mn69:6.3_1": "tamenaṁ saṅghagatampi samudācaratī’ti—",
  "mn69:6.4_0": "tassa bhavanti vattāro. ",
  "mn69:6.5_0": "Tasmā āraññikena bhikkhunā saṅghagatena saṅghe viharantena na purebhattaṁ pacchābhattaṁ kulesu cārittaṁ āpajjitabbaṁ. ",
  "mn69:7.1_0": "Āraññikenāvuso,",
  "mn69:7.1_1": "bhikkhunā saṅghagatena saṅghe viharantena anuddhatena bhavitabbaṁ acapalena.",
  "mn69:7.2_0": "Sace, āvuso,",
  "mn69:7.2_1": "āraññiko bhikkhu saṅghagato saṅghe viharanto uddhato hoti capalo, tassa bhavanti vattāro.",
  "mn69:7.3_0": "‘Idaṁ nūnimassāyasmato āraññikassa ekassāraññe serivihārena viharato uddhaccaṁ cāpalyaṁ bahulīkataṁ,",
  "mn69:7.3_1": "tamenaṁ saṅghagatampi samudācaratī’ti—",
  "mn69:7.4_0": "tassa bhavanti vattāro. ",
  "mn69:7.5_0": "Tasmā āraññikena bhikkhunā saṅghagatena saṅghe viharantena anuddhatena bhavitabbaṁ acapalena. ",
  "mn69:8.1_0": "Āraññikenāvuso,",
  "mn69:8.1_1": "bhikkhunā saṅghagatena saṅghe viharantena amukharena bhavitabbaṁ avikiṇṇavācena.",
  "mn69:8.2_0": "Sace, āvuso,",
  "mn69:8.2_1": "āraññiko bhikkhu saṅghagato saṅghe viharanto mukharo hoti vikiṇṇavāco, tassa bhavanti vattāro.",
  "mn69:8.3_0": "‘Kiṁ panimassāyasmato āraññikassa ekassāraññe serivihārena yo ayamāyasmā mukharo vikiṇṇavāco’ti—",
  "mn69:8.4_0": "tassa bhavanti vattāro. ",
  "mn69:8.5_0": "Tasmā āraññikena bhikkhunā saṅghagatena saṅghe viharantena amukharena bhavitabbaṁ avikiṇṇavācena. ",
  "mn69:9.1_0": "Āraññikenāvuso,",
  "mn69:9.1_1": "bhikkhunā saṅghagatena saṅghe viharantena suvacena bhavitabbaṁ kalyāṇamittena.",
  "mn69:9.2_0": "Sace, āvuso,",
  "mn69:9.2_1": "āraññiko bhikkhu saṅghagato saṅghe viharanto dubbaco hoti pāpamitto, tassa bhavanti vattāro.",
  "mn69:9.3_0": "‘Kiṁ panimassāyasmato āraññikassa ekassāraññe serivihārena yo ayamāyasmā dubbaco pāpamitto’ti—",
  "mn69:9.4_0": "tassa bhavanti vattāro. ",
  "mn69:9.5_0": "Tasmā āraññikena bhikkhunā saṅghagatena saṅghe viharantena suvacena bhavitabbaṁ kalyāṇamittena. ",
  "mn69:10.1_0": "Āraññikenāvuso,",
  "mn69:10.1_1": "bhikkhunā indriyesu guttadvārena bhavitabbaṁ.",
  "mn69:10.2_0": "Sace, āvuso,",
  "mn69:10.2_1": "āraññiko bhikkhu indriyesu aguttadvāro hoti, tassa bhavanti vattāro.",
  "mn69:10.3_0": "‘Kiṁ panimassāyasmato āraññikassa ekassāraññe serivihārena yo ayamāyasmā indriyesu aguttadvāro’ti—",
  "mn69:10.4_0": "tassa bhavanti vattāro. ",
  "mn69:10.5_0": "Tasmā āraññikena bhikkhunā indriyesu guttadvārena bhavitabbaṁ. ",
  "mn69:11.1_0": "Āraññikenāvuso,",
  "mn69:11.1_1": "bhikkhunā bhojane mattaññunā bhavitabbaṁ.",
  "mn69:11.2_0": "Sace, āvuso,",
  "mn69:11.2_1": "āraññiko bhikkhu bhojane amattaññū hoti, tassa bhavanti vattāro.",
  "mn69:11.3_0": "‘Kiṁ panimassāyasmato āraññikassa ekassāraññe serivihārena yo ayamāyasmā bhojane amattaññū’ti—",
  "mn69:11.4_0": "tassa bhavanti vattāro. ",
  "mn69:11.5_0": "Tasmā āraññikena bhikkhunā bhojane mattaññunā bhavitabbaṁ. ",
  "mn69:12.1_0": "Āraññikenāvuso,",
  "mn69:12.1_1": "bhikkhunā jāgariyaṁ anuyuttena bhavitabbaṁ.",
  "mn69:12.2_0": "Sace, āvuso,",
  "mn69:12.2_1": "āraññiko bhikkhu jāgariyaṁ ananuyutto hoti, tassa bhavanti vattāro.",
  "mn69:12.3_0": "‘Kiṁ panimassāyasmato āraññikassa ekassāraññe serivihārena yo ayamāyasmā jāgariyaṁ ananuyutto’ti—",
  "mn69:12.4_0": "tassa bhavanti vattāro. ",
  "mn69:12.5_0": "Tasmā āraññikena bhikkhunā jāgariyaṁ anuyuttena bhavitabbaṁ. ",
  "mn69:13.1_0": "Āraññikenāvuso,",
  "mn69:13.1_1": "bhikkhunā āraddhavīriyena bhavitabbaṁ.",
  "mn69:13.2_0": "Sace, āvuso,",
  "mn69:13.2_1": "āraññiko bhikkhu kusīto hoti, tassa bhavanti vattāro.",
  "mn69:13.3_0": "‘Kiṁ panimassāyasmato āraññikassa ekassāraññe serivihārena yo ayamāyasmā kusīto’ti—",
  "mn69:13.4_0": "tassa bhavanti vattāro. ",
  "mn69:13.5_0": "Tasmā āraññikena bhikkhunā āraddhavīriyena bhavitabbaṁ. ",
  "mn69:14.1_0": "Āraññikenāvuso,",
  "mn69:14.1_1": "bhikkhunā upaṭṭhitassatinā bhavitabbaṁ.",
  "mn69:14.2_0": "Sace, āvuso,",
  "mn69:14.2_1": "āraññiko bhikkhu muṭṭhassatī hoti, tassa bhavanti vattāro.",
  "mn69:14.3_0": "‘Kiṁ panimassāyasmato āraññikassa ekassāraññe serivihārena yo ayamāyasmā muṭṭhassatī’ti—",
  "mn69:14.4_0": "tassa bhavanti vattāro. ",
  "mn69:14.5_0": "Tasmā āraññikena bhikkhunā upaṭṭhitassatinā bhavitabbaṁ. ",
  "mn69:15.1_0": "Āraññikenāvuso, bhikkhunā samāhitena bhavitabbaṁ. ",
  "mn69:15.2_0": "Sace, āvuso,",
  "mn69:15.2_1": "āraññiko bhikkhu asamāhito hoti, tassa bhavanti vattāro.",
  "mn69:15.3_0": "‘Kiṁ panimassāyasmato āraññikassa ekassāraññe serivihārena yo ayamāyasmā asamāhito’ti—",
  "mn69:15.4_0": "tassa bhavanti vattāro. ",
  "mn69:15.5_0": "Tasmā āraññikena bhikkhunā samāhitena bhavitabbaṁ. ",
  "mn69:16.1_0": "Āraññikenāvuso, bhikkhunā paññavatā bhavitabbaṁ. ",
  "mn69:16.2_0": "Sace, āvuso,",
  "mn69:16.2_1": "āraññiko bhikkhu duppañño hoti, tassa bhavanti vattāro.",
  "mn69:16.3_0": "‘Kiṁ panimassāyasmato āraññikassa ekassāraññe serivihārena yo ayamāyasmā duppañño’ti—",
  "mn69:16.4_0": "tassa bhavanti vattāro. ",
  "mn69:16.5_0": "Tasmā āraññikena bhikkhunā paññavatā bhavitabbaṁ. ",
  "mn69:17.1_0": "Āraññikenāvuso,",
  "mn69:17.1_1": "bhikkhunā abhidhamme abhivinaye yogo karaṇīyo.",
  "mn69:17.2_0": "Santāvuso,",
  "mn69:17.2_1": "āraññikaṁ bhikkhuṁ abhidhamme abhivinaye pañhaṁ pucchitāro.",
  "mn69:17.3_0": "Sace, āvuso,",
  "mn69:17.3_1": "āraññiko bhikkhu abhidhamme abhivinaye pañhaṁ puṭṭho na sampāyati, tassa bhavanti vattāro.",
  "mn69:17.4_0": "‘Kiṁ panimassāyasmato āraññikassa ekassāraññe serivihārena yo ayamāyasmā abhidhamme abhivinaye pañhaṁ puṭṭho na sampāyatī’ti—",
  "mn69:17.5_0": "tassa bhavanti vattāro. ",
  "mn69:17.6_0": "Tasmā āraññikena bhikkhunā abhidhamme abhivinaye yogo karaṇīyo. ",
  "mn69:18.1_0": "Āraññikenāvuso,",
  "mn69:18.1_1": "bhikkhunā ye te santā vimokkhā atikkamma rūpe āruppā tattha yogo karaṇīyo.",
  "mn69:18.2_0": "Santāvuso,",
  "mn69:18.2_1": "āraññikaṁ bhikkhuṁ ye te santā vimokkhā atikkamma rūpe āruppā tattha pañhaṁ pucchitāro.",
  "mn69:18.3_0": "Sace, āvuso,",
  "mn69:18.3_1": "āraññiko bhikkhu ye te santā vimokkhā atikkamma rūpe āruppā tattha pañhaṁ puṭṭho na sampāyati, tassa bhavanti vattāro.",
  "mn69:18.4_0": "‘Kiṁ panimassāyasmato āraññikassa ekassāraññe serivihārena yo ayamāyasmā ye te santā vimokkhā atikkamma rūpe āruppā tattha pañhaṁ puṭṭho na sampāyatī’ti—",
  "mn69:18.5_0": "tassa bhavanti vattāro. ",
  "mn69:18.6_0": "Tasmā āraññikena bhikkhunā ye te santā vimokkhā atikkamma rūpe āruppā tattha yogo karaṇīyo. ",
  "mn69:19.1_0": "Āraññikenāvuso,",
  "mn69:19.1_1": "bhikkhunā uttari manussadhamme yogo karaṇīyo.",
  "mn69:19.2_0": "Santāvuso,",
  "mn69:19.2_1": "āraññikaṁ bhikkhuṁ uttari manussadhamme pañhaṁ pucchitāro.",
  "mn69:19.3_0": "Sace, āvuso,",
  "mn69:19.3_1": "āraññiko bhikkhu uttari manussadhamme pañhaṁ puṭṭho na sampāyati, tassa bhavanti vattāro.",
  "mn69:19.4_0": "‘Kiṁ panimassāyasmato āraññikassa ekassāraññe serivihārena yo ayamāyasmā yassatthāya pabbajito tamatthaṁ na jānātī’ti—",
  "mn69:19.5_0": "tassa bhavanti vattāro. ",
  "mn69:19.6_0": "Tasmā āraññikena bhikkhunā uttari manussadhamme yogo karaṇīyo”ti. ",
  "mn69:19.7_0": "Evaṁ vutte,",
  "mn69:19.7_1": "āyasmā mahāmoggallāno āyasmantaṁ sāriputtaṁ etadavoca:",
  "mn69:19.8_0": "“āraññikeneva nu kho, āvuso sāriputta,",
  "mn69:19.8_1": "bhikkhunā ime dhammā samādāya vattitabbā udāhu gāmantavihārināpī”ti?",
  "mn69:19.9_0": "“Āraññikenāpi kho, āvuso moggallāna,",
  "mn69:19.9_1": "bhikkhunā ime dhammā samādāya vattitabbā pageva gāmantavihārinā”ti.",
  "mn69:19.10_0": "Goliyānisuttaṁ niṭṭhitaṁ navamaṁ. "
}