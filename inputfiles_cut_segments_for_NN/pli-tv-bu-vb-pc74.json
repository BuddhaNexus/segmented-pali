{
  "pli-tv-bu-vb-pc74:0.1_0": "Theravāda Vinaya",
  "pli-tv-bu-vb-pc74:0.2_0": "Mahāvibhaṅga",
  "pli-tv-bu-vb-pc74:0.3_0": "Pācittiyakaṇḍa",
  "pli-tv-bu-vb-pc74:0.4_0": "Sahadhammikavagga",
  "pli-tv-bu-vb-pc74:0.5_0": "74. Pahārasikkhāpada",
  "pli-tv-bu-vb-pc74:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc74:1.2_0": "Tena kho pana samayena chabbaggiyā bhikkhū kupitā anattamanā sattarasavaggiyānaṁ bhikkhūnaṁ pahāraṁ denti.",
  "pli-tv-bu-vb-pc74:1.3_0": "Te rodanti.",
  "pli-tv-bu-vb-pc74:1.4_0": "Bhikkhū evamāhaṁsu—",
  "pli-tv-bu-vb-pc74:1.5_0": "“kissa tumhe, āvuso, rodathā”ti?",
  "pli-tv-bu-vb-pc74:1.6_0": "“Ime, āvuso,",
  "pli-tv-bu-vb-pc74:1.6_1": "chabbaggiyā bhikkhū kupitā anattamanā amhākaṁ pahāraṁ dentī”ti.",
  "pli-tv-bu-vb-pc74:1.7_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc74:1.8_0": "“kathañhi nāma chabbaggiyā bhikkhū kupitā anattamanā bhikkhūnaṁ pahāraṁ dassantī”ti …pe…",
  "pli-tv-bu-vb-pc74:1.9_0": "“saccaṁ kira tumhe, bhikkhave,",
  "pli-tv-bu-vb-pc74:1.9_1": "kupitā anattamanā bhikkhūnaṁ pahāraṁ dethā”ti?",
  "pli-tv-bu-vb-pc74:1.10_0": "“Saccaṁ, bhagavā”ti.",
  "pli-tv-bu-vb-pc74:1.11_0": "Vigarahi buddho bhagavā …pe…",
  "pli-tv-bu-vb-pc74:1.12_0": "kathañhi nāma tumhe, moghapurisā,",
  "pli-tv-bu-vb-pc74:1.12_1": "kupitā anattamanā bhikkhūnaṁ pahāraṁ dassatha.",
  "pli-tv-bu-vb-pc74:1.13_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc74:1.14_0": "evañca pana, bhikkhave,",
  "pli-tv-bu-vb-pc74:1.14_1": "imaṁ sikkhāpadaṁ uddiseyyātha—",
  "pli-tv-bu-vb-pc74:1.15.1_0": "“Yo pana bhikkhu bhikkhussa kupito anattamano pahāraṁ dadeyya, pācittiyan”ti.",
  "pli-tv-bu-vb-pc74:2.1.1_0": "Yo panāti",
  "pli-tv-bu-vb-pc74:2.1.2_0": "yo yādiso …pe…",
  "pli-tv-bu-vb-pc74:2.1.3_0": "bhikkhūti",
  "pli-tv-bu-vb-pc74:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc74:2.1.5_0": "Bhikkhussāti",
  "pli-tv-bu-vb-pc74:2.1.6_0": "aññassa bhikkhussa.",
  "pli-tv-bu-vb-pc74:2.1.7_0": "Kupito anattamanoti",
  "pli-tv-bu-vb-pc74:2.1.8_0": "anabhiraddho āhatacitto khilajāto.",
  "pli-tv-bu-vb-pc74:2.1.9_0": "Pahāraṁ dadeyyāti",
  "pli-tv-bu-vb-pc74:2.1.10_0": "kāyena vā kāyapaṭibaddhena vā nissaggiyena vā antamaso uppalapattenapi pahāraṁ deti, āpatti pācittiyassa.",
  "pli-tv-bu-vb-pc74:2.2.1_0": "Upasampanne upasampannasaññī kupito anattamano pahāraṁ deti, āpatti pācittiyassa.",
  "pli-tv-bu-vb-pc74:2.2.2_0": "Upasampanne vematiko kupito anattamano pahāraṁ deti, āpatti pācittiyassa.",
  "pli-tv-bu-vb-pc74:2.2.3_0": "Upasampanne anupasampannasaññī kupito anattamano pahāraṁ deti, āpatti pācittiyassa.",
  "pli-tv-bu-vb-pc74:2.2.4_0": "Anupasampannassa kupito anattamano pahāraṁ deti, āpatti dukkaṭassa.",
  "pli-tv-bu-vb-pc74:2.2.5_0": "Anupasampanne upasampannasaññī, āpatti dukkaṭassa.",
  "pli-tv-bu-vb-pc74:2.2.6_0": "Anupasampanne vematiko, āpatti dukkaṭassa.",
  "pli-tv-bu-vb-pc74:2.2.7_0": "Anupasampanne anupasampannasaññī, āpatti dukkaṭassa.",
  "pli-tv-bu-vb-pc74:2.3.1_0": "Anāpatti—",
  "pli-tv-bu-vb-pc74:2.3.2_0": "kenaci viheṭhīyamāno mokkhādhippāyo pahāraṁ deti,",
  "pli-tv-bu-vb-pc74:2.3.3_0": "ummattakassa,",
  "pli-tv-bu-vb-pc74:2.3.4_0": "ādikammikassāti.",
  "pli-tv-bu-vb-pc74:2.3.5_0": "Pahārasikkhāpadaṁ niṭṭhitaṁ catutthaṁ."
}