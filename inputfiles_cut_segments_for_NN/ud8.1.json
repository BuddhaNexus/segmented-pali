{
  "ud8.1:0.1_0": "Udāna 8.1",
  "ud8.1:0.2_0": "Paṭhamanibbānapaṭisaṁyuttasutta",
  "ud8.1:1.1_0": "Evaṁ me sutaṁ—",
  "ud8.1:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud8.1:1.3_0": "Tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti.",
  "ud8.1:1.4_0": "Tedha bhikkhū aṭṭhiṁ katvā manasi katvā sabbaṁ cetaso samannāharitvā ohitasotā dhammaṁ suṇanti.",
  "ud8.1:2.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud8.1:3.1_0": "“Atthi,",
  "ud8.1:3.1_1": "bhikkhave,",
  "ud8.1:3.1_2": "tadāyatanaṁ,",
  "ud8.1:3.1_3": "yattha neva pathavī, na āpo, na tejo, na vāyo,",
  "ud8.1:3.1_4": "na ākāsānañcāyatanaṁ,",
  "ud8.1:3.1_5": "na viññāṇañcāyatanaṁ,",
  "ud8.1:3.1_6": "na ākiñcaññāyatanaṁ,",
  "ud8.1:3.1_7": "na nevasaññānāsaññāyatanaṁ,",
  "ud8.1:3.1_8": "nāyaṁ loko,",
  "ud8.1:3.1_9": "na paraloko,",
  "ud8.1:3.1_10": "na ubho candimasūriyā.",
  "ud8.1:3.2_0": "Tatrāpāhaṁ, bhikkhave, neva āgatiṁ vadāmi, na gatiṁ, na ṭhitiṁ, na cutiṁ, na upapattiṁ;",
  "ud8.1:3.3_0": "appatiṭṭhaṁ, appavattaṁ, anārammaṇamevetaṁ.",
  "ud8.1:3.4_0": "Esevanto dukkhassā”ti.",
  "ud8.1:3.5_0": "Paṭhamaṁ."
}