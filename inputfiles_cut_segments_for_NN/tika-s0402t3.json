{
  "tika-s0402t3:0_0": "4. Samacittavaggavaṇṇanā",
  "tika-s0402t3:1_0": "33.",
  "tika-s0402t3:1_1": "Catutthassa paṭhame bhavanti ettha patiṭṭhahantīti bhūmi,",
  "tika-s0402t3:1_2": "asappurisānaṁ bhūmi asappurisabhūmi.",
  "tika-s0402t3:1_3": "Sappurisabhūmiyampi eseva nayo.",
  "tika-s0402t3:1_4": "Kataṁ na jānātīti akataññū,",
  "tika-s0402t3:1_5": "asamatthasamāsoyaṁ gamakattā “asūriyapassā”tiādīsu viya.",
  "tika-s0402t3:1_6": "Tenāha “kataṁ na jānātī”ti.",
  "tika-s0402t3:1_7": "Akatavedīti etthāpi eseva nayo.",
  "tika-s0402t3:1_8": "Pākaṭaṁ katvā na jānātīti “idañcidañca mayhaṁ iminā kata”nti saṅghamajjhagaṇamajjhādīsu pākaṭaṁ katvā na jānāti,",
  "tika-s0402t3:1_9": "na pakāsetīti vuttaṁ hoti.",
  "tika-s0402t3:1_10": "Upaññātanti thomanāvasena upagantvā ñātaṁ.",
  "tika-s0402t3:1_11": "Tenāha “vaṇṇita”ntiādi.",
  "tika-s0402t3:2_0": "34.",
  "tika-s0402t3:2_1": "Dutiye vassasataparimāṇamāyu assāti vassasatāyuko,",
  "tika-s0402t3:2_2": "vassasatāyukatañca vassasatāyukakāle jātasseva hoti,",
  "tika-s0402t3:2_3": "nāññassāti āha “vassasatāyukakāle jāto”ti.",
  "tika-s0402t3:2_4": "Vassasataṁ jīvati sīlenāti vassasatajīvī.",
  "tika-s0402t3:2_5": "Vassasatanti ca accantasaṁyoge upayogavacanaṁ.",
  "tika-s0402t3:2_6": "Tenāha “sakalaṁ vassasataṁ jīvanto”ti.",
  "tika-s0402t3:2_7": "Mātāpitūnaṁ mātāva bahūpakāratarāti tassāyeva padhānabhāvena paṭikātabbattā dakkhiṇaṁ aṁsakūṭaṁ vadanti.",
  "tika-s0402t3:2_8": "Hadayalohitaṁ pāyetvāti khīraṁ sandhāya vadati.",
  "tika-s0402t3:2_9": "Lohitañhi khīrabhāvena pariṇāmaṁ gacchati.",
  "tika-s0402t3:2_10": "Tyāssāti te assa.",
  "tika-s0402t3:2_11": "Sesamettha uttānameva.",
  "tika-s0402t3:3_0": "35.",
  "tika-s0402t3:3_1": "Tatiye tenupasaṅkamīti ettha yenādhippāyena so brāhmaṇo bhagavantaṁ upasaṅkami,",
  "tika-s0402t3:3_2": "taṁ pākaṭaṁ katvā dassetuṁ “so hi brāhmaṇo”tiādimāha.",
  "tika-s0402t3:3_3": "Virajjhanapañhanti yaṁ pañhaṁ puṭṭho virajjhitvā kathesi,",
  "tika-s0402t3:3_4": "aviparītaṁ katvā sampādetuṁ na sakkoti,",
  "tika-s0402t3:3_5": "tādisaṁ pañhanti attho.",
  "tika-s0402t3:3_6": "Ubhatokoṭikaṁ pañhanti ubhohi koṭīhi yuttaṁ pañhaṁ.",
  "tika-s0402t3:3_7": "“Kiṁvādī bhavaṁ gotamo”ti hi puṭṭho “kiriyavādimhī”ti vā vadeyya “akiriyavādimhī”ti vā,",
  "tika-s0402t3:3_8": "tasmā imassa pañhassa vissajjane “kiriyavādimhī”ti ekā koṭi,",
  "tika-s0402t3:3_9": "“akiriyavādimhī”ti dutiyāti koṭidvayayutto ayaṁ pañho.",
  "tika-s0402t3:3_10": "Uggilitunti dve koṭiyo mocetvā kathetuṁ asakkonto bahi nīharituṁ atthato apanetuṁ na sakkhissati.",
  "tika-s0402t3:3_11": "Dve koṭiyo mocento hi taṁ bahi nīharati nāma.",
  "tika-s0402t3:3_12": "Niggilitunti pucchāya dosaṁ datvā hāretuṁ asakkonto pavesetuṁ na sakkhissati.",
  "tika-s0402t3:3_13": "Tattha dosaṁ datvā hārento hi gilitvā viya adassanaṁ gamento paveseti nāma.",
  "tika-s0402t3:3_14": "Kiṁladdhikoti kiṁddiṭṭhiko.",
  "tika-s0402t3:3_15": "Vadanti etenāti vādo, diṭṭhi.",
  "tika-s0402t3:3_16": "Ko vādo etassāti kiṁvādī.",
  "tika-s0402t3:3_17": "Kimakkhāyīti kimabhidhāyī,",
  "tika-s0402t3:3_18": "kīdisī dhammakathā.",
  "tika-s0402t3:3_19": "Tenāha “kiṁ nāma…pe…",
  "tika-s0402t3:3_20": "pucchatī”ti.",
  "tika-s0402t3:3_21": "Sesamettha uttānameva.",
  "tika-s0402t3:4_0": "36. Catutthe dakkhiṇaṁ arahantīti dakkhiṇeyyā. Āhunaṁ vuccati dānaṁ, taṁ arahantīti āhuneyyā.",
  "tika-s0402t3:5_0": "37.",
  "tika-s0402t3:5_1": "Pañcame kathamayaṁ migāramātā nāma jātāti āha “sā hī”tiādi.",
  "tika-s0402t3:5_2": "Sabbajeṭṭhakassa puttassāti attano puttesu sabbapaṭhamaṁ jātassa puttassa.",
  "tika-s0402t3:5_3": "Ayyakaseṭṭhinova samānanāmakattāti migāraseṭṭhinā eva sadisanāmakattā.",
  "tika-s0402t3:5_4": "Tassā kira sabbajeṭṭhassa puttassa nāmaggahaṇadivase ayyakassa migāraseṭṭhisseva nāmaṁ akaṁsu.",
  "tika-s0402t3:5_5": "Anibaddhavāso hutvāti ekasmiṁyeva vihāre nibaddhavāso ahutvā.",
  "tika-s0402t3:5_6": "Dhuvaparibhogānīti niyataparibhogāni.",
  "tika-s0402t3:5_7": "Nanu bhagavā kadāci cārikampi pakkamati,",
  "tika-s0402t3:5_8": "kathaṁ tāni senāsanāni dhuvaparibhogena paribhuñjīti āha “utuvassaṁ cārikaṁ caritvāpī”tiādi.",
  "tika-s0402t3:5_9": "Tattha utuvassanti hemantagimhe sandhāya vadati.",
  "tika-s0402t3:5_10": "Maggaṁ ṭhapetvāti therassa āgamanamaggaṁ ṭhapetvā.",
  "tika-s0402t3:5_11": "Uṇhavalāhakāti uṇhautuno paccayabhūtameghamālāsamuṭṭhāpakā devaputtā.",
  "tika-s0402t3:5_12": "Tesaṁ kira tathācittuppādasamakālameva yathicchitaṁ ṭhānaṁ uṇhaṁ pharamānā,",
  "tika-s0402t3:5_13": "valāhakamālā nātibahalā ito cito nabhaṁ chādentī vidhāvati.",
  "tika-s0402t3:5_14": "Esa nayo sītavalāhakavassavalāhakāsu.",
  "tika-s0402t3:5_15": "Abbhavalāhakā pana devatā sītuṇhavassehi vinā kevalaṁ abbhapaṭalasseva samuṭṭhāpakā veditabbā.",
  "tika-s0402t3:5_16": "Kevalaṁ vā vātasseva,",
  "tika-s0402t3:5_17": "teneva devatā vātavalāhakā.",
  "tika-s0402t3:6_0": "Ettha ca yaṁ vassāne ca sisire ca abbhaṁ uppajjati,",
  "tika-s0402t3:6_1": "taṁ utusamuṭṭhānaṁ pākatikameva.",
  "tika-s0402t3:6_2": "Yaṁ pana abbhamhiyeva atiabbhaṁ sattāhampi candasūriye chādetvā ekandhakāraṁ karoti,",
  "tika-s0402t3:6_3": "yañca cittavesākhamāsesu abbhaṁ,",
  "tika-s0402t3:6_4": "taṁ devatānubhāvena uppannaṁ abbhanti veditabbaṁ.",
  "tika-s0402t3:6_5": "Yo ca tasmiṁ tasmiṁ utumhi uttaradakkhiṇādipakativāto hoti,",
  "tika-s0402t3:6_6": "ayaṁ utusamuṭṭhāno.",
  "tika-s0402t3:6_7": "Vātepi vanarukkhakkhandhādippadālano ativāto nāma atthi. Ayañceva,",
  "tika-s0402t3:6_8": "yo ca aññopi akālavāto,",
  "tika-s0402t3:6_9": "ayañca devatānubhāvena nibbatto.",
  "tika-s0402t3:6_10": "Yaṁ gimhāne uṇhaṁ,",
  "tika-s0402t3:6_11": "taṁ utusamuṭṭhānikaṁ pākatimeva.",
  "tika-s0402t3:6_12": "Yaṁ pana uṇhepi atiuṇhaṁ sītakāle ca uppannaṁ uṇhaṁ,",
  "tika-s0402t3:6_13": "taṁ devatānubhāvena nibbattaṁ.",
  "tika-s0402t3:6_14": "Yaṁ vassāne ca hemante ca sītaṁ hoti,",
  "tika-s0402t3:6_15": "taṁ utusamuṭṭhānameva.",
  "tika-s0402t3:6_16": "Yaṁ pana sītepi atisītaṁ,",
  "tika-s0402t3:6_17": "gimhe ca uppannaṁ sītaṁ,",
  "tika-s0402t3:6_18": "taṁ devatānubhāvena nibbattaṁ.",
  "tika-s0402t3:6_19": "Yaṁ vassike cattāro māse vassaṁ,",
  "tika-s0402t3:6_20": "taṁ utusamuṭṭhānameva,",
  "tika-s0402t3:6_21": "yaṁ pana vasseyeva ativassaṁ,",
  "tika-s0402t3:6_22": "yañca cittavesākhamāsesu vassaṁ,",
  "tika-s0402t3:6_23": "taṁ devatānubhāvena nibbattaṁ.",
  "tika-s0402t3:7_0": "Tatridaṁ vatthu –",
  "tika-s0402t3:7_1": "eko kira vassavalāhakadevaputto tagarakūṭavāsikhīṇāsavattherassa santikaṁ gantvā vanditvā aṭṭhāsi. Thero –",
  "tika-s0402t3:7_2": "“kosi tva”nti pucchi. Ahaṁ, bhante,",
  "tika-s0402t3:7_3": "vassavalāhako devaputtoti.",
  "tika-s0402t3:7_4": "Tumhākaṁ kira cittena devo vassatīti? Āma, bhanteti.",
  "tika-s0402t3:7_5": "Passitukāmā mayanti.",
  "tika-s0402t3:7_6": "Temissatha, bhanteti.",
  "tika-s0402t3:7_7": "Meghasīsaṁ vā gajjitaṁ vā na paññāyati,",
  "tika-s0402t3:7_8": "kathaṁ temissāmāti? Bhante,",
  "tika-s0402t3:7_9": "amhākaṁ cittena devo vassati,",
  "tika-s0402t3:7_10": "tumhe paṇṇasālaṁ pavisathāti.",
  "tika-s0402t3:7_11": "Sādhu devaputtāti pāde dhovitvā paṇṇasālaṁ pāvisi.",
  "tika-s0402t3:7_12": "Devaputto tasmiṁ pavisanteyeva ekaṁ gītaṁ gāyitvā hatthaṁ ukkhipi,",
  "tika-s0402t3:7_13": "samantā tiyojanaṭṭhānaṁ ekameghaṁ ahosi.",
  "tika-s0402t3:7_14": "Thero aḍḍhatinto paṇṇasālaṁ paviṭṭhoti.",
  "tika-s0402t3:8_0": "Kāmaṁ heṭṭhā vuttāpi devatā cātumahārājikāva,",
  "tika-s0402t3:8_1": "tā pana tena tena visesena vatvā idāni tadaññe paṭhamabhūmike kāmāvacaradeve sāmaññato gaṇhanto “cātumahārājikā”ti āha.",
  "tika-s0402t3:8_2": "Dhataraṭṭhavirūḷhakavirūpakkhakuverasaṅkhātā cattāro mahārājāno etesanti cātumahārājikā,",
  "tika-s0402t3:8_3": "te sinerussa pabbatassa vemajjhe honti.",
  "tika-s0402t3:8_4": "Tesu pabbataṭṭhakāpi atthi ākāsaṭṭhakāpi.",
  "tika-s0402t3:8_5": "Tesaṁ paramparā cakkavāḷapabbataṁ pattā.",
  "tika-s0402t3:8_6": "Khiḍḍāpadosikā manopadosikā candimā devaputto sūriyo devaputtoti ete sabbepi cātumahārājikadevalokaṭṭhā eva.",
  "tika-s0402t3:9_0": "Tāvatiṁsāti tāvatiṁsānaṁ devānaṁ nāmaṁ,",
  "tika-s0402t3:9_1": "tepi atthi pabbataṭṭhakā,",
  "tika-s0402t3:9_2": "atthi ākāsaṭṭhakā,",
  "tika-s0402t3:9_3": "tesaṁ paramparā cakkavāḷapabbataṁ pattā.",
  "tika-s0402t3:9_4": "Tathā yāmādīnaṁ.",
  "tika-s0402t3:9_5": "Ekadevalokepi hi devānaṁ paramparā cakkavāḷapabbataṁ appattā nāma natthi.",
  "tika-s0402t3:9_6": "Tattha maghena māṇavena saddhiṁ macalagāme kālaṁ katvā tettiṁsa sahapuññakārino ettha nibbattāti taṁ sahacāritaṁ ṭhānaṁ tettiṁsaṁ,",
  "tika-s0402t3:9_7": "tadeva tāvatiṁsaṁ,",
  "tika-s0402t3:9_8": "taṁ nivāso etesanti tāvatiṁsāti vadanti.",
  "tika-s0402t3:9_9": "Yasmā pana sesacakkavāḷesupi chakāmāvacaradevalokā atthi.",
  "tika-s0402t3:9_10": "Vuttampi cetaṁ “sahassaṁ cātumahārājikānaṁ sahassaṁ tāvatiṁsāna”nti.",
  "tika-s0402t3:9_11": "Tasmā nāmapaṇṇattiyevesā tassa devalokassāti veditabbā.",
  "tika-s0402t3:9_12": "Dukkhato yātā apayātāti yāmā.",
  "tika-s0402t3:9_13": "Attano sirisampattiyā tusaṁ itā gatāti tusitā.",
  "tika-s0402t3:9_14": "Nimmāne rati etesanti nimmānaratino.",
  "tika-s0402t3:9_15": "Vasavattī devatāti paranimmitavasavattino devā.",
  "tika-s0402t3:9_16": "Paranimmitesu bhogesu vasaṁ vattentīti paranimmitavasavattino.",
  "tika-s0402t3:10_0": "Brūhito parivuddho tehi tehi jhānādīhi visiṭṭhehi guṇehīti brahmā.",
  "tika-s0402t3:10_1": "Vaṇṇavantatāya ceva dīghāyukatāya ca brahmapārisajjādīhi mahanto brahmāti mahābrahmā.",
  "tika-s0402t3:10_2": "Tassa parisāyaṁ bhavā paricārikāti brahmapārisajjā.",
  "tika-s0402t3:10_3": "Tasseva purohitaṭṭhāne ṭhitāti brahmapurohitā.",
  "tika-s0402t3:10_4": "Ābhassarehi parittā ābhā etesanti parittābhā.",
  "tika-s0402t3:10_5": "Appamāṇā ābhā etesanti appamāṇābhā.",
  "tika-s0402t3:10_6": "Dīpikāya acci viya etesaṁ sarīrato ābhā chijjitvā chijjitvā patantī viya sarati vissaratīti ābhassarā,",
  "tika-s0402t3:10_7": "yathāvuttappabhāya ābhāsanasīlā vā ābhassarā.",
  "tika-s0402t3:10_8": "Subhāti sobhanā pabhā.",
  "tika-s0402t3:10_9": "Subhāti hi ekagghanā niccalā sarīrābhā vuccati,",
  "tika-s0402t3:10_10": "sā parittā subhā etesanti parittasubhā.",
  "tika-s0402t3:10_11": "Appamāṇā subhā etesanti appamāṇasubhā.",
  "tika-s0402t3:10_12": "Subhena okiṇṇā vikiṇṇā,",
  "tika-s0402t3:10_13": "subhena sarīrappabhāvaṇṇena ekagghanā suvaṇṇamañjūsāya ṭhapitasampajjalitakañcanapiṇḍasassirikāti subhakiṇṇā.",
  "tika-s0402t3:10_14": "Tattha sobhanāya pabhāya kiṇṇā subhākiṇṇāti vattabbe bhā-saddassa rassattaṁ antima ṇa-kārassa ha-kārañca katvā “subhakiṇhā”ti vuttaṁ.",
  "tika-s0402t3:10_15": "Vipulaphalā vehapphalā.",
  "tika-s0402t3:10_16": "Vipulaphalāti ca vipulasantasukhavaṇṇādiphalā.",
  "tika-s0402t3:10_17": "Appakena kālena attano ṭhānaṁ na vijahantīti avihā.",
  "tika-s0402t3:10_18": "Kenaci na tapanīyāti atappā.",
  "tika-s0402t3:10_19": "Akicchena sukhena passitabbā manuññarūpatāyāti sudassā.",
  "tika-s0402t3:10_20": "Suparisuddhadassanatāya sammā passanti sīlenāti sudassī.",
  "tika-s0402t3:10_21": "Ukkaṭṭhasampattīhi yogato natthi etesaṁ kaniṭṭhā sampattīti akaniṭṭhā.",
  "tika-s0402t3:11_0": "Kāyasakkhīhīti nāmakāyena desanāya sampaṭicchanavasena sakkhibhūtehi.",
  "tika-s0402t3:11_1": "Halāhalanti kolāhalaṁ.",
  "tika-s0402t3:11_2": "Mahaggatacittenāti catutthajjhānapādakena abhiññācittena.",
  "tika-s0402t3:12_0": "Nanu ca “ajjhattanti kāmabhavo,",
  "tika-s0402t3:12_1": "bahiddhāti rūpārūpabhavo”ti ca ayuttametaṁ?",
  "tika-s0402t3:12_2": "Yasmiñhi bhave sattā bahutaraṁ kālaṁ vasanti,",
  "tika-s0402t3:12_3": "so nesaṁ ajjhattaṁ.",
  "tika-s0402t3:12_4": "Yasmiñca appataraṁ kālaṁ vasanti,",
  "tika-s0402t3:12_5": "so nesaṁ bahiddhāti vattuṁ yuttaṁ.",
  "tika-s0402t3:12_6": "Rūpārūpabhave ca sattā cirataraṁ vasanti,",
  "tika-s0402t3:12_7": "appataraṁ kāmabhave,",
  "tika-s0402t3:12_8": "tasmā “ajjhattanti kāmabhavo,",
  "tika-s0402t3:12_9": "bahiddhāti rūpārūpabhavo”ti kasmā vuttanti āha “kiñcāpī”tiādi.",
  "tika-s0402t3:12_10": "Catutthameva koṭṭhāsanti vivaṭṭaṭṭhāyisaṅkhātaṁ catutthaṁ asaṅkhyeyyakappaṁ.",
  "tika-s0402t3:12_11": "Itaresūti saṁvaṭṭasaṁvaṭṭaṭṭhāyivivaṭṭasaṅkhātesu tīsu asaṅkhyeyyakappesu.",
  "tika-s0402t3:12_12": "Ālayoti saṅgo.",
  "tika-s0402t3:12_13": "Patthanāti “kathaṁ nāma tatrūpapannā bhavissāmā”ti abhipatthanā.",
  "tika-s0402t3:12_14": "Abhilāsoti tatrūpapajjitukāmatā.",
  "tika-s0402t3:12_15": "Tasmātiādinā yathāvuttamatthaṁ nigameti.",
  "tika-s0402t3:13_0": "Etthāyaṁ adhippāyo –",
  "tika-s0402t3:13_1": "kassacipi kilesassa avikkhambhitattā kenacipi pakārena vikkhambhanamattenapi avimutto kāmabhavo ajjhattaggahaṇassa",
  "tika-s0402t3:13_2": "attānaṁ adhikicca uddissa pavattaggāhassa visesapaccayoti ajjhattaṁ nāma.",
  "tika-s0402t3:13_3": "Tattha bandhanaṁ ajjhattasaṁyojanaṁ,",
  "tika-s0402t3:13_4": "tena saṁyutto ajjhattasaṁyojano.",
  "tika-s0402t3:13_5": "Tabbipariyāyato bahiddhāsaṁyojanoti.",
  "tika-s0402t3:14_0": "Chandarāgavaseneva ajjhattasaṁyojanaṁ bahiddhāsaṁyojanañca puggalaṁ dassetvā idāni orambhāgiyauddhambhāgiyasaṁyojanavasenapi",
  "tika-s0402t3:14_1": "dassetuṁ “orambhāgiyāni vā”tiādimāha.",
  "tika-s0402t3:14_2": "Oraṁ vuccati kāmadhātu,",
  "tika-s0402t3:14_3": "paṭisandhiyā paccayabhāvena taṁ oraṁ bhajantīti orambhāgiyāni.",
  "tika-s0402t3:14_4": "Tattha ca kammunā vipākaṁ sattena ca dukkhaṁ saṁyojentīti saṁyojanāni,",
  "tika-s0402t3:14_5": "sakkāyadiṭṭhivicikicchāsīlabbataparāmāsakāmarāgapaṭighā.",
  "tika-s0402t3:14_6": "Uddhaṁ vuccati rūpārūpadhātu,",
  "tika-s0402t3:14_7": "vuttanayenetaṁ uddhaṁ bhajantīti uddhambhāgiyāni,",
  "tika-s0402t3:14_8": "saṁyojanāni.",
  "tika-s0402t3:14_9": "Rūparāgārūparāgamānuddhaccāvijjā.",
  "tika-s0402t3:14_10": "Atha vā orambhāgo vuccati kāmadhātu rūpārūpabhavato heṭṭhābhūtattā,",
  "tika-s0402t3:14_11": "tatrūpapattiyā paccayabhāvato orambhāgassa hitānīti orambhāgiyāni yathā “vacchāyogo duhako”ti.",
  "tika-s0402t3:14_12": "Uddhambhāgo nāma mahaggatabhāvo,",
  "tika-s0402t3:14_13": "tassa hitāni uddhambhāgiyāni.",
  "tika-s0402t3:14_14": "Pādesu baddhapāsāṇo viya pañcorambhāgiyasaṁyojanāni heṭṭhā ākaḍḍhamānākārāni honti.",
  "tika-s0402t3:14_15": "Hatthehi gahitarukkhasākhā viya pañcuddhambhāgiyasaṁyojanāni upari ākaḍḍhamānākārāni.",
  "tika-s0402t3:14_16": "Yesañhi sakkāyadiṭṭhiādīni appahīnāni,",
  "tika-s0402t3:14_17": "te bhavaggepi nibbatte etāni ākaḍḍhitvā kāmabhaveyeva pātenti,",
  "tika-s0402t3:14_18": "tasmā etāni pañca gacchantaṁ vārenti,",
  "tika-s0402t3:14_19": "gataṁ puna ānenti.",
  "tika-s0402t3:14_20": "Rūparāgādīni pañca gacchantaṁ na vārenti,",
  "tika-s0402t3:14_21": "āgantuṁ pana na denti.",
  "tika-s0402t3:15_0": "Asamucchinnesu orambhāgiyasaṁyojanesu laddhapaccayesu uddhambhāgiyāni saṁyojanāni agaṇanūpagāni hontīti",
  "tika-s0402t3:15_1": "labbhamānānampi puthujjanānaṁ vasena avibhajitvā ariyānaṁ yogavasena vibhajitukāmo “ubhayampi ceta”ntiādimāha.",
  "tika-s0402t3:15_2": "Tattha vaṭṭanissitamahājanassāti puthujjane sandhāya vadati.",
  "tika-s0402t3:15_3": "Dvedhā paricchinnoti kāmasugatirūpārūpabhavavasena dvīhi pakārehi paricchinno.",
  "tika-s0402t3:16_0": "Vacchakasālopamaṁ uttānatthameva.",
  "tika-s0402t3:16_1": "Opammasaṁsandane pana kassaci kilesassa avikkhambhitattā,",
  "tika-s0402t3:16_2": "kathañcipi avimutto kāmabhavo ajjhattaggahaṇassa visesapaccayattā,",
  "tika-s0402t3:16_3": "imesaṁ sattānaṁ abbhantaraṭṭhena anto nāma.",
  "tika-s0402t3:16_4": "Rūpārūpabhavo tabbipariyāyato bahi nāma.",
  "tika-s0402t3:16_5": "Tathā hi yassa orambhāgiyāni saṁyojanāni appahīnāni,",
  "tika-s0402t3:16_6": "so ajjhattasaṁyojano vutto.",
  "tika-s0402t3:16_7": "Yassa tāni pahīnāni,",
  "tika-s0402t3:16_8": "so bahiddhāsaṁyojano.",
  "tika-s0402t3:16_9": "Tasmā anto asamucchinnabandhanatāya bahi ca pavattamānabhavaṅgasantānatāya antobaddho bahisayito nāma.",
  "tika-s0402t3:16_10": "Nirantarappavattabhavaṅgasantānavasena hi sayitavohāro.",
  "tika-s0402t3:16_11": "Kāmaṁ nesaṁ bahibandhanampi asamucchinnaṁ,",
  "tika-s0402t3:16_12": "antobandhanassa pana mūlatāya evaṁ vuttaṁ.",
  "tika-s0402t3:16_13": "Tenāha “saṁyojanaṁ pana tesaṁ kāmāvacarūpanibaddhamevā”ti.",
  "tika-s0402t3:16_14": "Iminā nayena sesattayepi attho veditabbo.",
  "tika-s0402t3:17_0": "Ettāvatā ca kirāti kira-saddo arucisaṁsūcanattho.",
  "tika-s0402t3:17_1": "Tenettha ācariyavādassa attano aruccanabhāvaṁ dīpeti.",
  "tika-s0402t3:17_2": "“Sīlavā”ti anāmaṭṭhavisesasāmaññato sīlasaṅkhepena gahitaṁ,",
  "tika-s0402t3:17_3": "tañca catubbidhanti ācariyatthero “catupārisuddhisīlaṁ uddisitvā”ti āha.",
  "tika-s0402t3:17_4": "Tatthāti catupārisuddhisīlesu.",
  "tika-s0402t3:17_5": "Jeṭṭhakasīlanti padhānasīlaṁ.",
  "tika-s0402t3:17_6": "Ubhayatthāti uddesaniddesesu,",
  "tika-s0402t3:17_7": "niddese viya uddesepi pātimokkhasaṁvarova therena vutto “sīlavā”ti vuttattāti adhippāyo.",
  "tika-s0402t3:17_8": "Sīlaggahaṇañhi pāḷiyaṁ pātimokkhasaṁvaravaseneva āgataṁ.",
  "tika-s0402t3:17_9": "Tenāha “pātimokkhasaṁvaroyevā”tiādi.",
  "tika-s0402t3:17_10": "Tattha avadhāraṇena itaresaṁ tiṇṇaṁ ekadesena pātimokkhantogadhabhāvaṁ dīpeti.",
  "tika-s0402t3:17_11": "Tathā hi anolokiyolokane ājīvahetu ca sikkhāpadavītikkame gilānapaccayassa apaccavekkhitaparibhoge ca āpatti vihitāti.",
  "tika-s0402t3:17_12": "Tīṇīti indriyasaṁvarasīlādīni.",
  "tika-s0402t3:17_13": "Sīlanti vuttaṭṭhānaṁ nāma atthīti sīlapariyāyena tesaṁ katthaci sutte gahitaṭṭhānaṁ nāma kiṁ atthi yathā “pātimokkhasaṁvaro”ti?",
  "tika-s0402t3:17_14": "Ācariyassa sammukhatāya appaṭikkhipanto upacārena pucchanto viya vadati.",
  "tika-s0402t3:17_15": "Tenāha “ananujānanto”ti.",
  "tika-s0402t3:17_16": "Chadvārarakkhāmattakamevāti tassa sallahukabhāvamāha cittādhiṭṭhānabhāvamattena paṭipākatikabhāvāpattito.",
  "tika-s0402t3:17_17": "Itaradvayepi eseva nayo.",
  "tika-s0402t3:17_18": "Paccayuppattimattakanti phalena hetuṁ dasseti.",
  "tika-s0402t3:17_19": "Uppādanahetukā hi paccayānaṁ uppatti.",
  "tika-s0402t3:17_20": "Idamatthanti idaṁ payojanaṁ imassa paccayassa paribhuñjaneti adhippāyo.",
  "tika-s0402t3:17_21": "Nippariyāyenāti iminā indriyasaṁvarādīni tīṇi padhānassa sīlassa paripālanavasena pavattiyā pariyāyasīlāni nāmāti dasseti.",
  "tika-s0402t3:17_22": "Idāni pātimokkhasaṁvarasseva padhānabhāvaṁ byatirekato anvayato ca upamāya vibhāvetuṁ “yassā”tiādimāha.",
  "tika-s0402t3:17_23": "Tattha so pātimokkhasaṁvaro.",
  "tika-s0402t3:17_24": "Sesāni indriyasaṁvarādīni.",
  "tika-s0402t3:18_0": "Pātimokkhasaṁvarasaṁvutoti yo hi naṁ pāti rakkhati,",
  "tika-s0402t3:18_1": "taṁ mokkheti moceti āpāyikādīhi dukkhehīti pātimokkhanti laddhanāmena sikkhāpadasīlena pihitakāyavacīdvāro.",
  "tika-s0402t3:18_2": "So pana yasmā evaṁbhūto tena samannāgato nāma hoti,",
  "tika-s0402t3:18_3": "tasmā vuttaṁ “pātīmokkhasaṁvarena samannāgato”ti.",
  "tika-s0402t3:19_0": "Aparo nayo –",
  "tika-s0402t3:19_1": "kilesānaṁ balavabhāvato,",
  "tika-s0402t3:19_2": "pāpakiriyāya ca sukarabhāvato,",
  "tika-s0402t3:19_3": "puññakiriyāya ca dukkarabhāvato bahukkhattuṁ apāyesu patanasīloti pātī,",
  "tika-s0402t3:19_4": "puthujjano.",
  "tika-s0402t3:19_5": "Aniccatāya vā bhavādīsu kammavegakkhitto ghaṭiyantaṁ viya anavaṭṭhānena paribbhamanato gamanato gamanasīloti pātī,",
  "tika-s0402t3:19_6": "maraṇavasena tamhi tamhi sattanikāye attabhāvassa pātanasīlo vā pātī,",
  "tika-s0402t3:19_7": "sattasantāno,",
  "tika-s0402t3:19_8": "cittameva vā.",
  "tika-s0402t3:19_9": "Taṁ pātiṁ saṁsāradukkhato mokkhetīti pātimokkhaṁ.",
  "tika-s0402t3:19_10": "Cittassa hi vimokkhena satto vimuttoti vuccati.",
  "tika-s0402t3:19_11": "Vuttañhi “cittavodānā visujjhantī”ti,",
  "tika-s0402t3:19_12": "“anupādāya āsavehi cittaṁ vimutta”nti ca.",
  "tika-s0402t3:20_0": "Atha vā avijjādinā hetunā saṁsāre patati gacchati pavattatīti pāti,",
  "tika-s0402t3:20_1": "“avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarata”nti hi vuttaṁ,",
  "tika-s0402t3:20_2": "tassa pātino sattassa taṇhādisaṁkilesattayato mokkho etenāti pātimokkho.",
  "tika-s0402t3:20_3": "“Kaṇṭhekāḷo”tiādīnaṁ viyassa samāsasiddhi veditabbā.",
  "tika-s0402t3:21_0": "Atha vā pāteti vinipāteti dukkheti pāti, cittaṁ. Vuttañhi –",
  "tika-s0402t3:22_0": "“Cittena nīyate loko, cittena parikassatī”ti; ;",
  "tika-s0402t3:23_0": "Tassa pātino mokkho etenāti pātimokkho.",
  "tika-s0402t3:23_1": "Patati vā etena apāyadukkhe saṁsāradukkhe cāti pāti,",
  "tika-s0402t3:23_2": "taṇhādisaṁkileso.",
  "tika-s0402t3:23_3": "Vuttañhi –",
  "tika-s0402t3:24_0": "“Taṇhā janehi purisaṁ, taṇhādutiyo puriso”ti ca ādi;",
  "tika-s0402t3:25_0": "Tato pātito mokkhoti pātimokkho.",
  "tika-s0402t3:26_0": "Atha vā patati etthāti pāti, cha ajjhattikabāhirāni āyatanāni. Vuttañhi –",
  "tika-s0402t3:27_0": "“Chasu loko samuppanno, chasu kubbati santhava”nti ;",
  "tika-s0402t3:28_0": "Tato chaajjhattikabāhirāyatanasaṅkhātato pātito mokkhoti pātimokkho.",
  "tika-s0402t3:29_0": "Atha vā pāto vinipāto assa atthīti pātī, saṁsāro. Tato mokkhoti pātimokkho.",
  "tika-s0402t3:30_0": "Atha vā sabbalokādhipatibhāvato dhammissaro bhagavā “patī”ti vuccati,",
  "tika-s0402t3:30_1": "muccati etenāti mokkho,",
  "tika-s0402t3:30_2": "patino mokkho patimokkho tena paññattattāti,",
  "tika-s0402t3:30_3": "patimokkho eva pātimokkho.",
  "tika-s0402t3:30_4": "Sabbaguṇānaṁ vā mūlabhāvato uttamaṭṭhena pati ca so yathāvuttaṭṭhena mokkho cāti patimokkho,",
  "tika-s0402t3:30_5": "patimokkho eva pātimokkho.",
  "tika-s0402t3:30_6": "Tathā hi vuttaṁ “pātimokkhanti ādimetaṁ mukhametaṁ pamukhameta”nti vitthāro.",
  "tika-s0402t3:31_0": "Atha vā pa-iti pakāre,",
  "tika-s0402t3:31_1": "atīti accantatthe nipāto,",
  "tika-s0402t3:31_2": "tasmā pakārehi accantaṁ mokkhetīti pātimokkho.",
  "tika-s0402t3:31_3": "Idañhi sīlaṁ sayaṁ tadaṅgavasena,",
  "tika-s0402t3:31_4": "samādhisahitaṁ paññāsahitañca vikkhambhanavasena,",
  "tika-s0402t3:31_5": "samucchedavasena ca accantaṁ mokkheti mocetīti pātimokkho.",
  "tika-s0402t3:31_6": "Pati pati mokkhoti vā patimokkho,",
  "tika-s0402t3:31_7": "tamhā tamhā vītikkamadosato paccekaṁ mokkhoti attho.",
  "tika-s0402t3:31_8": "Patimokkho eva pātimokkho.",
  "tika-s0402t3:31_9": "Mokkho vā nibbānaṁ,",
  "tika-s0402t3:31_10": "tassa mokkhassa patibimbabhūtoti patimokkho.",
  "tika-s0402t3:31_11": "Sīlasaṁvaro hi sūriyassa aruṇuggamanaṁ viya nibbānassa udayabhūto tappaṭibhāgo viya yathārahaṁ kilesanibbāpanato patimokkhaṁ,",
  "tika-s0402t3:31_12": "patimokkhaṁyeva pātimokkhaṁ.",
  "tika-s0402t3:32_0": "Atha vā mokkhaṁ pati vattati,",
  "tika-s0402t3:32_1": "mokkhābhimukhanti vā patimokkhaṁ,",
  "tika-s0402t3:32_2": "patimokkhameva pātimokkhanti evamettha pātimokkhasaddassa attho veditabbo.",
  "tika-s0402t3:33_0": "Ācāragocarasampannoti kāyikavācasikaavītikkamasaṅkhātena ācārena,",
  "tika-s0402t3:33_1": "navesiyādigocaratādisaṅkhātena gocarena sampanno,",
  "tika-s0402t3:33_2": "sampannaācāragocaroti attho.",
  "tika-s0402t3:33_3": "Appamattakesūti parittakesu anāpattigamanīyesu.",
  "tika-s0402t3:33_4": "“Dukkaṭadubbhāsitamattesū”ti apare.",
  "tika-s0402t3:33_5": "Vajjesūti gārayhesu.",
  "tika-s0402t3:33_6": "Te pana ekantato akusalasabhāvā hontīti āha “akusaladhammesū”ti.",
  "tika-s0402t3:33_7": "Bhayadassīti bhayato dassanasīlo,",
  "tika-s0402t3:33_8": "paramāṇumattampi vajjaṁ sineruppamāṇaṁ viya katvā bhāyanasīlo.",
  "tika-s0402t3:33_9": "Sammā ādiyitvāti sammadeva sakkaccaṁ sabbasova ādiyitvā.",
  "tika-s0402t3:33_10": "Sikkhāpadesūti niddhāraṇe bhummanti samudāyato avayavaniddhāraṇaṁ dassento “sikkhāpadesu taṁ taṁ sikkhāpadaṁ samādiyitvā sikkhatī”ti atthamāha,",
  "tika-s0402t3:33_11": "sikkhāpadameva hi samādātabbaṁ sikkhitabbañcāti adhippāyo.",
  "tika-s0402t3:33_12": "Yaṁ kiñci sikkhāpadesūti sikkhākoṭṭhāsesu mūlapaññattianupaññattisabbatthapaññattipadesapaññattiādibhedaṁ yaṁ kiñci sikkhitabbaṁ.",
  "tika-s0402t3:33_13": "Yaṁ paṭipajjitabbaṁ pūretabbaṁ sīlaṁ,",
  "tika-s0402t3:33_14": "taṁ pana dvāravasena duvidhamevāti āha “kāyikaṁ vā vācasikaṁ vā”ti.",
  "tika-s0402t3:33_15": "Imasmiṁ atthavikappe sikkhāpadesūti ādhāre bhummaṁ sikkhābhāgesu kassaci visuṁ aggahaṇato.",
  "tika-s0402t3:33_16": "Tenāha “taṁ sabba”nti.",
  "tika-s0402t3:34_0": "Aññataraṁ devaghaṭanti aññataraṁ devanikāyaṁ.",
  "tika-s0402t3:34_1": "Āgāmī hotīti paṭisandhivasena āgamanasīlo hoti.",
  "tika-s0402t3:34_2": "Āgantāti etthāpi eseva nayo.",
  "tika-s0402t3:34_3": "Iminā aṅgenāti iminā kāraṇena.",
  "tika-s0402t3:35_0": "Sukkhavipassako yebhuyyena catudhātuvavatthānamukhena kammaṭṭhānābhinivesī hotīti āha “sukkhavipassakassa dhātukammaṭṭhānikabhikkhuno”ti.",
  "tika-s0402t3:35_1": "Vuttamevatthaṁ sampiṇḍetvā nigamento “paṭhamena aṅgenā”tiādimāha.",
  "tika-s0402t3:36_0": "Cittassa sukhumabhāvo idha sukhamattabhāvamāpannena daṭṭhabboti āha “sabbāpi hi tā”tiādi.",
  "tika-s0402t3:36_1": "Tantivasenāti kevalaṁ tantiṭṭhapanavasena,",
  "tika-s0402t3:36_2": "na pana therassa kassaci maggassa vā phalassa vā uppādanatthāya,",
  "tika-s0402t3:36_3": "nāpi sammāpaṭipattiyaṁ yojanatthāyāti adhippāyo.",
  "tika-s0402t3:37_0": "38.",
  "tika-s0402t3:37_1": "Chaṭṭhe mahākaccānoti gihikāle ujjenirañño purohitaputto abhirūpo dassanīyo pāsādiko suvaṇṇavaṇṇo ca.",
  "tika-s0402t3:37_2": "Varaṇā nāma rukkho,",
  "tika-s0402t3:37_3": "tassa avidūre bhavattā nagarampi varaṇasaddena vuccatīti āha “varaṇā nāma ekaṁ nagara”nti.",
  "tika-s0402t3:37_4": "Dvandapadassa paccekaṁ abhisambandho hotīti hetusaddaṁ paccekaṁ yojetvā dassento “kāmarāgābhinivesahetū”tiādimāha.",
  "tika-s0402t3:37_5": "Hetusaddena sambandhe sati yo attho sambhavati,",
  "tika-s0402t3:37_6": "taṁ dassetuṁ “idaṁ vuttaṁ hotī”tiādimāha.",
  "tika-s0402t3:37_7": "Tattha kāmarāgena abhiniviṭṭhattāti etena kāmarāgābhinivesahetūti imassa atthaṁ dīpeti,",
  "tika-s0402t3:37_8": "tathā vinibaddhattātiādīhi kāmarāgavinibaddhahetūtiādīnaṁ.",
  "tika-s0402t3:37_9": "Tato mukhoti tadabhimukho.",
  "tika-s0402t3:37_10": "Mānanti āḷhakādimānabhaṇḍaṁ.",
  "tika-s0402t3:37_11": "Sesamettha uttānameva.",
  "tika-s0402t3:38_0": "39.",
  "tika-s0402t3:38_1": "Sattame madhurāyanti uttaramadhurāyaṁ.",
  "tika-s0402t3:38_2": "Gundāvaneti kaṇhagundāvane,",
  "tika-s0402t3:38_3": "kāḷapippalivaneti attho.",
  "tika-s0402t3:38_4": "Jarājiṇṇeti jarāya jiṇṇe,",
  "tika-s0402t3:38_5": "na byādhiādīnaṁ vasena jiṇṇasadise nāpi akālikena jarāya abhibhūte.",
  "tika-s0402t3:38_6": "Vayovuddheti jiṇṇattā eva cassa vayovuddhippattiyā vuddhena sīlādivuddhiyā.",
  "tika-s0402t3:38_7": "Jātimahallaketi jātiyā mahantatāya cirarattatāya mahallake,",
  "tika-s0402t3:38_8": "na bhogaparivārādīhīti attho.",
  "tika-s0402t3:38_9": "Addhagateti ettha addha-saddo dīghakālavācīti āha “dīghakāladdhānaṁ atikkante”ti.",
  "tika-s0402t3:38_10": "Vayoti purimapadalopenāyaṁ niddesoti āha “pacchimavaya”nti,",
  "tika-s0402t3:38_11": "vassasatassa tatiyakoṭṭhāsasaṅkhātaṁ pacchimavayaṁ anuppatteti attho.",
  "tika-s0402t3:39_0": "Bhavati ettha phalaṁ tadāyattavuttitāyāti bhūmi,",
  "tika-s0402t3:39_1": "kāraṇanti āha “yena kāraṇenā”tiādi.",
  "tika-s0402t3:39_2": "Paripakkoti pariṇato,",
  "tika-s0402t3:39_3": "vuddhibhāvaṁ pattoti attho.",
  "tika-s0402t3:39_4": "Moghajiṇṇoti anto thirakaraṇānaṁ dhammānaṁ abhāvena tucchajiṇṇo nāma.",
  "tika-s0402t3:39_5": "Bāladārakopi daharoti vuccatīti tato visesanatthaṁ “yuvā”ti vuttaṁ.",
  "tika-s0402t3:39_6": "Atikkantapaṭhamavayā eva sattā sabhāvena palitasirā hontīti paṭhamavaye ṭhitabhāvaṁ dassetuṁ “susukāḷakeso”ti vuttaṁ.",
  "tika-s0402t3:39_7": "Bhadrenāti laddhakena.",
  "tika-s0402t3:39_8": "Ekacco hi daharopi samāno kāṇo vā hoti kuṇiādīnaṁ vā aññataro,",
  "tika-s0402t3:39_9": "so na bhadrena yobbanena samannāgato nāma hoti.",
  "tika-s0402t3:39_10": "Yo pana abhirūpo hoti dassanīyo pāsādiko sabbasampattisampanno yaṁ yadeva alaṅkāraparihāraṁ icchati,",
  "tika-s0402t3:39_11": "tena tena alaṅkato devaputto viya carati,",
  "tika-s0402t3:39_12": "ayaṁ bhadrena yobbanena samannāgato nāma hoti.",
  "tika-s0402t3:39_13": "Tenevāha “yena yobbanena samannāgato”tiādi.",
  "tika-s0402t3:40_0": "Yamhisaccañca dhammo cāti yamhi puggale soḷasahākārehi paṭividdhattā catubbidhaṁ saccaṁ,",
  "tika-s0402t3:40_1": "ñāṇena sacchikatattā navavidhalokuttaradhammo ca atthi.",
  "tika-s0402t3:40_2": "Ahiṁsāti desanāmattametaṁ,",
  "tika-s0402t3:40_3": "yamhi pana catubbidhāpi appamaññābhāvanā atthīti attho.",
  "tika-s0402t3:40_4": "Saṁyamo damoti sīlañceva indriyasaṁvaro ca.",
  "tika-s0402t3:40_5": "Vantamaloti maggañāṇena nīhaṭamalo.",
  "tika-s0402t3:40_6": "Dhīroti dhitisampanno.",
  "tika-s0402t3:40_7": "Theroti so imehi thirabhāvakāraṇehi samannāgatattā theroti pavuccatīti attho.",
  "tika-s0402t3:41_0": "40.",
  "tika-s0402t3:41_1": "Aṭṭhame “corā balavanto hontī”ti padaṁ uddharitvā yehi kāraṇehi te balavanto honti,",
  "tika-s0402t3:41_2": "tesaṁ sabbhāvaṁ dassento “pakkhasampannā”tiādimāha.",
  "tika-s0402t3:41_3": "Tattha nivāsaṭṭhānasampannatā giriduggādisabbhāvato.",
  "tika-s0402t3:41_4": "Atiyātunti anto yātuṁ,",
  "tika-s0402t3:41_5": "gantuṁ pavisitunti attho.",
  "tika-s0402t3:41_6": "Taṁ pana antopavisanaṁ kenaci kāraṇena bahigatassa hotīti āha “bahiddhā janapadacārikaṁ caritvā”tiādi.",
  "tika-s0402t3:41_7": "Niyyātunti bahi nikkhamituṁ.",
  "tika-s0402t3:41_8": "Tañca bahinikkhamanaṁ bahiddhākaraṇīye sati sambhavatīti āha “corā janapadaṁ vilumpantī”tiādi.",
  "tika-s0402t3:41_9": "Anusaññātunti anusañcarituṁ.",
  "tika-s0402t3:41_10": "Sesamettha uttānameva.",
  "tika-s0402t3:42_0": "41.",
  "tika-s0402t3:42_1": "Navame micchāpaṭipattādhikaraṇahetūti ettha adhi-saddo anatthakoti āha “micchāpaṭipattiyā karaṇahetū”ti.",
  "tika-s0402t3:42_2": "Na ārādhakoti na sampādako na paripūrako.",
  "tika-s0402t3:42_3": "Ñāyati paṭivijjhanavasena nibbānaṁ gacchatīti ñāyo,",
  "tika-s0402t3:42_4": "so eva taṁsamaṅginaṁ vaṭṭadukkhapātato dhāraṇaṭṭhena dhammoti ñāyo dhammo,",
  "tika-s0402t3:42_5": "ariyamaggo.",
  "tika-s0402t3:42_6": "So panettha saha vipassanāya adhippetoti āha “sahavipassanakaṁ magga”nti.",
  "tika-s0402t3:42_7": "Ārādhanaṁ nāma saṁsiddhi,",
  "tika-s0402t3:42_8": "sā pana yasmā sampādanena paripūraṇena icchitā,",
  "tika-s0402t3:42_9": "tasmā vuttaṁ “sampādetuṁ pūretu”nti.",
  "tika-s0402t3:43_0": "42.",
  "tika-s0402t3:43_1": "Dasame duggahitehīti atthato byañjanato ca duṭṭhu gahitehi,",
  "tika-s0402t3:43_2": "ūnādhikaviparītapadapaccābhaṭṭhādivasena vilometvā gahitehīti attho.",
  "tika-s0402t3:43_3": "Uppaṭipāṭiyā gahitehīti idaṁ pana nidassanamattaṁ duggahassa ūnādhikādivasenapi sambhavato.",
  "tika-s0402t3:43_4": "Tenevāha “attano duggahitasuttantānaṁyeva atthañca pāḷiñca uttaritaraṁ katvā dassentī”ti.",
  "tika-s0402t3:44_0": "Samacittavaggavaṇṇanā niṭṭhitā."
}