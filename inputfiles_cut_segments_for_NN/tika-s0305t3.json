{
  "tika-s0305t3:0_0": "4. Indriyasaṁyuttaṁ",
  "tika-s0305t3:1_0": "1. Suddhikavaggo",
  "tika-s0305t3:2_0": "1. Suddhikasuttavaṇṇanā",
  "tika-s0305t3:3_0": "471.Catubhūmaka…pe… labbhanti kusalābyākatabhāvato tesaṁ tiṇṇaṁ indriyānaṁ.",
  "tika-s0305t3:3_1": "Vīriyindriyasamādhindriyāni…pe… sabbattha labbhanti kusalattikasādhāraṇattā.",
  "tika-s0305t3:3_2": "Catubhūmaka …pe… vasenāti catubhūmakadhammaparicchedavasena ceva kusalādīhi sabbasaṅgāhakadhammaparicchedavasena ca vuttanti attho.",
  "tika-s0305t3:4_0": "Dutiyasamaṇabrāhmaṇasuttavaṇṇanā",
  "tika-s0305t3:5_0": "477.Dukkhasaccavasenāti dukkhasaccabhāvena na pajānanti.",
  "tika-s0305t3:5_1": "Tañhi pariññeyyatāya dukkhasaccasaṅgahaṁ.",
  "tika-s0305t3:5_2": "Samudayasaccavasenāti taṇhāvijjādiṁ saddhindriyassa samudayasaccabhāvena na pajānanti.",
  "tika-s0305t3:5_3": "Nirodhanti saddhindriyassa anupādāya nirodhanimittaṁ nibbānaṁ.",
  "tika-s0305t3:5_4": "Paṭipadanti saddhindriyanirodhagāminiṁ paṭipadaṁ ariyamaggaṁ. Sesesūti vīriyindriyādīsu.",
  "tika-s0305t3:6_0": "Sukkapakkheti ‘‘saddhindriyaṁ pajānantī’’tiādinayappavatte anavajjapakkhe.",
  "tika-s0305t3:6_1": "Adhimokkhavasena āvajjanasamudayāti ‘‘atthi dinna’’ntiādinayappavattapubbabhāgabhūtasaddhādhimokkhavasena āvajjanuppattiyā.",
  "tika-s0305t3:6_2": "Tasmā paṭhamuppannā saddhā eva hettha ‘‘āvajjana’’nti vuttā, na manodvārāvajjanaṁ. Esa nayo sesesupi.",
  "tika-s0305t3:6_3": "Tasmā paṭhamuppannā āvajjanā paggahuppattiṭṭhānānaṁ tikkhānaṁ vīriyindriyādīnaṁ paṭhamuppattiyā āvajjanapariyāyena vuttāti daṭṭhabbaṁ.",
  "tika-s0305t3:6_4": "Dubbalā hi paṭhamuppannā paggahābhāvato vīriyindriyādīnaṁ samudayoti balavabhāvappattavīriyindriyādikassa āvajjanaṭṭhāniyāni hontīti tesaṁ samudayoti vuttā,",
  "tika-s0305t3:6_5": "pubbe adhimuccanādivasena pavattassa āvajjanassa samudayāti attho.",
  "tika-s0305t3:6_6": "Puna chandavasenāti kattukāmatākusalacchandavasena saddhādīnaṁ uppādetukāmatākārappavattassa chandassa vasena.",
  "tika-s0305t3:6_7": "Manasikāravasena āvajjanasamudayāti saddhindriyādivasena pavattassa dubbalassa tassa nibbattakayonisomanasikāravasena āvajjanassa uppattiyā.",
  "tika-s0305t3:6_8": "Evampīti ‘‘adhimokkhavasenā’’tiādinā vuttākārenapi.",
  "tika-s0305t3:6_9": "Chasu suttesūti dutiyato paṭṭhāya chasu suttesu. Catusaccameva kathitaṁ.",
  "tika-s0305t3:6_10": "Assādaggahaṇena hi samudayasaccaṁ,",
  "tika-s0305t3:6_11": "ādīnavaggahaṇena dukkhasaccaṁ,",
  "tika-s0305t3:6_12": "nissaraṇaggahaṇena nirodhamaggasaccāni gahitānīti.",
  "tika-s0305t3:6_13": "Paṭhamasutte pana indriyānaṁ sarūpadassanamevāti.",
  "tika-s0305t3:7_0": "8. Dabbasuttavaṇṇanā",
  "tika-s0305t3:8_0": "478.",
  "tika-s0305t3:8_1": "Soto āpajjīyati etenāti sotāpatti, anāgataṁ pati paṭhamamaggo.",
  "tika-s0305t3:8_2": "Sototi ariyamaggasoto daṭṭhabbo.",
  "tika-s0305t3:8_3": "Āpajjīyatītiādito paṭipajjīyati.",
  "tika-s0305t3:8_4": "Paṭhamamaggapaṭilābhanimittāni sotāpannassa aṅgāni idha ‘‘sotāpattiyaṅgānī’’ti vuttāni.",
  "tika-s0305t3:8_5": "Tāni pana tīsu ṭhānesu saddhā ariyakantasīlañcāti veditabbāni. Savisayeti sakavisaye.",
  "tika-s0305t3:8_6": "Jeṭṭhakabhāvadassanatthanti padhānabhāvadassanatthaṁ.",
  "tika-s0305t3:8_7": "Yattha saddhādiindriyānaṁ sātisayakiccaṁ,",
  "tika-s0305t3:8_8": "tesaṁ kiccātirekataṁ dassetunti attho.",
  "tika-s0305t3:8_9": "Idāni tamatthaṁ upamāhi vibhāvetuṁ ‘‘yathā hī’’tiādi vuttaṁ.",
  "tika-s0305t3:8_10": "Patvāti attano kiccātirekaṭṭhānaṁ paṭilabhitvā.",
  "tika-s0305t3:8_11": "Pubbaṅgamanti saddahanakiccesu purecāraṁ dhorayhaṁ. Sesāni vīriyindriyādīni.",
  "tika-s0305t3:8_12": "Tadanvayānīti tadanugatāni tassa saddhindriyādikassa pakkhikāni. Esa nayo sesesupi.",
  "tika-s0305t3:8_13": "Jhānavimokkheti jhānasaṅkhāte vimokkhe samādhipadhānatāya jhānānaṁ.",
  "tika-s0305t3:8_14": "Evañca katvā ‘‘sotāpattiyaṅgāni patvā’’ti idañca vacanaṁ samatthitaṁ hoti. Saddhūpanisañhi sīlanti.",
  "tika-s0305t3:8_15": "Ariyasaccāni patvāti cattāri saccāni abhisametabbāni pāpuṇitvā.",
  "tika-s0305t3:9_0": "9-10. Paṭhamavibhaṅgasuttādivaṇṇanā",
  "tika-s0305t3:10_0": "479-480.",
  "tika-s0305t3:10_1": "Nepakkaṁ vuccati paññāti āha – ‘‘paññāyetaṁ nāma’’nti.",
  "tika-s0305t3:10_2": "Nipāyati saṁkilesadhamme visoseti nikkhāmetīti nipako, thiratikkhasatipuggalo,",
  "tika-s0305t3:10_3": "tassa bhāvo nepakkanti satiyāpi nepakkabhāvo yujjateva.",
  "tika-s0305t3:10_4": "Evañhi ‘‘satinepakkenā’’ti idaṁ vacanaṁ samatthitaṁ hoti,",
  "tika-s0305t3:10_5": "satiyā ca nepakkenāti evaṁ vuccamānena satiniddeso nāma kato hotiyeva.",
  "tika-s0305t3:10_6": "Asukaṁ nāma suttaṁ vā kammaṭṭhānaṁ vā me bhāsitanti.",
  "tika-s0305t3:10_7": "Vossajjīyati saṅkhāragataṁ etasmiṁ adhigateti vossaggo, nibbānaṁ.",
  "tika-s0305t3:10_8": "Taṁ ārammaṇaṁ karitvāti āha – ‘‘nibbānārammaṇaṁ katvā’’ti.",
  "tika-s0305t3:10_9": "Gacchantiyāti saṅkhārānaṁ udayañca vayañca udayabbayaṁ gacchantiyā bujjhantiyā.",
  "tika-s0305t3:10_10": "Tenāha ‘‘udayabbayapariggāhikāyā’’ti.",
  "tika-s0305t3:10_11": "Saddhāsatipaññindriyāni pubbabhāgāni ‘‘itipi so bhagavā arahaṁ,",
  "tika-s0305t3:10_12": "cirakatampi cirabhāsitampi saritā anussaritā,",
  "tika-s0305t3:10_13": "udayatthagāminiyā paññāyā’’ti ca vuttattā. ‘‘Āraddhavīriyo viharati,",
  "tika-s0305t3:10_14": "so anuppannāna’’ntiādinā ca vuttattā vīriyindriyaṁ missakaṁ.",
  "tika-s0305t3:10_15": "‘‘Vossaggārammaṇaṁ karitvā’’ti vuttattā samādhindriyaṁ nibbattitalokuttarameva.",
  "tika-s0305t3:10_16": "Ayamevāti yvāyaṁ navame vutto.",
  "tika-s0305t3:10_17": "Ayameva pubbabhāgamissakalokuttarattadhammaparicchedo.",
  "tika-s0305t3:11_0": "Suddhikavaggavaṇṇanā niṭṭhitā.",
  "tika-s0305t3:12_0": "2. Mudutaravaggo",
  "tika-s0305t3:13_0": "1. Paṭilābhasuttavaṇṇanā",
  "tika-s0305t3:14_0": "481.Sammappadhāne ārabbhāti sammappadhāne bhāvanāvasena ārabbha. Tenāha ‘‘bhāvento’’ti.",
  "tika-s0305t3:14_1": "Yathā vīriyindriyaniddese ‘‘cattāro sammappadhāne ārabbha vīriyaṁ paṭilabhatī’’ti desanā āgatā,",
  "tika-s0305t3:14_2": "evaṁ satindriyaniddese ‘‘cattāro satipaṭṭhāne ārabbha satiṁ paṭilabhatī’’ti,",
  "tika-s0305t3:14_3": "tasmā ‘‘satindriyepi eseva nayo’’ti vuttaṁ.",
  "tika-s0305t3:14_4": "Saddhindriyādiniddesesu pana na tathā deseti.",
  "tika-s0305t3:15_0": "2. Paṭhamasaṁkhittasuttavaṇṇanā",
  "tika-s0305t3:16_0": "482.",
  "tika-s0305t3:16_1": "Indriyānaṁ tikkhādibhāvo vipassanāvasena vā maggavasena vā phalavasena vā gahetabboti vuttaṁ ‘‘tatoti…pe… veditabba’’nti.",
  "tika-s0305t3:16_2": "Nanu cettha mudubhāvo eva pāḷiyaṁ gahitoti? Saccametaṁ,",
  "tika-s0305t3:16_3": "taṁ pana tikkhabhāve asati na hoti tikkhādibhāvoti vuttaṁ. Yato hi ayaṁ mudu,",
  "tika-s0305t3:16_4": "ito taṁ tikkhanti vattabbataṁ labhati apekkhāsiddhattā tikkhamudubhāvānaṁ pārāpāraṁ viya.",
  "tika-s0305t3:16_5": "Idāni ‘‘tato’’tiādinā saṅkhepato vuttamatthaṁ vitthārato dassetuṁ ‘‘samattānī’’tiādi vuttaṁ.",
  "tika-s0305t3:16_6": "Tattha samattānīti sampannāni. Itaraṁ tasseva vevacanaṁ. Samattānīti vā pariyattāni, samattānīti attho.",
  "tika-s0305t3:16_7": "‘‘Tato mudutarāni dhammānusārīmaggassā’’ti kasmā vuttaṁ?",
  "tika-s0305t3:16_8": "Tatoti hi sotāpattimaggavipassanindriyāni adhippetāniyeva,",
  "tika-s0305t3:16_9": "‘‘tato mudutarānī’’ti vuttapaṭhamamaggo dhammānusārī vā siyā saddhānusārī vāti byabhicarati? Nāyaṁ doso,",
  "tika-s0305t3:16_10": "sotāpattimaggekadesavaseneva laddhabbapaṭhamamaggāpekkhāya vipassanāya vibhāgassa adhippetattā.",
  "tika-s0305t3:16_11": "Yo hi sotāpanno hutvā iriyāpathaṁ akopetvā yathānisinnova sakadāgāmimaggaṁ pāpuṇāti,",
  "tika-s0305t3:16_12": "tassa vipassanindriyāni sandhāya avibhāgena vuttaṁ – ‘‘tato mudutarāni sotāpattimaggassa vipassanindriyāni nāmā’’ti.",
  "tika-s0305t3:16_13": "Yo pana sotāpanno hutvā kālantarena sakadāgāmī hoti,",
  "tika-s0305t3:16_14": "tassa sotāpattimaggatthāya pavattāni vipassanindriyāni nāma honti. So ce dhammānusārīgotto,",
  "tika-s0305t3:16_15": "tassa yathāvuttavipassanindriyato mudutarānīti ‘‘tato mudutarāni dhammānusārīmaggassā’’ti vuttaṁ.",
  "tika-s0305t3:16_16": "Vipassanindriyāni nāmāti ānetvā sambandho.",
  "tika-s0305t3:16_17": "Dhammānusārīvipassanindriyato saddhānusārīvipassanindriyānaṁ mudubhāvassa kāraṇaṁ sayameva vakkhati.",
  "tika-s0305t3:16_18": "Dhammena paññāya maggasotaṁ anussaratīti dhammānusārī, paññuttaro ariyo.",
  "tika-s0305t3:16_19": "Saddhāya maggasotaṁ anussaratīti saddhānusārī, saddhuttaro ariyo.",
  "tika-s0305t3:17_0": "Evaṁ vipassanāvasena dassetvā maggavasena dassetuṁ ‘‘tathā’’tiādi āraddhaṁ.",
  "tika-s0305t3:17_1": "Sampayogato sabhāvato ca arahattamaggapariyāpannāni arahattamaggindriyāni.",
  "tika-s0305t3:17_2": "Arahattaphalindriyānīti etthāpi eseva nayo.",
  "tika-s0305t3:18_0": "Idāni phalavasena dassetuṁ ‘‘samattāni paripuṇṇānī’’tiādi vuttaṁ.",
  "tika-s0305t3:18_1": "Sotāpattimaggaṭṭhapuggalavasena nānattaṁ jātaṁ,",
  "tika-s0305t3:18_2": "tasmā te dvepi idha tatiyavāre na labbhantīti adhippāyo.",
  "tika-s0305t3:18_3": "Dhammānusārīsaddhānusārīnaṁ nānattaṁ kathaṁ jātanti āha ‘‘āgamanenapi maggenapī’’ti.",
  "tika-s0305t3:18_4": "Tadubhayaṁ dassento ‘‘saddhānusārīpuggalo’’tiādimāha.",
  "tika-s0305t3:18_5": "Uddisāpentoti uddesaṁ gaṇhanto.",
  "tika-s0305t3:19_0": "Maggo tikkho hoti upanissayindriyānaṁ tikkhavisadabhāvato.",
  "tika-s0305t3:19_1": "Tenāha ‘‘sūraṁ ñāṇaṁ vahatī’’ti. Asaṅkhārenāti saraseneva.",
  "tika-s0305t3:19_2": "Appayogenāti tasseva vevacanaṁ.",
  "tika-s0305t3:19_3": "Dhammānusārīpuggalo hi āgamanamhi kilese vikkhambhento appadukkhena appakasirena akilamantova vikkhambhetuṁ sakkoti.",
  "tika-s0305t3:19_4": "Saddhānusārīpuggalo pana dukkhena kasirena kilamanto hutvā vikkhambhetuṁ sakkoti,",
  "tika-s0305t3:19_5": "tasmā dhammānusārissa pubbabhāgamaggakkhaṇe kilesacchedakañāṇaṁ adandhaṁ tikhiṇaṁ hutvā vahati,",
  "tika-s0305t3:19_6": "yathā nāma tikhiṇena asinā kadaliṁ chindantassa chinnaṭṭhānaṁ maṭṭhaṁ hoti, asi khippaṁ vahati, saddo na suyyati, balavavāyāmakiccaṁ na hoti,",
  "tika-s0305t3:19_7": "evarūpā dhammānusārino pubbabhāgabhāvanā hoti,",
  "tika-s0305t3:19_8": "saddhānusārino pana pubbabhāgakkhaṇe kilesacchedakañāṇaṁ dandhaṁ na tikhiṇaṁ asūraṁ hutvā vahati,",
  "tika-s0305t3:19_9": "yathā nāma nātitikhiṇena asinā kadaliṁ chindantassa chinnaṭṭhānaṁ na maṭṭhaṁ hoti, asi sīghaṁ na vahati, saddo suyyati,",
  "tika-s0305t3:19_10": "balavavāyāmakiccaṁ icchitabbaṁ hoti,",
  "tika-s0305t3:19_11": "evarūpā saddhānusārino pubbabhāgabhāvanā hoti.",
  "tika-s0305t3:19_12": "Evaṁ santepi kilesakkhaye nānattaṁ natthi.",
  "tika-s0305t3:19_13": "Tenāha ‘‘kilesakkhaye panā’’tiādi.",
  "tika-s0305t3:19_14": "Avasesā ca kilesā khīyanti saṁyojanakkhayāya yogattā.",
  "tika-s0305t3:20_0": "3. Dutiyasaṁkhittasuttavaṇṇanā",
  "tika-s0305t3:21_0": "483.Tatoti phalato phalavemattatāya cariyamānattā.",
  "tika-s0305t3:21_1": "Indriyavemattatā saddhādīnaṁ indriyānaṁ nānattena.",
  "tika-s0305t3:21_2": "Phalanānattanti arahattaphalādinānattaṁ.",
  "tika-s0305t3:21_3": "Puggalanānattanti anāgāmiādipuggalanānattaṁ.",
  "tika-s0305t3:22_0": "4. Tatiyasaṁkhittasuttavaṇṇanā",
  "tika-s0305t3:23_0": "484.",
  "tika-s0305t3:23_1": "Sīlakkhandhādīhi saddhindriyādīhi ca parito pūraṇena paripūraṁ arahattamaggaṁ karonto nipphattito arahattaphalaṁ ārādheti nipphādeti.",
  "tika-s0305t3:23_2": "Tayo padesamaggeti sīlakkhandhādīnaṁ apāripūriyā ekadesabhūte tayo heṭṭhimamagge. Padesaṁ heṭṭhimaphalattayaṁ.",
  "tika-s0305t3:23_3": "Catūsūti imasmiṁ vagge paṭhamādīsu catūsu suttesu.",
  "tika-s0305t3:23_4": "Kāmañcettha tatiye ‘‘tatoti phalavasena nissakka’’nti vuttaṁ,",
  "tika-s0305t3:23_5": "catutthe ‘‘paripūraṁ paripūrakārī ārādheti, padesaṁ padesakārī’’ti,",
  "tika-s0305t3:23_6": "‘‘catūsupi suttesu missakāneva indriyāni kathitānī’’ti pana vacanato vipassanāvasenapi yojanā labbhatevāti daṭṭhabbaṁ.",
  "tika-s0305t3:24_0": "5-7. Paṭhamavitthārasuttādivaṇṇanā",
  "tika-s0305t3:25_0": "485-487.Vipassanāvasena nissakkaṁ veditabbaṁ, na maggaphalavasena,",
  "tika-s0305t3:25_1": "imasmiṁ sutte sabbasova vipassanindriyānaṁ eva adhippetattā.",
  "tika-s0305t3:25_2": "Idāni tamatthaṁ pākaṭaṁ kātuṁ ‘‘paripuṇṇāni hī’’tiādi vuttaṁ.",
  "tika-s0305t3:25_3": "Avihādīsu pañcasu suddhāvāsesu tattha tattha āyuvemajjhaṁ anatikkamitvā antarā kilesaparinibbānena parinibbāyanato antarāparinibbāyī,",
  "tika-s0305t3:25_4": "asaṅkhārena appayogena sarasatova parinibbāyanato asaṅkhāraparinibbāyī,",
  "tika-s0305t3:25_5": "tabbipariyāyato sasaṅkhāraparinibbāyī,",
  "tika-s0305t3:25_6": "uddhaṁ vāhibhāvena uddhamassa taṇhāsotaṁ vaṭṭasotaṁ vāti uddhaṁsoto,",
  "tika-s0305t3:25_7": "uddhaṁ vā gantvā paṭilabhitabbato uddhamassa maggasotanti uddhaṁsoto,",
  "tika-s0305t3:25_8": "akaniṭṭhabhavaṁ gacchatīti akaniṭṭhagāmīti evamettha saddattho daṭṭhabbo.",
  "tika-s0305t3:26_0": "Imasmiṁ pana ṭhāneti ‘‘vipassanāvasena nissakka’’nti vuttaṭṭhāne.",
  "tika-s0305t3:26_1": "Arahattamaggeyeva ṭhatvāti imasmiṁyeva bhave arahattamaggeyeva, na vipassanāya ca ṭhatvā.",
  "tika-s0305t3:26_2": "Pañca nissakkāni nīharitabbānīti ‘‘tato mudutarehi antarāparinibbāyī hotī’’tiādīni pañca nissakkāni niddhāretvā kathetabbāni.",
  "tika-s0305t3:26_3": "Idāni tamatthaṁ vivaranto ‘‘arahattamaggassa hī’’tiādimāha.",
  "tika-s0305t3:26_4": "Tattha avihādīsu uppajjitvā uppannasamanantarāya parinibbāyanato paṭhamaantarāparinibbāyī.",
  "tika-s0305t3:26_5": "Tattha āyuppamāṇavemajjhaṁ appatvāva parinibbāyanato dutiyaantarāparinibbāyī,",
  "tika-s0305t3:26_6": "āyuvemajjhaṁ patvā parinibbāyanato tato paraṁ tatiyaantarāparinibbāyī veditabbo.",
  "tika-s0305t3:26_7": "‘‘Pañca nissakkānī’’ti kasmā vuttaṁ?",
  "tika-s0305t3:26_8": "Nanu asaṅkhārasasaṅkhāraparinibbāyīti vattabbanti?",
  "tika-s0305t3:26_9": "Na vattabbanti dassento āha ‘‘asaṅkhāraparinibbāyissa sasaṅkhāraparinibbāyinopi eteva pañca janā’’ti.",
  "tika-s0305t3:27_0": "Tīṇi nissakkānīti ‘‘tato mudutarehi sotāpanno hotī’’tiādīni tīṇi nissakkapadāni. Idha sakadāgāmī na gahito,",
  "tika-s0305t3:27_1": "so anāgāmimagge ṭhatvā nīharitabbo,",
  "tika-s0305t3:27_2": "anāgāmimaggassa vipassanindriyehi mudutarehi sakadāgāmī hoti.",
  "tika-s0305t3:27_3": "Sakadā…pe… mudutarānīti idaṁ sakadāgāmimaggassa vipassanindriyehi ekabījisaṅkhātasotāpannavipassanindriyāni mudutarāni hontīti tīṇi katvā vuttaṁ.",
  "tika-s0305t3:27_4": "Dhammānusārītiādidvayaṁ kolaṁkolādidvayena gahitaṁ hotīti.",
  "tika-s0305t3:27_5": "Sakadāgāmimaggassa hītiādi vuttasseva atthassa vivaraṇaṁ. Sesaṁ heṭṭhā vuttanayameva.",
  "tika-s0305t3:27_6": "Chaṭṭhasattamāni vuttanayānevāti chaṭṭhasattamāni suttāni dutiyatatiyesu vuttanayāneva.",
  "tika-s0305t3:27_7": "Tattha pana missakāni indriyāni kathitāni,",
  "tika-s0305t3:27_8": "idha pubbabhāgavipassanindriyāni kathitānīti ayameva viseso.",
  "tika-s0305t3:28_0": "8. Paṭipannasuttavaṇṇanā",
  "tika-s0305t3:29_0": "488.Tanti maggaphalavasena nissakkaṁ.",
  "tika-s0305t3:29_1": "Pāḷiyaṁ vuttameva ‘‘arahattaphalasacchikiriyāya paṭipanno hotī’’tiādinā.",
  "tika-s0305t3:29_2": "Aṭṭhahīti catūhi phalehi catūhi ca maggehīti aṭṭhahi. Bahibhūto na antobhāvo.",
  "tika-s0305t3:29_3": "Lokuttarāneva indriyāni kathitāni maggaphalacittuppādapariyāpannattā.",
  "tika-s0305t3:30_0": "9-10. Sampannasuttādivaṇṇanā",
  "tika-s0305t3:31_0": "489-490.Indriyasampannoti ettha sampannasaddo paripūriatthoti āha ‘‘paripuṇṇindriyo’’ti.",
  "tika-s0305t3:31_1": "Missakāni indriyāni kathitāni sāmaññatova desitattā.",
  "tika-s0305t3:32_0": "Mudutaravaggavaṇṇanā niṭṭhitā.",
  "tika-s0305t3:33_0": "3. Chaḷindriyavaggo",
  "tika-s0305t3:34_0": "2. Jīvitindriyasuttavaṇṇanā",
  "tika-s0305t3:35_0": "492.Itthibhāveti itthitāya.",
  "tika-s0305t3:35_1": "Indaṭṭhaṁ karoti tathāsattajanasāmaññakāraṇabhāvato.",
  "tika-s0305t3:35_2": "Itthiyā eva indriyaṁ itthindriyaṁ. Esa nayo purisindriye.",
  "tika-s0305t3:35_3": "Jīviteti sahajātadhammānaṁ jīvane pālane pavattane.",
  "tika-s0305t3:35_4": "Vaṭṭindriyānīti vaṭṭahetubhūtāni indriyāni.",
  "tika-s0305t3:35_5": "Imesu hi upādinnaindriyesu sati vaṭṭaṁ vattati paññāyati.",
  "tika-s0305t3:36_0": "3. Aññindriyasuttavaṇṇanā",
  "tika-s0305t3:37_0": "493.Ajānitapubbaṁ dhammanti catusaccadhammamāha,",
  "tika-s0305t3:37_1": "tathā tesaṁyeva ñātadhammānanti.",
  "tika-s0305t3:37_2": "Ayaṁ panettha attho – ājānātīti aññā,",
  "tika-s0305t3:37_3": "paṭhamamaggena ñātamanatikkamitvā jānātīti attho.",
  "tika-s0305t3:37_4": "Sotāpannādīnaṁ chaariyānaṁ etaṁ nāmaṁ.",
  "tika-s0305t3:37_5": "Aññassa indriyāni aññindriyāni. Aññātāvīsūti ājānitavantesu.",
  "tika-s0305t3:37_6": "Yasmā aggaphaladhammesu ñāṇakiccaṁ sātisayaṁ,",
  "tika-s0305t3:37_7": "tasmā taṁ kiccaṁ sesadhammesupi samāropetvā vuttaṁ ‘‘aññātāvīsu arahattaphaladhammesū’’ti.",
  "tika-s0305t3:37_8": "Tattha tattha tesu tesu maggaphalesu.",
  "tika-s0305t3:37_9": "Tena tenākārenāti anaññātajānanādiākārena.",
  "tika-s0305t3:38_0": "4. Ekabījisuttavaṇṇanā",
  "tika-s0305t3:39_0": "494.Vipassanatonissakkanti vipassanindriyehi nissakkaṁ.",
  "tika-s0305t3:39_1": "Idāni tameva saṅkhepato vuttamatthaṁ vivaranto ‘‘samattānī’’tiādimāha.",
  "tika-s0305t3:39_2": "Tīṇi nissakkāni evamidha pañca nissakkāni nīharitabbāni ekabījiādivibhāvanato.",
  "tika-s0305t3:39_3": "Tenāha ‘‘sakadāgāmimaggassa hī’’tiādi.",
  "tika-s0305t3:39_4": "Sotāpattimaggassa vipassanindriyāni nāma tenattabhāvena sakadāgāmimaggaṁ pattuṁ gacchantassa sotāpannassa vipassanindriyāni.",
  "tika-s0305t3:39_5": "Pañcapi te sotāpattimaggassa bhedāyevāti ‘‘sakadāgāmimagge ṭhatvā nīharitabbānī’’ti vuttaṁ.",
  "tika-s0305t3:40_0": "Ekabījīti ettha khandhabījaṁ nāma kathitaṁ.",
  "tika-s0305t3:40_1": "Yassa hi sotāpannassa ekaṁ khandhabījaṁ atthi, ekaṁ attabhāvaggahaṇaṁ, so ekabīji nāma.",
  "tika-s0305t3:40_2": "Tenāha – ‘‘sotāpanno hutvā’’tiādi.",
  "tika-s0305t3:40_3": "Mānusakaṁbhavanti idaṁ panettha desanāmattaṁ,",
  "tika-s0305t3:40_4": "devabhavaṁ nibbattetītipi vattuṁ vaṭṭatiyeva. Bhagavatā gahitanāmānetāni.",
  "tika-s0305t3:40_5": "Ettakañhi pamāṇaṁ gato sattakkhattuparamo nāma hoti, ettakaṁ kolaṁkolo,",
  "tika-s0305t3:40_6": "ettakaṁ ekabījīti bhagavatā etesaṁ nāmaṁ gahitaṁ.",
  "tika-s0305t3:41_0": "Dve tayo bhaveti devamanussesu eva dve tayo bhave.",
  "tika-s0305t3:41_1": "Sambodhicatusaccadhammo paraṁ ayanaṁ nissayo gati etassāti sambodhiparāyaṇo.",
  "tika-s0305t3:41_2": "Kulato kulaṁ gacchatīti kolaṁkolo.",
  "tika-s0305t3:41_3": "Sotāpattiphalasacchikiriyato paṭṭhāya hi nīcakule uppatti nāma natthi,",
  "tika-s0305t3:41_4": "mahābhogesu kulesu eva nibbattatīti attho.",
  "tika-s0305t3:41_5": "Kevalopi hi kula-saddo mahābhogakulameva vadati.",
  "tika-s0305t3:41_6": "Dve vā tīṇi vā kulānīti devamanussavasena dve vā tayo vā bhaveti ayampi missakabhavena kathito.",
  "tika-s0305t3:41_7": "Jātassa kumārassa viya ariyāya jātiyā jātassa nāmametaṁ,",
  "tika-s0305t3:41_8": "yadidaṁ niyatoti sattakkhattuparamādikoti ca samaññāti dassento āha ‘‘bhagavatā gahitanāmavasenevā’’tiādi.",
  "tika-s0305t3:42_0": "Yadi pubbahetuniyamato sotāpanno ca niyatoti sotāpattimaggato uddhaṁ tiṇṇaṁ maggānaṁ upanissayābhāvato pubbahetukiccaṁ natthīti sotāpattimaggassa upanissayabhāvo āpajjati.",
  "tika-s0305t3:42_1": "Yadi tassapi pubbahetuupanissayo siyā,",
  "tika-s0305t3:42_2": "tāva niyamato sotāpattimagguppattito pubbe eva niyamito,",
  "tika-s0305t3:42_3": "yāvañca akaniṭṭhaṁ tassa pubbahetu nāma , ahetukatā āpannā,",
  "tika-s0305t3:42_4": "iccassa ahetu appaccayā nipphatti pāpuṇāti. Kiñca hetu ce?",
  "tika-s0305t3:42_5": "Niyamato sotāpanno ca niyatoti paṭhamamaggādhigameneva anukkamena upari tiṇṇaṁ maggānaṁ kiccāni nipphajjanti,",
  "tika-s0305t3:42_6": "evaṁ sattakkhattuparamatādiniyame sati sattamabhavādito uddhaṁ pavattatāya dukkhassa mūlabhūtā kilesā paṭhamamaggeneva khīṇāti upari tayo maggā akiccā siyuṁ.",
  "tika-s0305t3:42_7": "Tenāha ‘‘paṭhamamaggassa upanissayo kato nāmā’’tiādi.",
  "tika-s0305t3:43_0": "Yadi upari tayo maggā sattakkhattuparamāditaṁ niyamenti,",
  "tika-s0305t3:43_1": "tato ca añño sotāpanno natthīti sotāpattimaggassa akiccakatā nippayojanatā āpajjeyya.",
  "tika-s0305t3:43_2": "Atha sakkāyadiṭṭhiādippahānaṁ tassa kiccaṁ,",
  "tika-s0305t3:43_3": "tesaṁ tesaṁ pahānena sattakkhattuparamādiniyamatāya. Bhavitabbaṁ,",
  "tika-s0305t3:43_4": "yāva uparimaggā eva hontīti sattabhavādito uddhamapavattanato tena vinānena sakkāyadiṭṭhiādippahānena ca tena vinā bhavitabbanti āha – ‘‘paṭhamamagge anuppanneva upari tayo maggā uppannāti āpajjatī’’ti.",
  "tika-s0305t3:43_5": "Tiṇṇaṁ maggānanti upari tiṇṇaṁ maggānaṁ.",
  "tika-s0305t3:43_6": "Vipassanā niyametīti yujjatīti vuttamatthaṁ vivaranto ‘‘sace hī’’tiādimāha.",
  "tika-s0305t3:44_0": "Sotāpanno vaṭṭajjhāsayo.",
  "tika-s0305t3:44_1": "Tatrekacce pākaṭe paññāte dassento ‘‘anāthapiṇḍiko’’tiādimāha.",
  "tika-s0305t3:44_2": "Idhaṭṭhakavokiṇṇasukkhavipassakassāti yo imasmiṁ kāmabhave ṭhito manussadevavasena vokiṇṇabhavūpapattiko sukkhavipassako ca, tassa vasena.",
  "tika-s0305t3:44_3": "Nāmaṁ kathitanti sattakkhattuparamoti nāmaṁ kathitaṁ.",
  "tika-s0305t3:44_4": "Keci pana ‘‘kāmabhave sattakkhattuṁyeva uppajjati, na tato’’ti vadanti, taṁ vīmaṁsitabbaṁ.",
  "tika-s0305t3:45_0": "Sodhessāmīti jambudīpe kenaci tepiṭakena bhikkhunā saddhiṁ piṭakattayameva mayhaṁ uggahaparipucchāvasena sodheyyāmīti paratīraṁ jambudīpaṁ gato. Yo bhikkhu sakkotīti yojanā.",
  "tika-s0305t3:45_1": "Aniccānupassanādīsu ekamukhena abhiniviṭṭhenapi abhidhammapariyāyena tīhi eva vimokkhehi maggaṁ labhatīti abhinivesabhedena tayo puggalā suññatato vuṭṭhitā,",
  "tika-s0305t3:45_2": "tathā tayo appaṇihitato vuṭṭhitāti cha honti,",
  "tika-s0305t3:45_3": "teva saddhādhurapaññādhuravasena dvādasa sakadāgāmino. Tathā arahanto,",
  "tika-s0305t3:45_4": "tayo antarāparinibbāyino eko upahaccaparinibbāyī eko uddhaṁsoto akaniṭṭhagāmīti pañca,",
  "tika-s0305t3:45_5": "te asaṅkhārasasaṅkhāraparinibbāyibhedena dasāti avihādīsu catūsupi cattālīsa,",
  "tika-s0305t3:45_6": "akaniṭṭhe pana uddhaṁsoto natthīti aṭṭhacattālīsa anāgāmino.",
  "tika-s0305t3:45_7": "Vipassanā kathitā sammasanacārassa kathitattā.",
  "tika-s0305t3:46_0": "5-10. Suddhakasuttādivaṇṇanā",
  "tika-s0305t3:47_0": "495-500.",
  "tika-s0305t3:47_1": "Yathā cakkhussa sahajātatadindriyanissitadhammesu adhipateyyaṁ anuvattanīyattā,",
  "tika-s0305t3:47_2": "evaṁ taṁdvārikadhammesupi adhipateyyaṁ tehi anuvattanīyattāti vuttaṁ – ‘‘adhipateyyasaṅkhātena indaṭṭhenā’’ti. Esa nayo sesindriyādīsupi.",
  "tika-s0305t3:47_3": "Catusaccavasena kathitāni sabhāvādivibhāvanassa kathitattā.",
  "tika-s0305t3:48_0": "Chaḷindriyavaggavaṇṇanā niṭṭhitā.",
  "tika-s0305t3:49_0": "4. Sukhindriyavaggo",
  "tika-s0305t3:50_0": "1-5. Suddhikasuttādivaṇṇanā",
  "tika-s0305t3:51_0": "501-505.",
  "tika-s0305t3:51_1": "Yathā cakkhu dassane adhipateyyaṭṭhena cakkhundriyaṁ,",
  "tika-s0305t3:51_2": "evaṁ sukhavedanā sukhane adhipateyyaṭṭhena sukhindriyaṁ. Esa nayo sesesupi.",
  "tika-s0305t3:51_3": "Sesaṁ tebhūmakanti sesaṁ bhūmittayavasena tebhūmakaṁ.",
  "tika-s0305t3:52_0": "6. Paṭhamavibhaṅgasuttavaṇṇanā",
  "tika-s0305t3:53_0": "506.Kāyikanti ayamassa nissayavasena niddesoti āha – ‘‘kāyapasādavatthuka’’nti.",
  "tika-s0305t3:53_1": "Sarūpaniddeso sukhaṁ sukhindriyassa sarūpanti.",
  "tika-s0305t3:53_2": "Sādanīyaṭṭhena dhammapadāni attani assādayatīti sātaṁ, madhuraṁ. Vedayitanti vediyanaṁ, anubhavananti attho.",
  "tika-s0305t3:53_3": "Aññadhammavisiṭṭhoti phassādīhi aññehi dhammehi visadiso.",
  "tika-s0305t3:53_4": "Kāyikanti pasādakāyasannissitaṁ. Cetasikanti cetosannissitaṁ,",
  "tika-s0305t3:53_5": "tena vuttaṁ ‘‘ettha panā’’tiādi. Kāyapasāda…pe… natthi,",
  "tika-s0305t3:53_6": "tasmā ‘‘cattāro pasādakāye vatthuṁ katvā’’ti vuttaṁ.",
  "tika-s0305t3:54_0": "9. Kaṭṭhopamasuttavaṇṇanā",
  "tika-s0305t3:55_0": "509.Dvinnaṁaraṇīnanti adharuttarāraṇīnaṁ.",
  "tika-s0305t3:55_1": "Kiñci dvayaṁ saṅghaṭṭitamattaṁ hutvā na samodhānagataṁ hotīti taṁnivattanatthaṁ ‘‘saṅghaṭṭanasamodhānā’’ti vuttaṁ.",
  "tika-s0305t3:55_2": "Punappunaṁ saṅghaṭṭanena hi tejopātubhāvo.",
  "tika-s0305t3:55_3": "Adharāraṇī viya vatthārammaṇaṁ asatipi vāyāme tajjasamphassapaccayato.",
  "tika-s0305t3:55_4": "Uttarāraṇī viya phasso vatthārammaṇādiphassena pavattanato.",
  "tika-s0305t3:55_5": "Saṅghaṭṭo viya phassasaṅghaṭṭanaṁ araṇidvayasaṅghaṭṭanā viya phassasseva vatthārammaṇesu saṅghaṭṭanākārena pavattito.",
  "tika-s0305t3:55_6": "Aggi viya vedanā anudahanaṭṭhena khaṇikāvāyañca.",
  "tika-s0305t3:55_7": "Vatthārammaṇaṁ vā uttarāraṇī viya indhanāpātagahaṇādīsu ussāhassa viya pavattisambhavato.",
  "tika-s0305t3:55_8": "Phasso adharāraṇī viya nirussāhanirīhatāvasena attasādhanato.",
  "tika-s0305t3:56_0": "10. Uppaṭipāṭikasuttavaṇṇanā",
  "tika-s0305t3:57_0": "510.",
  "tika-s0305t3:57_1": "Rasanaṁ bhañjanaṁ nirujjhanaṁ raso.",
  "tika-s0305t3:57_2": "Yo yo dhammānaṁ raso yathādhammaraso, tena yathādhammarasena. Paṭipāṭiyāti kamena,",
  "tika-s0305t3:57_3": "ubhayenapi dhammānaṁ pahānakkamenāti vuttaṁ hoti.",
  "tika-s0305t3:57_4": "Imasmiṁ indriyavibhaṅgeti imasmiṁ indriyasaṁyuttasaññite indriyavibhaṅge.",
  "tika-s0305t3:57_5": "Adesitattāti sesasuttāni viya ‘‘sukhindriya’’ntiādinā adesitattā idaṁ uppaṭipāṭikasuttaṁ nāma.",
  "tika-s0305t3:57_6": "Valiyā kharasamphassāya phuṭṭhassa. Tanti kaṇṭakavedanādiṁ. Etassa dukkhindriyassa.",
  "tika-s0305t3:58_0": "Tesaṁtesanti domanassindriyādīnaṁ.",
  "tika-s0305t3:58_1": "Kāraṇavasenevāti taṁtaṁasādhāraṇakāraṇavasena.",
  "tika-s0305t3:58_2": "Tesañhi visesakāraṇaṁ dassento ‘‘pattacīvarādīnaṁ vā’’ti āha.",
  "tika-s0305t3:59_0": "Ekatovāti punappunaṁ paduddhāraṇaṁ akatvā ekajjhameva.",
  "tika-s0305t3:59_1": "Dutiyajjhānādīnaṁ upacārakkhaṇe eva nirujjhantīti ānetvā sambandho.",
  "tika-s0305t3:59_2": "Tesaṁ dukkhindriyadomanassādīnaṁ.",
  "tika-s0305t3:59_3": "Atisayanirodhoti suṭṭhu pahānaṁ ujuppaṭipakkhena vūpasamo.",
  "tika-s0305t3:59_4": "Nirodhoyevāti nirodhamattameva.",
  "tika-s0305t3:59_5": "Nānāvajjaneti yena āvajjanena appanāvīthi hoti, tato bhijjāvajjane, anekāvajjane vā.",
  "tika-s0305t3:59_6": "Appanāvīthiyañhi upacāro ekāvajjano,",
  "tika-s0305t3:59_7": "itaro anekāvajjano anekakkhattuṁ pavattanato.",
  "tika-s0305t3:59_8": "Visamanisajjāya uppannakilamatho visamāsanupatāpo.",
  "tika-s0305t3:59_9": "Pītipharaṇenāti pītiyā pharaṇarasattā.",
  "tika-s0305t3:59_10": "Pītisamuṭṭhānānaṁ vā paṇītarūpānaṁ kāyassa byāpanato vuttaṁ.",
  "tika-s0305t3:59_11": "Tenāha ‘‘sabbo kāyo sukhokkanto hotī’’ti.",
  "tika-s0305t3:59_12": "Vitakkavicārapaccayepīti pi-saddo aṭṭhānapayutto,",
  "tika-s0305t3:59_13": "so ‘‘pahīnassā’’ti ettha ānetvā sambandhitabbo ‘‘pahīnassapi domanassindriyassā’’ti.",
  "tika-s0305t3:59_14": "Etaṁ domanassindriyaṁ uppajjatīti sambandho.",
  "tika-s0305t3:59_15": "‘‘Tassa mayhaṁ aticiraṁ vitakkayato vicārayato kāyopi kilami,",
  "tika-s0305t3:59_16": "cittampi vihaññī’’ti ca vacanato kāyacittakhedānaṁ vitakkavicārapaccayatā veditabbā.",
  "tika-s0305t3:59_17": "Vitakkavicārabhāve uppajjati domanassindriyanti ānetvā sambandhitabbaṁ.",
  "tika-s0305t3:59_18": "Tatthassa siyā uppattīti tattha dutiyajjhānupacāre assa domanassassa uppatti bhaveyya.",
  "tika-s0305t3:59_19": "‘‘Tatthassa siyā uppattī’’ti idaṁ parikappavacanaṁ upacārakkhaṇe domanassassa suppahīnabhāvadassanatthaṁ.",
  "tika-s0305t3:59_20": "Tathā hi vuttaṁ ‘‘na tveva dutiyajjhāne pahīnapaccayattā’’ti.",
  "tika-s0305t3:59_21": "Pahīnampi somanassindriyaṁ pīti viya na dūreti katvā ‘‘āsannattā’’ti vuttaṁ.",
  "tika-s0305t3:59_22": "Nānāvajjanupacāre pahīnampi pahānaṅgaṁ paṭipakkhena avihatattā antarantarā uppajjeyyāti imamatthaṁ dassento ‘‘appanāppattāyā’’tiādimāha.",
  "tika-s0305t3:59_23": "‘‘Tādisāya āsevanāya icchitabbattā yathā maggavīthito pubbe dve tayo javanavārā sadisānupassanāva pavattanti,",
  "tika-s0305t3:59_24": "evamidhāpi appanāvārato pubbe dve tayo javanavārā upekkhāsahagatāva pavattantī’’ti vadanti.",
  "tika-s0305t3:59_25": "Aparisesanti suvikkhambhitanti katvā vikkhambhanena anavasesaṁ.",
  "tika-s0305t3:60_0": "Tathattāyāti tathabhāvāya paṭhamajjhānasamaṅgitāya.",
  "tika-s0305t3:60_1": "Sā panassa uppādanena vā uppannassa samāpajjanena vā hotīti vuttaṁ ‘‘uppādanatthāya samāpajjanatthāyā’’ti.",
  "tika-s0305t3:60_2": "Dvīsūti navamadasamesu suttantesu.",
  "tika-s0305t3:61_0": "Sukhindriyavaggavaṇṇanā niṭṭhitā.",
  "tika-s0305t3:62_0": "5. Jarāvaggo",
  "tika-s0305t3:63_0": "1. Jarādhammasuttavaṇṇanā",
  "tika-s0305t3:64_0": "511. Pamukhe ,",
  "tika-s0305t3:64_1": "pāsādassa ca pacchimabhāge ātapo pacchātapo, tasmiṁ pacchātape.",
  "tika-s0305t3:64_2": "So hi pāsādassa pamukhabhāvena kato.",
  "tika-s0305t3:64_3": "Kiṁ pana bhagavato vajirasāraṁ sarīraṁ otāpetabbaṁ hotīti āha – ‘‘sammāsambuddhassā’’tiādi .",
  "tika-s0305t3:64_4": "Ayañca imaṁ suttaṁ desitasamaye.",
  "tika-s0305t3:64_5": "Na sakkoti byāmappabhāya kāyaci pabhāya anabhibhavanīyattā.",
  "tika-s0305t3:64_6": "Kiñcāpi buddhābhā sūriyābhāya anabhibhavanīyā,",
  "tika-s0305t3:64_7": "ghammasabhāvatāya pana rasmīnaṁ parito pharantī sūriyābhā tikhiṇā uṇhāti āha ‘‘rasmiteja’’nti.",
  "tika-s0305t3:64_8": "Idāni tamatthaṁ upamāya vibhāvetuṁ ‘‘yatheva hī’’tiādi vuttaṁ.",
  "tika-s0305t3:65_0": "Suvaṇṇāvaṭṭaṁ viyāti acche suvaṇṇapatte vinivattaāvaṭṭaṁ viya.",
  "tika-s0305t3:65_1": "Garahaṇacchariyaṁ nāma kiretaṁ ‘‘acchariyametaṁ avisicchephalavada’’ntiādīsu viya.",
  "tika-s0305t3:65_2": "Na evametarahīti attano pākaṭavasena vadati, na itaresampīti. Sirājālāti sirāsantānā.",
  "tika-s0305t3:65_3": "Evarūpaṁ na hotīti aññesaṁ pākatikasattānaṁ vuttākāraṁ viya na hoti puññasambhārassa uḷāratamattā vipaccanassa pariyantagatattā.",
  "tika-s0305t3:65_4": "Tenāha ‘‘aññesaṁ apākaṭa’’nti.",
  "tika-s0305t3:65_5": "Valiyāvaṭṭakanti appakaṁ valiyāvaṭṭaṁ. Tenāha ‘‘kesaggappamāṇa’’nti. Sabbānīti sirājālāni.",
  "tika-s0305t3:65_6": "Purato vaṅkoti thokaṁ purato natamattaṁ sandhāyāha.",
  "tika-s0305t3:65_7": "Tena vuttaṁ ‘‘svāyaṁ aññesaṁ apākaṭo’’ti. Nayaggāhatoti anumānato.",
  "tika-s0305t3:65_8": "Dhī tanti dhī-saddayoge upayogavacanaṁ. Dhīti jigucchanatthe nipāto. Dhikkāroti jigucchāpayogo.",
  "tika-s0305t3:65_9": "Taṁ phusatūti tuyhaṁ pāpuṇātu.",
  "tika-s0305t3:66_0": "2. Uṇṇābhabrāhmaṇasuttavaṇṇanā",
  "tika-s0305t3:67_0": "512.Aññamaññassāti añño aññassa.",
  "tika-s0305t3:67_1": "Na paccanubhoti attano avisayabhāvato.",
  "tika-s0305t3:67_2": "Idāni taṁ aññavisayataṁ anvayato byatirekato vibhāvetuṁ ‘‘sace hī’’tiādi vuttaṁ.",
  "tika-s0305t3:68_0": "Visayāni paṭisaranti etthāti paṭisaraṇaṁ.",
  "tika-s0305t3:68_1": "Indriyaviññāṇāni hi asatipi tādise adhippāye attano ārammaṇassa yāthāvato sampajānanato pavedanavijānanāni karontāni viya pavattanti,",
  "tika-s0305t3:68_2": "tathā lokassa aññattha siddhito.",
  "tika-s0305t3:68_3": "Tenāha bhagavā – ‘‘mano paṭisaraṇaṁ,",
  "tika-s0305t3:68_4": "manova nesaṁ gocaravisayaṁ paccanubhotī’’ti manodvārikajavanamano hi savisesaṁ manovisayaṁ paccanubhoti,",
  "tika-s0305t3:68_5": "pañcadvārikajavanamano mananamattameva paccanubhavati.",
  "tika-s0305t3:68_6": "Rajjanādiggahaṇañcettha nidassanamattaṁ,",
  "tika-s0305t3:68_7": "tasmā saddahanādipi gahitamevāti daṭṭhabbaṁ,",
  "tika-s0305t3:68_8": "pañcadvārappavattivasena tathā vuttaṁ.",
  "tika-s0305t3:68_9": "Ekasmiṁ pana dvāreti cakkhudvāre.",
  "tika-s0305t3:69_0": "Dubbalabhojakāti appānubhāvā rājabhoggā. Āyanti bhoguppattiṭṭhānaṁ.",
  "tika-s0305t3:69_1": "Yottabandhādinimittaṁ laddhabbakahāpaṇo yottakahāpaṇo.",
  "tika-s0305t3:69_2": "Addubandhādinimittaṁ gahetabbakahāpaṇo addukahāpaṇo.",
  "tika-s0305t3:69_3": "Māghātaghosanāya katāya hiṁsānimittaṁ gahetabbakahāpaṇo māpahārakahāpaṇo.",
  "tika-s0305t3:69_4": "Tassa parimāṇaṁ dassetuṁ ‘‘aṭṭhakahāpaṇo’’tiādi vuttaṁ.",
  "tika-s0305t3:69_5": "Satavatthukanti satakarīsavatthukaṁ.",
  "tika-s0305t3:70_0": "Maggasatīti ariyamaggasati.",
  "tika-s0305t3:70_1": "Bhāvanamanuyuñjantassa hi javanamano ussakkitvāva maggasatiṁ paṭisarati tappariyosānattā. Tanti nibbānaṁ. Sāti phalavimutti. Paṭisarati aggamaggasatiyā.",
  "tika-s0305t3:70_2": "Phalavimutti nibbānanti ubhayaṁ maggassa siddhāyevāti.",
  "tika-s0305t3:70_3": "Ārammaṇavasena natthi etassa paṭisaraṇanti appaṭisaraṇaṁ asaṅkhatāmatassa santiniccasabhāvattā.",
  "tika-s0305t3:70_4": "Sayaṁ pana sabbesaṁyeva ariyānaṁ paṭisaraṇaṁ.",
  "tika-s0305t3:70_5": "Tenāha ‘‘nibbānaṁ arahato gatī’’ti (pari. 339).",
  "tika-s0305t3:70_6": "Nibbānaṁ anupaviṭṭhaṁ nibbānanissayattā.",
  "tika-s0305t3:70_7": "Na tato paraṁ gacchati gatassa aññassa tādisassa abhāvā.",
  "tika-s0305t3:70_8": "Nibbānaṁ pari sabbaso osānanti nibbānapariyosānaṁ.",
  "tika-s0305t3:71_0": "Mūlajātā jātamūlā. Tato eva patiṭṭhitā.",
  "tika-s0305t3:71_1": "Kā panassāti āha ‘‘maggena āgatasaddhā’’ti.",
  "tika-s0305t3:71_2": "Maggo daḷhāya asaṁhāriyasaddhāya mūlaṁ diṭṭhisampayuttāni ceva vicikicchācittañcāti pañca akusalacittāni samucchedavasena pahīnāni.",
  "tika-s0305t3:71_3": "Pañca nīvaraṇānīti ettha apāyagamanīyāni paṭhamamaggeneva pahīnāni,",
  "tika-s0305t3:71_4": "itarāni vikkhambhanavasena jhānena pahīnānīti pañcasu orambhāgiyakilesasaṁyojanesu ekadesavigameneva bahiddhāsaṁyojano viya jātoti vuttaṁ ‘‘jhānaanāgāmiṭṭhāne ṭhito’’ti.",
  "tika-s0305t3:71_5": "Tenāha ‘‘so aparihīna…pe… nibbāyeyyā’’ti.",
  "tika-s0305t3:72_0": "5. Paṭhamapubbārāmasuttavaṇṇanā",
  "tika-s0305t3:73_0": "515.",
  "tika-s0305t3:73_1": "Pubbakoṭṭhake evaṁ āgatasuttaṁ ādiṁ katvā phalindriyāneva kathitāni aggaphalavasena desanāya āgatattā.",
  "tika-s0305t3:74_0": "10. Āpaṇasuttavaṇṇanā",
  "tika-s0305t3:75_0": "520.Uparisaha vipassanāya tayo maggāti vipassanāya saha sotāpattiphalato upari tayo maggā.",
  "tika-s0305t3:75_1": "Maggādhigamena idāni paccakkhabhūtattā ‘‘ime kho te dhammā’’ti vuttā. Tattha yaṁ aggabhūtaṁ,",
  "tika-s0305t3:75_2": "tassa vasena dassetuṁ ‘‘arahattaphalindriyaṁ nāmā’’ti vuttaṁ indriyabhāvasāmaññena ekajjhaṁ katvā.",
  "tika-s0305t3:75_3": "Ativijjhitvā passāmīti sacchikatvā yāthāvato passāmi.",
  "tika-s0305t3:75_4": "Catūhi indriyehīti vīriyindriyādīhi catūhi indriyehi.",
  "tika-s0305t3:75_5": "Sā vipassanāmaggaphalasahagatā siyāti missakā vuttā.",
  "tika-s0305t3:76_0": "Jarāvaggavaṇṇanā niṭṭhitā.",
  "tika-s0305t3:77_0": "6. Sūkarakhatavaggo",
  "tika-s0305t3:78_0": "1. Sālasuttavaṇṇanā",
  "tika-s0305t3:79_0": "521.Sūrabhāvenāti atisūrabhāvena.",
  "tika-s0305t3:79_1": "Bujjhanatthāyāti saccapaṭivedhāya.",
  "tika-s0305t3:80_0": "2. Mallikasuttavaṇṇanā",
  "tika-s0305t3:81_0": "522.Cattāri indriyānīti paññindriyaṁ ṭhapetvā sesāni cattāri.",
  "tika-s0305t3:81_1": "‘‘Ariyañāṇaṁ lokuttara’’nti vuttaṁ maggañāṇaṁ katvā.",
  "tika-s0305t3:81_2": "Ariya-saddo pana yathā tathā visuddhepi hotīti tādisaṁ sandhāya vuttaṁ ‘‘tampi panā’’tiādi.",
  "tika-s0305t3:81_3": "Yathā hi cattārindriyāni missakāni,",
  "tika-s0305t3:81_4": "evaṁ paññindriyampi missakanti vuccamāne na koci virodhoti adhippāyenāha ‘‘tampi pana…pe… vaṭṭatī’’ti.",
  "tika-s0305t3:82_0": "3. Sekhasuttavaṇṇanā",
  "tika-s0305t3:83_0": "523.Na sakkoti indriyānaṁ aparipakkattā.",
  "tika-s0305t3:83_1": "Atthīti pajānāti nayaggāhena, na paccakkhato.",
  "tika-s0305t3:83_2": "Na hi ariyāpi anadhigataṁ maggaphalaṁ paccavekkhituṁ sakkonti.",
  "tika-s0305t3:84_0": "6. Patiṭṭhitasuttavaṇṇanā",
  "tika-s0305t3:85_0": "526.Sāsavesūti caturāsavavinimuttesu sesadhammesu ārammaṇesu.",
  "tika-s0305t3:85_1": "Tesupi uppajjanakaanatthato cittaṁ rakkhati nāma.",
  "tika-s0305t3:86_0": "8. Sūkarakhatasuttavaṇṇanā",
  "tika-s0305t3:87_0": "528.Taṁsandhāyāti taṁ sūkarakhataleṇaṁ sandhāya.",
  "tika-s0305t3:87_1": "Etaṁ ‘‘sūkarakhatāya’’nti vacanaṁ vuttaṁ.",
  "tika-s0305t3:87_2": "Bhāvanapuṁsakanti bhāvajotakaṁ napuṁsakavacanaṁ yathā ‘‘visamaṁ vātā vāyanti, ekamantaṁ nisīdī’’ti.",
  "tika-s0305t3:87_3": "Kiccapaṭipatti tesaṁ saṁkāsanaṭṭhena sapatiso, sapatiso eva sappatisso,",
  "tika-s0305t3:87_4": "sajeṭṭhakoti āha ‘‘sappatissoti sajeṭṭhako’’ti.",
  "tika-s0305t3:88_0": "Sūkarakhatavaggavaṇṇanā niṭṭhitā.",
  "tika-s0305t3:89_0": "7. Bodhipakkhiyavaggavaṇṇanā",
  "tika-s0305t3:90_0": "531-650.",
  "tika-s0305t3:90_1": "Sattānaṁ phalānaṁ hetubhūtāni ‘‘imesaṁ kho, bhikkhave,",
  "tika-s0305t3:90_2": "pañcannaṁ indriyānaṁ bhāvitattā’’tiādinā vuttāni,",
  "tika-s0305t3:90_3": "pañcindriyāniyeva phalūpacārena ‘‘satta phalānī’’ti vuttāni.",
  "tika-s0305t3:90_4": "Tāni ca pubbabhāgāni ‘‘imesaṁ, bhikkhave,",
  "tika-s0305t3:90_5": "pañcannaṁ indriyānaṁ bhāvitattā…pe… sattānisaṁsā pāṭikaṅkhā’’ti vacanato. Tesanti sattānaṁ phalānaṁ.",
  "tika-s0305t3:90_6": "‘‘Dvinnaṁ phalānaṁ aññataraṁ phala’’nti evaṁ atītasutte vuttāni heṭṭhā dve phalāni nāmāti vadanti.",
  "tika-s0305t3:90_7": "Yehi pana indriyehi aññatra pana antarāparinibbāyiṁ sesāni phalāni honti,",
  "tika-s0305t3:90_8": "tāni cattāri sapubbabhāgāni lokuttarānīti vuttaṁ siyā.",
  "tika-s0305t3:91_0": "Indriyasaṁyuttavaṇṇanā niṭṭhitā."
}