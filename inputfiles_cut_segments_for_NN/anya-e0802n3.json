{
  "anya-e0802n3:0_0": "3. Kārakakappa",
  "anya-e0802n3:1_0": "Chaṭṭhakaṇḍa",
  "anya-e0802n3:2_0": "271, 88,",
  "anya-e0802n3:2_1": "308.Yasmādapeti bhayamādatte vā tadapādānaṁ.",
  "anya-e0802n3:3_0": "Yasmā vā apeti, yasmā vā bhayaṁ jāyate, yasmā vā ādatte,",
  "anya-e0802n3:3_1": "taṁ kārakaṁ apādānasaññaṁ hoti.",
  "anya-e0802n3:4_0": "Taṁ yathā? Gāmā apenti munayo, nagarā niggato rājā, corā bhayaṁ jāyate,",
  "anya-e0802n3:4_1": "ācariyupajjhāyehi sikkhaṁ gaṇhāti sisso.",
  "anya-e0802n3:5_0": "Apādānamiccanena kvattho? Apādāne pañcamī.",
  "anya-e0802n3:6_0": "272, 309.Dhātunā mānamupasaggayogādvīsvapi ca.",
  "anya-e0802n3:7_0": "Dhātunāmānaṁ payoge ca upasaggayogādīsvapi ca taṁ kārakaṁ apādānasaññaṁ hoti.",
  "anya-e0802n3:8_0": "Dhātūnaṁ payoge tāva jiiccetassa dhātussa parāpubbassa payoge yo asaho, so apādānasañño hoti.",
  "anya-e0802n3:9_0": "Taṁ yathā? Buddhasmā parājenti aññatitthiyā.",
  "anya-e0802n3:10_0": "Bhūiccetassa dhātussa papubbassa payoge yato acchinnappabhavo, so apādānasañño hoti.",
  "anya-e0802n3:11_0": "Taṁ yathā?",
  "anya-e0802n3:11_1": "Himavatā pabhavanti pañca mahānadiyo,",
  "anya-e0802n3:11_2": "anavatattamhā pabhavanti mahāsarā,",
  "anya-e0802n3:11_3": "aciravatiyā pabhavanti kunnadiyo.",
  "anya-e0802n3:12_0": "Nāmappayogepi taṁ kārakaṁ apādānasaññaṁ hoti.",
  "anya-e0802n3:13_0": "Taṁ yathā? Urasmā jāto putto, bhūmito niggato raso,",
  "anya-e0802n3:13_1": "ubhato sujāto putto mātito ca pitito ca.",
  "anya-e0802n3:14_0": "Upasaggayoge taṁ kārakaṁ apādānasaññaṁ hoti.",
  "anya-e0802n3:15_0": "Taṁ yathā? Apasālāya āyanti vāṇijā,",
  "anya-e0802n3:15_1": "ābrahmalokā saddo abbhuggacchati upari pabbatā devo vassati,",
  "anya-e0802n3:15_2": "buddhasmā pati sāriputto dhammadesanāya bhikkhū ālapati temāsaṁ,",
  "anya-e0802n3:15_3": "ghatamassa telasmā pati dadāti,",
  "anya-e0802n3:15_4": "uppalamassa padumasmā pati dadāti,",
  "anya-e0802n3:15_5": "kanakamassa hiraññasmā pati dadāti.",
  "anya-e0802n3:16_0": "Ādiggahaṇena kārakamajjhepi pañcamīvibhatti hoti.",
  "anya-e0802n3:16_1": "Ito pakkhasmā vijjhati migaṁ luddako, kosā vijjhati kuñjaraṁ, māsasmā bhuñjati bhojanaṁ.",
  "anya-e0802n3:17_0": "Apiggahaṇena nipātapayogepi pañcamīvibhatti hoti dutiyā ca tatiyā ca.",
  "anya-e0802n3:17_1": "Rahitā mātujā puññaṁ katvā dānaṁ deti, rahitā mātujaṁ, rahitā mātujena vā.",
  "anya-e0802n3:17_2": "Rite saddhammā kuto sukhaṁ labhati, rite saddhammaṁ, rite saddhammena vā.",
  "anya-e0802n3:17_3": "Te bhikkhū nānā kulā pabbajitā,",
  "anya-e0802n3:17_4": "vinā saddhammā natthañño koci nātho loke vijjati, vinā saddhammaṁ, vinā saddhammena vā. Vinā buddhasmā, vinā buddhaṁ, vinā buddhena vā.",
  "anya-e0802n3:18_0": "Caggahaṇena aññatthāpi pañcamīvibhatti hoti.",
  "anya-e0802n3:18_1": "Yatohaṁ bhagini ariyāya jātiyā jāto. Yato sarāmi attānaṁ, yato pattosmi viññutaṁ,",
  "anya-e0802n3:18_2": "yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāsaveyyuṁ.",
  "anya-e0802n3:19_0": "273, 310.Rakkhaṇatthānamicchitaṁ.",
  "anya-e0802n3:20_0": "Rakkhaṇatthānaṁ dhātūnaṁ payoge yaṁ icchitaṁ,",
  "anya-e0802n3:20_1": "taṁ kārakaṁ apādānasaññaṁ hoti.",
  "anya-e0802n3:21_0": "Kāke rakkhanti taṇḍulā, yavā paṭisedhenti gāvo.",
  "anya-e0802n3:22_0": "274, 311.Yena vā’ dassanaṁ.",
  "anya-e0802n3:23_0": "Yena vā adassanamicchitaṁ,",
  "anya-e0802n3:23_1": "taṁ kārakaṁ apādānasaññaṁ hoti.",
  "anya-e0802n3:24_0": "Upajjhāyā antaradhāyati sisso,",
  "anya-e0802n3:24_1": "mātarā ca pitarā ca antaradhāyati putto.",
  "anya-e0802n3:25_0": "Vāti kimatthaṁ? Sattamīvibhatyattaṁ.",
  "anya-e0802n3:25_1": "Jetavane antaradhāyati bhagavā.",
  "anya-e0802n3:26_0": "275,",
  "anya-e0802n3:26_1": "312.Dūranti kaddha kāla nimmāna tvālopa disāyogavibhattārappayoga suddhappamocana hetu vivittappamāṇa pubbayogabandhana guṇavacana pañha kathana thokākattūsu ca.",
  "anya-e0802n3:27_0": "Dūratthe, antikatthe, addhanimmāne, kālanimmāne, tvālope, disāyoge, vibhatte, ārappayoge, suddhe, pamocane, hetvatthe, vivittatthe, pamāṇe, pubbayoge, bandhanatthe, guṇavacane, pañhe, kathane, thoke, akattari ca iccetesvatthesu, payogesu ca,",
  "anya-e0802n3:27_1": "taṁ kārakaṁ apādānasaññaṁ hoti.",
  "anya-e0802n3:28_0": "Dūratthetāva – kīva dūro ito naḷakāragāmo, dūrato vā gamma,",
  "anya-e0802n3:28_1": "ārakā te moghapurisā imasmā dhammavinayā. Dutiyā ca tatiyā ca, dūraṁ gāmaṁ āvato, dūrena gāmena vā āgato. Ārakā imaṁ dhammavinayaṁ,",
  "anya-e0802n3:28_2": "anena dhammavinayena vā iccevamādi.",
  "anya-e0802n3:29_0": "Antikatthe – antikaṁ gāmā, āsannaṁ gāmā, samīpaṁ gāmā, samīpaṁ saddhammā. Dutiyā ca tatiyā ca, antikaṁ gāmaṁ, antikaṁ gāmena vā. Āsannaṁ gāmaṁ, āsannaṁ gāmena vā. Samīpaṁ gāmaṁ. Samīpaṁ gāmena vā. Samīpaṁ saddhammaṁ,",
  "anya-e0802n3:29_1": "samīpaṁ saddhammena vā iccevamādi.",
  "anya-e0802n3:30_0": "Addhanimmāne – ito mathurāya catūsu yojanesu saṅkassaṁ nāma nagaraṁ atthi,",
  "anya-e0802n3:30_1": "tattha bahū janā vasanti iccevamādi.",
  "anya-e0802n3:31_0": "Kālanimmāne – ito bhikkhave ekanavutikappe vipassī nāma bhagavā loke udapādi,",
  "anya-e0802n3:31_1": "ito tiṇṇaṁ māsānaṁ accayena parinibbāyissati iccevamādi.",
  "anya-e0802n3:32_0": "Tvālope kammādhikaraṇesu – pāsādā saṅkameyya, pāsādaṁ abhiruhitvā vā. Pabbatā saṅkameyya, pabbataṁ abhiruhitvā vā. Hatthikkhandhā saṅkameyya,",
  "anya-e0802n3:32_1": "hatthikkhandhaṁ abhiruhitvā vā. Āsanā vuṭṭhaheyya.",
  "anya-e0802n3:32_2": "Āsane nisīditvā vā iccevamādi.",
  "anya-e0802n3:33_0": "Disāyoge – avicito yāva uparibhavaggamantare bahū sattanikāyā vasanti, yato khemaṁ tato bhayaṁ, puratthimato, dakkhiṇato, pacchimato, uttarato aggī pajjalanti, yato assosuṁ bhagavantaṁ,",
  "anya-e0802n3:33_1": "uddhaṁ pādatalā adho kesamatthakā iccevamādi.",
  "anya-e0802n3:34_0": "Vibhatte – yato paṇītataro vā visiṭṭhataro vā natthi. Chaṭṭhī ca, channavutīnaṁ pāsaṇḍānaṁ,",
  "anya-e0802n3:34_1": "dhammānaṁ pavaraṁ yadidaṁ sugatavinayo iccevamādi.",
  "anya-e0802n3:35_0": "Ārappayoge – gāmadhammā vasaladhammā asaddhammā ārati virati paṭivirati,",
  "anya-e0802n3:35_1": "pāṇātipātā veramaṇī iccevamādi.",
  "anya-e0802n3:36_0": "Suddhe – lobhaniyehi dhammehi suddho asaṁsaṭṭho,",
  "anya-e0802n3:36_1": "mātito ca pitito ca suddho asaṁsaṭṭho anupakuddho agarahito iccevamādi.",
  "anya-e0802n3:37_0": "Pamocane – parimutto dukkhasmāti vadāmi, muttosmi mārabandhanā,",
  "anya-e0802n3:37_1": "na te muccanti maccunā iccevamādi.",
  "anya-e0802n3:38_0": "Hetvatthe – kasmā hetunā, kena hetunā, kissa hetunā,",
  "anya-e0802n3:38_1": "kasmā nu tumhaṁ daharā na mīyare,",
  "anya-e0802n3:38_2": "kasmā idheva maraṇaṁ bhavissati iccevamādi.",
  "anya-e0802n3:39_0": "Vivittatthe – vivitto pāpakā dhammā,",
  "anya-e0802n3:39_1": "vivicceva kāmehi vivicca akusalehi dhammehi iccevamādi.",
  "anya-e0802n3:40_0": "Pamāṇe – dīghaso navavidatthiyo sugatavidatthiyā pamāṇikā kāretabbā,",
  "anya-e0802n3:40_1": "majjhimassa purisassa aḍḍha teḷasahatthā iccevamādi.",
  "anya-e0802n3:41_0": "Pubbayoge – pubbeva sammodhā iccevamādi.",
  "anya-e0802n3:42_0": "Bandhanatthe – satasmā bandho naro. Tatiyā ca,",
  "anya-e0802n3:42_1": "satena bandho naro raññā iṇatthena iccevamādi.",
  "anya-e0802n3:43_0": "Guṇavacane – puññāya sugatiṁ yanti, cāgāya vipulaṁ dhanaṁ, paññāya vimuttimano,",
  "anya-e0802n3:43_1": "issariyāya janaṁ rakkhati rājā iccevamādi.",
  "anya-e0802n3:44_0": "Pañhe tvālope kammādhikaraṇesu – abhidhammā pucchanti, abhidhammaṁ sutvā, abhidhamme ṭhatvā vā. Vinayā pucchanti, vinayaṁ sutvā, vinaye ṭhatvā vā. Dutiyā ca tatiyā ca, abhidhammaṁ, abhidhammena vā. Vinayaṁ, vinayena vā. Eva suttā, geyyā, gāthāya, veyyākaraṇā, udānā, itivuttakā, jātakā, abbhutadhammā, vedallā iccevamādi.",
  "anya-e0802n3:45_0": "Kathane tvālope kammādhikaraṇesu – abhidhammā kathayanti, abhidhammaṁ sutvā, abhidhamme ṭhatvā vā. Vinayā kathayanti, vinayaṁ sutvā, vinaye ṭhatvā vā. Dutiyā ca tatiyā ca, abhidhammaṁ, abhidhammena vā. Vinayaṁ vinayena vā. Evaṁ suttā, geyyā, gāthāya, veyyākaraṇā, udānā, itivuttakā, jātakā, abbhutadhammā, vedallā iccevamādi.",
  "anya-e0802n3:46_0": "Thoke – thokā muccanti. Appamattakā muccanti, kicchā muccanti. Tatiyā ca. Thokena, appamattakena, kicchena vā iccevamādi.",
  "anya-e0802n3:47_0": "Akattarica – kammassa katattā upacitattā ussannattā vipulattā cakkhuviññāṇaṁ uppannaṁ hoti iccevamādi.",
  "anya-e0802n3:48_0": "Caggahaṇena sesesupi ye mayā nopadiṭṭhā apādānapayogikā,",
  "anya-e0802n3:48_1": "te payogavicakkhaṇehi yathāyogaṁ yojetabbā.",
  "anya-e0802n3:49_0": "276,",
  "anya-e0802n3:49_1": "302.Yassa dātukāmo rocate dhārayate vā taṁ sampadānaṁ.",
  "anya-e0802n3:50_0": "Yassa vā dātukāmo yassa vārocate, yassa vā dhārayate,",
  "anya-e0802n3:50_1": "taṁ kārakaṁ sampadānasaññaṁ hoti.",
  "anya-e0802n3:51_0": "Samaṇassa cīvaraṁ dadāti, samaṇassa rocate saccaṁ,",
  "anya-e0802n3:51_1": "devadattassa suvaṇṇacchattaṁ dhārayate yaññadatto.",
  "anya-e0802n3:52_0": "Sampadānamiccanena kvattho? Sampadāne catutthī.",
  "anya-e0802n3:53_0": "Vāti vikappanatthaṁ,",
  "anya-e0802n3:53_1": "dhātunāmānaṁ payoge vā upasaggappayoge vā nipātappayoge vā sati atthavikappanatthaṁ vāti padaṁ payujjati.",
  "anya-e0802n3:54_0": "277,",
  "anya-e0802n3:54_1": "303.Silāgha hanu ṭhā sapa dhāra piha kudha duhissosūya rādhikkha paccāsuṇa anupatigiṇa pubbakattārocanattha tadattha tumatthālamattha maññānādarappāṇini, gatyatthakammani,",
  "anya-e0802n3:54_2": "āsīsattha sammuti bhiyya sattamyatthesu ca.",
  "anya-e0802n3:55_0": "Silāgha hanu ṭhā sapa dhāra piha kudha duha issaiccetesaṁ dhātūnaṁ payoge, usūyatthānañca payoge, rādhikkhappayoge,",
  "anya-e0802n3:55_1": "paccāsuṇaanupatigiṇānaṁ pubbakattari, ārocanatthe , tadatthe, tumatthe, alamatthe,",
  "anya-e0802n3:55_2": "maññatippayoge anādare appāṇini,",
  "anya-e0802n3:55_3": "gatyatthānaṁ dhātūnaṁ kammani,",
  "anya-e0802n3:55_4": "āsīsatthe ca sammuti bhiyya sattamyatthesu ca,",
  "anya-e0802n3:55_5": "taṁ kārakaṁ sampadānasaññaṁ hoti.",
  "anya-e0802n3:56_0": "Silāghappayoge tāva – buddhassa silāghate, dhammassa silāghate, saṅghassa silāghate, sakaṁupajjhāyassa silāghate,",
  "anya-e0802n3:56_1": "tava silāghate mama silāghate iccevamādi.",
  "anya-e0802n3:57_0": "Hanuppayoge – hanute tuyhameva, hanute mayhameva iccevamādi.",
  "anya-e0802n3:58_0": "Ṭhāpayoge – upatiṭṭheyya sakyaputtānaṁ vaḍḍhakī,",
  "anya-e0802n3:58_1": "bhikkhussa bhuñjantassa pānīyena vā vidhūpanena vā upatiṭṭheyya bhikkhunī iccevamādi.",
  "anya-e0802n3:59_0": "Sapappayoge – tuyhaṁ sapate, mayhaṁ sapate iccevamādi.",
  "anya-e0802n3:60_0": "Dhārappayoge – suvaṇṇaṁ te dhārayate iccevamādi.",
  "anya-e0802n3:61_0": "Pihappayoge – buddhassa aññatitthiyā pihayanti, devā dassanakāmā te, yato icchāmi bhaddantassa,",
  "anya-e0802n3:61_1": "samiddhānaṁ pihayanti daliddā iccevamādi.",
  "anya-e0802n3:62_0": "Kudhaduhaissausūyappayoge – kodhayati deva dattassa, tassa kujjha mahāvīra, mā raṭṭhaṁ vinassa idaṁ. Duhayati disānaṁ megho,",
  "anya-e0802n3:62_1": "titthiyā samaṇānaṁ issayanti guṇagiddhena,",
  "anya-e0802n3:62_2": "titthiyā samaṇānaṁ issayanti lābhagiddhena,",
  "anya-e0802n3:62_3": "dujjanā guṇavantānaṁ usūyanti guṇagiddhena,",
  "anya-e0802n3:62_4": "kā usūyā vijānataṁ iccevamādi.",
  "anya-e0802n3:63_0": "Rādha ikkha iccetesaṁ dhātūnaṁ payoge yassa akathitassa pucchanaṁ kammavikkhyāpanatthañca,",
  "anya-e0802n3:63_1": "taṁ kārakaṁ sampadānasaññaṁ hoti, dutiyā ca.",
  "anya-e0802n3:64_0": "Ārādhohaṁ rañño, ārādhohaṁ rājānaṁ, kyāhaṁ ayyānaṁ aparajjhāmi, kyāhaṁ ayye aparajjhāmi,",
  "anya-e0802n3:64_1": "cakkhuṁ janassa dassanāya taṁ viya maññe,",
  "anya-e0802n3:64_2": "āyasmato upālittherassa upasampadāpekkho upatisso, āyasmantaṁ vā iccevamādi.",
  "anya-e0802n3:65_0": "Paccāsuṇa anupatigiṇānaṁ pubbakattari suṇotissa paccāyoge yassa kammuno pubbassa yo kattā, so sampadānasañño hoti.",
  "anya-e0802n3:66_0": "Taṁ yathā? Bhagavā bhikkhū etadavoca.",
  "anya-e0802n3:67_0": "Bhikkhūti akathīta kammaṁ, etanti kathitakammaṁ.",
  "anya-e0802n3:67_1": "Yassa kammuno pubbassa yo kattā,",
  "anya-e0802n3:67_2": "so‘bhagavā’ti ‘‘yo karoti sa kattā’’ti suttavacanena kattusañño.",
  "anya-e0802n3:67_3": "Evaṁ yassa kammuno pubbassa yo kattā, so sampadānasañño hoti.",
  "anya-e0802n3:68_0": "Taṁ yathā?",
  "anya-e0802n3:68_1": "Te bhikkhū bhagavato paccassosuṁ, āsuṇanti buddhassa bhikkhū.",
  "anya-e0802n3:69_0": "Giṇassa anupatiyoge yassa kammuno pubbassa yo kattā, so sampadānasañño hoti.",
  "anya-e0802n3:70_0": "Taṁ yathā?",
  "anya-e0802n3:70_1": "Bhikkhu janaṁ dhammaṁ sāveti,",
  "anya-e0802n3:70_2": "tassa bhikkhuno jano anugiṇāti,",
  "anya-e0802n3:70_3": "tassa bhikkhuno jano patigiṇāti.",
  "anya-e0802n3:71_0": "Yo vadeti sa‘kattā’ti,",
  "anya-e0802n3:72_0": "Vuttaṁ ‘kamma’nti vuccati;",
  "anya-e0802n3:73_0": "Yo paṭiggāhako tassa,",
  "anya-e0802n3:74_0": "‘Sampadānaṁ’ vijāniyā.",
  "anya-e0802n3:75_0": "Iccevamādi.",
  "anya-e0802n3:76_0": "Ārocanatthe – ārocayāmi vo bhikkhave, āmantayāmi vo bhikkhave, paṭivedayāmi vo bhikkhave, ārocayāmi te mahārāja, āmantayāmi te mahārāja,",
  "anya-e0802n3:76_1": "paṭivedayāmi te mahārāja iccevamādi.",
  "anya-e0802n3:77_0": "Tadatthe – ūnassa pāripūriyā taṁ cīvaraṁ nikkhipitabbaṁ. Buddhassa atthāya, dhammassa atthāya, saṅghassa atthāya,",
  "anya-e0802n3:77_1": "jīvitaṁ pariccajāmi iccevamādi.",
  "anya-e0802n3:78_0": "Tumatthe -lokānukampāya atthāya hitāya sukhāya devamanussānaṁ buddho loke uppajjati.",
  "anya-e0802n3:78_1": "Bhikkhūnaṁ phāsuvihārāya vinayo paññatto iccevamādi.",
  "anya-e0802n3:79_0": "Alamatthappayoge-alamiti arahati paṭikkhittesu. Alaṁ me buddho, alaṁ me rajjaṁ, alaṁ bhikkhu pattassa, alaṁ mallo mallassa, arahati mallo mallassa.",
  "anya-e0802n3:79_1": "Paṭikkhitte alaṁ te rūpaṁ karaṇīyaṁ,",
  "anya-e0802n3:79_2": "alaṁ me hiraññasuvaṇṇena iccevamādi.",
  "anya-e0802n3:80_0": "Maññatippayoge anādare appāṇini-kaṭṭhassa tuvaṁ maññe, kaliṅgarassa tuvaṁ maññe.",
  "anya-e0802n3:81_0": "Anādareti kimatthaṁ? Suvaṇṇaṁ viya taṁ maññe.",
  "anya-e0802n3:82_0": "Appāṇinīti kimatthaṁ?",
  "anya-e0802n3:82_1": "Gadrabhaṁ tuvaṁ maññe iccevamādi.",
  "anya-e0802n3:83_0": "Gatyatthakammani-gāmassa pādena gato, nagarassa pādena gato, appo saggāya gacchati, saggassa gamanena vā, mūlāya paṭikasseyya saṅgho. Dutiyā ca, gāmaṁ pādena gato, nagaraṁ pādena gato, appo saggaṁ gacchati, saggaṁ gamanena vā,",
  "anya-e0802n3:83_1": "mūlaṁ paṭikasseyya saṅgho iccevamādi.",
  "anya-e0802n3:84_0": "Āsīsatthe-āyasmato dīghāyuko hotu, bhaddaṁ bhavato hotu, kusalaṁ bhavato hotu, anāmayaṁ bhavato hotu, sukhaṁ bhavato hotu, svāgataṁ bhavato hotu, attho bhavato hotu,",
  "anya-e0802n3:84_1": "hitaṁ bhavato hotu iccevamādi.",
  "anya-e0802n3:85_0": "Sammutippayoge– aññatra saṅghasammutiyā bhikkhussa vippavatthuṁ na vaṭṭati,",
  "anya-e0802n3:85_1": "sādhu sammuti me tassa bhagavato dassanāya iccevamādi.",
  "anya-e0802n3:86_0": "Bhiyyappayoge – bhiyyoso mattāyaṁ iccevamādi.",
  "anya-e0802n3:87_0": "Sattamyatthe – tuyhañcassa āvi karomi,",
  "anya-e0802n3:87_1": "tassa me sakko pāturahosi iccevamādi.",
  "anya-e0802n3:88_0": "Atthaggahaṇena bahūsu akkharappayogesu dissati.",
  "anya-e0802n3:89_0": "Taṁ yathā? Upamaṁ mata karissāmi, dhammaṁ vo desessāmi.",
  "anya-e0802n3:90_0": "Sāratthe ca – desetu bhante bhagavā dhammaṁ bhikkhūnaṁ. Tassa phāsu vihārāya hoti, etassa pahiṇeyya, yathā no bhagavā byākareyya, tathāpi tesaṁ byākarissāma , kappati samaṇānaṁ āyogo, amhākaṁ maṇinā attho, kimattho me buddhena, seyyo me attho,",
  "anya-e0802n3:90_1": "bahūpakārā bhante mahāpajā patigotamī bhagavato,",
  "anya-e0802n3:90_2": "bahūpakārā bhikkhave mātāpitaro puttānaṁ iccevamādi.",
  "anya-e0802n3:91_0": "Sesesu akkharappayogesupi aññepi payogā payogavicakkhaṇehi yojetabbā.",
  "anya-e0802n3:92_0": "Caggahaṇaṁ vikappanatthavāggahaṇānukaḍḍhanatthaṁ.",
  "anya-e0802n3:92_1": "Ye keci saddā sampadānappayogikā mayā nopadiṭṭhā,",
  "anya-e0802n3:92_2": "tesaṁ gahaṇatthaṁ idha vikappīyati vāsaddo.",
  "anya-e0802n3:93_0": "Taṁ yathā?",
  "anya-e0802n3:93_1": "Bhikkhusaṅghassa pabhū ayaṁ bhagavā, desassa pabhū ayaṁ rājā.",
  "anya-e0802n3:93_2": "Khettassa pabhū ayaṁ gahapati,",
  "anya-e0802n3:93_3": "araññassa pabhū ayaṁ luddako iccevamādi.",
  "anya-e0802n3:93_4": "Kvaci dutiyā tatiyā pañcamī chaṭṭhī sattamyatthesu ca.",
  "anya-e0802n3:94_0": "178, 320.Yodhāro tamokāsaṁ.",
  "anya-e0802n3:95_0": "Yo ādhāro, taṁ okāsasaññaṁ hoti. Svādhāro catubbidho byāpiko, opasilesiko, vesayiko sāmīpiko cāti.",
  "anya-e0802n3:96_0": "Tattha byāpiko tāva–jalesu khīraṁ tiṭṭhati, tilesu telaṁ, ucchūsu raso.",
  "anya-e0802n3:97_0": "Opasilesiko–pariyaṅke rājā seti, āsane upaviṭṭho saṅgho.",
  "anya-e0802n3:98_0": "Vesayiko–bhūmīsu manussā caranti, antalikkhe vāyū vāyanti. Ākāse sakuṇā pakkhandanti.",
  "anya-e0802n3:99_0": "Sāmīpiko–vane hatthino caranti, gaṅgāyaṁ ghoso tiṭṭhati, vaje gāvo duhanti,",
  "anya-e0802n3:99_1": "sāvatthiyaṁ viharati jetavane.",
  "anya-e0802n3:100_0": "Okāsamiccanena kvattho? Okāse sattamī.",
  "anya-e0802n3:101_0": "279, 292.Yena vā kayirate taṁ karaṇaṁ.",
  "anya-e0802n3:102_0": "Yena vā kayirate, yena vā passati, yena vā suṇāti,",
  "anya-e0802n3:102_1": "taṁ kārakaṁ karaṇasaññaṁ hoti.",
  "anya-e0802n3:103_0": "Dattena vihiṁ lunāti, vāsiyā kaṭṭhaṁ tacchati, pharasunā rukkhaṁ chindati, kudālena pathaviṁ khaṇati, satthena kammaṁ karoti. Cakkhunā rūpaṁ passati.",
  "anya-e0802n3:104_0": "Karaṇamiccanena kvattho? Karaṇe tatiyā.",
  "anya-e0802n3:105_0": "280, 285.Yaṁkaroti taṁ kammaṁ.",
  "anya-e0802n3:106_0": "Yaṁ vā karoti, yaṁ vā passati, yaṁ vā suṇāti, taṁ kārakaṁ kammasaññaṁ hoti.",
  "anya-e0802n3:107_0": "Chattaṁ karoti, rathaṁ karoti, rūpaṁ passati, saddaṁ suṇāti, kaṇṭakaṁ maddati, visaṁ gilati.",
  "anya-e0802n3:108_0": "Kammamiccanena kvattho? Kammatthe dutiyā.",
  "anya-e0802n3:109_0": "281, 294.Yo karoti sa kattā.",
  "anya-e0802n3:110_0": "Yo karoti, so kattusañño hoti.",
  "anya-e0802n3:111_0": "Ahinā daṭṭho naro, garuḷena hato nāgo. Buddhena jito māro, upaguttena māro bandho.",
  "anya-e0802n3:112_0": "Kattuiccanena kvattho? Kattari ca.",
  "anya-e0802n3:113_0": "282, 295.Yo kāreti sa hetu.",
  "anya-e0802n3:114_0": "Yo kattāraṁ kāreti, so hetusañño hoti, kattā ca.",
  "anya-e0802n3:115_0": "So puriso taṁ purisaṁ kammaṁ kāreti so puriso tena purisena kammaṁ kāreti,",
  "anya-e0802n3:115_1": "so puriso tassa purisassa kammaṁ kāreti. Evaṁ hāreti pāṭheti pāceti, dhāreti.",
  "anya-e0802n3:116_0": "Hetuiccanena kvattho?",
  "anya-e0802n3:116_1": "Dhātūhi ṇe ṇaya ṇāpe ṇāpayā kāritāni hetvatthe.",
  "anya-e0802n3:117_0": "283, 316.Yassavā pariggaho taṁ sāmī.",
  "anya-e0802n3:118_0": "Yassa vā pariggaho, taṁ sāmīsaññaṁ hoti.",
  "anya-e0802n3:119_0": "Tassa bhikkhuno paṭivīso, tassa bhikkhuno patto, tassa bhikkhuno cīvaraṁ, attano mukhaṁ.",
  "anya-e0802n3:120_0": "Sāmīiccanena kvattho? Sāmismiṁ chaṭṭhī.",
  "anya-e0802n3:121_0": "284, 283.Liṅgatthe paṭhamā.",
  "anya-e0802n3:122_0": "Liṅgatthābhidhānamatte paṭhamāvibhatti hoti.",
  "anya-e0802n3:123_0": "Puriso, purisā, eko, dve, ca, vā, he, ahe, re, are.",
  "anya-e0802n3:124_0": "285, 70.Ālapane ca.",
  "anya-e0802n3:125_0": "Ālapanatthā dhike liṅgatthābhidhānamatte ca paṭhamāvibhatti hoti.",
  "anya-e0802n3:126_0": "Bho purisa, bhavanto purisā, bho rāja, bhavanto rājāno, he sakhe, he sakhino.",
  "anya-e0802n3:127_0": "286, 291.Karaṇe tatiyā.",
  "anya-e0802n3:128_0": "Karaṇakārake tatiyāvibhatti hoti.",
  "anya-e0802n3:129_0": "Agginā kuṭiṁ jhāpeti, manasā ce paduṭṭhena, manasā ce pasannena, kāyena kammaṁ karoti.",
  "anya-e0802n3:130_0": "287, 299.Sahādiyogeca.",
  "anya-e0802n3:131_0": "Sahādiyogatthe ca tatiyāvibhatti hoti.",
  "anya-e0802n3:132_0": "Sahāpi gaggena saṅgho uposathaṁ kareyya, vināpi gaggena,",
  "anya-e0802n3:132_1": "mahatā bhikkhusaṅghena saddhiṁ, sahassena samaṁ mitā.",
  "anya-e0802n3:133_0": "288, 293.Kattari ca.",
  "anya-e0802n3:134_0": "Kattari ca tatiyāvibhatti hoti.",
  "anya-e0802n3:135_0": "Raññā hato poso, yakkhena dinno varo, ahinā daṭṭho naro.",
  "anya-e0802n3:136_0": "289, 297.Hetvatthe ca.",
  "anya-e0802n3:137_0": "Hetvatthe ca tatiyāvibhatti hoti.",
  "anya-e0802n3:138_0": "Annena vasati, dhammena vasati, vijjāya vasati, sakkārena vasati.",
  "anya-e0802n3:139_0": "290, 298.Sattamyatthe ca.",
  "anya-e0802n3:140_0": "Sattamyatthe ca tatiyāvibhatti hoti.",
  "anya-e0802n3:141_0": "Tena kālena, tena samayena. (Yena kālena,",
  "anya-e0802n3:141_1": "yena samayena,) tena kho pana samayena.",
  "anya-e0802n3:142_0": "291, 299.Yenaṅgavikāro.",
  "anya-e0802n3:143_0": "Yena byādhimatā aṅgena aṅgino vikāro lakkhīyate. Tattha tatiyāvibhatti hoti.",
  "anya-e0802n3:144_0": "Akkhinā kāṇo, hatthena kuṇī, kāṇaṁ passati nettena, pādena khañjo, piṭṭhiyā khujjo.",
  "anya-e0802n3:145_0": "292, 300.Visesane ca.",
  "anya-e0802n3:146_0": "Visesanatthe ca tatiyāvibhatti hoti.",
  "anya-e0802n3:147_0": "Gottena gotamo nātho, suvaṇṇena abhirūpo, tapasā uttamo.",
  "anya-e0802n3:148_0": "293, 301.Sampadāne catutthī.",
  "anya-e0802n3:149_0": "Sampadānakārake catutthīvibhatti hoti.",
  "anya-e0802n3:150_0": "Buddhassa vā dhammassa vā saṅghassa vā dānaṁ deti,",
  "anya-e0802n3:150_1": "dātā hoti samaṇassa vā brāhmaṇassa vā.",
  "anya-e0802n3:151_0": "294, 305.Namoyogādīsvapi ca.",
  "anya-e0802n3:152_0": "Namoyogādīsvapi ca catutthīvibhatti hoti.",
  "anya-e0802n3:153_0": "Namo te buddha vīratthu, sotthi pajānaṁ, namo karohi nāgassa, svāgataṁ te mahārāja.",
  "anya-e0802n3:154_0": "295, 307.Apādāne pañcamī.",
  "anya-e0802n3:155_0": "Apādānakārake pañcamīvibhatti hoti.",
  "anya-e0802n3:156_0": "Pāpā cittaṁ nivāraye, abbhā muttova candimā, bhayā muccati so naro.",
  "anya-e0802n3:157_0": "296, 314.Kāraṇatthe ḍha.",
  "anya-e0802n3:158_0": "Kāraṇatthe ca pañcamīvibhatti hoti.",
  "anya-e0802n3:159_0": "Ananubodhā appaṭivedhā catunnaṁ ariyasaccānaṁ yathābhūtaṁ adassanā.",
  "anya-e0802n3:160_0": "297, 284.Kammatthe dutiyā.",
  "anya-e0802n3:161_0": "Kammatthe dutiyāvibhatti hoti.",
  "anya-e0802n3:162_0": "Gāvaṁ hanati, vīhayo lunāti, satthaṁ karoti, ghaṭaṁ karoti, rathaṁ karoti, dhammaṁ suṇāti, buddhaṁ pūjeti, vācaṁ bhāsatī, taṇḍulaṁ vacati, coraṁ ghāteti.",
  "anya-e0802n3:163_0": "298, 287.Kāladdhānamaccantasaṁyoge.",
  "anya-e0802n3:164_0": "Kāladdhānaṁ accantasaṁyoge dutiyāvibhatti hoti.",
  "anya-e0802n3:165_0": "Māsaṁ maṁsodanaṁ bhuñjati, saradaṁ ramaṇīyā nadī, māsaṁ sajjhāyati, yojanaṁ vanarāji, yojanaṁ dīgho pabbato, kosaṁ sajjhāyati.",
  "anya-e0802n3:166_0": "Accantasaṁyogeti kimatthaṁ?",
  "anya-e0802n3:166_1": "Saṁvacchare bhojanaṁ bhuñjati.",
  "anya-e0802n3:167_0": "299, 288.Kammappavadhanīyayutte.",
  "anya-e0802n3:168_0": "Kammappavacanīyayutte dutiyāvibhatti hoti.",
  "anya-e0802n3:169_0": "Taṁ kho pana bhavantaṁ gotamaṁ evaṁ kalyāṇo kittisaddo abbhuggato, pabbajitamanupabbajiṁsu.",
  "anya-e0802n3:170_0": "300,",
  "anya-e0802n3:170_1": "286.Gati buddhi bhuja paṭha hara kara sayādīnaṁ kārite vā.",
  "anya-e0802n3:171_0": "Gati buddhi bhuja paṭha hara kara sayādīnaṁ payoge kārite dutiyāvibhatti hoti vā.",
  "anya-e0802n3:172_0": "Puriso purisaṁ (gāmaṁ) gāmayati, puriso purisena vā, puriso purisassa vā. Evaṁ bodhayati, bhojayati, pāṭhayati, hārayati, kārayati, sayāpayati. Evaṁ sabbattha kārite.",
  "anya-e0802n3:173_0": "301, 215.Sāmismiṁ chaṭṭhī.",
  "anya-e0802n3:174_0": "Sāmismiṁ chaṭṭhīvibhatti hoti.",
  "anya-e0802n3:175_0": "Tassa bhikkhuno paṭivīso, tassa bhikkhuno patto, tassa bhikkhuno cīvaraṁ, attano mukhaṁ.",
  "anya-e0802n3:176_0": "302, 319.Okāse sattamī.",
  "anya-e0802n3:177_0": "Okāsakārake sattamīvibhatti hoti.",
  "anya-e0802n3:178_0": "Gambhīre odakantike, pāpasmiṁ ramati mano,",
  "anya-e0802n3:178_1": "bhagavati brahmacariyaṁ vussati kulaputto.",
  "anya-e0802n3:179_0": "303,",
  "anya-e0802n3:179_1": "321.Sāmissarādhipati dāyāda sakkhīpatibhū pasutakusalehi ca.",
  "anya-e0802n3:180_0": "Sāmī issara adhipati dāyāda sakkhīpatibhū pasutakusala iccetehi payoge chaṭṭhīvibhatti hoti, sattamī ca.",
  "anya-e0802n3:181_0": "Goṇānaṁ sāmī, goṇesu sāmī, goṇānaṁ issaro, goṇesu issaro. Goṇānaṁ adhipati, goṇesu adhipati. Goṇānaṁ dāyādo, goṇesu dāyādo. Goṇānaṁ sakkhī, goṇesu sakkhī, goṇānaṁ patibhū, goṇesu patibhū. Goṇānaṁ pasuto, goṇesu pasuto. Goṇānaṁ kusalo, goṇesu kusalo.",
  "anya-e0802n3:182_0": "304, 322.Niddhāraṇe ca.",
  "anya-e0802n3:183_0": "Niddhāraṇatthe ca chaṭṭhīvibhatti hoti, sattamī ca.",
  "anya-e0802n3:184_0": "Kaṇhā gāvīnaṁ sampannakhīratamā,",
  "anya-e0802n3:184_1": "kaṇhā gāvīsu sampannakhīratamā. Sāmā nārīnaṁ dassanīyatamā, sāmā nārīsu dassanīyatamā.",
  "anya-e0802n3:184_2": "Manussānaṁ khattiyo sūratamo, manussesu khattiyo sūratamo.",
  "anya-e0802n3:184_3": "Pathikānaṁ dhāvanto sīghatamo, pathikesu dhāvanto sīghatamo.",
  "anya-e0802n3:185_0": "305, 323.Anādare ca.",
  "anya-e0802n3:186_0": "Anādare chaṭṭhīvibhatti hoti, sattamī ca.",
  "anya-e0802n3:187_0": "Rudato dārakassa pabbaji, rudantasmiṁ dārake pabbaji.",
  "anya-e0802n3:188_0": "306, 289.Kvaci dutiyā chaṭṭhīnamatthe.",
  "anya-e0802n3:189_0": "Chaṭṭhīnamatthe kvaci dutiyāvibhatti hoti.",
  "anya-e0802n3:190_0": "Apissu maṁ aggivessana tisso upamā paṭibhaṁsu.",
  "anya-e0802n3:191_0": "307, 290.Tatiyāsattamīnañca.",
  "anya-e0802n3:192_0": "Tatiyāsattamīnaṁ atthe ca kvaci dutiyāvibhatti hoti.",
  "anya-e0802n3:193_0": "Sace maṁ samaṇo gotamo ālapissati, tvañca maṁ nābhibhāsasi. Evaṁ tatiyatthe.",
  "anya-e0802n3:194_0": "Pubbaṇhasamayaṁ nivāsetvā, ekaṁ samayaṁ bhagavā. Evaṁ sattamyatthe.",
  "anya-e0802n3:195_0": "308, 317.Chaṭṭhīca.",
  "anya-e0802n3:196_0": "Tatiyāsattamīnaṁ atthe ca kvaci chaṭṭhīvibhatti hoti.",
  "anya-e0802n3:197_0": "Kato me kalyāṇo, kataṁ me pāpaṁ. Evaṁ tatiyatthe.",
  "anya-e0802n3:198_0": "Kusalā naccagītassa sikkhitā cāturitthiyo,",
  "anya-e0802n3:198_1": "kusalo tvaṁ rathassa aṅgapaccaṅgānaṁ. Evaṁ sattamyatthe.",
  "anya-e0802n3:199_0": "Kvacīti kimatthaṁ?",
  "anya-e0802n3:199_1": "Yo vo ānanda mayā dhammo ca vinayo ca desito paññatto, ānando atthesu vicakkhaṇo.",
  "anya-e0802n3:200_0": "309, 318.Dutiyāpañcamīnañca.",
  "anya-e0802n3:201_0": "Dutiyāpañcamīnañca atthe kvaci chaṭṭhīvibhatti hoti.",
  "anya-e0802n3:202_0": "Tassa bhavanti vattāro, sahasā kammassa kattāro, evaṁ dutiyatthe.",
  "anya-e0802n3:203_0": "Assavanatā dhammassa parihāyanti,",
  "anya-e0802n3:203_1": "kinnu kho ahaṁ tassa sukhassa bhāyāmi, sabbe tasanti daṇḍassa, sabbe bhāyanti maccuno,",
  "anya-e0802n3:203_2": "bhīto catunnaṁ āsīvisānaṁ ghoravisānaṁ, bhāyāmi ghoravisassa nāgassa. Evaṁ pañcamyatthe.",
  "anya-e0802n3:204_0": "310, 324.Kammakaraṇa nimittatthesu sattamī.",
  "anya-e0802n3:205_0": "Kammakaraṇanimittatthesu sattamīvibhatti hoti.",
  "anya-e0802n3:206_0": "Sundarāvuso ime ājīvakā bhikkhūsu abhivādenti. Evaṁ kammatthe.",
  "anya-e0802n3:207_0": "Hatthesu piṇḍāya caranti, pattesu piṇḍāya caranti, pathesu gacchanti. Evaṁ karaṇatthe.",
  "anya-e0802n3:208_0": "Dīpi cammesu haññate, kuñjaro dantesu haññate, evaṁ nimittatthe.",
  "anya-e0802n3:209_0": "311, 325.Sampadāne ca.",
  "anya-e0802n3:210_0": "Sampadāne ca sattamīvibhatti hoti.",
  "anya-e0802n3:211_0": "Saṅghe dinnaṁ mahapphala, saṅghe gotamī dehi,",
  "anya-e0802n3:211_1": "saṅghe te dinne ahañceva pūjito bhavissāmi.",
  "anya-e0802n3:212_0": "312, 326.Pañcamyatthe ca.",
  "anya-e0802n3:213_0": "Pañcamyatthe ca sattamīvibhatti hoti.",
  "anya-e0802n3:214_0": "Kadalīsu gaje rakkhanti.",
  "anya-e0802n3:215_0": "313, 327.Kālabhāvesu ca.",
  "anya-e0802n3:216_0": "Kālabhāvesu ca kattari payujjamāne sattamīvibhatti hoti.",
  "anya-e0802n3:217_0": "Pubbaṇhasamaye gato, sāyanhasamaye āgato.",
  "anya-e0802n3:217_1": "Bhikkhūsu bhojīyamānesu gato, bhuttesu āgato. Gosuduyhamānesu gato, duddhāsu āgato.",
  "anya-e0802n3:218_0": "314, 328.Upa’jhādhikissaravacane.",
  "anya-e0802n3:219_0": "Upaadhiiccetesaṁ payoge adhikaissaravacane sattamīvibhatti hoti.",
  "anya-e0802n3:220_0": "Upa khāriyaṁ doṇo, upa nikkhe kahāpaṇaṁ. Adhi brahmadatte pañcālā, adhi naccesu gotamī, adhi devesu buddho.",
  "anya-e0802n3:221_0": "315, 329.Maṇḍitu’ssukkesu tatiyā.",
  "anya-e0802n3:222_0": "Maṇḍitaussukkaiccetesvatthesu tatiyāvibhatti hoti, sattamī ca.",
  "anya-e0802n3:223_0": "Ñāṇena pasīdito, ñāṇasmiṁ vā pasīdito, ñāṇena ussukko,",
  "anya-e0802n3:223_1": "ñāṇasmiṁ vā ussukko tathāgato vā tathāgatagotto vā.",
  "anya-e0802n3:224_0": "Iti nāmakappe kārakakappo chaṭṭho kaṇḍo.",
  "anya-e0802n3:225_0": "Kārakakappo niṭṭhito."
}