{
  "anya-e0802n3:0_0": "3. Kārakakappa",
  "anya-e0802n3:1_0": "Chaṭṭhakaṇḍa",
  "anya-e0802n3:2_0": "271, 88, 308.Yasmādapeti bhayamādatte vā tadapādānaṁ.",
  "anya-e0802n3:3_0": "Yasmā vā apeti, yasmā vā bhayaṁ jāyate, yasmā vā ādatte, taṁ kārakaṁ apādānasaññaṁ hoti.",
  "anya-e0802n3:4_0": "Taṁ yathā?",
  "anya-e0802n3:4_1": "Gāmā apenti munayo,",
  "anya-e0802n3:4_2": "nagarā niggato rājā,",
  "anya-e0802n3:4_3": "corā bhayaṁ jāyate,",
  "anya-e0802n3:4_4": "ācariyupajjhāyehi sikkhaṁ gaṇhāti sisso.",
  "anya-e0802n3:5_0": "Apādānamiccanena kvattho? Apādāne pañcamī.",
  "anya-e0802n3:6_0": "272, 309.Dhātunā mānamupasaggayogādvīsvapi ca.",
  "anya-e0802n3:7_0": "Dhātunāmānaṁ payoge ca upasaggayogādīsvapi ca taṁ kārakaṁ apādānasaññaṁ hoti.",
  "anya-e0802n3:8_0": "Dhātūnaṁ payoge tāva jiiccetassa dhātussa parāpubbassa payoge yo asaho, so apādānasañño hoti.",
  "anya-e0802n3:9_0": "Taṁ yathā? Buddhasmā parājenti aññatitthiyā.",
  "anya-e0802n3:10_0": "Bhūiccetassa dhātussa papubbassa payoge yato acchinnappabhavo, so apādānasañño hoti.",
  "anya-e0802n3:11_0": "Taṁ yathā?",
  "anya-e0802n3:11_1": "Himavatā pabhavanti pañca mahānadiyo,",
  "anya-e0802n3:11_2": "anavatattamhā pabhavanti mahāsarā,",
  "anya-e0802n3:11_3": "aciravatiyā pabhavanti kunnadiyo.",
  "anya-e0802n3:12_0": "Nāmappayogepi taṁ kārakaṁ apādānasaññaṁ hoti.",
  "anya-e0802n3:13_0": "Taṁ yathā? Urasmā jāto putto, bhūmito niggato raso, ubhato sujāto putto mātito ca pitito ca.",
  "anya-e0802n3:14_0": "Upasaggayoge taṁ kārakaṁ apādānasaññaṁ hoti.",
  "anya-e0802n3:15_0": "Taṁ yathā?",
  "anya-e0802n3:15_1": "Apasālāya āyanti vāṇijā,",
  "anya-e0802n3:15_2": "ābrahmalokā saddo abbhuggacchati upari pabbatā devo vassati,",
  "anya-e0802n3:15_3": "buddhasmā pati sāriputto dhammadesanāya bhikkhū ālapati temāsaṁ,",
  "anya-e0802n3:15_4": "ghatamassa telasmā pati dadāti,",
  "anya-e0802n3:15_5": "uppalamassa padumasmā pati dadāti,",
  "anya-e0802n3:15_6": "kanakamassa hiraññasmā pati dadāti.",
  "anya-e0802n3:16_0": "Ādiggahaṇena kārakamajjhepi pañcamīvibhatti hoti.",
  "anya-e0802n3:16_1": "Ito pakkhasmā vijjhati migaṁ luddako,",
  "anya-e0802n3:16_2": "kosā vijjhati kuñjaraṁ,",
  "anya-e0802n3:16_3": "māsasmā bhuñjati bhojanaṁ.",
  "anya-e0802n3:17_0": "Apiggahaṇena nipātapayogepi pañcamīvibhatti hoti dutiyā ca tatiyā ca.",
  "anya-e0802n3:17_1": "Rahitā mātujā puññaṁ katvā dānaṁ deti,",
  "anya-e0802n3:17_2": "rahitā mātujaṁ,",
  "anya-e0802n3:17_3": "rahitā mātujena vā.",
  "anya-e0802n3:17_4": "Rite saddhammā kuto sukhaṁ labhati,",
  "anya-e0802n3:17_5": "rite saddhammaṁ,",
  "anya-e0802n3:17_6": "rite saddhammena vā.",
  "anya-e0802n3:17_7": "Te bhikkhū nānā kulā pabbajitā,",
  "anya-e0802n3:17_8": "vinā saddhammā natthañño koci nātho loke vijjati,",
  "anya-e0802n3:17_9": "vinā saddhammaṁ,",
  "anya-e0802n3:17_10": "vinā saddhammena vā.",
  "anya-e0802n3:17_11": "Vinā buddhasmā,",
  "anya-e0802n3:17_12": "vinā buddhaṁ,",
  "anya-e0802n3:17_13": "vinā buddhena vā.",
  "anya-e0802n3:18_0": "Caggahaṇena aññatthāpi pañcamīvibhatti hoti.",
  "anya-e0802n3:18_1": "Yatohaṁ bhagini ariyāya jātiyā jāto.",
  "anya-e0802n3:18_2": "Yato sarāmi attānaṁ,",
  "anya-e0802n3:18_3": "yato pattosmi viññutaṁ,",
  "anya-e0802n3:18_4": "yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāsaveyyuṁ.",
  "anya-e0802n3:19_0": "273, 310.Rakkhaṇatthānamicchitaṁ.",
  "anya-e0802n3:20_0": "Rakkhaṇatthānaṁ dhātūnaṁ payoge yaṁ icchitaṁ, taṁ kārakaṁ apādānasaññaṁ hoti.",
  "anya-e0802n3:21_0": "Kāke rakkhanti taṇḍulā, yavā paṭisedhenti gāvo.",
  "anya-e0802n3:22_0": "274, 311.Yena vā’ dassanaṁ.",
  "anya-e0802n3:23_0": "Yena vā adassanamicchitaṁ, taṁ kārakaṁ apādānasaññaṁ hoti.",
  "anya-e0802n3:24_0": "Upajjhāyā antaradhāyati sisso, mātarā ca pitarā ca antaradhāyati putto.",
  "anya-e0802n3:25_0": "Vāti kimatthaṁ? Sattamīvibhatyattaṁ. Jetavane antaradhāyati bhagavā.",
  "anya-e0802n3:26_0": "275,",
  "anya-e0802n3:26_1": "312.Dūranti kaddha kāla nimmāna tvālopa disāyogavibhattārappayoga suddhappamocana hetu vivittappamāṇa",
  "anya-e0802n3:26_2": "pubbayogabandhana guṇavacana pañha kathana thokākattūsu ca.",
  "anya-e0802n3:27_0": "Dūratthe,",
  "anya-e0802n3:27_1": "antikatthe,",
  "anya-e0802n3:27_2": "addhanimmāne,",
  "anya-e0802n3:27_3": "kālanimmāne, tvālope, disāyoge, vibhatte,",
  "anya-e0802n3:27_4": "ārappayoge, suddhe, pamocane,",
  "anya-e0802n3:27_5": "hetvatthe,",
  "anya-e0802n3:27_6": "vivittatthe, pamāṇe,",
  "anya-e0802n3:27_7": "pubbayoge,",
  "anya-e0802n3:27_8": "bandhanatthe,",
  "anya-e0802n3:27_9": "guṇavacane, pañhe, kathane, thoke,",
  "anya-e0802n3:27_10": "akattari ca iccetesvatthesu,",
  "anya-e0802n3:27_11": "payogesu ca,",
  "anya-e0802n3:27_12": "taṁ kārakaṁ apādānasaññaṁ hoti.",
  "anya-e0802n3:28_0": "Dūratthetāva –",
  "anya-e0802n3:28_1": "kīva dūro ito naḷakāragāmo,",
  "anya-e0802n3:28_2": "dūrato vā gamma,",
  "anya-e0802n3:28_3": "ārakā te moghapurisā imasmā dhammavinayā.",
  "anya-e0802n3:28_4": "Dutiyā ca tatiyā ca,",
  "anya-e0802n3:28_5": "dūraṁ gāmaṁ āvato,",
  "anya-e0802n3:28_6": "dūrena gāmena vā āgato.",
  "anya-e0802n3:28_7": "Ārakā imaṁ dhammavinayaṁ,",
  "anya-e0802n3:28_8": "anena dhammavinayena vā iccevamādi.",
  "anya-e0802n3:29_0": "Antikatthe –",
  "anya-e0802n3:29_1": "antikaṁ gāmā,",
  "anya-e0802n3:29_2": "āsannaṁ gāmā,",
  "anya-e0802n3:29_3": "samīpaṁ gāmā,",
  "anya-e0802n3:29_4": "samīpaṁ saddhammā.",
  "anya-e0802n3:29_5": "Dutiyā ca tatiyā ca,",
  "anya-e0802n3:29_6": "antikaṁ gāmaṁ,",
  "anya-e0802n3:29_7": "antikaṁ gāmena vā.",
  "anya-e0802n3:29_8": "Āsannaṁ gāmaṁ,",
  "anya-e0802n3:29_9": "āsannaṁ gāmena vā.",
  "anya-e0802n3:29_10": "Samīpaṁ gāmaṁ.",
  "anya-e0802n3:29_11": "Samīpaṁ gāmena vā.",
  "anya-e0802n3:29_12": "Samīpaṁ saddhammaṁ,",
  "anya-e0802n3:29_13": "samīpaṁ saddhammena vā iccevamādi.",
  "anya-e0802n3:30_0": "Addhanimmāne –",
  "anya-e0802n3:30_1": "ito mathurāya catūsu yojanesu saṅkassaṁ nāma nagaraṁ atthi,",
  "anya-e0802n3:30_2": "tattha bahū janā vasanti iccevamādi.",
  "anya-e0802n3:31_0": "Kālanimmāne –",
  "anya-e0802n3:31_1": "ito bhikkhave ekanavutikappe vipassī nāma bhagavā loke udapādi,",
  "anya-e0802n3:31_2": "ito tiṇṇaṁ māsānaṁ accayena parinibbāyissati iccevamādi.",
  "anya-e0802n3:32_0": "Tvālope kammādhikaraṇesu –",
  "anya-e0802n3:32_1": "pāsādā saṅkameyya,",
  "anya-e0802n3:32_2": "pāsādaṁ abhiruhitvā vā.",
  "anya-e0802n3:32_3": "Pabbatā saṅkameyya,",
  "anya-e0802n3:32_4": "pabbataṁ abhiruhitvā vā.",
  "anya-e0802n3:32_5": "Hatthikkhandhā saṅkameyya,",
  "anya-e0802n3:32_6": "hatthikkhandhaṁ abhiruhitvā vā.",
  "anya-e0802n3:32_7": "Āsanā vuṭṭhaheyya.",
  "anya-e0802n3:32_8": "Āsane nisīditvā vā iccevamādi.",
  "anya-e0802n3:33_0": "Disāyoge –",
  "anya-e0802n3:33_1": "avicito yāva uparibhavaggamantare bahū sattanikāyā vasanti,",
  "anya-e0802n3:33_2": "yato khemaṁ tato bhayaṁ,",
  "anya-e0802n3:33_3": "puratthimato,",
  "anya-e0802n3:33_4": "dakkhiṇato,",
  "anya-e0802n3:33_5": "pacchimato,",
  "anya-e0802n3:33_6": "uttarato aggī pajjalanti,",
  "anya-e0802n3:33_7": "yato assosuṁ bhagavantaṁ,",
  "anya-e0802n3:33_8": "uddhaṁ pādatalā adho kesamatthakā iccevamādi.",
  "anya-e0802n3:34_0": "Vibhatte –",
  "anya-e0802n3:34_1": "yato paṇītataro vā visiṭṭhataro vā natthi.",
  "anya-e0802n3:34_2": "Chaṭṭhī ca,",
  "anya-e0802n3:34_3": "channavutīnaṁ pāsaṇḍānaṁ,",
  "anya-e0802n3:34_4": "dhammānaṁ pavaraṁ yadidaṁ sugatavinayo iccevamādi.",
  "anya-e0802n3:35_0": "Ārappayoge –",
  "anya-e0802n3:35_1": "gāmadhammā vasaladhammā asaddhammā ārati virati paṭivirati,",
  "anya-e0802n3:35_2": "pāṇātipātā veramaṇī iccevamādi.",
  "anya-e0802n3:36_0": "Suddhe –",
  "anya-e0802n3:36_1": "lobhaniyehi dhammehi suddho asaṁsaṭṭho,",
  "anya-e0802n3:36_2": "mātito ca pitito ca suddho asaṁsaṭṭho anupakuddho agarahito iccevamādi.",
  "anya-e0802n3:37_0": "Pamocane – parimutto dukkhasmāti vadāmi, muttosmi mārabandhanā, na te muccanti maccunā iccevamādi.",
  "anya-e0802n3:38_0": "Hetvatthe –",
  "anya-e0802n3:38_1": "kasmā hetunā,",
  "anya-e0802n3:38_2": "kena hetunā,",
  "anya-e0802n3:38_3": "kissa hetunā,",
  "anya-e0802n3:38_4": "kasmā nu tumhaṁ daharā na mīyare,",
  "anya-e0802n3:38_5": "kasmā idheva maraṇaṁ bhavissati iccevamādi.",
  "anya-e0802n3:39_0": "Vivittatthe – vivitto pāpakā dhammā, vivicceva kāmehi vivicca akusalehi dhammehi iccevamādi.",
  "anya-e0802n3:40_0": "Pamāṇe –",
  "anya-e0802n3:40_1": "dīghaso navavidatthiyo sugatavidatthiyā pamāṇikā kāretabbā,",
  "anya-e0802n3:40_2": "majjhimassa purisassa aḍḍha teḷasahatthā iccevamādi.",
  "anya-e0802n3:41_0": "Pubbayoge – pubbeva sammodhā iccevamādi.",
  "anya-e0802n3:42_0": "Bandhanatthe – satasmā bandho naro. Tatiyā ca, satena bandho naro raññā iṇatthena iccevamādi.",
  "anya-e0802n3:43_0": "Guṇavacane –",
  "anya-e0802n3:43_1": "puññāya sugatiṁ yanti,",
  "anya-e0802n3:43_2": "cāgāya vipulaṁ dhanaṁ,",
  "anya-e0802n3:43_3": "paññāya vimuttimano,",
  "anya-e0802n3:43_4": "issariyāya janaṁ rakkhati rājā iccevamādi.",
  "anya-e0802n3:44_0": "Pañhe tvālope kammādhikaraṇesu –",
  "anya-e0802n3:44_1": "abhidhammā pucchanti,",
  "anya-e0802n3:44_2": "abhidhammaṁ sutvā,",
  "anya-e0802n3:44_3": "abhidhamme ṭhatvā vā.",
  "anya-e0802n3:44_4": "Vinayā pucchanti,",
  "anya-e0802n3:44_5": "vinayaṁ sutvā,",
  "anya-e0802n3:44_6": "vinaye ṭhatvā vā.",
  "anya-e0802n3:44_7": "Dutiyā ca tatiyā ca,",
  "anya-e0802n3:44_8": "abhidhammaṁ,",
  "anya-e0802n3:44_9": "abhidhammena vā. Vinayaṁ,",
  "anya-e0802n3:44_10": "vinayena vā.",
  "anya-e0802n3:44_11": "Eva suttā, geyyā, gāthāya,",
  "anya-e0802n3:44_12": "veyyākaraṇā, udānā,",
  "anya-e0802n3:44_13": "itivuttakā, jātakā,",
  "anya-e0802n3:44_14": "abbhutadhammā,",
  "anya-e0802n3:44_15": "vedallā iccevamādi.",
  "anya-e0802n3:45_0": "Kathane tvālope kammādhikaraṇesu –",
  "anya-e0802n3:45_1": "abhidhammā kathayanti,",
  "anya-e0802n3:45_2": "abhidhammaṁ sutvā,",
  "anya-e0802n3:45_3": "abhidhamme ṭhatvā vā.",
  "anya-e0802n3:45_4": "Vinayā kathayanti,",
  "anya-e0802n3:45_5": "vinayaṁ sutvā,",
  "anya-e0802n3:45_6": "vinaye ṭhatvā vā.",
  "anya-e0802n3:45_7": "Dutiyā ca tatiyā ca,",
  "anya-e0802n3:45_8": "abhidhammaṁ,",
  "anya-e0802n3:45_9": "abhidhammena vā.",
  "anya-e0802n3:45_10": "Vinayaṁ vinayena vā.",
  "anya-e0802n3:45_11": "Evaṁ suttā, geyyā, gāthāya,",
  "anya-e0802n3:45_12": "veyyākaraṇā, udānā,",
  "anya-e0802n3:45_13": "itivuttakā, jātakā,",
  "anya-e0802n3:45_14": "abbhutadhammā,",
  "anya-e0802n3:45_15": "vedallā iccevamādi.",
  "anya-e0802n3:46_0": "Thoke –",
  "anya-e0802n3:46_1": "thokā muccanti.",
  "anya-e0802n3:46_2": "Appamattakā muccanti,",
  "anya-e0802n3:46_3": "kicchā muccanti.",
  "anya-e0802n3:46_4": "Tatiyā ca. Thokena,",
  "anya-e0802n3:46_5": "appamattakena,",
  "anya-e0802n3:46_6": "kicchena vā iccevamādi.",
  "anya-e0802n3:47_0": "Akattarica –",
  "anya-e0802n3:47_1": "kammassa katattā upacitattā ussannattā vipulattā cakkhuviññāṇaṁ uppannaṁ hoti iccevamādi.",
  "anya-e0802n3:48_0": "Caggahaṇena sesesupi ye mayā nopadiṭṭhā apādānapayogikā, te payogavicakkhaṇehi yathāyogaṁ yojetabbā.",
  "anya-e0802n3:49_0": "276, 302.Yassa dātukāmo rocate dhārayate vā taṁ sampadānaṁ.",
  "anya-e0802n3:50_0": "Yassa vā dātukāmo yassa vārocate, yassa vā dhārayate, taṁ kārakaṁ sampadānasaññaṁ hoti.",
  "anya-e0802n3:51_0": "Samaṇassa cīvaraṁ dadāti,",
  "anya-e0802n3:51_1": "samaṇassa rocate saccaṁ,",
  "anya-e0802n3:51_2": "devadattassa suvaṇṇacchattaṁ dhārayate yaññadatto.",
  "anya-e0802n3:52_0": "Sampadānamiccanena kvattho? Sampadāne catutthī.",
  "anya-e0802n3:53_0": "Vāti vikappanatthaṁ,",
  "anya-e0802n3:53_1": "dhātunāmānaṁ payoge vā upasaggappayoge vā nipātappayoge vā sati atthavikappanatthaṁ vāti padaṁ payujjati.",
  "anya-e0802n3:54_0": "277,",
  "anya-e0802n3:54_1": "303.Silāgha hanu ṭhā sapa dhāra piha kudha duhissosūya rādhikkha paccāsuṇa anupatigiṇa pubbakattārocanattha",
  "anya-e0802n3:54_2": "tadattha tumatthālamattha maññānādarappāṇini,",
  "anya-e0802n3:54_3": "gatyatthakammani,",
  "anya-e0802n3:54_4": "āsīsattha sammuti bhiyya sattamyatthesu ca.",
  "anya-e0802n3:55_0": "Silāgha hanu ṭhā sapa dhāra piha kudha duha issaiccetesaṁ dhātūnaṁ payoge,",
  "anya-e0802n3:55_1": "usūyatthānañca payoge,",
  "anya-e0802n3:55_2": "rādhikkhappayoge,",
  "anya-e0802n3:55_3": "paccāsuṇaanupatigiṇānaṁ pubbakattari,",
  "anya-e0802n3:55_4": "ārocanatthe, tadatthe, tumatthe,",
  "anya-e0802n3:55_5": "alamatthe,",
  "anya-e0802n3:55_6": "maññatippayoge anādare appāṇini,",
  "anya-e0802n3:55_7": "gatyatthānaṁ dhātūnaṁ kammani,",
  "anya-e0802n3:55_8": "āsīsatthe ca sammuti bhiyya sattamyatthesu ca,",
  "anya-e0802n3:55_9": "taṁ kārakaṁ sampadānasaññaṁ hoti.",
  "anya-e0802n3:56_0": "Silāghappayoge tāva –",
  "anya-e0802n3:56_1": "buddhassa silāghate,",
  "anya-e0802n3:56_2": "dhammassa silāghate,",
  "anya-e0802n3:56_3": "saṅghassa silāghate,",
  "anya-e0802n3:56_4": "sakaṁupajjhāyassa silāghate,",
  "anya-e0802n3:56_5": "tava silāghate mama silāghate iccevamādi.",
  "anya-e0802n3:57_0": "Hanuppayoge – hanute tuyhameva, hanute mayhameva iccevamādi.",
  "anya-e0802n3:58_0": "Ṭhāpayoge –",
  "anya-e0802n3:58_1": "upatiṭṭheyya sakyaputtānaṁ vaḍḍhakī,",
  "anya-e0802n3:58_2": "bhikkhussa bhuñjantassa pānīyena vā vidhūpanena vā upatiṭṭheyya bhikkhunī iccevamādi.",
  "anya-e0802n3:59_0": "Sapappayoge – tuyhaṁ sapate, mayhaṁ sapate iccevamādi.",
  "anya-e0802n3:60_0": "Dhārappayoge – suvaṇṇaṁ te dhārayate iccevamādi.",
  "anya-e0802n3:61_0": "Pihappayoge –",
  "anya-e0802n3:61_1": "buddhassa aññatitthiyā pihayanti,",
  "anya-e0802n3:61_2": "devā dassanakāmā te,",
  "anya-e0802n3:61_3": "yato icchāmi bhaddantassa,",
  "anya-e0802n3:61_4": "samiddhānaṁ pihayanti daliddā iccevamādi.",
  "anya-e0802n3:62_0": "Kudhaduhaissausūyappayoge –",
  "anya-e0802n3:62_1": "kodhayati deva dattassa,",
  "anya-e0802n3:62_2": "tassa kujjha mahāvīra,",
  "anya-e0802n3:62_3": "mā raṭṭhaṁ vinassa idaṁ.",
  "anya-e0802n3:62_4": "Duhayati disānaṁ megho,",
  "anya-e0802n3:62_5": "titthiyā samaṇānaṁ issayanti guṇagiddhena,",
  "anya-e0802n3:62_6": "titthiyā samaṇānaṁ issayanti lābhagiddhena,",
  "anya-e0802n3:62_7": "dujjanā guṇavantānaṁ usūyanti guṇagiddhena,",
  "anya-e0802n3:62_8": "kā usūyā vijānataṁ iccevamādi.",
  "anya-e0802n3:63_0": "Rādha ikkha iccetesaṁ dhātūnaṁ payoge yassa akathitassa pucchanaṁ kammavikkhyāpanatthañca,",
  "anya-e0802n3:63_1": "taṁ kārakaṁ sampadānasaññaṁ hoti,",
  "anya-e0802n3:63_2": "dutiyā ca.",
  "anya-e0802n3:64_0": "Ārādhohaṁ rañño,",
  "anya-e0802n3:64_1": "ārādhohaṁ rājānaṁ,",
  "anya-e0802n3:64_2": "kyāhaṁ ayyānaṁ aparajjhāmi,",
  "anya-e0802n3:64_3": "kyāhaṁ ayye aparajjhāmi,",
  "anya-e0802n3:64_4": "cakkhuṁ janassa dassanāya taṁ viya maññe,",
  "anya-e0802n3:64_5": "āyasmato upālittherassa upasampadāpekkho upatisso,",
  "anya-e0802n3:64_6": "āyasmantaṁ vā iccevamādi.",
  "anya-e0802n3:65_0": "Paccāsuṇa anupatigiṇānaṁ pubbakattari suṇotissa paccāyoge yassa kammuno pubbassa yo kattā,",
  "anya-e0802n3:65_1": "so sampadānasañño hoti.",
  "anya-e0802n3:66_0": "Taṁ yathā? Bhagavā bhikkhū etadavoca.",
  "anya-e0802n3:67_0": "Bhikkhūti akathīta kammaṁ,",
  "anya-e0802n3:67_1": "etanti kathitakammaṁ.",
  "anya-e0802n3:67_2": "Yassa kammuno pubbassa yo kattā,",
  "anya-e0802n3:67_3": "so‘bhagavā’ti “yo karoti sa kattā”ti suttavacanena kattusañño.",
  "anya-e0802n3:67_4": "Evaṁ yassa kammuno pubbassa yo kattā,",
  "anya-e0802n3:67_5": "so sampadānasañño hoti.",
  "anya-e0802n3:68_0": "Taṁ yathā? Te bhikkhū bhagavato paccassosuṁ, āsuṇanti buddhassa bhikkhū.",
  "anya-e0802n3:69_0": "Giṇassa anupatiyoge yassa kammuno pubbassa yo kattā, so sampadānasañño hoti.",
  "anya-e0802n3:70_0": "Taṁ yathā?",
  "anya-e0802n3:70_1": "Bhikkhu janaṁ dhammaṁ sāveti,",
  "anya-e0802n3:70_2": "tassa bhikkhuno jano anugiṇāti,",
  "anya-e0802n3:70_3": "tassa bhikkhuno jano patigiṇāti.",
  "anya-e0802n3:71_0": "Yo vadeti sa‘kattā’ti,",
  "anya-e0802n3:72_0": "Vuttaṁ ‘kamma’nti vuccati;",
  "anya-e0802n3:73_0": "Yo paṭiggāhako tassa,",
  "anya-e0802n3:74_0": "‘Sampadānaṁ’ vijāniyā.",
  "anya-e0802n3:75_0": "Iccevamādi.",
  "anya-e0802n3:76_0": "Ārocanatthe –",
  "anya-e0802n3:76_1": "ārocayāmi vo bhikkhave,",
  "anya-e0802n3:76_2": "āmantayāmi vo bhikkhave,",
  "anya-e0802n3:76_3": "paṭivedayāmi vo bhikkhave,",
  "anya-e0802n3:76_4": "ārocayāmi te mahārāja,",
  "anya-e0802n3:76_5": "āmantayāmi te mahārāja,",
  "anya-e0802n3:76_6": "paṭivedayāmi te mahārāja iccevamādi.",
  "anya-e0802n3:77_0": "Tadatthe –",
  "anya-e0802n3:77_1": "ūnassa pāripūriyā taṁ cīvaraṁ nikkhipitabbaṁ.",
  "anya-e0802n3:77_2": "Buddhassa atthāya,",
  "anya-e0802n3:77_3": "dhammassa atthāya,",
  "anya-e0802n3:77_4": "saṅghassa atthāya,",
  "anya-e0802n3:77_5": "jīvitaṁ pariccajāmi iccevamādi.",
  "anya-e0802n3:78_0": "Tumatthe -lokānukampāya atthāya hitāya sukhāya devamanussānaṁ buddho loke uppajjati.",
  "anya-e0802n3:78_1": "Bhikkhūnaṁ phāsuvihārāya vinayo paññatto iccevamādi.",
  "anya-e0802n3:79_0": "Alamatthappayoge-alamiti arahati paṭikkhittesu.",
  "anya-e0802n3:79_1": "Alaṁ me buddho,",
  "anya-e0802n3:79_2": "alaṁ me rajjaṁ,",
  "anya-e0802n3:79_3": "alaṁ bhikkhu pattassa,",
  "anya-e0802n3:79_4": "alaṁ mallo mallassa,",
  "anya-e0802n3:79_5": "arahati mallo mallassa.",
  "anya-e0802n3:79_6": "Paṭikkhitte alaṁ te rūpaṁ karaṇīyaṁ,",
  "anya-e0802n3:79_7": "alaṁ me hiraññasuvaṇṇena iccevamādi.",
  "anya-e0802n3:80_0": "Maññatippayoge anādare appāṇini-kaṭṭhassa tuvaṁ maññe, kaliṅgarassa tuvaṁ maññe.",
  "anya-e0802n3:81_0": "Anādareti kimatthaṁ? Suvaṇṇaṁ viya taṁ maññe.",
  "anya-e0802n3:82_0": "Appāṇinīti kimatthaṁ? Gadrabhaṁ tuvaṁ maññe iccevamādi.",
  "anya-e0802n3:83_0": "Gatyatthakammani-gāmassa pādena gato,",
  "anya-e0802n3:83_1": "nagarassa pādena gato,",
  "anya-e0802n3:83_2": "appo saggāya gacchati,",
  "anya-e0802n3:83_3": "saggassa gamanena vā,",
  "anya-e0802n3:83_4": "mūlāya paṭikasseyya saṅgho.",
  "anya-e0802n3:83_5": "Dutiyā ca,",
  "anya-e0802n3:83_6": "gāmaṁ pādena gato,",
  "anya-e0802n3:83_7": "nagaraṁ pādena gato,",
  "anya-e0802n3:83_8": "appo saggaṁ gacchati,",
  "anya-e0802n3:83_9": "saggaṁ gamanena vā,",
  "anya-e0802n3:83_10": "mūlaṁ paṭikasseyya saṅgho iccevamādi.",
  "anya-e0802n3:84_0": "Āsīsatthe-āyasmato dīghāyuko hotu,",
  "anya-e0802n3:84_1": "bhaddaṁ bhavato hotu,",
  "anya-e0802n3:84_2": "kusalaṁ bhavato hotu,",
  "anya-e0802n3:84_3": "anāmayaṁ bhavato hotu,",
  "anya-e0802n3:84_4": "sukhaṁ bhavato hotu,",
  "anya-e0802n3:84_5": "svāgataṁ bhavato hotu,",
  "anya-e0802n3:84_6": "attho bhavato hotu,",
  "anya-e0802n3:84_7": "hitaṁ bhavato hotu iccevamādi.",
  "anya-e0802n3:85_0": "Sammutippayoge–",
  "anya-e0802n3:85_1": "aññatra saṅghasammutiyā bhikkhussa vippavatthuṁ na vaṭṭati,",
  "anya-e0802n3:85_2": "sādhu sammuti me tassa bhagavato dassanāya iccevamādi.",
  "anya-e0802n3:86_0": "Bhiyyappayoge – bhiyyoso mattāyaṁ iccevamādi.",
  "anya-e0802n3:87_0": "Sattamyatthe – tuyhañcassa āvi karomi, tassa me sakko pāturahosi iccevamādi.",
  "anya-e0802n3:88_0": "Atthaggahaṇena bahūsu akkharappayogesu dissati.",
  "anya-e0802n3:89_0": "Taṁ yathā? Upamaṁ mata karissāmi, dhammaṁ vo desessāmi.",
  "anya-e0802n3:90_0": "Sāratthe ca –",
  "anya-e0802n3:90_1": "desetu bhante bhagavā dhammaṁ bhikkhūnaṁ.",
  "anya-e0802n3:90_2": "Tassa phāsu vihārāya hoti,",
  "anya-e0802n3:90_3": "etassa pahiṇeyya,",
  "anya-e0802n3:90_4": "yathā no bhagavā byākareyya,",
  "anya-e0802n3:90_5": "tathāpi tesaṁ byākarissāma,",
  "anya-e0802n3:90_6": "kappati samaṇānaṁ āyogo,",
  "anya-e0802n3:90_7": "amhākaṁ maṇinā attho,",
  "anya-e0802n3:90_8": "kimattho me buddhena,",
  "anya-e0802n3:90_9": "seyyo me attho,",
  "anya-e0802n3:90_10": "bahūpakārā bhante mahāpajā patigotamī bhagavato,",
  "anya-e0802n3:90_11": "bahūpakārā bhikkhave mātāpitaro puttānaṁ iccevamādi.",
  "anya-e0802n3:91_0": "Sesesu akkharappayogesupi aññepi payogā payogavicakkhaṇehi yojetabbā.",
  "anya-e0802n3:92_0": "Caggahaṇaṁ vikappanatthavāggahaṇānukaḍḍhanatthaṁ.",
  "anya-e0802n3:92_1": "Ye keci saddā sampadānappayogikā mayā nopadiṭṭhā,",
  "anya-e0802n3:92_2": "tesaṁ gahaṇatthaṁ idha vikappīyati vāsaddo.",
  "anya-e0802n3:93_0": "Taṁ yathā?",
  "anya-e0802n3:93_1": "Bhikkhusaṅghassa pabhū ayaṁ bhagavā,",
  "anya-e0802n3:93_2": "desassa pabhū ayaṁ rājā.",
  "anya-e0802n3:93_3": "Khettassa pabhū ayaṁ gahapati,",
  "anya-e0802n3:93_4": "araññassa pabhū ayaṁ luddako iccevamādi.",
  "anya-e0802n3:93_5": "Kvaci dutiyā tatiyā pañcamī chaṭṭhī sattamyatthesu ca.",
  "anya-e0802n3:94_0": "178, 320.Yodhāro tamokāsaṁ.",
  "anya-e0802n3:95_0": "Yo ādhāro, taṁ okāsasaññaṁ hoti. Svādhāro catubbidho byāpiko, opasilesiko, vesayiko sāmīpiko cāti.",
  "anya-e0802n3:96_0": "Tattha byāpiko tāva–jalesu khīraṁ tiṭṭhati, tilesu telaṁ, ucchūsu raso.",
  "anya-e0802n3:97_0": "Opasilesiko–pariyaṅke rājā seti, āsane upaviṭṭho saṅgho.",
  "anya-e0802n3:98_0": "Vesayiko–bhūmīsu manussā caranti, antalikkhe vāyū vāyanti. Ākāse sakuṇā pakkhandanti.",
  "anya-e0802n3:99_0": "Sāmīpiko–vane hatthino caranti,",
  "anya-e0802n3:99_1": "gaṅgāyaṁ ghoso tiṭṭhati,",
  "anya-e0802n3:99_2": "vaje gāvo duhanti,",
  "anya-e0802n3:99_3": "sāvatthiyaṁ viharati jetavane.",
  "anya-e0802n3:100_0": "Okāsamiccanena kvattho? Okāse sattamī.",
  "anya-e0802n3:101_0": "279, 292.Yena vā kayirate taṁ karaṇaṁ.",
  "anya-e0802n3:102_0": "Yena vā kayirate, yena vā passati, yena vā suṇāti, taṁ kārakaṁ karaṇasaññaṁ hoti.",
  "anya-e0802n3:103_0": "Dattena vihiṁ lunāti,",
  "anya-e0802n3:103_1": "vāsiyā kaṭṭhaṁ tacchati,",
  "anya-e0802n3:103_2": "pharasunā rukkhaṁ chindati,",
  "anya-e0802n3:103_3": "kudālena pathaviṁ khaṇati,",
  "anya-e0802n3:103_4": "satthena kammaṁ karoti.",
  "anya-e0802n3:103_5": "Cakkhunā rūpaṁ passati.",
  "anya-e0802n3:104_0": "Karaṇamiccanena kvattho? Karaṇe tatiyā.",
  "anya-e0802n3:105_0": "280, 285.Yaṁkaroti taṁ kammaṁ.",
  "anya-e0802n3:106_0": "Yaṁ vā karoti, yaṁ vā passati, yaṁ vā suṇāti, taṁ kārakaṁ kammasaññaṁ hoti.",
  "anya-e0802n3:107_0": "Chattaṁ karoti, rathaṁ karoti, rūpaṁ passati, saddaṁ suṇāti, kaṇṭakaṁ maddati, visaṁ gilati.",
  "anya-e0802n3:108_0": "Kammamiccanena kvattho? Kammatthe dutiyā.",
  "anya-e0802n3:109_0": "281, 294.Yo karoti sa kattā.",
  "anya-e0802n3:110_0": "Yo karoti, so kattusañño hoti.",
  "anya-e0802n3:111_0": "Ahinā daṭṭho naro, garuḷena hato nāgo. Buddhena jito māro, upaguttena māro bandho.",
  "anya-e0802n3:112_0": "Kattuiccanena kvattho? Kattari ca.",
  "anya-e0802n3:113_0": "282, 295.Yo kāreti sa hetu.",
  "anya-e0802n3:114_0": "Yo kattāraṁ kāreti, so hetusañño hoti, kattā ca.",
  "anya-e0802n3:115_0": "So puriso taṁ purisaṁ kammaṁ kāreti so puriso tena purisena kammaṁ kāreti,",
  "anya-e0802n3:115_1": "so puriso tassa purisassa kammaṁ kāreti.",
  "anya-e0802n3:115_2": "Evaṁ hāreti pāṭheti pāceti, dhāreti.",
  "anya-e0802n3:116_0": "Hetuiccanena kvattho? Dhātūhi ṇe ṇaya ṇāpe ṇāpayā kāritāni hetvatthe.",
  "anya-e0802n3:117_0": "283, 316.Yassavā pariggaho taṁ sāmī.",
  "anya-e0802n3:118_0": "Yassa vā pariggaho, taṁ sāmīsaññaṁ hoti.",
  "anya-e0802n3:119_0": "Tassa bhikkhuno paṭivīso, tassa bhikkhuno patto, tassa bhikkhuno cīvaraṁ, attano mukhaṁ.",
  "anya-e0802n3:120_0": "Sāmīiccanena kvattho? Sāmismiṁ chaṭṭhī.",
  "anya-e0802n3:121_0": "284, 283.Liṅgatthe paṭhamā.",
  "anya-e0802n3:122_0": "Liṅgatthābhidhānamatte paṭhamāvibhatti hoti.",
  "anya-e0802n3:123_0": "Puriso, purisā, eko, dve, ca, vā, he, ahe, re, are.",
  "anya-e0802n3:124_0": "285, 70.Ālapane ca.",
  "anya-e0802n3:125_0": "Ālapanatthā dhike liṅgatthābhidhānamatte ca paṭhamāvibhatti hoti.",
  "anya-e0802n3:126_0": "Bho purisa, bhavanto purisā, bho rāja, bhavanto rājāno, he sakhe, he sakhino.",
  "anya-e0802n3:127_0": "286, 291.Karaṇe tatiyā.",
  "anya-e0802n3:128_0": "Karaṇakārake tatiyāvibhatti hoti.",
  "anya-e0802n3:129_0": "Agginā kuṭiṁ jhāpeti, manasā ce paduṭṭhena, manasā ce pasannena, kāyena kammaṁ karoti.",
  "anya-e0802n3:130_0": "287, 299.Sahādiyogeca.",
  "anya-e0802n3:131_0": "Sahādiyogatthe ca tatiyāvibhatti hoti.",
  "anya-e0802n3:132_0": "Sahāpi gaggena saṅgho uposathaṁ kareyya,",
  "anya-e0802n3:132_1": "vināpi gaggena,",
  "anya-e0802n3:132_2": "mahatā bhikkhusaṅghena saddhiṁ,",
  "anya-e0802n3:132_3": "sahassena samaṁ mitā.",
  "anya-e0802n3:133_0": "288, 293.Kattari ca.",
  "anya-e0802n3:134_0": "Kattari ca tatiyāvibhatti hoti.",
  "anya-e0802n3:135_0": "Raññā hato poso, yakkhena dinno varo, ahinā daṭṭho naro.",
  "anya-e0802n3:136_0": "289, 297.Hetvatthe ca.",
  "anya-e0802n3:137_0": "Hetvatthe ca tatiyāvibhatti hoti.",
  "anya-e0802n3:138_0": "Annena vasati, dhammena vasati, vijjāya vasati, sakkārena vasati.",
  "anya-e0802n3:139_0": "290, 298.Sattamyatthe ca.",
  "anya-e0802n3:140_0": "Sattamyatthe ca tatiyāvibhatti hoti.",
  "anya-e0802n3:141_0": "Tena kālena, tena samayena. (Yena kālena, yena samayena,) tena kho pana samayena.",
  "anya-e0802n3:142_0": "291, 299.Yenaṅgavikāro.",
  "anya-e0802n3:143_0": "Yena byādhimatā aṅgena aṅgino vikāro lakkhīyate. Tattha tatiyāvibhatti hoti.",
  "anya-e0802n3:144_0": "Akkhinā kāṇo, hatthena kuṇī, kāṇaṁ passati nettena, pādena khañjo, piṭṭhiyā khujjo.",
  "anya-e0802n3:145_0": "292, 300.Visesane ca.",
  "anya-e0802n3:146_0": "Visesanatthe ca tatiyāvibhatti hoti.",
  "anya-e0802n3:147_0": "Gottena gotamo nātho, suvaṇṇena abhirūpo, tapasā uttamo.",
  "anya-e0802n3:148_0": "293, 301.Sampadāne catutthī.",
  "anya-e0802n3:149_0": "Sampadānakārake catutthīvibhatti hoti.",
  "anya-e0802n3:150_0": "Buddhassa vā dhammassa vā saṅghassa vā dānaṁ deti, dātā hoti samaṇassa vā brāhmaṇassa vā.",
  "anya-e0802n3:151_0": "294, 305.Namoyogādīsvapi ca.",
  "anya-e0802n3:152_0": "Namoyogādīsvapi ca catutthīvibhatti hoti.",
  "anya-e0802n3:153_0": "Namo te buddha vīratthu, sotthi pajānaṁ, namo karohi nāgassa, svāgataṁ te mahārāja.",
  "anya-e0802n3:154_0": "295, 307.Apādāne pañcamī.",
  "anya-e0802n3:155_0": "Apādānakārake pañcamīvibhatti hoti.",
  "anya-e0802n3:156_0": "Pāpā cittaṁ nivāraye, abbhā muttova candimā, bhayā muccati so naro.",
  "anya-e0802n3:157_0": "296, 314.Kāraṇatthe ḍha.",
  "anya-e0802n3:158_0": "Kāraṇatthe ca pañcamīvibhatti hoti.",
  "anya-e0802n3:159_0": "Ananubodhā appaṭivedhā catunnaṁ ariyasaccānaṁ yathābhūtaṁ adassanā.",
  "anya-e0802n3:160_0": "297, 284.Kammatthe dutiyā.",
  "anya-e0802n3:161_0": "Kammatthe dutiyāvibhatti hoti.",
  "anya-e0802n3:162_0": "Gāvaṁ hanati,",
  "anya-e0802n3:162_1": "vīhayo lunāti,",
  "anya-e0802n3:162_2": "satthaṁ karoti,",
  "anya-e0802n3:162_3": "ghaṭaṁ karoti,",
  "anya-e0802n3:162_4": "rathaṁ karoti,",
  "anya-e0802n3:162_5": "dhammaṁ suṇāti,",
  "anya-e0802n3:162_6": "buddhaṁ pūjeti,",
  "anya-e0802n3:162_7": "vācaṁ bhāsatī,",
  "anya-e0802n3:162_8": "taṇḍulaṁ vacati,",
  "anya-e0802n3:162_9": "coraṁ ghāteti.",
  "anya-e0802n3:163_0": "298, 287.Kāladdhānamaccantasaṁyoge.",
  "anya-e0802n3:164_0": "Kāladdhānaṁ accantasaṁyoge dutiyāvibhatti hoti.",
  "anya-e0802n3:165_0": "Māsaṁ maṁsodanaṁ bhuñjati,",
  "anya-e0802n3:165_1": "saradaṁ ramaṇīyā nadī,",
  "anya-e0802n3:165_2": "māsaṁ sajjhāyati,",
  "anya-e0802n3:165_3": "yojanaṁ vanarāji,",
  "anya-e0802n3:165_4": "yojanaṁ dīgho pabbato,",
  "anya-e0802n3:165_5": "kosaṁ sajjhāyati.",
  "anya-e0802n3:166_0": "Accantasaṁyogeti kimatthaṁ? Saṁvacchare bhojanaṁ bhuñjati.",
  "anya-e0802n3:167_0": "299, 288.Kammappavadhanīyayutte.",
  "anya-e0802n3:168_0": "Kammappavacanīyayutte dutiyāvibhatti hoti.",
  "anya-e0802n3:169_0": "Taṁ kho pana bhavantaṁ gotamaṁ evaṁ kalyāṇo kittisaddo abbhuggato, pabbajitamanupabbajiṁsu.",
  "anya-e0802n3:170_0": "300, 286.Gati buddhi bhuja paṭha hara kara sayādīnaṁ kārite vā.",
  "anya-e0802n3:171_0": "Gati buddhi bhuja paṭha hara kara sayādīnaṁ payoge kārite dutiyāvibhatti hoti vā.",
  "anya-e0802n3:172_0": "Puriso purisaṁ (gāmaṁ) gāmayati,",
  "anya-e0802n3:172_1": "puriso purisena vā,",
  "anya-e0802n3:172_2": "puriso purisassa vā.",
  "anya-e0802n3:172_3": "Evaṁ bodhayati,",
  "anya-e0802n3:172_4": "bhojayati,",
  "anya-e0802n3:172_5": "pāṭhayati, hārayati, kārayati,",
  "anya-e0802n3:172_6": "sayāpayati.",
  "anya-e0802n3:172_7": "Evaṁ sabbattha kārite.",
  "anya-e0802n3:173_0": "301, 215.Sāmismiṁ chaṭṭhī.",
  "anya-e0802n3:174_0": "Sāmismiṁ chaṭṭhīvibhatti hoti.",
  "anya-e0802n3:175_0": "Tassa bhikkhuno paṭivīso, tassa bhikkhuno patto, tassa bhikkhuno cīvaraṁ, attano mukhaṁ.",
  "anya-e0802n3:176_0": "302, 319.Okāse sattamī.",
  "anya-e0802n3:177_0": "Okāsakārake sattamīvibhatti hoti.",
  "anya-e0802n3:178_0": "Gambhīre odakantike, pāpasmiṁ ramati mano, bhagavati brahmacariyaṁ vussati kulaputto.",
  "anya-e0802n3:179_0": "303, 321.Sāmissarādhipati dāyāda sakkhīpatibhū pasutakusalehi ca.",
  "anya-e0802n3:180_0": "Sāmī issara adhipati dāyāda sakkhīpatibhū pasutakusala iccetehi payoge chaṭṭhīvibhatti hoti,",
  "anya-e0802n3:180_1": "sattamī ca.",
  "anya-e0802n3:181_0": "Goṇānaṁ sāmī,",
  "anya-e0802n3:181_1": "goṇesu sāmī,",
  "anya-e0802n3:181_2": "goṇānaṁ issaro,",
  "anya-e0802n3:181_3": "goṇesu issaro.",
  "anya-e0802n3:181_4": "Goṇānaṁ adhipati,",
  "anya-e0802n3:181_5": "goṇesu adhipati.",
  "anya-e0802n3:181_6": "Goṇānaṁ dāyādo,",
  "anya-e0802n3:181_7": "goṇesu dāyādo.",
  "anya-e0802n3:181_8": "Goṇānaṁ sakkhī,",
  "anya-e0802n3:181_9": "goṇesu sakkhī,",
  "anya-e0802n3:181_10": "goṇānaṁ patibhū,",
  "anya-e0802n3:181_11": "goṇesu patibhū.",
  "anya-e0802n3:181_12": "Goṇānaṁ pasuto,",
  "anya-e0802n3:181_13": "goṇesu pasuto.",
  "anya-e0802n3:181_14": "Goṇānaṁ kusalo,",
  "anya-e0802n3:181_15": "goṇesu kusalo.",
  "anya-e0802n3:182_0": "304, 322.Niddhāraṇe ca.",
  "anya-e0802n3:183_0": "Niddhāraṇatthe ca chaṭṭhīvibhatti hoti, sattamī ca.",
  "anya-e0802n3:184_0": "Kaṇhā gāvīnaṁ sampannakhīratamā,",
  "anya-e0802n3:184_1": "kaṇhā gāvīsu sampannakhīratamā.",
  "anya-e0802n3:184_2": "Sāmā nārīnaṁ dassanīyatamā,",
  "anya-e0802n3:184_3": "sāmā nārīsu dassanīyatamā.",
  "anya-e0802n3:184_4": "Manussānaṁ khattiyo sūratamo,",
  "anya-e0802n3:184_5": "manussesu khattiyo sūratamo.",
  "anya-e0802n3:184_6": "Pathikānaṁ dhāvanto sīghatamo,",
  "anya-e0802n3:184_7": "pathikesu dhāvanto sīghatamo.",
  "anya-e0802n3:185_0": "305, 323.Anādare ca.",
  "anya-e0802n3:186_0": "Anādare chaṭṭhīvibhatti hoti, sattamī ca.",
  "anya-e0802n3:187_0": "Rudato dārakassa pabbaji, rudantasmiṁ dārake pabbaji.",
  "anya-e0802n3:188_0": "306, 289.Kvaci dutiyā chaṭṭhīnamatthe.",
  "anya-e0802n3:189_0": "Chaṭṭhīnamatthe kvaci dutiyāvibhatti hoti.",
  "anya-e0802n3:190_0": "Apissu maṁ aggivessana tisso upamā paṭibhaṁsu.",
  "anya-e0802n3:191_0": "307, 290.Tatiyāsattamīnañca.",
  "anya-e0802n3:192_0": "Tatiyāsattamīnaṁ atthe ca kvaci dutiyāvibhatti hoti.",
  "anya-e0802n3:193_0": "Sace maṁ samaṇo gotamo ālapissati, tvañca maṁ nābhibhāsasi. Evaṁ tatiyatthe.",
  "anya-e0802n3:194_0": "Pubbaṇhasamayaṁ nivāsetvā, ekaṁ samayaṁ bhagavā. Evaṁ sattamyatthe.",
  "anya-e0802n3:195_0": "308, 317.Chaṭṭhīca.",
  "anya-e0802n3:196_0": "Tatiyāsattamīnaṁ atthe ca kvaci chaṭṭhīvibhatti hoti.",
  "anya-e0802n3:197_0": "Kato me kalyāṇo, kataṁ me pāpaṁ. Evaṁ tatiyatthe.",
  "anya-e0802n3:198_0": "Kusalā naccagītassa sikkhitā cāturitthiyo, kusalo tvaṁ rathassa aṅgapaccaṅgānaṁ. Evaṁ sattamyatthe.",
  "anya-e0802n3:199_0": "Kvacīti kimatthaṁ? Yo vo ānanda mayā dhammo ca vinayo ca desito paññatto, ānando atthesu vicakkhaṇo.",
  "anya-e0802n3:200_0": "309, 318.Dutiyāpañcamīnañca.",
  "anya-e0802n3:201_0": "Dutiyāpañcamīnañca atthe kvaci chaṭṭhīvibhatti hoti.",
  "anya-e0802n3:202_0": "Tassa bhavanti vattāro, sahasā kammassa kattāro, evaṁ dutiyatthe.",
  "anya-e0802n3:203_0": "Assavanatā dhammassa parihāyanti,",
  "anya-e0802n3:203_1": "kinnu kho ahaṁ tassa sukhassa bhāyāmi,",
  "anya-e0802n3:203_2": "sabbe tasanti daṇḍassa,",
  "anya-e0802n3:203_3": "sabbe bhāyanti maccuno,",
  "anya-e0802n3:203_4": "bhīto catunnaṁ āsīvisānaṁ ghoravisānaṁ,",
  "anya-e0802n3:203_5": "bhāyāmi ghoravisassa nāgassa.",
  "anya-e0802n3:203_6": "Evaṁ pañcamyatthe.",
  "anya-e0802n3:204_0": "310, 324.Kammakaraṇa nimittatthesu sattamī.",
  "anya-e0802n3:205_0": "Kammakaraṇanimittatthesu sattamīvibhatti hoti.",
  "anya-e0802n3:206_0": "Sundarāvuso ime ājīvakā bhikkhūsu abhivādenti. Evaṁ kammatthe.",
  "anya-e0802n3:207_0": "Hatthesu piṇḍāya caranti, pattesu piṇḍāya caranti, pathesu gacchanti. Evaṁ karaṇatthe.",
  "anya-e0802n3:208_0": "Dīpi cammesu haññate, kuñjaro dantesu haññate, evaṁ nimittatthe.",
  "anya-e0802n3:209_0": "311, 325.Sampadāne ca.",
  "anya-e0802n3:210_0": "Sampadāne ca sattamīvibhatti hoti.",
  "anya-e0802n3:211_0": "Saṅghe dinnaṁ mahapphala, saṅghe gotamī dehi, saṅghe te dinne ahañceva pūjito bhavissāmi.",
  "anya-e0802n3:212_0": "312, 326.Pañcamyatthe ca.",
  "anya-e0802n3:213_0": "Pañcamyatthe ca sattamīvibhatti hoti.",
  "anya-e0802n3:214_0": "Kadalīsu gaje rakkhanti.",
  "anya-e0802n3:215_0": "313, 327.Kālabhāvesu ca.",
  "anya-e0802n3:216_0": "Kālabhāvesu ca kattari payujjamāne sattamīvibhatti hoti.",
  "anya-e0802n3:217_0": "Pubbaṇhasamaye gato,",
  "anya-e0802n3:217_1": "sāyanhasamaye āgato.",
  "anya-e0802n3:217_2": "Bhikkhūsu bhojīyamānesu gato,",
  "anya-e0802n3:217_3": "bhuttesu āgato.",
  "anya-e0802n3:217_4": "Gosuduyhamānesu gato,",
  "anya-e0802n3:217_5": "duddhāsu āgato.",
  "anya-e0802n3:218_0": "314, 328.Upa’jhādhikissaravacane.",
  "anya-e0802n3:219_0": "Upaadhiiccetesaṁ payoge adhikaissaravacane sattamīvibhatti hoti.",
  "anya-e0802n3:220_0": "Upa khāriyaṁ doṇo,",
  "anya-e0802n3:220_1": "upa nikkhe kahāpaṇaṁ.",
  "anya-e0802n3:220_2": "Adhi brahmadatte pañcālā,",
  "anya-e0802n3:220_3": "adhi naccesu gotamī,",
  "anya-e0802n3:220_4": "adhi devesu buddho.",
  "anya-e0802n3:221_0": "315, 329.Maṇḍitu’ssukkesu tatiyā.",
  "anya-e0802n3:222_0": "Maṇḍitaussukkaiccetesvatthesu tatiyāvibhatti hoti, sattamī ca.",
  "anya-e0802n3:223_0": "Ñāṇena pasīdito,",
  "anya-e0802n3:223_1": "ñāṇasmiṁ vā pasīdito,",
  "anya-e0802n3:223_2": "ñāṇena ussukko,",
  "anya-e0802n3:223_3": "ñāṇasmiṁ vā ussukko tathāgato vā tathāgatagotto vā.",
  "anya-e0802n3:224_0": "Iti nāmakappe kārakakappo chaṭṭho kaṇḍo.",
  "anya-e0802n3:225_0": "Kārakakappo niṭṭhito."
}