{
  "tika-s0101t12:0_0": "12. Lohiccasuttavaṇṇanā",
  "tika-s0101t12:1_0": "Lohiccabrāhmaṇavatthuvaṇṇanā",
  "tika-s0101t12:2_0": "501.Sālavatikāti itthiliṅgavasena tassa gāmassa nāmaṁ. Gāmaṇikābhāvenāti keci.",
  "tika-s0101t12:2_1": "Lohito nāma tassa kule pubbapuriso,",
  "tika-s0101t12:2_2": "tassa vasena lohiccoti tassa brāhmaṇassa gottato āgataṁ nāmaṁ.",
  "tika-s0101t12:3_0": "502.",
  "tika-s0101t12:3_1": "‘‘Diṭṭhigata’’nti laddhimattaṁ adhippetanti āha ‘‘na pana ucchedasassatānaṁ aññatara’’nti.",
  "tika-s0101t12:3_2": "Na hi ucchedasassatagāhavinimutto koci diṭṭhigāho atthi.",
  "tika-s0101t12:3_3": "‘‘Bhāsati yevā’’ti tassā laddhiyā loke pākaṭabhāvaṁ dasseti.",
  "tika-s0101t12:3_4": "Attato añño paroti yathā anusāsakato anusāsitabbo paro,",
  "tika-s0101t12:3_5": "evaṁ anusāsitabbatopi anusāsako paroti vuttaṁ ‘‘paro parassāti paro yo’’tiādi.",
  "tika-s0101t12:3_6": "Kiṁ-saddāpekkhāya cettha ‘‘karissatī’’ti anāgatakālavacanaṁ,",
  "tika-s0101t12:3_7": "anāgatepi vā tena tassa kātabbaṁ natthīti dassanatthaṁ.",
  "tika-s0101t12:3_8": "Kusalaṁ dhammanti anavajjadhammaṁ nikkilesadhammaṁ vimokkhadhammanti attho.",
  "tika-s0101t12:3_9": "‘‘Paresaṁ dhammaṁ kathessāmī’’ti tehi attānaṁ parivārāpetvā vicaraṇaṁ kiṁ atthiyaṁ āsayabuddhassāpi anurodhena vinā taṁ na hotīti tasmā attanā paṭiladdhaṁ…pe… vihātabbanti vadati.",
  "tika-s0101t12:3_10": "Tenāha ‘‘evaṁ sampadamidaṁ pāpakaṁ lobhadhammaṁ vadāmī’’ti.",
  "tika-s0101t12:4_0": "504.Soti lohicco brāhmaṇo.",
  "tika-s0101t12:5_0": "508.Kathāphāsukatthanti kathāsukhatthaṁ,",
  "tika-s0101t12:5_1": "sukhena kathaṁ kathetuñceva sotuñcāti attho.",
  "tika-s0101t12:5_2": "Appeva nāma siyāti ettha pītivasena āmeḍitaṁ daṭṭhabbaṁ.",
  "tika-s0101t12:5_3": "Tathā hi taṁ ‘‘buddhagajjita’’nti vuccati .",
  "tika-s0101t12:5_4": "Bhagavā hi īdisesu ṭhānesu visesato pītisomanassajāto hoti.",
  "tika-s0101t12:5_5": "Tenāha ‘‘ayaṁ kirettha adhippāyo’’tiādi.",
  "tika-s0101t12:6_0": "Lohiccabrāhmaṇānuyogavaṇṇanā",
  "tika-s0101t12:7_0": "509.Samudayasañjātīti āyuppādo.",
  "tika-s0101t12:7_1": "Anupubbo kampī-saddo ākaṅkhanattho hotīti ‘‘icchatīti attho’’ti vuttaṁ.",
  "tika-s0101t12:7_2": "Sātisayena vā hitena anukampako anuggaṇhanako hitānukampī.",
  "tika-s0101t12:7_3": "Sampajjatīti āsevanalābhena nippajjati balavatī hoti, avaggahāti attho, tenāha ‘‘niyatā hotī’’ti.",
  "tika-s0101t12:7_4": "Niraye nibbattati micchādiṭṭhiko.",
  "tika-s0101t12:8_0": "510-11.Dutiyaṁ upapattinti ‘‘nanu rājā pasenadī kosalo’’tiādinā dutiyaṁ upapattiṁ sādhanayuttiṁ.",
  "tika-s0101t12:8_1": "Kāraṇañhi bhagavā upamāmukhena dasseti.",
  "tika-s0101t12:8_2": "Ye cimeti ye ca ime kulaputtā dibbā gabbhā paripācentīti yojanā.",
  "tika-s0101t12:8_3": "Asakkuṇantā upanissayasampattiyā, ñāṇaparipākassa vā abhāvena.",
  "tika-s0101t12:8_4": "Ye pana ‘‘paripaccantī’’ti paṭhanti,",
  "tika-s0101t12:8_5": "tesaṁ ‘‘dibbe gabbhe’’ti vacanavipallāsena payojanaṁ natthi.",
  "tika-s0101t12:8_6": "Attho ca dutiyavikappe vuttanayena veditabbo.",
  "tika-s0101t12:8_7": "Ahitānukampitā ca taṁsamaṅgisattavasena. Divi bhavāti dibbā.",
  "tika-s0101t12:8_8": "Gabbhenti paripaccanavasena santānaṁ pabandhentīti gabbhā.",
  "tika-s0101t12:8_9": "‘‘Channaṁ devalokāna’’nti nidassanavacanametaṁ.",
  "tika-s0101t12:8_10": "Brahmalokassāpi hi dibbagabbhabhāvo labbhateva dibbavihārahetukattā.",
  "tika-s0101t12:8_11": "Evañca katvā ‘‘bhāvanaṁ bhāvayamānā’’ti idampi vacanaṁ samatthitaṁ hoti.",
  "tika-s0101t12:8_12": "Bhavanti ettha yathāruci sukhasamappitāti bhavā, vimānāni. Devabhāvāvahattā dibbā. Vuttanayeneva gabbhā.",
  "tika-s0101t12:8_13": "Dānādayo devalokasaṁvattaniyapuññavisesā.Dibbā bhavāti devalokapariyāpannā upapattibhavā.",
  "tika-s0101t12:8_14": "Tadāvaho hi kammabhavo pubbe gahito.",
  "tika-s0101t12:9_0": "Tayocodanārahavaṇṇanā",
  "tika-s0101t12:10_0": "513.Aniyamitenevāti aniyameneva ‘‘tvaṁ evaṁdiṭṭhiko evaṁ sattānaṁ anatthassa kārako’’ti evaṁ anuddesikeneva . Mānanti ‘‘ahametaṁ jānāmi,",
  "tika-s0101t12:10_1": "ahametaṁ passāmī’’ti evaṁ paṇḍitamānaṁ. Bhinditvāti vidhametvā, jahāpetvāti attho.",
  "tika-s0101t12:10_2": "Tayo satthāreti asampāditaattahito anovādakarasāvako,",
  "tika-s0101t12:10_3": "asampāditaattahito ovādakarasāvako,",
  "tika-s0101t12:10_4": "sampāditaattahito anovādakarasāvakoti ime tayo satthāre.",
  "tika-s0101t12:10_5": "Catuttho pana sammāsambuddho na codanāraho hotīti ‘‘tena pucchite eva kathessāmī’’ti codanārahe tayo satthāre paṭhamaṁ dassesi , pacchā catutthaṁsatthāraṁ.",
  "tika-s0101t12:10_6": "Kāmañcettha catuttho satthā eko adutiyo anaññasādhāraṇo,",
  "tika-s0101t12:10_7": "tathāpi so yesaṁ uttarimanussadhammānaṁ vasena ‘‘dhammamayo kāyo’’ti vuccati,",
  "tika-s0101t12:10_8": "tesaṁ samudāyabhūtopi te guṇāvayave satthuṭṭhāniye katvā dassento bhagavā ‘‘ayampi kho, lohicca, satthā’’ti abhāsi.",
  "tika-s0101t12:11_0": "Aññāti ya-kāralopena niddeso ‘‘sayaṁ abhiññā’’ti ādīsu (dī. ni. 1.28, 37, 52; ma. ni. 1.284; 2.341; a. ni. 2.5; 10.11; mahāva. 11; dha. pa. 353; kathā. 405) viya.",
  "tika-s0101t12:11_1": "Aññāyāti ca tadatthiye sampadānavacananti āha ‘‘ājānanatthāyā’’ti.",
  "tika-s0101t12:11_2": "Sāvakattaṁ paṭijānitvā ṭhitattā ekadesenassa sāsanaṁ karontīti āha ‘‘nirantaraṁ tassa sāsanaṁ akatvā’’ti.",
  "tika-s0101t12:11_3": "Ukkamitvā vattantīti yathicchitaṁ karontīti attho.",
  "tika-s0101t12:11_4": "Paṭikkamantiyāti anabhiratiyā agāravena apagacchantiyā, tenāha ‘‘anicchantiyā’’tiādi. Ekāyāti ekāya itthiyā.",
  "tika-s0101t12:11_5": "Eko iccheyyāti eko puriso tāya anicchantiyā sampayogaṁ kāmeyya.",
  "tika-s0101t12:11_6": "Osakkanādimukhena itthipurisasambandhanidassanaṁ gehasitaapekkhāvasena tassa satthuno sāvakesu paṭipattīti dasseti.",
  "tika-s0101t12:11_7": "Ativiya virattabhāvato daṭṭhumpi anicchamānaṁ.",
  "tika-s0101t12:11_8": "Lobhenāti parivāravasena uppajjanakalābhasakkāralobhena.",
  "tika-s0101t12:11_9": "Tattha sampādehīti tasmiṁ paṭipattidhamme patiṭṭhitaṁ katvā sampādehi.",
  "tika-s0101t12:11_10": "Ujuṁ karohi kāyavaṅkādivigamena.",
  "tika-s0101t12:12_0": "515.Evaṁ codanaṁ arahatīti evaṁ vuttanayena sāvakesu appossukkabhāvāpādane niyojanavasena codanaṁ arahati,",
  "tika-s0101t12:12_1": "na paṭhamo viya ‘‘evarūpo tava lobhadhammo’’tiādinā,",
  "tika-s0101t12:12_2": "na ca dutiyo viya ‘‘attānameva tāva tattha sampādehī’’tiādinā. Kasmā?",
  "tika-s0101t12:12_3": "Sampāditaattahitatāya tatiyassa.",
  "tika-s0101t12:13_0": "Nacodanārahasatthuvaṇṇanā",
  "tika-s0101t12:14_0": "516.",
  "tika-s0101t12:14_1": "‘‘Na codanāraho’’ti ettha yasmā codanārahatā nāma satthuvippaṭipattiyā vā sāvakavippaṭipattiyā vā ubhayavippaṭipattiyā vā,",
  "tika-s0101t12:14_2": "tayidaṁ sabbampi imasmiṁ satthari natthi,",
  "tika-s0101t12:14_3": "tasmā na codanārahoti imamatthaṁ dassetuṁ ‘‘ayañhī’’tiādi vuttaṁ.",
  "tika-s0101t12:15_0": "517.Mayāgahitāya diṭṭhiyāti sabbaso anavajje sammāpaṭipanne paresaṁ sammadeva sammāpaṭipattiṁ dessente satthari abhūtadosāropanavasena micchāgahitāya nirayagāminiyā pāpadiṭṭhiyā .",
  "tika-s0101t12:15_1": "Narakapapātanti narakasaṅkhātaṁ mahāpapātaṁ. Papatanti tatthāti hi papāto.",
  "tika-s0101t12:15_2": "Saggamaggathaleti saggagāmimaggabhūte puññadhammathale. Sesaṁ suviññeyyameva.",
  "tika-s0101t12:16_0": "Lohiccasuttavaṇṇanāya līnatthappakāsanā."
}