{
  "atk-s0402a27:0_0": "(9) 4. Samaṇavaggo",
  "atk-s0402a27:1_0": "1. Samaṇasuttavaṇṇanā",
  "atk-s0402a27:2_0": "82.",
  "atk-s0402a27:2_1": "Catutthassa paṭhame samaṇiyānīti samaṇasantakāni.",
  "atk-s0402a27:2_2": "Samaṇakaraṇīyānīti samaṇena kattabbakiccāni.",
  "atk-s0402a27:2_3": "Adhisīlasikkhāsamādānantiādīsu samādānaṁ vuccati gahaṇaṁ,",
  "atk-s0402a27:2_4": "adhisīlasikkhāya samādānaṁ gahaṇaṁ pūraṇaṁ adhisīlasikkhāsamādānaṁ.",
  "atk-s0402a27:2_5": "Sesapadadvayepi eseva nayo.",
  "atk-s0402a27:2_6": "Ettha ca sīlaṁ adhisīlaṁ,",
  "atk-s0402a27:2_7": "cittaṁ adhicittaṁ,",
  "atk-s0402a27:2_8": "paññā adhipaññāti ayaṁ vibhāgo veditabbo.",
  "atk-s0402a27:2_9": "Tattha pañcasīlaṁ sīlaṁ nāma,",
  "atk-s0402a27:2_10": "taṁ upādāya dasasīlaṁ adhisīlaṁ nāma,",
  "atk-s0402a27:2_11": "tampi upādāya catupārisuddhisīlaṁ adhisīlaṁ nāma.",
  "atk-s0402a27:2_12": "Apica sabbampi lokiyasīlaṁ sīlaṁ nāma,",
  "atk-s0402a27:2_13": "lokuttarasīlaṁ adhisīlaṁ,",
  "atk-s0402a27:2_14": "tadeva sikkhitabbato sikkhāti vuccati.",
  "atk-s0402a27:2_15": "Kāmāvacaracittaṁ pana cittaṁ nāma,",
  "atk-s0402a27:2_16": "taṁ upādāya rūpāvacaraṁ adhicittaṁ nāma,",
  "atk-s0402a27:2_17": "tampi upādāya arūpāvacaraṁ adhicittaṁ nāma.",
  "atk-s0402a27:2_18": "Apica sabbampi lokiyacittaṁ cittameva,",
  "atk-s0402a27:2_19": "lokuttaraṁ adhicittaṁ.",
  "atk-s0402a27:2_20": "Paññāyapi eseva nayo.",
  "atk-s0402a27:2_21": "Tasmāti yasmā imāni tīṇi samaṇakaraṇīyāni, tasmā.",
  "atk-s0402a27:2_22": "Tibboti bahalo.",
  "atk-s0402a27:2_23": "Chandoti kattukamyatākusalacchando.",
  "atk-s0402a27:2_24": "Iti imasmiṁ suttante tisso sikkhā lokiyalokuttarā kathitāti.",
  "atk-s0402a27:3_0": "2. Gadrabhasuttavaṇṇanā",
  "atk-s0402a27:4_0": "83.",
  "atk-s0402a27:4_1": "Dutiye piṭṭhito piṭṭhitoti pacchato pacchato.",
  "atk-s0402a27:4_2": "Ahampi dammo ahampi dammoti ahampi “dammo dammamāno”ti vadamāno gāvīti.",
  "atk-s0402a27:4_3": "Seyyathāpi gunnanti yathā gāvīnaṁ.",
  "atk-s0402a27:4_4": "Gāvo hi kāḷāpi rattāpi setādivaṇṇāpi honti,",
  "atk-s0402a27:4_5": "gadrabhassa pana tādiso vaṇṇo nāma natthi.",
  "atk-s0402a27:4_6": "Yathā ca vaṇṇo,",
  "atk-s0402a27:4_7": "evaṁ saropi padampi aññādisameva.",
  "atk-s0402a27:4_8": "Sesaṁ uttānatthameva.",
  "atk-s0402a27:4_9": "Imasmimpi sutte tisso sikkhā missikāva kathitāti.",
  "atk-s0402a27:5_0": "3. Khettasuttavaṇṇanā",
  "atk-s0402a27:6_0": "84.",
  "atk-s0402a27:6_1": "Tatiye paṭikaccevāti paṭhamameva.",
  "atk-s0402a27:6_2": "Sukaṭṭhaṁ karotīti naṅgalena sukaṭṭhaṁ karoti.",
  "atk-s0402a27:6_3": "Sumatikatanti matiyā suṭṭhu samīkataṁ.",
  "atk-s0402a27:6_4": "Kālenāti vapitabbayuttakālena.",
  "atk-s0402a27:6_5": "Sesaṁ uttānameva.",
  "atk-s0402a27:6_6": "Idhāpi tisso sikkhā missikāva kathitā.",
  "atk-s0402a27:7_0": "4. Vajjiputtasuttavaṇṇanā",
  "atk-s0402a27:8_0": "85.",
  "atk-s0402a27:8_1": "Catutthe vajjiputtakoti vajjirājakulassa putto.",
  "atk-s0402a27:8_2": "Diyaḍḍhasikkhāpadasatanti paṇṇāsādhikaṁ sikkhāpadasataṁ.",
  "atk-s0402a27:8_3": "Tasmiṁ samaye paññattāni sikkhāpadāneva sandhāyetaṁ vuttaṁ.",
  "atk-s0402a27:8_4": "So kira bhikkhu ajjavasampanno ujujātiko avaṅko akuṭilo,",
  "atk-s0402a27:8_5": "tasmā “ahaṁ ettakāni sikkhāpadāni rakkhituṁ sakkuṇeyyaṁ vā na vā”ti cintetvā satthu ārocesi.",
  "atk-s0402a27:8_6": "Sakkomahanti sakkomi ahaṁ.",
  "atk-s0402a27:8_7": "So kira “ettakesu sikkhāpadesu sikkhantassa agaru tīsu sikkhāsu sikkhitu”nti maññamāno evamāha.",
  "atk-s0402a27:8_8": "Atha bhagavā yathā nāma paññāsa tiṇakalāpiyo ukkhipituṁ asakkontassa kalāpiyasataṁ bandhitvā sīse ṭhapeyya,",
  "atk-s0402a27:8_9": "evameva ekissāpi sikkhāya sikkhituṁ asakkontassa aparā dvepi sikkhā upari pakkhipanto tasmātiha tvaṁ bhikkhūtiādimāha.",
  "atk-s0402a27:8_10": "Sukhumālo kira uttaro nāma jānapadamanusso lohapāsādavihāre vasati.",
  "atk-s0402a27:8_11": "Atha naṁ daharabhikkhū āhaṁsu – “uttara,",
  "atk-s0402a27:8_12": "aggisālā ovassati,",
  "atk-s0402a27:8_13": "tiṇaṁ kappiyaṁ katvā dehī”ti.",
  "atk-s0402a27:8_14": "Taṁ ādāya aṭaviṁ gantvā tena lāyitaṁ tiṇaṁyeva karaḷe bandhitvā “paññāsa karaḷe gahetuṁ sakkhissasi uttarā”ti āhaṁsu.",
  "atk-s0402a27:8_15": "So “na sakkhissāmī”ti āha.",
  "atk-s0402a27:8_16": "Asītiṁ pana sakkhissasīti?",
  "atk-s0402a27:8_17": "Na sakkhissāmi, bhanteti.",
  "atk-s0402a27:8_18": "Ekaṁ karaḷasataṁ sakkhissasīti? Āma, bhante,",
  "atk-s0402a27:8_19": "gaṇhissāmīti.",
  "atk-s0402a27:8_20": "Daharabhikkhū karaḷasataṁ bandhitvā tassa sīse ṭhapayiṁsu.",
  "atk-s0402a27:8_21": "So ukkhipitvā nitthunanto gantvā aggisālāya samīpe pātesi.",
  "atk-s0402a27:8_22": "Atha naṁ bhikkhū “kilantarūposi uttarā”ti āhaṁsu. Āma, bhante,",
  "atk-s0402a27:8_23": "daharā bhikkhū maṁ vañcesuṁ,",
  "atk-s0402a27:8_24": "imaṁ ekampi karaḷasataṁ ukkhipituṁ asakkontaṁ maṁ “paṇṇāsa karaḷe ukkhipāhī”ti vadiṁsu. Āma, uttara,",
  "atk-s0402a27:8_25": "vañcayiṁsu tanti.",
  "atk-s0402a27:8_26": "Evaṁ sampadamidaṁ veditabbaṁ.",
  "atk-s0402a27:8_27": "Idhāpi tisso sikkhā missikāva kathitā.",
  "atk-s0402a27:9_0": "5. Sekkhasuttavaṇṇanā",
  "atk-s0402a27:10_0": "86.",
  "atk-s0402a27:10_1": "Pañcame ujumaggānusārinoti ujumaggo vuccati ariyamaggo,",
  "atk-s0402a27:10_2": "taṁ anussarantassa paṭipannakassāti attho.",
  "atk-s0402a27:10_3": "Khayasmiṁ paṭhamaṁ ñāṇanti paṭhamameva maggañāṇaṁ uppajjati.",
  "atk-s0402a27:10_4": "Maggo hi kilesānaṁ khepanato khayo nāma,",
  "atk-s0402a27:10_5": "taṁsampayuttaṁ ñāṇaṁ khayasmiṁ ñāṇaṁ nāma.",
  "atk-s0402a27:10_6": "Tatoaññā anantarāti tato catutthamaggañāṇato anantarā aññā uppajjati,",
  "atk-s0402a27:10_7": "arahattaphalaṁ uppajjatīti attho.",
  "atk-s0402a27:10_8": "Aññāvimuttassāti arahattaphalavimuttiyā vimuttassa.",
  "atk-s0402a27:10_9": "Ñāṇaṁ ve hotīti paccavekkhaṇañāṇaṁ hoti.",
  "atk-s0402a27:10_10": "Iti suttepi gāthāsupi satta sekhā kathitā.",
  "atk-s0402a27:10_11": "Avasāne pana khīṇāsavo dassitoti.",
  "atk-s0402a27:11_0": "6. Paṭhamasikkhāsuttavaṇṇanā",
  "atk-s0402a27:12_0": "87.",
  "atk-s0402a27:12_1": "Chaṭṭhe attakāmāti attano hitakāmā.",
  "atk-s0402a27:12_2": "Yatthetaṁ sabbaṁ samodhānaṁ gacchatīti yāsu sikkhāsu sabbametaṁ diyaḍḍhasikkhāpadasataṁ saṅgahaṁ gacchati.",
  "atk-s0402a27:12_3": "Paripūrakārī hotīti samattakārī hoti.",
  "atk-s0402a27:12_4": "Mattaso kārīti pamāṇena kārako,",
  "atk-s0402a27:12_5": "sabbena sabbaṁ kātuṁ na sakkotīti attho.",
  "atk-s0402a27:12_6": "Khuddānukhuddakānīti cattāri pārājikāni ṭhapetvā sesasikkhāpadāni.",
  "atk-s0402a27:12_7": "Tatrāpi saṅghādisesaṁ khuddakaṁ,",
  "atk-s0402a27:12_8": "thullaccayaṁ anukhuddakaṁ nāma.",
  "atk-s0402a27:12_9": "Thullaccayañca khuddakaṁ,",
  "atk-s0402a27:12_10": "pācittiyaṁ anukhuddakaṁ nāma,",
  "atk-s0402a27:12_11": "pācittiyañca khuddakaṁ,",
  "atk-s0402a27:12_12": "pāṭidesaniyadukkaṭadubbhāsitāni anukhuddakāni nāma.",
  "atk-s0402a27:12_13": "Ime pana aṅguttaramahānikāyavaḷañjanakaācariyā “cattāri pārājikāni ṭhapetvā sesāni sabbānipi khuddānukhuddakānī”ti vadanti.",
  "atk-s0402a27:12_14": "Tāni āpajjatipi vuṭṭhātipīti ettha pana khīṇāsavo tāva lokavajjaṁ nāpajjati,",
  "atk-s0402a27:12_15": "paṇṇattivajjameva āpajjati.",
  "atk-s0402a27:12_16": "Āpajjanto ca kāyenapi vācāyapi cittenapi āpajjati.",
  "atk-s0402a27:12_17": "Kāyena āpajjanto kuṭikārasahaseyyādīni āpajjati,",
  "atk-s0402a27:12_18": "vācāya āpajjanto sañcarittapadasodhammādīni,",
  "atk-s0402a27:12_19": "cittena āpajjanto rūpiyapaṭiggahaṇaṁ āpajjati.",
  "atk-s0402a27:12_20": "Sekkhesupi eseva nayo.",
  "atk-s0402a27:12_21": "Na hi mettha,",
  "atk-s0402a27:12_22": "bhikkhave,",
  "atk-s0402a27:12_23": "abhabbatā vuttāti,",
  "atk-s0402a27:12_24": "bhikkhave,",
  "atk-s0402a27:12_25": "na hi mayā ettha evarūpaṁ āpattiṁ āpajjane ca vuṭṭhāne ca ariyapuggalassa abhabbatā kathitā.",
  "atk-s0402a27:12_26": "Ādibrahmacariyakānīti maggabrahmacariyassa ādibhūtāni cattāri mahāsīlasikkhāpadāni.",
  "atk-s0402a27:12_27": "Brahmacariyasāruppānīti tāniyeva catumaggabrahmacariyassa sāruppāni anucchavikāni.",
  "atk-s0402a27:12_28": "Tatthāti tesu sikkhāpadesu.",
  "atk-s0402a27:12_29": "Dhuvasīloti nibaddhasīlo.",
  "atk-s0402a27:12_30": "Ṭhitasīloti patiṭṭhitasīlo.",
  "atk-s0402a27:12_31": "Sotāpannoti sotasaṅkhātena maggena phalaṁ āpanno.",
  "atk-s0402a27:12_32": "Avinipātadhammoti catūsu apāyesu apatanasabhāvo.",
  "atk-s0402a27:12_33": "Niyatoti sotāpattimagganiyāmena niyato.",
  "atk-s0402a27:12_34": "Sambodhiparāyaṇoti uparimaggattayasambodhiparāyaṇo.",
  "atk-s0402a27:13_0": "Tanuttāti tanubhāvo.",
  "atk-s0402a27:13_1": "Sakadāgāmino hi rāgādayo abbhapaṭalaṁ viya macchikāpattaṁ viya ca tanukā honti,",
  "atk-s0402a27:13_2": "na bahalā.",
  "atk-s0402a27:13_3": "Orambhāgiyānanti heṭṭhābhāgiyānaṁ.",
  "atk-s0402a27:13_4": "Saṁyojanānanti bandhanānaṁ.",
  "atk-s0402a27:13_5": "Parikkhayāti parikkhayena.",
  "atk-s0402a27:13_6": "Opapātiko hotīti uppannako hoti.",
  "atk-s0402a27:13_7": "Tattha parinibbāyīti heṭṭhā anotaritvā upariyeva parinibbānadhammo.",
  "atk-s0402a27:13_8": "Anāvattidhammoti yonigativasena anāgamanadhammo.",
  "atk-s0402a27:14_0": "Padesaṁ padesakārītiādīsu padesakārī puggalo nāma sotāpanno ca sakadāgāmī ca anāgāmī ca,",
  "atk-s0402a27:14_1": "so padesameva sampādeti.",
  "atk-s0402a27:14_2": "Paripūrakārī nāma arahā,",
  "atk-s0402a27:14_3": "so paripūrameva sampādeti.",
  "atk-s0402a27:14_4": "Avañjhānīti atucchāni saphalāni saudrayānīti attho.",
  "atk-s0402a27:14_5": "Idhāpi tisso sikkhā missakāva kathitā.",
  "atk-s0402a27:15_0": "7. Dutiyasikkhāsuttavaṇṇanā",
  "atk-s0402a27:16_0": "88.",
  "atk-s0402a27:16_1": "Sattame kolaṁkoloti kulā kulaṁ gamanako.",
  "atk-s0402a27:16_2": "Kulanti cettha bhavo adhippeto,",
  "atk-s0402a27:16_3": "tasmā “dve vā tīṇi vā kulānī”ti etthapi dve vā tayo vā bhaveti attho veditabbo.",
  "atk-s0402a27:16_4": "Ayañhi dve vā bhave sandhāvati tayo vā,",
  "atk-s0402a27:16_5": "uttamakoṭiyā cha vā.",
  "atk-s0402a27:16_6": "Tasmā dve vā tīṇi vā cattāri vā pañca vā cha vāti evamettha vikappo daṭṭhabbo.",
  "atk-s0402a27:16_7": "Ekabījīti ekasseva bhavassa bījaṁ etassa atthīti ekabījī.",
  "atk-s0402a27:16_8": "Uddhaṁsototiādīsu atthi uddhaṁsoto akaniṭṭhagāmī,",
  "atk-s0402a27:16_9": "atthi uddhaṁsoto na akaniṭṭhagāmī,",
  "atk-s0402a27:16_10": "atthi na uddhaṁsoto akaniṭṭhagāmī,",
  "atk-s0402a27:16_11": "atthi na uddhaṁsoto na akaniṭṭhagāmī.",
  "atk-s0402a27:16_12": "Tattha yo idha anāgāmiphalaṁ patvā avihādīsu nibbatto tattha yāvatāyukaṁ ṭhatvā uparūpari nibbattitvā akaniṭṭhaṁ pāpuṇāti,",
  "atk-s0402a27:16_13": "ayaṁ uddhaṁsoto akaniṭṭhagāmī nāma.",
  "atk-s0402a27:16_14": "Yo pana avihādīsu nibbatto tattheva aparinibbāyitvā akaniṭṭhampi appatvā uparimabrahmaloke parinibbāyati,",
  "atk-s0402a27:16_15": "ayaṁ uddhaṁsoto na akaniṭṭhagāmī nāma.",
  "atk-s0402a27:16_16": "Yo ito cavitvā akaniṭṭheyeva nibbattati,",
  "atk-s0402a27:16_17": "ayaṁ na uddhaṁsoto akaniṭṭhagāmī nāma.",
  "atk-s0402a27:16_18": "Yo pana avihādīsu catūsu aññatarasmiṁ nibbattitvā tattheva parinibbāyati,",
  "atk-s0402a27:16_19": "ayaṁ na uddhaṁsoto na akaniṭṭhagāmī nāma.",
  "atk-s0402a27:17_0": "Yattha katthaci uppanno pana sasaṅkhārena sappayogena arahattaṁ patto sasaṅkhāraparinibbāyī nāma.",
  "atk-s0402a27:17_1": "Asaṅkhārena appayogena patto asaṅkhāraparinibbāyī nāma.",
  "atk-s0402a27:17_2": "Yo pana kappasahassāyukesu avihesu nibbattitvā pañcamaṁ kappasataṁ atikkamitvā arahattaṁ patto,",
  "atk-s0402a27:17_3": "ayaṁ upahaccaparinibbāyī nāma.",
  "atk-s0402a27:17_4": "Atappādīsupi eseva nayo.",
  "atk-s0402a27:17_5": "Antarāparinibbāyīti yo āyuvemajjhaṁ anatikkamitvā parinibbāyati,",
  "atk-s0402a27:17_6": "so tividho hoti.",
  "atk-s0402a27:17_7": "Kappasahassāyukesu tāva avihesu nibbattitvā eko nibbattadivaseyeva arahattaṁ pāpuṇāti.",
  "atk-s0402a27:17_8": "No ce nibbattadivase pāpuṇāti,",
  "atk-s0402a27:17_9": "paṭhamassa pana kappasatassa matthake pāpuṇāti,",
  "atk-s0402a27:17_10": "ayaṁ paṭhamo antarāparinibbāyī.",
  "atk-s0402a27:17_11": "Aparo evaṁ asakkonto dvinnaṁ kappasatānaṁ matthake pāpuṇāti,",
  "atk-s0402a27:17_12": "ayaṁ dutiyo.",
  "atk-s0402a27:17_13": "Aparo evampi asakkonto catunnaṁ kappasatānaṁ matthake pāpuṇāti,",
  "atk-s0402a27:17_14": "ayaṁ tatiyo antarāparinibbāyī.",
  "atk-s0402a27:17_15": "Sesaṁ vuttanayameva.",
  "atk-s0402a27:18_0": "Imasmiṁ pana ṭhāne ṭhatvā catuvīsati sotāpannā,",
  "atk-s0402a27:18_1": "dvādasa sakadāgāmino,",
  "atk-s0402a27:18_2": "aṭṭhacattālīsa anāgāmino,",
  "atk-s0402a27:18_3": "dvādasa ca arahanto kathetabbā.",
  "atk-s0402a27:18_4": "Imasmiṁ hi sāsane saddhādhuraṁ paññādhuranti dve dhurāni,",
  "atk-s0402a27:18_5": "dukkhapaṭipadādandhābhiññādayo catasso paṭipadā.",
  "atk-s0402a27:18_6": "Tattheko saddhādhurena abhinivisitvā sotāpattiphalaṁ patvā ekameva bhavaṁ nibbattitvā dukkhassantaṁ karoti,",
  "atk-s0402a27:18_7": "ayameko ekabījī.",
  "atk-s0402a27:18_8": "So paṭipadāvasena catubbidho hoti.",
  "atk-s0402a27:18_9": "Yathā cesa,",
  "atk-s0402a27:18_10": "evaṁ paññādhurena abhiniviṭṭhopīti aṭṭha ekabījino.",
  "atk-s0402a27:18_11": "Tathā kolaṁkolā sattakkhattuparamā cāti ime catuvīsati sotāpannā nāma.",
  "atk-s0402a27:18_12": "Tīsu pana vimokkhesu suññatavimokkhena sakadāgāmibhūmiṁ pattā catunnaṁ paṭipadānaṁ vasena cattāro sakadāgāmino,",
  "atk-s0402a27:18_13": "tathā animittavimokkhena pattā cattāro,",
  "atk-s0402a27:18_14": "appaṇihitavimokkhena pattā cattāroti ime dvādasa sakadāgāmino.",
  "atk-s0402a27:18_15": "Avihesu pana tayo antarāparinibbāyino,",
  "atk-s0402a27:18_16": "eko upahaccaparinibbāyī,",
  "atk-s0402a27:18_17": "eko uddhaṁsoto akaniṭṭhagāmīti pañca anāgāmino,",
  "atk-s0402a27:18_18": "te asaṅkhāraparinibbāyino pañca,",
  "atk-s0402a27:18_19": "sasaṅkhāraparinibbāyino pañcāti dasa honti,",
  "atk-s0402a27:18_20": "tathā atappādīsu.",
  "atk-s0402a27:18_21": "Akaniṭṭhesu pana uddhaṁsoto natthi,",
  "atk-s0402a27:18_22": "tasmā tattha cattāro sasaṅkhāraparinibbāyī,",
  "atk-s0402a27:18_23": "cattāro asaṅkhāraparinibbāyīti aṭṭha,",
  "atk-s0402a27:18_24": "ime aṭṭhacattālīsa anāgāmino.",
  "atk-s0402a27:18_25": "Yathā pana sakadāgāmino,",
  "atk-s0402a27:18_26": "tatheva arahantopi dvādasa veditabbā.",
  "atk-s0402a27:18_27": "Idhāpi tisso sikkhā missikāva kathitā.",
  "atk-s0402a27:19_0": "8. Tatiyasikkhāsuttavaṇṇanā",
  "atk-s0402a27:20_0": "89.",
  "atk-s0402a27:20_1": "Aṭṭhame taṁ vā pana anabhisambhavaṁ appaṭivijjhanti taṁ arahattaṁ apāpuṇanto appaṭivijjhanto.",
  "atk-s0402a27:20_2": "Iminā nayena sabbaṭṭhānesu attho veditabbo.",
  "atk-s0402a27:20_3": "Idhāpi tisso sikkhā missikāva kathitā.",
  "atk-s0402a27:20_4": "Navamaṁ uttānatthameva.",
  "atk-s0402a27:20_5": "Idhāpi tisso sikkhā missikāva kathitā.",
  "atk-s0402a27:21_0": "10. Dutiyasikkhattayasuttavaṇṇanā",
  "atk-s0402a27:22_0": "91.",
  "atk-s0402a27:22_1": "Dasame āsavānaṁ khayāti ettha arahattamaggo adhipaññāsikkhā nāma.",
  "atk-s0402a27:22_2": "Phalaṁ pana sikkhitasikkhassa uppajjanato sikkhāti na vattabbaṁ.",
  "atk-s0402a27:23_0": "Yathāpure tathā pacchāti yathā paṭhamaṁ tīsu sikkhāsu sikkhati,",
  "atk-s0402a27:23_1": "pacchā tatheva sikkhatīti attho.",
  "atk-s0402a27:23_2": "Dutiyapadepi eseva nayo.",
  "atk-s0402a27:23_3": "Yathā adho tathā uddhanti yathā heṭṭhimakāyaṁ asubhavasena passati,",
  "atk-s0402a27:23_4": "uparimakāyampi tatheva pharati.",
  "atk-s0402a27:23_5": "Dutiyapadepi eseva nayo.",
  "atk-s0402a27:23_6": "Yathā divā tathā rattinti yathā divā tisso sikkhā sikkhati,",
  "atk-s0402a27:23_7": "rattimpi tatheva sikkhatīti attho.",
  "atk-s0402a27:23_8": "Abhibhuyya disā sabbāti sabbā disā ārammaṇavasena abhibhavitvā.",
  "atk-s0402a27:23_9": "Appamāṇasamādhināti arahattamaggasamādhinā.",
  "atk-s0402a27:24_0": "Sekkhanti sikkhamānaṁ sakaraṇīyaṁ.",
  "atk-s0402a27:24_1": "Paṭipadanti paṭipannakaṁ.",
  "atk-s0402a27:24_2": "Saṁsuddhacāriyanti saṁsuddhacaraṇaṁ parisuddhasīlaṁ.",
  "atk-s0402a27:24_3": "Sambuddhanti catusaccabuddhaṁ.",
  "atk-s0402a27:24_4": "Dhīraṁ paṭipadantagunti khandhadhīraāyatanadhīravasena dhīraṁ dhitisampannaṁ paṭipattiyā antaṁ gataṁ.",
  "atk-s0402a27:24_5": "Viññāṇassāti carimakaviññāṇassa.",
  "atk-s0402a27:24_6": "Taṇhākkhayavimuttinoti taṇhākkhayavimuttisaṅkhātāya arahattaphalavimuttiyā samannāgatassa.",
  "atk-s0402a27:24_7": "Pajjotasseva nibbānanti padīpanibbānaṁ viya.",
  "atk-s0402a27:24_8": "Vimokkho hoti cetasoti cittassa vimutti vimuccanā appavattibhāvo hoti.",
  "atk-s0402a27:24_9": "Taṇhākkhayavimuttino hi khīṇāsavassa carimakaviññāṇanirodhena parinibbānaṁ viya cetaso vimokkho hoti,",
  "atk-s0402a27:24_10": "na gataṭṭhānaṁ paññāyati,",
  "atk-s0402a27:24_11": "apaṇṇattikabhāvūpagamoyeva hotīti attho.",
  "atk-s0402a27:25_0": "11. Saṅkavāsuttavaṇṇanā",
  "atk-s0402a27:26_0": "92.",
  "atk-s0402a27:26_1": "Ekādasame saṅkavā nāma kosalānaṁ nigamoti saṅkavāti evaṁnāmako kosalaraṭṭhe nigamo.",
  "atk-s0402a27:26_2": "Āvāsikoti bhārahāro nave āvāse samuṭṭhāpeti,",
  "atk-s0402a27:26_3": "purāṇe paṭijaggati.",
  "atk-s0402a27:26_4": "Sikkhāpadapaṭisaṁyuttāyāti sikkhāsaṅkhātehi padehi paṭisaṁyuttāya,",
  "atk-s0402a27:26_5": "tīhi sikkhāhi samannāgatāyāti attho.",
  "atk-s0402a27:26_6": "Sandassetīti sammukhe viya katvā dasseti.",
  "atk-s0402a27:26_7": "Samādapetīti gaṇhāpeti.",
  "atk-s0402a27:26_8": "Samuttejetīti samussāheti.",
  "atk-s0402a27:26_9": "Sampahaṁsetīti paṭiladdhaguṇehi vaṇṇaṁ kathento vodāpeti.",
  "atk-s0402a27:26_10": "Adhisallikhateti ativiya sallikhati,",
  "atk-s0402a27:26_11": "ativiya sallikhitaṁ katvā saṇhaṁ saṇhaṁ kathetīti attho.",
  "atk-s0402a27:27_0": "Accayoti aparādho.",
  "atk-s0402a27:27_1": "Maṁ accagamāti maṁ atikkamma adhibhavitvā pavatto.",
  "atk-s0402a27:27_2": "Ahudeva akkhantīti ahosiyeva anadhivāsanā.",
  "atk-s0402a27:27_3": "Ahu appaccayoti ahosi atuṭṭhākāro.",
  "atk-s0402a27:27_4": "Paṭiggaṇhātūti khamatu.",
  "atk-s0402a27:27_5": "Āyatiṁ saṁvarāyāti anāgate saṁvaratthāya,",
  "atk-s0402a27:27_6": "puna evarūpassa aparādhassa dosassa khalitassa vā akaraṇatthāyāti attho.",
  "atk-s0402a27:27_7": "Tagghāti ekaṁsena.",
  "atk-s0402a27:27_8": "Yathādhammaṁ paṭikarosīti yathā dhammo ṭhito,",
  "atk-s0402a27:27_9": "tathā karosi,",
  "atk-s0402a27:27_10": "khamāpesīti vuttaṁ hoti.",
  "atk-s0402a27:27_11": "Taṁ te mayaṁ paṭiggaṇhāmāti taṁ tava aparādhaṁ mayaṁ khamāma.",
  "atk-s0402a27:27_12": "Vuddhihesā, kassapa,",
  "atk-s0402a27:27_13": "ariyassa vinayeti esā kassapa buddhassa bhagavato sāsane vuddhi nāma. Katamā?",
  "atk-s0402a27:27_14": "Yāyaṁ accayaṁ accayato disvā yathādhammaṁ paṭikaritvā āyatiṁ saṁvarāpajjanā.",
  "atk-s0402a27:27_15": "Desanaṁ pana puggalādhiṭṭhānaṁ karonto “yo accayaṁ accayato disvā yathādhammaṁ paṭikaroti,",
  "atk-s0402a27:27_16": "āyatiṁ saṁvaraṁ āpajjatī”ti āha.",
  "atk-s0402a27:27_17": "Na sikkhākāmoti tisso sikkhā na kāmeti na pattheti na piheti.",
  "atk-s0402a27:27_18": "Sikkhāsamādānassāti sikkhāparipūraṇassa.",
  "atk-s0402a27:27_19": "Na vaṇṇavādīti guṇaṁ na katheti.",
  "atk-s0402a27:27_20": "Kālenāti yuttappayuttakālena.",
  "atk-s0402a27:27_21": "Sesamettha uttānatthamevāti.",
  "atk-s0402a27:28_0": "Samaṇavaggo catuttho."
}