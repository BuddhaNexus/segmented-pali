{
  "atk-s0401a17:0_0": "18. Aparaaccharāsaṅghātavaggavaṇṇanā",
  "atk-s0401a17:1_0": "382.Accharāsaṅghātamattampīti idampi suttaṁ aggikkhandhūpamaaṭṭhuppattiyaṁyeva (a. ni.",
  "atk-s0401a17:1_1": "7.72) vuttaṁ.",
  "atk-s0401a17:1_2": "Appanāppattāya hi mettāya vipāke kathāyeva natthi.",
  "atk-s0401a17:1_3": "Tassāyeva aṭṭhuppattiyā ayaṁ desanā āraddhāti veditabbā.",
  "atk-s0401a17:1_4": "Tattha paṭhamanti ‘‘gaṇanānupubbatā paṭhamaṁ,",
  "atk-s0401a17:1_5": "idaṁ paṭhamaṁ samāpajjatīti paṭhama’’nti vibhaṅge (vibha.",
  "atk-s0401a17:1_6": "568) vuttatthameva.",
  "atk-s0401a17:1_7": "Jhānanti jhānaṁ nāma duvidhaṁ ārammaṇūpanijjhānañca lakkhaṇūpanijjhānañcāti.",
  "atk-s0401a17:1_8": "Tattha ārammaṇūpanijjhānaṁ nāma aṭṭha samāpattiyo.",
  "atk-s0401a17:1_9": "Tā hi pathavīkasiṇādino ārammaṇassa upanijjhānato ārammaṇūpanijjhānanti vuccanti.",
  "atk-s0401a17:1_10": "Lakkhaṇūpanijjhānanti vipassanāmaggaphalāni.",
  "atk-s0401a17:1_11": "Vipassanā hi aniccādivasena saṅkhāralakkhaṇassa upanijjhānato lakkhaṇūpanijjhānaṁ nāma,",
  "atk-s0401a17:1_12": "vipassanāya pana lakkhaṇūpanijjhānakiccaṁ maggena sijjhatīti maggo lakkhaṇūpanijjhānaṁ,",
  "atk-s0401a17:1_13": "phalaṁ suññataanimittaappaṇihita-lakkhaṇassa nibbānasseva upanijjhānato lakkhaṇūpanijjhānanti vuccati.",
  "atk-s0401a17:1_14": "Tattha imasmiṁ pana atthe ārammaṇūpanijjhānaṁ adhippetaṁ.",
  "atk-s0401a17:1_15": "Ko pana vādo ye naṁ bahulīkarontīti ye naṁ paṭhamajjhānaṁ bahulī karonti,",
  "atk-s0401a17:1_16": "punappunaṁ karonti,",
  "atk-s0401a17:1_17": "tesu vattabbameva natthi.",
  "atk-s0401a17:1_18": "Sesamettha heṭṭhā vuttanayeneva veditabbaṁ.",
  "atk-s0401a17:2_0": "383.Dutiyantiādīsupi ‘‘gaṇanānupubbatā dutiya’’ntiādinā (vibha. 579) nayena attho veditabbo.",
  "atk-s0401a17:3_0": "386-387.Mettanti sabbasattesu hitapharaṇaṁ.",
  "atk-s0401a17:3_1": "Cetovimuttinti cittavimuttiṁ.",
  "atk-s0401a17:3_2": "Idha appanāppattāva mettā adhippetā.",
  "atk-s0401a17:3_3": "Karuṇādīsupi eseva nayo.",
  "atk-s0401a17:3_4": "Ime pana cattāro brahmavihārā vaṭṭaṁ honti,",
  "atk-s0401a17:3_5": "vaṭṭapādā honti,",
  "atk-s0401a17:3_6": "vipassanāpādā honti,",
  "atk-s0401a17:3_7": "diṭṭhadhammasukhavihārā honti,",
  "atk-s0401a17:3_8": "abhiññāpādā vā nirodhapādā vā honti.",
  "atk-s0401a17:3_9": "Lokuttarā pana na honti. Kasmā?",
  "atk-s0401a17:3_10": "Sattārammaṇattāti.",
  "atk-s0401a17:4_0": "390.Kāyekāyānupassīti ānāpānapabbaṁ,",
  "atk-s0401a17:4_1": "iriyāpathapabbaṁ,",
  "atk-s0401a17:4_2": "catusampajaññapabbaṁ,",
  "atk-s0401a17:4_3": "paṭikūlamanasikārapabbaṁ ,",
  "atk-s0401a17:4_4": "dhātumanasikārapabbaṁ,",
  "atk-s0401a17:4_5": "navasivathikāpabbāni,",
  "atk-s0401a17:4_6": "ajjhattaparikammavasena cattāri nīlādikasiṇānīti imasmiṁ aṭṭhārasavidhe kāye tameva kāyaṁ paññāya anupassanto.",
  "atk-s0401a17:4_7": "Viharatīti iriyati vattati.",
  "atk-s0401a17:4_8": "Iminā imassa aṭṭhārasavidhena kāyānupassanāsatipaṭṭhānabhāvakassa bhikkhuno iriyāpatho kathito hoti.",
  "atk-s0401a17:4_9": "Ātāpīti tasseva vuttappakārassa satipaṭṭhānassa bhāvanakavīriyena vīriyavā.",
  "atk-s0401a17:4_10": "Sampajānoti aṭṭhārasavidhena kāyānupassanāsatipaṭṭhānassa pariggāhikapaññāya sammā pajānanto.",
  "atk-s0401a17:4_11": "Satimāti aṭṭhārasavidhena kāyānupassanāpariggāhikāya satiyā samannāgato.",
  "atk-s0401a17:4_12": "Vineyya loke abhijjhādomanassanti tasmiṁyeva kāyasaṅkhāte loke pañcakāmaguṇikataṇhañca paṭighasampayuttadomanassañca",
  "atk-s0401a17:4_13": "vinetvā vikkhambhetvā kāye kāyānupassī viharatīti vuttaṁ hoti.",
  "atk-s0401a17:4_14": "Ettāvatā kāyānupassanāsatipaṭṭhānavasena suddharūpasammasanameva kathitanti veditabbaṁ.",
  "atk-s0401a17:5_0": "Vedanāsu vedanānupassīti sukhādibhedāsu vedanāsu ‘‘sukhaṁ vedanaṁ vediyamāno sukhaṁ vedanaṁ vediyāmīti pajānāti. Dukkhaṁ,",
  "atk-s0401a17:5_1": "adukkhamasukhaṁ,",
  "atk-s0401a17:5_2": "sāmisaṁ vā sukhaṁ,",
  "atk-s0401a17:5_3": "nirāmisaṁ vā sukhaṁ,",
  "atk-s0401a17:5_4": "sāmisaṁ vā dukkhaṁ,",
  "atk-s0401a17:5_5": "nirāmisaṁ vā dukkhaṁ,",
  "atk-s0401a17:5_6": "sāmisaṁ vā adukkhamasukhaṁ,",
  "atk-s0401a17:5_7": "nirāmisaṁ vā adukkhamasukhaṁ vedanaṁ vediyamāno nirāmisaṁ adukkhamasukhaṁ vedanaṁ vediyāmīti pajānātī’’ti (dī. ni. 2.380; vibha. 363; ma. ni.",
  "atk-s0401a17:5_8": "1.113) evaṁ vuttaṁ navavidhaṁ vedanaṁ anupassanto.",
  "atk-s0401a17:5_9": "Ātāpītiādinā panettha navavidhena vedanānupassanāsatipaṭṭhānassa bhāvanāpariggāhikānaṁ vīriyapaññāsatīnaṁ vasena attho veditabbo.",
  "atk-s0401a17:5_10": "Lokoti cettha vedanā veditabbā.",
  "atk-s0401a17:6_0": "Cittadhammesupi eseva nayo.",
  "atk-s0401a17:6_1": "Ettha pana citte cittānupassīti ‘‘sarāgaṁ vā cittaṁ sarāgaṁ cittanti pajānātī’’ti (dī. ni. 2.381; vibha. 365; ma. ni.",
  "atk-s0401a17:6_2": "1.114) evaṁ vitthārite soḷasappabhede citte tameva cittaṁ pariggāhikāya anupassanāya anupassantoti attho.",
  "atk-s0401a17:6_3": "Dhammesu dhammānupassīti ‘‘pañca nīvaraṇāni,",
  "atk-s0401a17:6_4": "pañcupādānakkhandhā,",
  "atk-s0401a17:6_5": "cha ajjhattikabāhirāyatanāni,",
  "atk-s0401a17:6_6": "satta bojjhaṅgā,",
  "atk-s0401a17:6_7": "cattāri ariyasaccānī’’ti (dī. ni.",
  "atk-s0401a17:6_8": "2.382-403; vibha. 367-373; ma. ni.",
  "atk-s0401a17:6_9": "1.115-136) evaṁ koṭṭhāsavasena pañcadhā vuttesu dhammesu dhammapariggāhikāya anupassanāya te dhamme anupassantoti attho.",
  "atk-s0401a17:6_10": "Ettha pana vedanānupassanāsatipaṭṭhāne ca cittānupassanāsatipaṭṭhāne ca suddhaarūpasammasanameva kathitaṁ,",
  "atk-s0401a17:6_11": "dhammānupassanāsatipaṭṭhāne rūpārūpasammasanaṁ.",
  "atk-s0401a17:6_12": "Iti imāni cattāripi satipaṭṭhānāni lokiyalokuttaramissakāneva kathitānīti veditabbāni.",
  "atk-s0401a17:7_0": "394.Anuppannānanti anibbattānaṁ.",
  "atk-s0401a17:7_1": "Pāpakānanti lāmakānaṁ.",
  "atk-s0401a17:7_2": "Akusalānaṁ dhammānanti akosallasambhūtānaṁ lobhādidhammānaṁ.",
  "atk-s0401a17:7_3": "Anuppādāyāti anibbattanatthāya.",
  "atk-s0401a17:7_4": "Chandaṁ janetīti kattukamyatākusalacchandaṁ uppādeti.",
  "atk-s0401a17:7_5": "Vāyamatīti payogaṁ parakkamaṁ karoti.",
  "atk-s0401a17:7_6": "Vīriyaṁ ārabhatīti kāyikacetasikavīriyaṁ karoti.",
  "atk-s0401a17:7_7": "Cittaṁpaggaṇhātīti teneva sahajātavīriyena cittaṁ ukkhipati.",
  "atk-s0401a17:7_8": "Padahatīti padhānavīriyaṁ karoti.",
  "atk-s0401a17:8_0": "Uppannānanti jātānaṁ nibbattānaṁ.",
  "atk-s0401a17:8_1": "Kusalānaṁ dhammānanti kosallasambhūtānaṁ alobhādidhammānaṁ.",
  "atk-s0401a17:8_2": "Ṭhitiyāti ṭhitatthaṁ.",
  "atk-s0401a17:8_3": "Asammosāyāti anassanatthaṁ.",
  "atk-s0401a17:8_4": "Bhiyyobhāvāyāti punappunabhāvāya.",
  "atk-s0401a17:8_5": "Vepullāyāti vipulabhāvāya.",
  "atk-s0401a17:8_6": "Bhāvanāyāti vaḍḍhiyā.",
  "atk-s0401a17:8_7": "Paripūriyāti paripūraṇatthāya.",
  "atk-s0401a17:8_8": "Ayaṁ tāva catunnaṁ sammappadhānānaṁ ekapadiko atthuddhāro.",
  "atk-s0401a17:9_0": "Ayaṁ pana sammappadhānakathā nāma duvidhā lokiyā lokuttarā ca.",
  "atk-s0401a17:9_1": "Tattha lokiyā sabbapubbabhāge hoti,",
  "atk-s0401a17:9_2": "sā kassapasaṁyuttapariyāyena lokiyamaggakkhaṇeyeva veditabbā.",
  "atk-s0401a17:9_3": "Vuttañhi tattha –",
  "atk-s0401a17:10_0": "‘‘Cattārome, āvuso,",
  "atk-s0401a17:10_1": "sammappadhānā.",
  "atk-s0401a17:10_2": "Katame cattāro? Idhāvuso,",
  "atk-s0401a17:10_3": "bhikkhu ‘anuppannā me pāpakā akusalā dhammā uppajjamānā anatthāya saṁvatteyyu’nti ātappaṁ karoti,",
  "atk-s0401a17:10_4": "‘uppannā me pāpakā akusalā dhammā appahīyamānā anatthāya saṁvatteyyu’nti ātappaṁ karoti,",
  "atk-s0401a17:10_5": "‘anuppannā me kusalā dhammā anuppajjamānā anatthāya saṁvatteyyu’nti ātappaṁ karoti,",
  "atk-s0401a17:10_6": "‘uppannā me kusalā dhammā nirujjhamānā anatthāya saṁvatteyyu’nti ātappaṁ karotī’’ti (saṁ. ni. 2.145).",
  "atk-s0401a17:11_0": "Ettha ca pāpakā akusalāti lobhādayo veditabbā.",
  "atk-s0401a17:11_1": "Anuppannākusalā dhammāti samathavipassanā ceva maggo ca.",
  "atk-s0401a17:11_2": "Uppannā kusalā nāma samathavipassanāva.",
  "atk-s0401a17:11_3": "Maggo pana sakiṁ uppajjitvā nirujjhamāno anatthāya saṁvattanako nāma natthi.",
  "atk-s0401a17:11_4": "So hi phalassa paccayaṁ datvāva nirujjhati .",
  "atk-s0401a17:11_5": "Purimasmimpi vā samathavipassanāva gahetabbāti vuttaṁ,",
  "atk-s0401a17:11_6": "taṁ pana na yuttaṁ.",
  "atk-s0401a17:11_7": "Evaṁ lokiyā sammappadhānakathā sabbapubbabhāge kassapasaṁyuttapariyāyena veditabbā.",
  "atk-s0401a17:11_8": "Lokuttaramaggakkhaṇe panetaṁ ekameva vīriyaṁ catukiccasādhanavasena cattāri nāmāni labhati.",
  "atk-s0401a17:12_0": "Tattha anuppannānaṁ pāpakānanti ettha ‘‘anuppanno ceva kāmacchando’’tiādīsu vuttanayena attho veditabbo.",
  "atk-s0401a17:12_1": "Uppannānaṁ pāpakānanti ettha catubbidhaṁ uppannaṁ vattamānuppannaṁ,",
  "atk-s0401a17:12_2": "bhutvāvigatuppannaṁ,",
  "atk-s0401a17:12_3": "okāsakatuppannaṁ,",
  "atk-s0401a17:12_4": "bhūmiladdhuppannanti.",
  "atk-s0401a17:12_5": "Tattha ye kilesā vijjamānā uppādādisamaṅgino,",
  "atk-s0401a17:12_6": "idaṁ vattamānuppannaṁ nāma.",
  "atk-s0401a17:12_7": "Kamme pana javite ārammaṇarasaṁ anubhavitvā niruddhavipāko bhutvā vigataṁ nāma,",
  "atk-s0401a17:12_8": "kammaṁ uppajjitvā niruddhaṁ bhutvā vigataṁ nāma.",
  "atk-s0401a17:12_9": "Tadubhayampi bhutvāvigatuppannanti saṅkhaṁ gacchati.",
  "atk-s0401a17:12_10": "Kusalākusalakammaṁ aññakammassa vipākaṁ paṭibāhitvā attano vipākassa okāsaṁ karoti,",
  "atk-s0401a17:12_11": "evaṁ kate okāse vipāko uppajjamāno okāsakaraṇato paṭṭhāya uppannoti vuccati,",
  "atk-s0401a17:12_12": "idaṁ okāsakatuppannaṁ nāma.",
  "atk-s0401a17:12_13": "Pañcakkhandhā pana vipassanāya bhūmi nāma,",
  "atk-s0401a17:12_14": "te atītādibhedā honti.",
  "atk-s0401a17:12_15": "Tesu anusayitakilesā pana atītā vā anāgatā vā paccuppannā vāti na vattabbā.",
  "atk-s0401a17:12_16": "Atītakkhandhesu anusayitāpi hi appahīnāva honti,",
  "atk-s0401a17:12_17": "anāgatakkhandhesu anusayitāpi appahīnāva honti,",
  "atk-s0401a17:12_18": "paccuppannakkhandhesu anusayitāpi appahīnāva honti,",
  "atk-s0401a17:12_19": "idaṁ bhūmiladdhuppannaṁ nāma.",
  "atk-s0401a17:12_20": "Tenāhu porāṇā –",
  "atk-s0401a17:12_21": "‘‘tāsu tāsu bhūmisu asamugghātagatā kilesā bhūmiladdhuppannāti saṅkhaṁ gacchantī’’ti.",
  "atk-s0401a17:13_0": "Aparampi catubbidhaṁ uppannaṁ samudācāruppannaṁ,",
  "atk-s0401a17:13_1": "ārammaṇādhiggahituppannaṁ,",
  "atk-s0401a17:13_2": "avikkhambhituppannaṁ,",
  "atk-s0401a17:13_3": "asamugghātituppannanti.",
  "atk-s0401a17:13_4": "Tattha sampati vattamānaṁyeva samudācāruppannaṁ nāma.",
  "atk-s0401a17:13_5": "Sakiṁ cakkhūni ummīletvā ārammaṇe nimitte gahite anussaritānussaritakkhaṇe kilesā nuppajjissantīti na vattabbā. Kasmā?",
  "atk-s0401a17:13_6": "Ārammaṇassa adhiggahitattā.",
  "atk-s0401a17:13_7": "Yathā kiṁ?",
  "atk-s0401a17:13_8": "Yathā khīrukkhassa kuṭhāriyā āhatāhataṭṭhāne khīraṁ na nikkhamissatīti na vattabbā, evaṁ.",
  "atk-s0401a17:13_9": "Idaṁ ārammaṇādhiggahituppannaṁ nāma.",
  "atk-s0401a17:13_10": "Samāpattiyā avikkhambhitakilesā pana imasmiṁ nāma ṭhānena uppajjissantīti na vattabbā. Kasmā?",
  "atk-s0401a17:13_11": "Avikkhambhitattā.",
  "atk-s0401a17:13_12": "Yathā kiṁ?",
  "atk-s0401a17:13_13": "Yathā khīrarukkhaṁ kuṭhāriyā āhaneyyuṁ,",
  "atk-s0401a17:13_14": "imasmiṁ nāma ṭhāne khīraṁ na nikkhameyyāti na vattabbaṁ, evaṁ.",
  "atk-s0401a17:13_15": "Idaṁ avikkhambhituppannaṁ nāma.",
  "atk-s0401a17:13_16": "Maggena asamugghātitakilesā pana bhavagge nibbattassāpi uppajjantīti purimanayeneva vitthāretabbaṁ.",
  "atk-s0401a17:13_17": "Idaṁ asamugghātituppannaṁ nāma.",
  "atk-s0401a17:14_0": "Imesu uppannesu vattamānuppannaṁ,",
  "atk-s0401a17:14_1": "bhutvāvigatuppannaṁ,",
  "atk-s0401a17:14_2": "okāsakatuppannaṁ,",
  "atk-s0401a17:14_3": "samudācāruppannanti catubbidhaṁ uppannaṁ na maggavajjhaṁ,",
  "atk-s0401a17:14_4": "bhūmiladdhuppannaṁ,",
  "atk-s0401a17:14_5": "ārammaṇādhiggahituppannaṁ,",
  "atk-s0401a17:14_6": "avikkhambhituppannaṁ,",
  "atk-s0401a17:14_7": "asamugghātituppannanti catubbidhaṁ maggavajjhaṁ.",
  "atk-s0401a17:14_8": "Maggo hi uppajjamāno ete kilese pajahati.",
  "atk-s0401a17:14_9": "So ye kilese pajahati,",
  "atk-s0401a17:14_10": "te atītā vā anāgatā vā paccuppannā vāti na vattabbā.",
  "atk-s0401a17:14_11": "Vuttampi cetaṁ –",
  "atk-s0401a17:15_0": "‘‘Hañci atīte kilese pajahati?",
  "atk-s0401a17:15_1": "Tena hi khīṇaṁyeva khepeti,",
  "atk-s0401a17:15_2": "niruddhaṁ nirodheti,",
  "atk-s0401a17:15_3": "atthaṅgataṁ atthaṅgameti,",
  "atk-s0401a17:15_4": "atītaṁ yaṁ natthi,",
  "atk-s0401a17:15_5": "taṁ pajahati.",
  "atk-s0401a17:15_6": "Hañci anāgate kilese pajahati?",
  "atk-s0401a17:15_7": "Tena hi ajātaṁ pajahati,",
  "atk-s0401a17:15_8": "anibbattaṁ anuppannaṁ apātubhūtaṁ pajahati,",
  "atk-s0401a17:15_9": "anāgataṁ yaṁ natthi,",
  "atk-s0401a17:15_10": "taṁ pajahati.",
  "atk-s0401a17:15_11": "Hañci paccuppanne kilese pajahati?",
  "atk-s0401a17:15_12": "Tena hi ratto rāgaṁ pajahati,",
  "atk-s0401a17:15_13": "duṭṭho dosaṁ,",
  "atk-s0401a17:15_14": "mūḷho mohaṁ,",
  "atk-s0401a17:15_15": "vinibaddho mānaṁ,",
  "atk-s0401a17:15_16": "parāmaṭṭho diṭṭhiṁ,",
  "atk-s0401a17:15_17": "aniṭṭhaṅgato vicikicchaṁ,",
  "atk-s0401a17:15_18": "thāmagato anusayaṁ pajahati,",
  "atk-s0401a17:15_19": "kaṇhasukkā dhammā yuganaddhā vattanti,",
  "atk-s0401a17:15_20": "saṁkilesiyā maggabhāvanā hotīti…pe…",
  "atk-s0401a17:15_21": "tena hi natthi maggabhāvanā,",
  "atk-s0401a17:15_22": "natthi phalasacchikiriyā,",
  "atk-s0401a17:15_23": "natthi kilesappahānaṁ,",
  "atk-s0401a17:15_24": "natthi dhammābhisamayoti.",
  "atk-s0401a17:15_25": "Atthi maggabhāvanā…pe…",
  "atk-s0401a17:15_26": "atthi dhammābhisamayoti.",
  "atk-s0401a17:15_27": "Yathā kathaṁ viya?",
  "atk-s0401a17:15_28": "Seyyathāpi taruṇo rukkho…pe…",
  "atk-s0401a17:15_29": "apātubhūtāyeva na pātubhavantī’’ti (paṭi. ma. 3.21).",
  "atk-s0401a17:16_0": "Iti pāḷiyaṁ ajātaphalarukkho āgato,",
  "atk-s0401a17:16_1": "jātaphalarukkho pana dīpetabbo.",
  "atk-s0401a17:16_2": "Yathā hi saphalo taruṇambarukkho,",
  "atk-s0401a17:16_3": "tassa phalāni manussā paribhuñjeyyuṁ,",
  "atk-s0401a17:16_4": "sesāni pātetvā pacchiyo pūreyyuṁ,",
  "atk-s0401a17:16_5": "athañño puriso taṁ pharasunā chindeyya.",
  "atk-s0401a17:16_6": "Tenassa neva atītāni phalāni nāsitāni honti,",
  "atk-s0401a17:16_7": "na anāgatapaccuppannāni ca nāsitāni.",
  "atk-s0401a17:16_8": "Atītāni hi manussehi paribhuttāni,",
  "atk-s0401a17:16_9": "anāgatāni anibbattāni,",
  "atk-s0401a17:16_10": "na sakkā nāsetuṁ.",
  "atk-s0401a17:16_11": "Yasmiṁ pana samaye so chinno,",
  "atk-s0401a17:16_12": "tadā phalāniyeva natthīti paccuppannānipi anāsitāni.",
  "atk-s0401a17:16_13": "Sace pana rukkho acchinno assa,",
  "atk-s0401a17:16_14": "athassa pathavīrasañca āporasañca āgamma yāni phalāni nibbatteyyuṁ,",
  "atk-s0401a17:16_15": "tāni nāsitāni honti.",
  "atk-s0401a17:16_16": "Tāni hi ajātāneva na jāyanti,",
  "atk-s0401a17:16_17": "anibbattāneva na nibbattanti,",
  "atk-s0401a17:16_18": "apātubhūtāneva na pātubhavanti.",
  "atk-s0401a17:16_19": "Evameva maggo nāpi atītādibhede kilese pajahati,",
  "atk-s0401a17:16_20": "nāpi na pajahati.",
  "atk-s0401a17:16_21": "Yesañhi kilesānaṁ maggena khandhesu apariññātesu uppatti siyā,",
  "atk-s0401a17:16_22": "maggena uppajjitvā khandhānaṁ pariññātattā te kilesā ajātāva na jāyanti,",
  "atk-s0401a17:16_23": "anibbattāva na nibbattanti,",
  "atk-s0401a17:16_24": "apātubhūtāva na pātubhavanti.",
  "atk-s0401a17:16_25": "Taruṇaputtāya itthiyā puna avijāyanatthaṁ byādhitānaṁ rogavūpasamanatthaṁ pītabhesajjehi vāpi ayamattho vibhāvetabbo.",
  "atk-s0401a17:16_26": "Evaṁ maggo ye kilese pajahati,",
  "atk-s0401a17:16_27": "te atītā vā anāgatā vā paccuppannā vāti na vattabbā.",
  "atk-s0401a17:16_28": "Na ca maggo kilese na pajahati.",
  "atk-s0401a17:16_29": "Ye pana maggo kilese pajahati,",
  "atk-s0401a17:16_30": "te sandhāya ‘‘uppannānaṁ pāpakāna’’ntiādi vuttaṁ.",
  "atk-s0401a17:17_0": "Na kevalañca maggo kileseyeva pajahati,",
  "atk-s0401a17:17_1": "kilesānaṁ pana appahīnattā ye uppajjeyyuṁ upādinnakkhandhā,",
  "atk-s0401a17:17_2": "tepi pajahatiyeva.",
  "atk-s0401a17:17_3": "Vuttampi cetaṁ –",
  "atk-s0401a17:17_4": "‘‘sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge saṁsāre ye uppajjeyyuṁ nāmañca rūpañca,",
  "atk-s0401a17:17_5": "etthete nirujjhantī’’ti (cūḷava.",
  "atk-s0401a17:17_6": "ajitamāṇavapucchāniddeso 6) vitthāro.",
  "atk-s0401a17:17_7": "Iti maggo upādinnato anupādinnato ca vuṭṭhāti.",
  "atk-s0401a17:17_8": "Bhavavasena pana sotāpattimaggo apāyabhavato vuṭṭhāti,",
  "atk-s0401a17:17_9": "sakadāgāmimaggo sugatibhavekadesato,",
  "atk-s0401a17:17_10": "anāgāmimaggo sugatikāmabhavato,",
  "atk-s0401a17:17_11": "arahattamaggo rūpārūpabhavato vuṭṭhāti.",
  "atk-s0401a17:17_12": "Sabbabhavehi vuṭṭhātiyevātipi vadanti.",
  "atk-s0401a17:18_0": "Atha maggakkhaṇe kathaṁ anuppannānaṁ uppādāya bhāvanā hoti,",
  "atk-s0401a17:18_1": "kathaṁ vā uppannānaṁ ṭhitiyāti?",
  "atk-s0401a17:18_2": "Maggappavattiyā eva.",
  "atk-s0401a17:18_3": "Maggo hi pavattamāno pubbe anuppannapubbattā anuppanno nāma vuccati.",
  "atk-s0401a17:18_4": "Anāgatapubbañhi ṭhānaṁ gantvā ananubhūtapubbaṁ vā ārammaṇaṁ anubhavitvā vattāro bhavanti;",
  "atk-s0401a17:18_5": "‘‘anāgataṭṭhānaṁ āgatamha,",
  "atk-s0401a17:18_6": "ananubhūtaṁ ārammaṇaṁ anubhavāmā’’ti.",
  "atk-s0401a17:18_7": "Yā cassa pavatti,",
  "atk-s0401a17:18_8": "ayameva ṭhiti nāmāti ‘‘ṭhitiyā bhāvetī’’ti vattuṁ vaṭṭati.",
  "atk-s0401a17:18_9": "Evametassa bhikkhuno idaṁ lokuttaramaggakkhaṇe vīriyaṁ ‘‘anuppannānaṁ pāpakānaṁ akusalānaṁ dhammānaṁ anuppādāyā’’tiādīni cattāri nāmāni labhati.",
  "atk-s0401a17:18_10": "Ayaṁ lokuttaramaggakkhaṇe sammappadhānakathā.",
  "atk-s0401a17:18_11": "Imasmiṁ pana sutte lokiyalokuttaramissakāneva sammappadhānāni kathitāni.",
  "atk-s0401a17:19_0": "398-401.",
  "atk-s0401a17:19_1": "Iddhipādesu chandaṁ nissāya pavatto samādhi chandasamādhi,",
  "atk-s0401a17:19_2": "padhānabhūtā saṅkhārā padhānasaṅkhārā.",
  "atk-s0401a17:19_3": "Samannāgatanti tehi dhammehi upetaṁ.",
  "atk-s0401a17:19_4": "Iddhiyā pādaṁ,",
  "atk-s0401a17:19_5": "iddhibhūtaṁ vā pādanti iddhipādaṁ.",
  "atk-s0401a17:19_6": "Sesesupi eseva nayo.",
  "atk-s0401a17:19_7": "Ayamettha saṅkhepo,",
  "atk-s0401a17:19_8": "vitthāro pana iddhipādavibhaṅge (vibha.",
  "atk-s0401a17:19_9": "431 ādayo) āgato eva.",
  "atk-s0401a17:19_10": "Visuddhimagge (visuddhi.",
  "atk-s0401a17:19_11": "2.382) panassa attho dīpito.",
  "atk-s0401a17:19_12": "Tatrāyaṁ bhikkhu yadā chandādīsu ekaṁ dhuraṁ nissāya vipassanaṁ vaḍḍhetvā arahattaṁ pāpuṇāti ,",
  "atk-s0401a17:19_13": "tadāssa paṭhamiddhipādo pubbabhāge lokiyo,",
  "atk-s0401a17:19_14": "aparabhāge lokuttaro.",
  "atk-s0401a17:19_15": "Evaṁ sesāpīti.",
  "atk-s0401a17:19_16": "Imasmimpi sutte lokiyalokuttarāva iddhipādā kathitā.",
  "atk-s0401a17:20_0": "402-406.Saddhindriyaṁ bhāvetītiādīsu saddhāva attano saddhādhure indaṭṭhaṁ karotīti saddhindriyaṁ.",
  "atk-s0401a17:20_1": "Vīriyindriyādīsupi eseva nayo.",
  "atk-s0401a17:20_2": "Bhāvetīti ettha pana ādikammiko yogāvacaro tīhi kāraṇehi saddhindriyaṁ visodhento saddhindriyaṁ bhāveti nāma.",
  "atk-s0401a17:20_3": "Vīriyindriyādīsupi eseva nayo.",
  "atk-s0401a17:20_4": "Vuttañhetaṁ –",
  "atk-s0401a17:21_0": "‘‘Assaddhe puggale parivajjayato,",
  "atk-s0401a17:21_1": "saddhe puggale sevato bhajato payirupāsato,",
  "atk-s0401a17:21_2": "pasādanīye suttante paccavekkhato imehi tīhākārehi saddhindriyaṁ visujjhati.",
  "atk-s0401a17:22_0": "‘‘Kusīte puggale parivajjayato,",
  "atk-s0401a17:22_1": "āraddhavīriye puggale sevato bhajato payirupāsato,",
  "atk-s0401a17:22_2": "sammappadhāne paccavekkhato imehi tīhākārehi vīriyindriyaṁ visujjhati.",
  "atk-s0401a17:23_0": "‘‘Muṭṭhassatī puggale parivajjayato,",
  "atk-s0401a17:23_1": "upaṭṭhitassatī puggale sevato bhajato payirupāsato,",
  "atk-s0401a17:23_2": "satipaṭṭhāne paccavekkhato imehi tīhākārehi satindriyaṁ visujjhati.",
  "atk-s0401a17:24_0": "‘‘Asamāhite puggale parivajjayato,",
  "atk-s0401a17:24_1": "samāhite puggale sevato bhajato payirupāsato,",
  "atk-s0401a17:24_2": "jhānavimokkhe paccavekkhato imehi tīhākārehi samādhindriyaṁ visujjhati.",
  "atk-s0401a17:25_0": "‘‘Duppaññe puggale parivajjayato,",
  "atk-s0401a17:25_1": "paññavante puggale sevato bhajato payirupāsato,",
  "atk-s0401a17:25_2": "gambhīrañāṇacariyaṁ paccavekkhato imehi tīhākārehi paññindriyaṁ visujjhatī’’ti (paṭi. ma.",
  "atk-s0401a17:25_3": "1.184-185).",
  "atk-s0401a17:26_0": "Ettha ca gambhīrañāṇacariyaṁ paccavekkhatoti saṇhasukhumaṁ khandhantaraṁ,",
  "atk-s0401a17:26_1": "āyatanantaraṁ,",
  "atk-s0401a17:26_2": "dhātantaraṁ,",
  "atk-s0401a17:26_3": "indriyabalabojjhaṅgantaraṁ,",
  "atk-s0401a17:26_4": "maggantaraṁ,",
  "atk-s0401a17:26_5": "phalantarañca paccavekkhantassāti attho.",
  "atk-s0401a17:26_6": "Imesañhi tiṇṇaṁ tiṇṇaṁ kāraṇānaṁ vasena akatābhiniveso ādikammiko yogāvacaro saddhādhurādīsu abhinivesaṁ",
  "atk-s0401a17:26_7": "paṭṭhapetvā bhāvento avasāne vivaṭṭetvā arahattaṁ gaṇhati.",
  "atk-s0401a17:26_8": "So yāva arahattamaggā imāni indriyāni bhāveti nāma,",
  "atk-s0401a17:26_9": "arahattaphale patte bhāvitindriyo nāma hotīti.",
  "atk-s0401a17:26_10": "Evaṁ imānipi pañcindriyāni lokiyalokuttarāneva kathitānīti.",
  "atk-s0401a17:27_0": "Saddhābalādīsu saddhāyeva akampiyaṭṭhena balanti saddhābalaṁ.",
  "atk-s0401a17:27_1": "Vīriyabalādīsupi eseva nayo.",
  "atk-s0401a17:27_2": "Ettha hi saddhā assaddhiye na kampati,",
  "atk-s0401a17:27_3": "vīriyaṁ kosajjena na kampati,",
  "atk-s0401a17:27_4": "sati muṭṭhassaccena na kampati,",
  "atk-s0401a17:27_5": "samādhi uddhacce na kampati,",
  "atk-s0401a17:27_6": "paññā avijjāya na kampatīti sabbānipi akampiyaṭṭhena balānīti vuccanti.",
  "atk-s0401a17:27_7": "Bhāvanānayo panettha indriyabhāvanāyaṁ vuttanayeneva veditabboti.",
  "atk-s0401a17:27_8": "Imāni lokiyalokuttarāneva kathitānīti.",
  "atk-s0401a17:28_0": "418.Satisambojjhaṅgaṁ bhāvetīti ettha ayaṁ ādikammikānaṁ kulaputtānaṁ vasena saddhiṁ atthavaṇṇanāya bhāvanānayo.",
  "atk-s0401a17:28_1": "Tattha satisambojjhaṅgantiādinā nayena vuttānaṁ sattannaṁ ādipadānaṁ tāva ayamatthavaṇṇanā –",
  "atk-s0401a17:28_2": "satisambojjhaṅge tāva saraṇaṭṭhena sati,",
  "atk-s0401a17:28_3": "sā panesā upaṭṭhānalakkhaṇā,",
  "atk-s0401a17:28_4": "apilāpanalakkhaṇā vā.",
  "atk-s0401a17:28_5": "Vuttampi cetaṁ – ‘‘yathā,",
  "atk-s0401a17:28_6": "mahārāja ,",
  "atk-s0401a17:28_7": "rañño bhaṇḍāgāriko rañño sāpateyyaṁ apilāpeti ‘ettakaṁ, mahārāja, hiraññaṁ,",
  "atk-s0401a17:28_8": "ettakaṁ suvaṇṇaṁ,",
  "atk-s0401a17:28_9": "ettakaṁ sāpateyya’nti.",
  "atk-s0401a17:28_10": "Evameva kho, mahārāja,",
  "atk-s0401a17:28_11": "sati uppajjamānā kusalākusalasāvajjānavajjahīnappaṇītakaṇhasukkasappaṭibhāge dhamme apilāpeti ime cattāro satipaṭṭhānā’’ti (mi. pa.",
  "atk-s0401a17:28_12": "2.1.13) vitthāro.",
  "atk-s0401a17:28_13": "Apilāpanarasā,",
  "atk-s0401a17:28_14": "kiccavaseneva hissā etaṁ lakkhaṇaṁ therena vuttaṁ.",
  "atk-s0401a17:28_15": "Asammosarasā vā,",
  "atk-s0401a17:28_16": "gocarābhimukhībhāvapaccupaṭṭhānā.",
  "atk-s0401a17:28_17": "Sati eva sambojjhaṅgoti satisambojjhaṅgo.",
  "atk-s0401a17:29_0": "Tattha bodhiyā,",
  "atk-s0401a17:29_1": "bodhissa vā aṅgoti bojjhaṅgo.",
  "atk-s0401a17:29_2": "Kiṁ vuttaṁ hoti?",
  "atk-s0401a17:29_3": "Yā hi ayaṁ dhammasāmaggīyāya lokiyalokuttaramaggakkhaṇe uppajjamānāya līnuddhaccapatiṭṭhānāyūhanakāmasukhaattakilamathānuyogaucchedasassatābhinivesādīnaṁ",
  "atk-s0401a17:29_4": "anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā",
  "atk-s0401a17:29_5": "ariyasāvako bujjhatīti katvā bodhīti vuccati,",
  "atk-s0401a17:29_6": "bujjhatīti kilesasantānaniddāya uṭṭhahati,",
  "atk-s0401a17:29_7": "cattāri vā ariyasaccāni paṭivijjhati,",
  "atk-s0401a17:29_8": "nibbānameva vā sacchikarotīti vuttaṁ hoti. Yathāha –",
  "atk-s0401a17:29_9": "‘‘satta bojjhaṅge bhāvetvā anuttaraṁ sammāsambodhiṁ abhisambuddho’’ti (saṁ. ni. 5.378; dī. ni. 3.143).",
  "atk-s0401a17:29_10": "Tassā dhammasāmaggisaṅkhātāya bodhiyā aṅgotipi bojjhaṅgo jhānaṅgamaggaṅgādayo viya .",
  "atk-s0401a17:29_11": "Yopesa yathāvuttappakārāya etāya dhammasāmaggiyā bujjhatīti katvā ariyasāvako bodhīti vuccati,",
  "atk-s0401a17:29_12": "tassa aṅgotipi bojjhaṅgo senaṅgarathaṅgādayo viya.",
  "atk-s0401a17:29_13": "Tenāhu aṭṭhakathācariyā –",
  "atk-s0401a17:29_14": "‘‘bujjhanakassa puggalassa aṅgāti vā bojjhaṅgā’’ti.",
  "atk-s0401a17:30_0": "Apica ‘‘bojjhaṅgāti kenaṭṭhena bojjhaṅgā?",
  "atk-s0401a17:30_1": "Bodhāya saṁvattantīti bojjhaṅgā,",
  "atk-s0401a17:30_2": "bujjhantīti bojjhaṅgā,",
  "atk-s0401a17:30_3": "anubujjhantīti bojjhaṅgā,",
  "atk-s0401a17:30_4": "paṭibujjhantīti bojjhaṅgā,",
  "atk-s0401a17:30_5": "sambujjhantīti bojjhaṅgā’’ti iminā paṭisambhidānayenāpi (paṭi. ma.",
  "atk-s0401a17:30_6": "2.17) bojjhaṅgattho veditabbo.",
  "atk-s0401a17:30_7": "Pasattho sundaro ca bojjhaṅgo sambojjhaṅgo,",
  "atk-s0401a17:30_8": "sati eva sambojjhaṅgo satisambojjhaṅgo,",
  "atk-s0401a17:30_9": "taṁ satisambojjhaṅgaṁ.",
  "atk-s0401a17:31_0": "Dhammavicayasambojjhaṅgantiādīsupi catusaccadhamme vicinatīti dhammavicayo.",
  "atk-s0401a17:31_1": "So pavicayalakkhaṇo,",
  "atk-s0401a17:31_2": "obhāsanaraso,",
  "atk-s0401a17:31_3": "asammohapaccupaṭṭhāno.",
  "atk-s0401a17:31_4": "Vīrabhāvato,",
  "atk-s0401a17:31_5": "vidhinā īrayitabbato ca vīriyaṁ.",
  "atk-s0401a17:31_6": "Taṁ paggahalakkhaṇaṁ,",
  "atk-s0401a17:31_7": "upathambhanarasaṁ ,",
  "atk-s0401a17:31_8": "anosīdanapaccupaṭṭhānaṁ.",
  "atk-s0401a17:31_9": "Pīṇayatīti pīti.",
  "atk-s0401a17:31_10": "Sā pharaṇalakkhaṇā,",
  "atk-s0401a17:31_11": "tuṭṭhilakkhaṇā vā,",
  "atk-s0401a17:31_12": "kāyacittānaṁ pīṇanarasā,",
  "atk-s0401a17:31_13": "nesaṁyeva odagyapaccupaṭṭhānā.",
  "atk-s0401a17:31_14": "Kāyacittadarathappassambhanato passaddhi.",
  "atk-s0401a17:31_15": "Sā upasamalakkhaṇā,",
  "atk-s0401a17:31_16": "kāyacittadarathamaddanarasā,",
  "atk-s0401a17:31_17": "kāyacittānaṁ aparipphandasītibhāvapaccupaṭṭhānā.",
  "atk-s0401a17:31_18": "Samādhānato samādhi.",
  "atk-s0401a17:31_19": "So avikkhepalakkhaṇo,",
  "atk-s0401a17:31_20": "avisāralakkhaṇo vā,",
  "atk-s0401a17:31_21": "cittacetasikānaṁ sampiṇḍanaraso,",
  "atk-s0401a17:31_22": "cittaṭṭhitipaccupaṭṭhāno.",
  "atk-s0401a17:31_23": "Ajjhupekkhanato upekkhā.",
  "atk-s0401a17:31_24": "Sā paṭisaṅkhānalakkhaṇā,",
  "atk-s0401a17:31_25": "samavāhitalakkhaṇā vā,",
  "atk-s0401a17:31_26": "ūnādhikanivāraṇarasā,",
  "atk-s0401a17:31_27": "pakkhapātupacchedanarasā vā,",
  "atk-s0401a17:31_28": "majjhattabhāvapaccupaṭṭhānā.",
  "atk-s0401a17:31_29": "Sesaṁ vuttanayameva.",
  "atk-s0401a17:31_30": "Bhāvetīti brūheti vaḍḍheti,",
  "atk-s0401a17:31_31": "uppādetīti attho.",
  "atk-s0401a17:32_0": "Tattha cattāro dhammā satisambojjhaṅgassa uppādāya saṁvattantīti veditabbā satisampajaññaṁ muṭṭhassatipuggalaparivajjanatā",
  "atk-s0401a17:32_1": "upaṭṭhitassatipuggalasevanatā tadadhimuttatāti.",
  "atk-s0401a17:32_2": "Abhikkantādīsu hi sattasu ṭhānesu satisampajaññena,",
  "atk-s0401a17:32_3": "bhattanikkhittakākasadise muṭṭhassatipuggale parivajjanena,",
  "atk-s0401a17:32_4": "tissadattattheraabhayattherādisadise upaṭṭhitassatipuggale sevanena,",
  "atk-s0401a17:32_5": "ṭhānanisajjādīsu satisamuṭṭhāpanatthaṁ ninnapoṇapabbhāracittatāya ca satisambojjhaṅgo uppajjati.",
  "atk-s0401a17:32_6": "Tasmā ādikammiko kulaputto imehi catūhi kāraṇehi satisambojjhaṅgaṁ samuṭṭhāpetvā tadeva dhuraṁ katvā",
  "atk-s0401a17:32_7": "abhinivesaṁ paṭṭhapetvā anukkamena arahattaṁ gaṇhāti.",
  "atk-s0401a17:32_8": "So yāva arahattamaggā satisambojjhaṅgaṁ bhāveti nāma,",
  "atk-s0401a17:32_9": "phale patte bhāvito nāma hoti.",
  "atk-s0401a17:33_0": "Satta dhammā dhammavicayasambojjhaṅgassa uppādāya saṁvattanti paripucchakatā,",
  "atk-s0401a17:33_1": "vatthuvisadakiriyā,",
  "atk-s0401a17:33_2": "indriyasamattapaṭipādanā,",
  "atk-s0401a17:33_3": "duppaññapuggalaparivajjanā,",
  "atk-s0401a17:33_4": "paññavantapuggalasevanā,",
  "atk-s0401a17:33_5": "gambhīrañāṇacariyapaccavekkhaṇā,",
  "atk-s0401a17:33_6": "tadadhimuttatāti.",
  "atk-s0401a17:33_7": "Tattha paripucchakatāti khandhadhātuāyatanaindriyabalabojjhaṅgamaggaṅgajhānasamathavipassanānaṁ atthasannissitaparipucchābahulatā.",
  "atk-s0401a17:34_0": "Vatthuvisadakiriyāti ajjhattikabāhirānaṁ vatthūnaṁ visadabhāvakaraṇaṁ.",
  "atk-s0401a17:34_1": "Yadā hissa kesanakhalomā dīghā honti,",
  "atk-s0401a17:34_2": "sarīraṁ vā uppannadosañceva sedamalamakkhitañca ,",
  "atk-s0401a17:34_3": "tadā ajjhattikaṁ vatthu avisadaṁ hoti aparisuddhaṁ.",
  "atk-s0401a17:34_4": "Yadā pana cīvaraṁ jiṇṇaṁ kiliṭṭhaṁ duggandhaṁ vā hoti,",
  "atk-s0401a17:34_5": "senāsanaṁ vā uklāpaṁ,",
  "atk-s0401a17:34_6": "tadā bāhiraṁ vatthu avisadaṁ hoti aparisuddhaṁ.",
  "atk-s0401a17:34_7": "Tasmā kesādicchedanena uddhaṁvirecanaadhovirecanādīhi sarīrasallahukabhāvakaraṇena ucchādananahāpanena ca ajjhattikavatthu visadaṁ kātabbaṁ.",
  "atk-s0401a17:34_8": "Sūcikammadhovanarajanaparibhaṇḍakaraṇādīhi bāhiravatthu visadaṁ kātabbaṁ.",
  "atk-s0401a17:34_9": "Etasmiñhi ajjhattikabāhire vatthumhi avisade uppannesu cittacetasikesu ñāṇampi avisadaṁ hoti aparisuddhaṁ",
  "atk-s0401a17:34_10": "aparisuddhāni dīpakapallavaṭṭitelādīni nissāya uppannadīpasikhāya obhāso viya.",
  "atk-s0401a17:34_11": "Visade pana ajjhattikabāhire vatthumhi uppannesu cittacetasikesu ñāṇampi visadaṁ hoti parisuddhāni dīpakapallavaṭṭitelādīni",
  "atk-s0401a17:34_12": "nissāya uppannadīpasikhāya obhāso viya.",
  "atk-s0401a17:34_13": "Tena vuttaṁ –",
  "atk-s0401a17:34_14": "‘‘vatthuvisadakiriyā dhammavicayasambojjhaṅgassa uppādāya saṁvattatī’’ti.",
  "atk-s0401a17:35_0": "Indriyasamattapaṭipādanā nāma saddhādīnaṁ indriyānaṁ samabhāvakaraṇaṁ.",
  "atk-s0401a17:35_1": "Sace hissa saddhindriyaṁ balavaṁ hoti,",
  "atk-s0401a17:35_2": "itarāni mandāni,",
  "atk-s0401a17:35_3": "tato vīriyindriyaṁ paggahakiccaṁ,",
  "atk-s0401a17:35_4": "satindriyaṁ upaṭṭhānakiccaṁ,",
  "atk-s0401a17:35_5": "samādhindriyaṁ avikkhepakiccaṁ,",
  "atk-s0401a17:35_6": "paññindriyaṁ dassanakiccaṁ kātuṁ na sakkoti.",
  "atk-s0401a17:35_7": "Tasmā taṁ dhammasabhāvapaccavekkhaṇena vā,",
  "atk-s0401a17:35_8": "yathā vā manasikaroto balavaṁ jātaṁ,",
  "atk-s0401a17:35_9": "tathā amanasikārena hāpetabbaṁ.",
  "atk-s0401a17:35_10": "Vakkalittheravatthu cettha nidassanaṁ.",
  "atk-s0401a17:35_11": "Sace pana vīriyindriyaṁ balavaṁ hoti,",
  "atk-s0401a17:35_12": "atha neva saddhindriyaṁ adhimokkhakiccaṁ kātuṁ sakkoti,",
  "atk-s0401a17:35_13": "na itarāni itarakiccabhedaṁ.",
  "atk-s0401a17:35_14": "Tasmā taṁ passaddhādibhāvanāya hāpetabbaṁ.",
  "atk-s0401a17:35_15": "Tatrāpi soṇattherassa vatthu dassetabbaṁ.",
  "atk-s0401a17:35_16": "Evaṁ sesesupi ekassa balavabhāve sati itaresaṁ attano kiccesu asamatthatā veditabbā.",
  "atk-s0401a17:36_0": "Visesato panettha saddhāpaññānaṁ samādhivīriyānañca samataṁ pasaṁsanti.",
  "atk-s0401a17:36_1": "Balavasaddho hi mandapañño mudhappasanno hoti,",
  "atk-s0401a17:36_2": "avatthumhi pasīdati.",
  "atk-s0401a17:36_3": "Balavapañño mandasaddho kerāṭikapakkhaṁ bhajati ,",
  "atk-s0401a17:36_4": "bhesajjasamuṭṭhito viya rogo atekiccho hoti.",
  "atk-s0401a17:36_5": "Cittuppādamatteneva kusalaṁ hotīti atidhāvitvā dānādīni akaronto niraye uppajjati.",
  "atk-s0401a17:36_6": "Ubhinnaṁ samatāya vatthusmiṁyeva pasīdati.",
  "atk-s0401a17:36_7": "Balavasamādhiṁ pana mandavīriyaṁ samādhissa kosajjapakkhattā kosajjaṁ abhibhavati.",
  "atk-s0401a17:36_8": "Balavavīriyaṁ mandasamādhiṁ vīriyassa uddhaccapakkhattā uddhaccaṁ abhibhavati.",
  "atk-s0401a17:36_9": "Samādhi pana vīriyena saṁyojito kosajje patituṁ na labhati,",
  "atk-s0401a17:36_10": "vīriyaṁ samādhinā saṁyojitaṁ uddhacce patituṁ na labhati.",
  "atk-s0401a17:36_11": "Tasmā taṁ ubhayaṁ samaṁ kattabbaṁ.",
  "atk-s0401a17:36_12": "Ubhayasamatāya hi appanā hoti.",
  "atk-s0401a17:37_0": "Apica samādhikammikassa balavatīpi saddhā vaṭṭati.",
  "atk-s0401a17:37_1": "Evañhi saddahanto okappento appanaṁ pāpuṇissati.",
  "atk-s0401a17:37_2": "Samādhipaññāsu pana samādhikammikassa ekaggatā balavatī vaṭṭati.",
  "atk-s0401a17:37_3": "Evañhi so appanaṁ pāpuṇāti.",
  "atk-s0401a17:37_4": "Vipassanākammikassa paññā balavatī vaṭṭati.",
  "atk-s0401a17:37_5": "Evañhi so lakkhaṇapaṭivedhaṁ pāpuṇāti.",
  "atk-s0401a17:37_6": "Ubhinnaṁ pana samatāyapi appanā hotiyeva.",
  "atk-s0401a17:37_7": "Sati pana sabbattha balavatī vaṭṭati.",
  "atk-s0401a17:37_8": "Sati hi cittaṁ uddhaccapakkhikānaṁ saddhāvīriyapaññānaṁ vasena uddhaccapātato kosajjapakkhikena ca samādhinā kosajjapātato rakkhati.",
  "atk-s0401a17:37_9": "Tasmā sā loṇadhūpanaṁ viya sabbabyañjanesu,",
  "atk-s0401a17:37_10": "sabbakammiko amacco viya ca sabbarājakiccesu,",
  "atk-s0401a17:37_11": "sabbattha icchitabbā. Tenāha –",
  "atk-s0401a17:37_12": "‘‘sati ca pana sabbatthikā vuttā (saṁ. ni.",
  "atk-s0401a17:37_13": "5.234) bhagavatā.",
  "atk-s0401a17:37_14": "Kiṁ kāraṇā?",
  "atk-s0401a17:37_15": "Cittañhi satipaṭisaraṇaṁ,",
  "atk-s0401a17:37_16": "ārakkhapaccupaṭṭhānā ca sati,",
  "atk-s0401a17:37_17": "na vinā satiyā cittassa paggahaniggaho hotī’’ti.",
  "atk-s0401a17:38_0": "Duppaññapuggalaparivajjanā nāma khandhādibhedesu anogāḷhapaññānaṁ dummedhapuggalānaṁ ārakā parivajjanaṁ.",
  "atk-s0401a17:38_1": "Paññavantapuggalasevanā nāma samapaññāsalakkhaṇapariggāhikāya udayabbayapaññāya samannāgatapuggalasevanā.",
  "atk-s0401a17:38_2": "Gambhīrañāṇacariyapaccavekkhaṇā nāma gambhīresu khandhādīsu pavattāya gambhīrapaññāya pabhedapaccavekkhaṇā.",
  "atk-s0401a17:38_3": "Tadadhimuttatā nāma ṭhānanisajjādīsu dhammavicayasambojjhaṅgasamuṭṭhāpanatthaṁ ninnapoṇapabbhāracittatā.",
  "atk-s0401a17:38_4": "Tasmā ādikammiko kulaputto imehi sattahi kāraṇehi dhammavicayasambojjhaṅgaṁ samuṭṭhāpetvā tadeva dhuraṁ",
  "atk-s0401a17:38_5": "katvā abhinivesaṁ paṭṭhapetvā anukkamena arahattaṁ gaṇhāti.",
  "atk-s0401a17:38_6": "So yāva arahattamaggā dhammavicayasambojjhaṅgaṁ bhāveti nāma,",
  "atk-s0401a17:38_7": "phale patte bhāvito nāma hoti.",
  "atk-s0401a17:39_0": "Ekādasa dhammā vīriyasambojjhaṅgassa uppādāya saṁvattanti –",
  "atk-s0401a17:39_1": "apāyabhayapaccavekkhaṇatā,",
  "atk-s0401a17:39_2": "ānisaṁsadassāvitā ,",
  "atk-s0401a17:39_3": "gamanavīthipaccavekkhaṇatā,",
  "atk-s0401a17:39_4": "piṇḍapātāpacāyanatā,",
  "atk-s0401a17:39_5": "dāyajjamahattapaccavekkhaṇatā,",
  "atk-s0401a17:39_6": "satthumahattapaccavekkhaṇatā,",
  "atk-s0401a17:39_7": "jātimahattapaccavekkhaṇatā ,",
  "atk-s0401a17:39_8": "sabrahmacārimahattapaccavekkhaṇatā,",
  "atk-s0401a17:39_9": "kusītapuggalaparivajjanatā,",
  "atk-s0401a17:39_10": "āraddhavīriyapuggalasevanatā,",
  "atk-s0401a17:39_11": "tadadhimuttatāti.",
  "atk-s0401a17:40_0": "Tattha ‘‘nirayesu pañcavidhabandhanakammakaraṇato paṭṭhāya mahādukkhaṁ anubhavanakālepi,",
  "atk-s0401a17:40_1": "tiracchānayoniyaṁ jālakkhipakuminādīhi gahitakālepi,",
  "atk-s0401a17:40_2": "pājanakaṇṭakādippahāratunnassa pana sakaṭavahanādikālepi,",
  "atk-s0401a17:40_3": "pettivisaye anekānipi vassasahassāni ekaṁ buddhantarampi khuppipāsāhi āturībhūtakālepi,",
  "atk-s0401a17:40_4": "kālakañjikaasuresu saṭṭhihatthaasītihatthappamāṇena aṭṭhicammamatteneva attabhāvena vātātapādidukkhānubhavanakālepi",
  "atk-s0401a17:40_5": "na sakkā vīriyasambojjhaṅgaṁ uppādetuṁ.",
  "atk-s0401a17:40_6": "Ayameva te bhikkhu kālo’’ti evaṁ apāyabhayaṁ paccavekkhantassāpi vīriyasambojjhaṅgo uppajjati.",
  "atk-s0401a17:41_0": "‘‘Na sakkā kusītena nava lokuttaradhammā laddhuṁ,",
  "atk-s0401a17:41_1": "āraddhavīriyeneva sakkā,",
  "atk-s0401a17:41_2": "ayamānisaṁso vīriyassā’’ti evaṁ ānisaṁsadassāvinopi uppajjati.",
  "atk-s0401a17:41_3": "‘‘Sabbabuddhapaccekabuddhamahāsāvakehi gatamaggova gantabbo,",
  "atk-s0401a17:41_4": "so ca na sakkā kusītena gantu’’nti evaṁ gamanavīthiṁ paccavekkhantassāpi uppajjati.",
  "atk-s0401a17:42_0": "‘‘Ye taṁ piṇḍapātādīhi upaṭṭhahanti,",
  "atk-s0401a17:42_1": "ime te manussā neva ñātakā,",
  "atk-s0401a17:42_2": "na dāsakammakarā,",
  "atk-s0401a17:42_3": "nāpi taṁ nissāya jīvissāmāti te paṇītāni piṇḍapātādīni denti.",
  "atk-s0401a17:42_4": "Atha kho attano kārānaṁ mahapphalataṁ paccāsīsamānā denti.",
  "atk-s0401a17:42_5": "Satthārāpi ‘ayaṁ ime paccaye paribhuñjitvā kāyadaḷhībahulo sukhaṁ viharissatī’ti na evaṁ sampassatā tuyhaṁ paccayā anuññātā,",
  "atk-s0401a17:42_6": "atha kho ‘ayaṁ ime paribhuñjamāno samaṇadhammaṁ katvā vaṭṭadukkhato muccissatī’ti te paccayā anuññātā.",
  "atk-s0401a17:42_7": "So dāni tvaṁ kusīto viharanto na taṁ piṇḍapātaṁ apacāyissasi.",
  "atk-s0401a17:42_8": "Āraddhavīriyasseva hi piṇḍāpacāyanaṁ nāma hotī’’ti evaṁ piṇḍapātāpacāyanaṁ paccavekkhantassāpi uppajjati",
  "atk-s0401a17:42_9": "mahāmittattherassa viya piṇḍapātiyatissattherassa viya ca.",
  "atk-s0401a17:43_0": "Mahāmittatthero kira kassakaleṇe nāma paṭivasati.",
  "atk-s0401a17:43_1": "Tassa ca gocaragāme ekā mahāupāsikā theraṁ puttaṁ katvā paṭijaggati.",
  "atk-s0401a17:43_2": "Sā ekadivasaṁ araññaṁ gacchantī dhītaraṁ āha – ‘‘amma ,",
  "atk-s0401a17:43_3": "asukasmiṁ ṭhāne purāṇataṇḍulā,",
  "atk-s0401a17:43_4": "asukasmiṁ khīraṁ,",
  "atk-s0401a17:43_5": "asukasmiṁ sappi,",
  "atk-s0401a17:43_6": "asukasmiṁ phāṇitaṁ,",
  "atk-s0401a17:43_7": "tava bhātikassa ayyamittassa āgatakāle bhattaṁ pacitvā khīrasappiphāṇitehi saddhiṁ dehi,",
  "atk-s0401a17:43_8": "datvā tvañca bhuñjeyyāsi.",
  "atk-s0401a17:43_9": "Ahaṁ pana hiyyo pakkaṁ pārivāsikabhattaṁ kañjiyena bhuttamhī’’ti.",
  "atk-s0401a17:43_10": "Divā kiṁ bhuñjissasi, ammāti?",
  "atk-s0401a17:43_11": "Sākapaṇṇaṁ pakkhipitvā kaṇataṇḍulehi ambilayāguṁ pacitvā ṭhapehi, ammāti.",
  "atk-s0401a17:44_0": "Thero cīvaraṁ pārupitvā pattaṁ nīharantova taṁ saddaṁ sutvā attānaṁ ovadi –",
  "atk-s0401a17:44_1": "‘‘mahāupāsikā kira kañjiyena pārivāsikabhattaṁ bhuñji,",
  "atk-s0401a17:44_2": "divāpi kaṇapaṇṇambilayāguṁ bhuñjissati,",
  "atk-s0401a17:44_3": "tuyhaṁ atthāya pana purāṇataṇḍulādīni ācikkhati.",
  "atk-s0401a17:44_4": "Taṁ nissāya kho panesā neva khettaṁ na vatthuṁ na bhattaṁ na vatthaṁ paccāsīsati,",
  "atk-s0401a17:44_5": "tisso pana sampattiyo patthayamānā deti.",
  "atk-s0401a17:44_6": "Tvaṁ etissā tā sampattiyo dātuṁ sakkhissasi,",
  "atk-s0401a17:44_7": "na sakkhissasīti,",
  "atk-s0401a17:44_8": "ayaṁ kho pana piṇḍapāto tayā sarāgena sadosena samohena na sakkā gaṇhitu’’nti pattaṁ thavikāya pakkhipitvā",
  "atk-s0401a17:44_9": "gaṇṭhikaṁ muñcitvā nivattitvā kassakaleṇameva gantvā pattaṁ heṭṭhāmañce,",
  "atk-s0401a17:44_10": "cīvarañca cīvaravaṁse ṭhapetvā,",
  "atk-s0401a17:44_11": "‘‘arahattaṁ apāpuṇitvā na nikkhamissāmī’’ti vīriyaṁ adhiṭṭhahitvā nisīdi.",
  "atk-s0401a17:44_12": "Dīgharattaṁ appamatto hutvā nivutthabhikkhu vipassanaṁ vaḍḍhetvā purebhattameva arahattaṁ patvā vikasamānamiva",
  "atk-s0401a17:44_13": "padumaṁ mahākhīṇāsavo sitaṁ karontova nikkhami.",
  "atk-s0401a17:44_14": "Leṇadvāre rukkhamhi adhivatthā devatā –",
  "atk-s0401a17:45_0": "‘‘Namo te purisājañña, namo te purisuttama;",
  "atk-s0401a17:46_0": "Yassa te āsavā khīṇā, dakkhiṇeyyosi mārisā’’ti. –",
  "atk-s0401a17:47_0": "Udānaṁ udānetvā, ‘‘bhante,",
  "atk-s0401a17:47_1": "piṇḍāya paviṭṭhānaṁ tumhādisānaṁ arahantānaṁ bhikkhaṁ datvā mahallakitthiyo dukkhā muccissantī’’ti āha.",
  "atk-s0401a17:47_2": "Thero uṭṭhahitvā dvāraṁ vivaritvā kālaṁ olokento ‘‘pātoyevā’’ti ñatvā pattacīvaraṁ ādāya gāmaṁ pāvisi.",
  "atk-s0401a17:48_0": "Dārikāpi bhattaṁ sampādetvā ‘‘idāni me bhātā āgamissati,",
  "atk-s0401a17:48_1": "idāni me bhātā āgamissatī’’ti dvāraṁ olokayamānā nisīdi.",
  "atk-s0401a17:48_2": "Sā there gharadvāraṁ sampatte pattaṁ gahetvā sappiphāṇitayojitassa khīrapiṇḍapātassa pūretvā hatthe ṭhapesi.",
  "atk-s0401a17:48_3": "Thero ‘‘sukhaṁ hotū’’ti anumodanaṁ katvā pakkāmi.",
  "atk-s0401a17:48_4": "Sāpi taṁ olokayamānāva aṭṭhāsi.",
  "atk-s0401a17:48_5": "Therassa hi tadā ativiya parisuddho chavivaṇṇo ahosi,",
  "atk-s0401a17:48_6": "vippasannāni indriyāni,",
  "atk-s0401a17:48_7": "mukhaṁ bandhanā pavuttatālapakkaṁ viya ativiya virocittha.",
  "atk-s0401a17:49_0": "Mahāupāsikā araññato āgantvā ‘‘kiṁ, amma,",
  "atk-s0401a17:49_1": "bhātiko te āgato’’ti pucchi.",
  "atk-s0401a17:49_2": "Sā sabbaṁ taṁ pavattiṁ ārocesi.",
  "atk-s0401a17:49_3": "Upāsikā ‘‘ajja me puttassa pabbajitakiccaṁ matthakaṁ patta’’nti ñatvā ‘‘abhiramati te, amma,",
  "atk-s0401a17:49_4": "bhātā buddhasāsane,",
  "atk-s0401a17:49_5": "na ukkaṇṭhatī’’ti āha.",
  "atk-s0401a17:50_0": "Piṇḍapātikatissattheravatthu pana evaṁ veditabbaṁ –",
  "atk-s0401a17:50_1": "mahāgāme kira eko daliddapuriso dāruvikkayena jīvikaṁ kappeti.",
  "atk-s0401a17:50_2": "So teneva kāraṇena nāmaṁ labhitvā dārubhaṇḍakamahātisso nāma jāto.",
  "atk-s0401a17:50_3": "So ekadivasaṁ attano bhariyaṁ āha –",
  "atk-s0401a17:50_4": "‘‘kiṁ amhākaṁ jīvitaṁ nāma,",
  "atk-s0401a17:50_5": "satthārā daḷiddadānassa mahapphalabhāvo kathito,",
  "atk-s0401a17:50_6": "mayañca nibaddhaṁ dātuṁ na sakkoma,",
  "atk-s0401a17:50_7": "pakkhikabhattamattaṁ datvā puna uppannaṁ salākabhattampi dassāmā’’ti.",
  "atk-s0401a17:50_8": "Sā ‘‘sādhu sāmī’’ti sampaṭicchitvā punadivase yathālābhena pakkhikabhattaṁ adāsi.",
  "atk-s0401a17:50_9": "Bhikkhusaṅghassa ca paccayehi nipparissayakālo hoti,",
  "atk-s0401a17:50_10": "daharasāmaṇerā paṇītabhojanāni bhuñjitvā ‘‘ayaṁ lūkhāhāro’’ti tesaṁ pakkhikabhattaṁ gahitamattakameva katvā tesaṁ passantānaṁyeva chaḍḍetvā gacchanti.",
  "atk-s0401a17:51_0": "Sā itthī taṁ disvā sāmikassa kathesi,",
  "atk-s0401a17:51_1": "‘‘mayā dinnaṁ chaḍḍentī’’ti na pana vippaṭisārinī ahosi.",
  "atk-s0401a17:51_2": "Tassā sāmiko āha –",
  "atk-s0401a17:51_3": "‘‘mayaṁ duggatabhāvena ayyānaṁ sukhena paribhuñjāpetuṁ nāsakkhimha.",
  "atk-s0401a17:51_4": "Kiṁ nu kho katvā ayyānaṁ manaṁ gahetuṁ sakkhissāmā’’ti?",
  "atk-s0401a17:51_5": "Athassa bhariyā āha –",
  "atk-s0401a17:51_6": "‘‘kiṁ vadesi, sāmi,",
  "atk-s0401a17:51_7": "saputtakā duggatā nāma natthīti ayaṁ te dhītā,",
  "atk-s0401a17:51_8": "imaṁ ekasmiṁ kule ṭhapetvā dvādasa kahāpaṇe gaṇhitvā ekaṁ khīradhenuṁ āhara,",
  "atk-s0401a17:51_9": "ayyānaṁ khīrasalākabhattaṁ dassāma,",
  "atk-s0401a17:51_10": "evaṁ tesaṁ cittaṁ gaṇhituṁ sakkhissāmā’’ti.",
  "atk-s0401a17:51_11": "So sādhūti sampaṭicchitvā tathā akāsi.",
  "atk-s0401a17:51_12": "Tesaṁ puññena sā dhenu sāyaṁ tīṇi māṇikāni,",
  "atk-s0401a17:51_13": "pāto tīṇi māṇikāni khīraṁ deti.",
  "atk-s0401a17:51_14": "Sāyaṁ laddhaṁ dadhiṁ katvā punadivase tato gahitanavanītena sappiṁ katvā sasappiparisekaṁ khīrasalākabhattaṁ denti.",
  "atk-s0401a17:51_15": "Tato paṭṭhāya tassa gehe salākabhattaṁ puññavantāva labhanti.",
  "atk-s0401a17:52_0": "So ekadivasaṁ bhariyaṁ āha –",
  "atk-s0401a17:52_1": "‘‘mayaṁ dhītu atthitāya lajjitabbato ca muttā,",
  "atk-s0401a17:52_2": "gehe ca no bhattaṁ ayyānaṁ paribhogārahaṁ jātaṁ.",
  "atk-s0401a17:52_3": "Tvaṁ yāva ahaṁ āgacchāmi,",
  "atk-s0401a17:52_4": "tāva imasmiṁ kalyāṇavatte mā pamajji.",
  "atk-s0401a17:52_5": "Ahaṁ kiñcideva katvā dhītaraṁ mocessāmī’’ti.",
  "atk-s0401a17:52_6": "So ekaṁ padesaṁ gantvā ucchuyantakammaṁ katvā chahi māsehi dvādasa kahāpaṇe labhitvā ‘‘alaṁ ettakaṁ mama",
  "atk-s0401a17:52_7": "dhītu mocanatthāyā’’ti te kahāpaṇe dussante bandhitvā ‘‘gehaṁ gamissāmī’’ti maggaṁ paṭipajji.",
  "atk-s0401a17:53_0": "Tasmiṁ samaye ambariyamahāvihāravāsī piṇḍapātiyatissatthero ‘‘tissamahāvihāraṁ gantvā cetiyaṁ vandissāmī’’ti",
  "atk-s0401a17:53_1": "attano vasanaṭṭhānato mahāgāmaṁ gacchanto tameva maggaṁ paṭipajji.",
  "atk-s0401a17:53_2": "So upāsako theraṁ dūratova disvā ‘‘ekakova agantvā iminā ayyena saddhiṁ ekaṁ dhammakathaṁ suṇanto gamissāmi.",
  "atk-s0401a17:53_3": "Sīlavanto hi sabbakālaṁ dullabhā’’ti vegena theraṁ sampāpuṇitvā abhivādetvā saddhiṁ gacchanto velāya upakaṭṭhāya cintesi –",
  "atk-s0401a17:53_4": "‘‘mayhaṁ hatthe puṭakabhattaṁ natthi,",
  "atk-s0401a17:53_5": "ayyassa ca bhikkhākālo sampatto,",
  "atk-s0401a17:53_6": "ayañca me paribbayo hatthe atthi,",
  "atk-s0401a17:53_7": "ekaṁ gāmadvāraṁ pattakāle ayyassa piṇḍapātaṁ dassāmī’’ti.",
  "atk-s0401a17:54_0": "Tassevaṁ citte uppannamatteyeva eko puṭakabhattaṁ gahetvā taṁ ṭhānaṁ sampatto.",
  "atk-s0401a17:54_1": "Upāsako taṁ disvā, ‘‘bhante,",
  "atk-s0401a17:54_2": "thokaṁ āgamethā’’ti vatvā taṁ upasaṅkamitvā āha –",
  "atk-s0401a17:54_3": "‘‘kahāpaṇaṁ te,",
  "atk-s0401a17:54_4": "bho purisa, dammi,",
  "atk-s0401a17:54_5": "taṁ me puṭakabhattaṁ dehī’’ti.",
  "atk-s0401a17:54_6": "So cintesi –",
  "atk-s0401a17:54_7": "‘‘imaṁ bhattaṁ imasmiṁ kāle māsakampi na agghati,",
  "atk-s0401a17:54_8": "ayañca mayhaṁ ekavāreneva kahāpaṇaṁ deti,",
  "atk-s0401a17:54_9": "bhavissatettha kāraṇa’’nti cintetvā ‘‘nāhaṁ kahāpaṇena demī’’ti āha.",
  "atk-s0401a17:54_10": "Evaṁ sante dve gaṇha,",
  "atk-s0401a17:54_11": "tīṇi gaṇhāti iminā niyāmena sabbepi te kahāpaṇe dātukāmo jāto.",
  "atk-s0401a17:54_12": "Itaro ‘‘aññepissa atthī’’ti saññāya ‘‘na demi’’cceva āha.",
  "atk-s0401a17:54_13": "Atha naṁ so āha –",
  "atk-s0401a17:54_14": "‘‘sace me, bho,",
  "atk-s0401a17:54_15": "aññepi assu,",
  "atk-s0401a17:54_16": "tepi dadeyyaṁ.",
  "atk-s0401a17:54_17": "Na kho panāhaṁ attano atthāya gaṇhāmi,",
  "atk-s0401a17:54_18": "etasmiṁ me rukkhamūle eko ayyo nisīdāpito,",
  "atk-s0401a17:54_19": "tuyhampi kusalaṁ bhavissati,",
  "atk-s0401a17:54_20": "dehi me bhatta’’nti. Tena hi, bho, gaṇha,",
  "atk-s0401a17:54_21": "āhara te kahāpaṇeti kahāpaṇe gahetvā puṭakabhattaṁ adāsi.",
  "atk-s0401a17:54_22": "Upāsako bhattaṁ gahetvā hatthe dhovitvā theraṁ upasaṅkamitvā ‘‘pattaṁ nīharatha,",
  "atk-s0401a17:54_23": "bhante’’ti āha.",
  "atk-s0401a17:54_24": "Thero pattaṁ nīharitvā upaḍḍhabhatte dinne pattaṁ pidahi.",
  "atk-s0401a17:54_25": "Upāsako āha – ‘‘ayaṁ, bhante,",
  "atk-s0401a17:54_26": "ekasseva paṭiviso,",
  "atk-s0401a17:54_27": "na sakkā mayā ito bhuñjituṁ.",
  "atk-s0401a17:54_28": "Tumhākaṁyeva me atthāya imaṁ pariyesitvā laddhaṁ,",
  "atk-s0401a17:54_29": "gaṇhatha naṁ maṁ anukampaṁ upādāyā’’ti.",
  "atk-s0401a17:54_30": "Thero ‘‘atthi ettha kāraṇa’’nti gahetvā sabbaṁ paribhuñji.",
  "atk-s0401a17:54_31": "Upāsako dhamakaraṇena pānīyaṁ parissāvetvā adāsi.",
  "atk-s0401a17:54_32": "Tato niṭṭhitabhattakicce there ubhopi maggaṁ paṭipajjiṁsu.",
  "atk-s0401a17:55_0": "Thero upāsakaṁ pucchi –",
  "atk-s0401a17:55_1": "‘‘kena kāraṇena tvaṁ na bhuñjasī’’ti.",
  "atk-s0401a17:55_2": "So attano gamanāgamanavidhānaṁ sabbaṁ kathesi.",
  "atk-s0401a17:55_3": "Thero taṁ sutvā saṁvegappatto cintesi –",
  "atk-s0401a17:55_4": "‘‘dukkaraṁ upāsakena kataṁ,",
  "atk-s0401a17:55_5": "mayā pana evarūpaṁ piṇḍapātaṁ paribhuñjitvā etassa kataññunā bhavitabbaṁ.",
  "atk-s0401a17:55_6": "Sappāyasenāsanaṁ labhitvā tattheva chavimaṁsalohitesu sukkhantesupi nisinnapallaṅkeneva arahattaṁ appatvā na uṭṭhahissāmī’’ti.",
  "atk-s0401a17:55_7": "So tissamahāvihāraṁ gantvā āgantukavattaṁ katvā attano pattasenāsanaṁ pavisitvā paccattharaṇaṁ attharitvā",
  "atk-s0401a17:55_8": "tattha nisinno attano mūlakammaṭṭhānameva gaṇhi.",
  "atk-s0401a17:55_9": "So tāya rattiyā obhāsamattampi nibbattetuṁ nāsakkhi.",
  "atk-s0401a17:55_10": "Punadivasato paṭṭhāya bhikkhācārapalibodhaṁ chinditvā tadeva kammaṭṭhānaṁ anulomapaṭilomaṁ vipassi.",
  "atk-s0401a17:55_11": "Etenupāyena vipassanto sattame aruṇe saha paṭisambhidāhi arahattaṁ patvā cintesi –",
  "atk-s0401a17:55_12": "‘‘ativiya me kilantaṁ sarīraṁ,",
  "atk-s0401a17:55_13": "kiṁ nu kho me jīvitaṁ ciraṁ pavattissati,",
  "atk-s0401a17:55_14": "na pavattissatī’’ti.",
  "atk-s0401a17:55_15": "Athassa appavattanabhāvaṁ disvā senāsanaṁ paṭisāmetvā pattacīvaramādāya vihāramajjhaṁ gantvā bheriṁ paharāpetvā bhikkhusaṅghaṁ sannipātesi.",
  "atk-s0401a17:56_0": "Saṅghatthero ‘‘kena bhikkhunāsaṅgho sannipātito’’ti pucchi. Mayā, bhanteti.",
  "atk-s0401a17:56_1": "Kimatthaṁ sappurisāti. Bhante,",
  "atk-s0401a17:56_2": "aññaṁ kammaṁ natthi,",
  "atk-s0401a17:56_3": "yesaṁ pana magge vā phale vā kaṅkhā atthi,",
  "atk-s0401a17:56_4": "te maṁ pucchantūti.",
  "atk-s0401a17:56_5": "Sappurisa tādisā nāma bhikkhū asantaṁ guṇaṁ na kathenti,",
  "atk-s0401a17:56_6": "amhākaṁ ettha kaṅkhā natthi.",
  "atk-s0401a17:56_7": "Kiṁ pana te saṁvegakāraṇaṁ ahosi,",
  "atk-s0401a17:56_8": "kiṁ paccayaṁ katvā arahattaṁ nibbattanti. Bhante,",
  "atk-s0401a17:56_9": "imasmiṁ mahāgāme valliyavīthiyaṁ dārubhaṇḍakamahātisso nāma upāsako attano dhītaraṁ bahi ṭhapetvā dvādasa",
  "atk-s0401a17:56_10": "kahāpaṇe gaṇhitvā tehi ekaṁ khīradhenuṁ gahetvā saṅghassa khīrabhattasalākaṁ paṭṭhapesi,",
  "atk-s0401a17:56_11": "so ‘‘dhītaraṁ mocessāmī’’ti cha māse yantasālāya bhatiṁ katvā dvādasa kahāpaṇe labhitvā ‘‘dhītaraṁ mocessāmī’’ti",
  "atk-s0401a17:56_12": "attano gehaṁ gacchanto antarāmagge maṁ disvā bhikkhācāravelāya sabbepi te kahāpaṇe datvā puṭakabhattaṁ",
  "atk-s0401a17:56_13": "gaṇhitvā sabbaṁ mayhaṁ adāsi.",
  "atk-s0401a17:56_14": "Ahaṁ taṁ piṇḍapātaṁ paribhuñjitvā idhāgantvā sappāyasenāsanaṁ labhitvā ‘‘piṇḍāpacāyanakammaṁ karissāmī’’ti visesaṁ nibbattesiṁ, bhanteti.",
  "atk-s0401a17:56_15": "Taṁ ṭhānaṁ sampattā catassopi parisā therassa sādhukāraṁ adaṁsu.",
  "atk-s0401a17:56_16": "Sakabhāvena saṇṭhātuṁ samattho nāma nāhosi.",
  "atk-s0401a17:56_17": "Thero saṅghamajjhe nisīditvā kathento kathentova ‘‘mayhaṁ kūṭāgāraṁ dārubhaṇḍakamahātissassa hatthena",
  "atk-s0401a17:56_18": "phuṭṭhakāleyeva calatū’’ti adhiṭṭhāya anupādisesāya nibbānadhātuyā parinibbāyi.",
  "atk-s0401a17:57_0": "Kākavaṇṇatissamahārājā ‘‘eko kira thero parinibbuto’’ti sutvā vihāraṁ gantvā sakkārasammānaṁ katvā kūṭāgāraṁ",
  "atk-s0401a17:57_1": "sajjetvā theraṁ tattha āropetvā ‘‘idāni citakaṭṭhānaṁ gamissāmā’’ti ukkhipanto cāletuṁ nāsakkhi.",
  "atk-s0401a17:57_2": "Rājā bhikkhusaṅghaṁ pucchi – ‘‘atthi, bhante,",
  "atk-s0401a17:57_3": "therena kiñci kathita’’nti.",
  "atk-s0401a17:57_4": "Bhikkhū therena kathitavidhānaṁ ācikkhiṁsu.",
  "atk-s0401a17:57_5": "Rājā taṁ upāsakaṁ pakkosāpetvā ‘‘tayā ito sattadivasamatthake kassaci maggapaṭipannassa bhikkhuno puṭakabhattaṁ dinna’’nti pucchi. Āma, devāti.",
  "atk-s0401a17:57_6": "Kena te niyāmena dinnanti?",
  "atk-s0401a17:57_7": "So taṁ kāraṇaṁ sabbaṁ ārocesi.",
  "atk-s0401a17:57_8": "Atha naṁ rājā therassa kūṭāgāraṭṭhānaṁ pesesi –",
  "atk-s0401a17:57_9": "‘‘gaccha taṁ theraṁ sañjāna,",
  "atk-s0401a17:57_10": "so vā añño vā’’ti.",
  "atk-s0401a17:57_11": "So gantvā sāṇiṁ ukkhipitvā therassa mukhaṁ disvā sañjānitvā dvīhi hatthehi hadayaṁ sandhārento rañño santikaṁ gantvā, ‘‘deva,",
  "atk-s0401a17:57_12": "mayhaṁ ayyo’’ti āha.",
  "atk-s0401a17:57_13": "Athassa rājā mahāpasādhanaṁ dāpesi.",
  "atk-s0401a17:57_14": "Taṁ pasādhetvā āgataṁ ‘‘gaccha bhātika mahātissa mayhaṁ,",
  "atk-s0401a17:57_15": "ayyāti vatvā kūṭāgāraṁ ukkhipā’’ti āha.",
  "atk-s0401a17:57_16": "Upāsako ‘‘sādhu,",
  "atk-s0401a17:57_17": "devā’’ti gantvā therassa pāde vanditvā ubhohi hatthehi ukkhipitvā attano matthake akāsi.",
  "atk-s0401a17:57_18": "Tasmiṁyeva khaṇe kūṭāgāraṁ ākāse uppatitvā citakamatthake patiṭṭhāsi.",
  "atk-s0401a17:57_19": "Tasmiṁ kāle citakassa catūhipi kaṇṇehi sayameva aggijālā uṭṭhahiṁsūti.",
  "atk-s0401a17:58_0": "‘‘Mahantaṁ kho panetaṁ satthu dāyajjaṁ,",
  "atk-s0401a17:58_1": "yadidaṁ satta ariyadhanāni nāma,",
  "atk-s0401a17:58_2": "taṁ na sakkā kusītena gahetuṁ.",
  "atk-s0401a17:58_3": "Yathā hi vippaṭipannaṁ puttaṁ mātāpitaro ‘ayaṁ amhākaṁ aputto’ti paribāhiraṁ karonti,",
  "atk-s0401a17:58_4": "so tesaṁ accayena dāyajjaṁ na labhati,",
  "atk-s0401a17:58_5": "evaṁ kusītopi idaṁ ariyadhanadāyajjaṁ na labhati,",
  "atk-s0401a17:58_6": "āraddhavīriyova labhatī’’ti dāyajjamahattaṁ paccavekkhatopi uppajjati.",
  "atk-s0401a17:59_0": "‘‘Mahā kho pana te satthā.",
  "atk-s0401a17:59_1": "Satthuno hi te mātukucchimhi paṭisandhiṁ gahaṇakālepi,",
  "atk-s0401a17:59_2": "abhinikkhamanepi,",
  "atk-s0401a17:59_3": "abhisambodhiyampi,",
  "atk-s0401a17:59_4": "dhammacakkappavattanayamakapāṭihāriyadevorohanaāyusaṅkhāravossajjanesupi,",
  "atk-s0401a17:59_5": "parinibbānakālepi dasasahassilokadhātu kampittha.",
  "atk-s0401a17:59_6": "Yuttaṁ nu te evarūpassa satthuno sāsane pabbajitvā kusītena bhavitu’’nti evaṁ satthumahattaṁ paccavekkhatopi uppajjati.",
  "atk-s0401a17:60_0": "‘‘Jātiyāpi tvaṁ idāni na lāmakajātiko,",
  "atk-s0401a17:60_1": "asambhinnāya mahāsammatapaveṇiyā āgataokkākarājavaṁse jātosi,",
  "atk-s0401a17:60_2": "suddhodanamahārājassa ca mahāmāyādeviyā ca nattā,",
  "atk-s0401a17:60_3": "rāhulabhaddassa kaniṭṭho,",
  "atk-s0401a17:60_4": "tayā nāma evarūpena jinaputtena hutvā na yuttaṁ kusītena viharitu’’nti evaṁ jātimahattaṁ paccavekkhatopi uppajjati.",
  "atk-s0401a17:61_0": "‘‘Sāriputtamoggallānā ceva asīti mahāsāvakā ca vīriyeneva lokuttaradhammaṁ paṭivijjhiṁsu,",
  "atk-s0401a17:61_1": "tvaṁ etesaṁ sabrahmacārīnaṁ maggaṁ paṭipajjasi,",
  "atk-s0401a17:61_2": "na paṭipajjasī’’ti evaṁ sabrahmacārimahattaṁ paccavekkhatopi uppajjati.",
  "atk-s0401a17:62_0": "Kucchiṁ pūretvā ṭhitaajagarasadise vissaṭṭhakāyikacetasikavīriye kusītapuggale parivajjentassāpi,",
  "atk-s0401a17:62_1": "āraddhavīriye pahitatte puggale sevantassāpi,",
  "atk-s0401a17:62_2": "ṭhānanisajjādīsu viriyuppādanatthaṁ ninnapoṇapabbhāracittassāpi uppajjati.",
  "atk-s0401a17:62_3": "Tasmā ādikammiko kulaputto imehi ekādasahi kāraṇehi vīriyasambojjhaṅgaṁ samuṭṭhāpetvā tadeva dhuraṁ katvā",
  "atk-s0401a17:62_4": "abhinivesaṁ paṭṭhapetvā anukkamena arahattaṁ gaṇhāti.",
  "atk-s0401a17:62_5": "So yāva arahattamaggā vīriyasambojjhaṅgaṁ bhāveti nāma,",
  "atk-s0401a17:62_6": "phale patte bhāvito nāma hoti.",
  "atk-s0401a17:63_0": "Ekādasa dhammā pītisambojjhaṅgassa uppādāya saṁvattanti –",
  "atk-s0401a17:63_1": "buddhānussati,",
  "atk-s0401a17:63_2": "dhammasaṅghasīla cāgadevatānussati upasamānussati,",
  "atk-s0401a17:63_3": "lūkhapuggalaparivajjanatā,",
  "atk-s0401a17:63_4": "siniddhapuggalasevanatā,",
  "atk-s0401a17:63_5": "pasādanīyasuttantapaccavekkhaṇatā,",
  "atk-s0401a17:63_6": "tadadhimuttatāti.",
  "atk-s0401a17:64_0": "Buddhaguṇe anussarantassāpi hi yāva upacārā sakalasarīraṁ pharamāno pītisambojjhaṅgo uppajjati,",
  "atk-s0401a17:64_1": "dhammasaṅghaguṇe anussarantassāpi,",
  "atk-s0401a17:64_2": "dīgharattaṁ akhaṇḍaṁ katvā rakkhitaṁ catupārisuddhisīlaṁ paccavekkhantassāpi,",
  "atk-s0401a17:64_3": "gihino dasasīlaṁ pañcasīlaṁ paccavekkhantassāpi,",
  "atk-s0401a17:64_4": "dubbhikkhabhayādīsu paṇītabhojanaṁ sabrahmacārīnaṁ datvā ‘‘evaṁnāma adamhā’’ti cāgaṁ paccavekkhantassāpi,",
  "atk-s0401a17:64_5": "gihinopi evarūpe kāle sīlavantānaṁ dinnadānaṁ paccavekkhantassāpi,",
  "atk-s0401a17:64_6": "yehi guṇehi samannāgatā devattaṁ pattā,",
  "atk-s0401a17:64_7": "tathārūpānaṁ guṇānaṁ attani atthitaṁ paccavekkhantassāpi,",
  "atk-s0401a17:64_8": "samāpattiyā vikkhambhite kilesā saṭṭhipi sattatipi vassāni na samudācarantīti paccavekkhantassāpi,",
  "atk-s0401a17:64_9": "cetiyadassanabodhidassanatheradassanesu asakkaccakiriyāya saṁsūcitalūkhabhāve buddhādīsu pasādasinehābhāvena",
  "atk-s0401a17:64_10": "gadrabhapiṭṭhe rajasadise lūkhapuggale parivajjentassāpi,",
  "atk-s0401a17:64_11": "buddhādīsu pasādabahule muducitte siniddhapuggale sevantassāpi,",
  "atk-s0401a17:64_12": "ratanattayaguṇaparidīpake pasādanīyasuttante paccavekkhantassāpi,",
  "atk-s0401a17:64_13": "ṭhānanisajjādīsu pītiuppādanatthaṁ ninnapoṇapabbhāracittassāpi uppajjati.",
  "atk-s0401a17:64_14": "Tasmā ādikammiko kulaputto imehi ekādasahi kāraṇehi pītisambojjhaṅgaṁ samuṭṭhāpetvā tadeva dhuraṁ katvā",
  "atk-s0401a17:64_15": "abhinivesaṁ paṭṭhapetvā anukkamena arahattaṁ gaṇhāti.",
  "atk-s0401a17:64_16": "So yāva arahattamaggā pītisambojjhaṅgaṁ bhāveti nāma,",
  "atk-s0401a17:64_17": "phale patte bhāvito nāma hoti.",
  "atk-s0401a17:65_0": "Satta dhammā passaddhisambojjhaṅgassa uppādāya saṁvattanti –",
  "atk-s0401a17:65_1": "paṇītabhojanasevanatā,",
  "atk-s0401a17:65_2": "utusukhasevanatā,",
  "atk-s0401a17:65_3": "iriyāpathasukhasevanatā,",
  "atk-s0401a17:65_4": "majjhattapayogatā,",
  "atk-s0401a17:65_5": "sāraddhakāyapuggalaparivajjanatā,",
  "atk-s0401a17:65_6": "passaddhakāyapuggalasevanatā,",
  "atk-s0401a17:65_7": "tadadhimuttatāti.",
  "atk-s0401a17:66_0": "Paṇītañhi siniddhaṁ sappāyabhojanaṁ bhuñjantassāpi,",
  "atk-s0401a17:66_1": "sītuṇhesu ca utūsu ṭhānādīsu ca iriyāpathesu sappāyautuñca iriyāpathañca sevantassāpi passaddhi uppajjati.",
  "atk-s0401a17:66_2": "Yo pana mahāpurisajātiko sabbautuiriyāpathakkhamo hoti,",
  "atk-s0401a17:66_3": "na taṁ sandhāyetaṁ vuttaṁ.",
  "atk-s0401a17:66_4": "Yassa sabhāgavisabhāgatā atthi,",
  "atk-s0401a17:66_5": "tasseva visabhāge utuiriyāpathe vajjetvā sabhāge sevantassa uppajjati.",
  "atk-s0401a17:66_6": "Majjhattapayogo vuccati attano ca parassa ca kammassakatapaccavekkhaṇā.",
  "atk-s0401a17:66_7": "Iminā majjhattapayogena uppajjati.",
  "atk-s0401a17:66_8": "Yo leḍḍudaṇḍādīhi paraṁ viheṭhayamāno vicarati,",
  "atk-s0401a17:66_9": "evarūpaṁ sāraddhakāyaṁ puggalaṁ parivajjentassāpi,",
  "atk-s0401a17:66_10": "saṁyatapādapāṇiṁ passaddhakāyaṁ puggalaṁ sevantassāpi,",
  "atk-s0401a17:66_11": "ṭhānanisajjādīsu passaddhiuppādanatthāya ninnapoṇapabbhāracittassāpi uppajjati.",
  "atk-s0401a17:66_12": "Tasmā ādikammiko kulaputto imehi sattahi kāraṇehi passaddhisambojjhaṅgaṁ samuṭṭhāpetvā tadeva dhuraṁ",
  "atk-s0401a17:66_13": "katvā abhinivesaṁ paṭṭhapetvā anukkamena arahattaṁ gaṇhāti.",
  "atk-s0401a17:66_14": "So yāva arahattamaggā passaddhisambojjhaṅgaṁ bhāveti nāma,",
  "atk-s0401a17:66_15": "phale patte bhāvito nāma hoti.",
  "atk-s0401a17:67_0": "Ekādasa dhammā samādhisambojjhaṅgassa uppādāya saṁvattanti –",
  "atk-s0401a17:67_1": "vatthuvisadakiriyatā,",
  "atk-s0401a17:67_2": "indriyasamattapaṭipādanatā,",
  "atk-s0401a17:67_3": "nimittakusalatā,",
  "atk-s0401a17:67_4": "samaye cittassa paggaṇhanatā,",
  "atk-s0401a17:67_5": "samaye cittassa niggaṇhanatā,",
  "atk-s0401a17:67_6": "samaye sampahaṁsanatā,",
  "atk-s0401a17:67_7": "samaye ajjhupekkhanatā,",
  "atk-s0401a17:67_8": "asamāhitapuggalaparivajjanatā,",
  "atk-s0401a17:67_9": "samāhitapuggalasevanatā,",
  "atk-s0401a17:67_10": "jhānavimokkhapaccavekkhaṇatā,",
  "atk-s0401a17:67_11": "tadadhimuttatāti.",
  "atk-s0401a17:67_12": "Tattha vatthuvisadakiriyatā ca indriyasamattapaṭipādanatā ca vuttanayeneva veditabbā.",
  "atk-s0401a17:68_0": "Nimittakusalatā nāma kasiṇanimittassa uggahakusalatā.",
  "atk-s0401a17:68_1": "Samaye cittassa paggaṇhanatāti yasmiṁ samaye atisithilavīriyatādīhi līnaṁ cittaṁ hoti,",
  "atk-s0401a17:68_2": "tasmiṁ samaye dhammavicayavīriyapītisambojjhaṅgasamuṭṭhāpanena tassa paggaṇhanaṁ.",
  "atk-s0401a17:68_3": "Samaye cittassa niggaṇhanatāti yasmiṁ samaye accāraddhavīriyatādīhi uddhataṁ cittaṁ hoti,",
  "atk-s0401a17:68_4": "tasmiṁ samaye passaddhisamādhiupekkhāsambojjhaṅgasamuṭṭhāpanena tassa niggaṇhanaṁ.",
  "atk-s0401a17:68_5": "Samaye sampahaṁsanatāti yasmiṁ samaye cittaṁ paññāpayogamandatāya vā upasamasukhānadhigamena vā nirassādaṁ hoti,",
  "atk-s0401a17:68_6": "tasmiṁ samaye aṭṭhasaṁvegavatthupaccavekkhaṇena saṁvejeti.",
  "atk-s0401a17:68_7": "Aṭṭha saṁvegavatthūni nāma –",
  "atk-s0401a17:68_8": "jātijarābyādhimaraṇāni cattāri,",
  "atk-s0401a17:68_9": "apāyadukkhaṁ pañcamaṁ,",
  "atk-s0401a17:68_10": "atīte vaṭṭamūlakaṁ dukkhaṁ,",
  "atk-s0401a17:68_11": "anāgate vaṭṭamūlakaṁ dukkhaṁ,",
  "atk-s0401a17:68_12": "paccuppanne āhārapariyeṭṭhimūlakaṁ dukkhanti.",
  "atk-s0401a17:68_13": "Ratanattayaguṇānussaraṇena ca pasādaṁ janeti.",
  "atk-s0401a17:68_14": "Ayaṁ vuccati ‘‘samaye sampahaṁsanatā’’ti.",
  "atk-s0401a17:69_0": "Samaye ajjhupekkhanatā nāma yasmiṁ samaye sammāpaṭipattiṁ āgamma alīnaṁ anuddhataṁ anirassādaṁ ārammaṇe",
  "atk-s0401a17:69_1": "samappavattaṁ samathavīthipaṭipannaṁ cittaṁ hoti,",
  "atk-s0401a17:69_2": "tadāssa paggahaniggahasampahaṁsanesu na byāpāraṁ āpajjati sārathi viya samappavattesu assesu.",
  "atk-s0401a17:69_3": "Ayaṁ vuccati ‘‘samaye ajjhupekkhanatā’’ti.",
  "atk-s0401a17:69_4": "Asamāhitapuggalaparivajjanatā nāma upacāraṁ vā appanaṁ vā appattānaṁ vikkhittacittānaṁ puggalānaṁ ārakā parivajjanaṁ.",
  "atk-s0401a17:69_5": "Samāhitapuggalasevanatā nāma upacārena vā appanāya vā samāhitacittānaṁ sevanā bhajanā payirupāsanā.",
  "atk-s0401a17:69_6": "Tadadhimuttatā nāma ṭhānanisajjādīsu samādhiuppādanatthaṁyeva ninnapoṇapabbhāracittatā.",
  "atk-s0401a17:69_7": "Evañhi paṭipajjato esa uppajjati.",
  "atk-s0401a17:69_8": "Tasmā ādikammiko kulaputto imehi ekādasahi kāraṇehi samādhisambojjhaṅgaṁ samuṭṭhāpetvā tadeva dhuraṁ",
  "atk-s0401a17:69_9": "katvā abhinivesaṁ paṭṭhapetvā anukkamena arahattaṁ gaṇhāti.",
  "atk-s0401a17:69_10": "So yāva arahattamaggā samādhisambojjhaṅgaṁ bhāveti nāma,",
  "atk-s0401a17:69_11": "phale patte bhāvito nāma hoti.",
  "atk-s0401a17:70_0": "Pañca dhammā upekhāsambojjhaṅgassa uppādāya saṁvattanti –",
  "atk-s0401a17:70_1": "sattamajjhattatā,",
  "atk-s0401a17:70_2": "saṅkhāramajjhattatā,",
  "atk-s0401a17:70_3": "sattasaṅkhārakelāyanapuggalaparivajjanatā,",
  "atk-s0401a17:70_4": "sattasaṅkhāramajjhattapuggalasevanatā tadadhimuttatāti.",
  "atk-s0401a17:70_5": "Tattha dvīhākārehi sattamajjhattataṁ samuṭṭhāpeti ‘‘tvaṁ attano kammena āgantvā attanova kammena gamissasi,",
  "atk-s0401a17:70_6": "esopi attano kammena āgantvā attanova kammena gamissati,",
  "atk-s0401a17:70_7": "tvaṁ kaṁ kelāyasī’’ti evaṁ kammassakatapaccavekkhaṇena ca,",
  "atk-s0401a17:70_8": "‘‘paramatthato sattoyeva natthi,",
  "atk-s0401a17:70_9": "so tvaṁ kaṁ kelāyasī’’ti evaṁ nissattapaccavekkhaṇena cāti.",
  "atk-s0401a17:70_10": "Dvīhevākārehi saṅkhāramajjhattataṁ samuṭṭhāpeti ‘‘idaṁ cīvaraṁ anupubbena vaṇṇavikārañceva jiṇṇabhāvañca",
  "atk-s0401a17:70_11": "upagantvā pādapuñchanacoḷakaṁ hutvā yaṭṭhikoṭiyā chaḍḍanīyaṁ bhavissati,",
  "atk-s0401a17:70_12": "sace panassa sāmiko bhaveyya,",
  "atk-s0401a17:70_13": "nāssa evaṁ vinassituṁ dadeyyā’’ti evaṁ assāmikabhāvapaccavekkhaṇena ca,",
  "atk-s0401a17:70_14": "‘‘anaddhaniyaṁ idaṁ tāvakālika’’nti evaṁ tāvakālikabhāvapaccavekkhaṇena cāti.",
  "atk-s0401a17:70_15": "Yathā ca cīvare,",
  "atk-s0401a17:70_16": "evaṁ pattādīsupi yojanā kātabbā.",
  "atk-s0401a17:71_0": "Sattasaṅkhārakelāyanapuggalaparivajjanatāti ettha yo puggalo gihī vā attano puttadhītādike,",
  "atk-s0401a17:71_1": "pabbajito vā attano antevāsikasamānupajjhāyakādike mamāyati,",
  "atk-s0401a17:71_2": "sahattheneva nesaṁ kesacchedanasūcikammacīvaradhovanarajanapattapacanādīni karoti,",
  "atk-s0401a17:71_3": "muhuttampi apassanto ‘‘asuko sāmaṇero kuhiṁ,",
  "atk-s0401a17:71_4": "asuko daharo kuhi’’nti bhantamigo viya ito cito ca oloketi,",
  "atk-s0401a17:71_5": "aññena kesacchedanādīnaṁ atthāya ‘‘muhuttaṁ tāva asukaṁ pesethā’’ti yāciyamānopi ‘‘amhepi taṁ attano kammaṁ na kārema,",
  "atk-s0401a17:71_6": "tumhe naṁ gahetvā kilamissathā’’ti na deti,",
  "atk-s0401a17:71_7": "ayaṁ sattakelāyano nāma.",
  "atk-s0401a17:71_8": "Yo pana cīvarapattathālakakattarayaṭṭhiādīni mamāyati,",
  "atk-s0401a17:71_9": "aññassa hatthena parāmasitumpi na deti,",
  "atk-s0401a17:71_10": "tāvakālikaṁ yācito ‘‘mayampi imaṁ dhanāyantā na paribhuñjāma,",
  "atk-s0401a17:71_11": "tumhākaṁ kiṁ dassāmā’’ti vadati,",
  "atk-s0401a17:71_12": "ayaṁ saṅkhārakelāyano nāma.",
  "atk-s0401a17:72_0": "Yo pana tesu dvīsupi vatthūsu majjhatto udāsino,",
  "atk-s0401a17:72_1": "ayaṁ sattasaṅkhāramajjhatto nāma.",
  "atk-s0401a17:72_2": "Iti ayaṁ upekkhāsambojjhaṅgo evarūpaṁ sattasaṅkhārakelāyanapuggalaṁ ārakā parivajjentassāpi,",
  "atk-s0401a17:72_3": "sattasaṅkhāramajjhattapuggalaṁ sevantassāpi,",
  "atk-s0401a17:72_4": "ṭhānanisajjādīsu taduppādanatthaṁ ninnapoṇapabbhāracittassāpi uppajjati.",
  "atk-s0401a17:72_5": "Tasmā ādikammiko kulaputto imehi pañcahi kāraṇehi upekkhāsambojjhaṅgaṁ samuṭṭhāpetvā tadeva dhuraṁ katvā",
  "atk-s0401a17:72_6": "abhinivesaṁ paṭṭhapetvā anukkamena arahattaṁ gaṇhāti.",
  "atk-s0401a17:72_7": "So yāva arahattamaggā upekkhāsambojjhaṅgaṁ bhāveti nāma,",
  "atk-s0401a17:72_8": "phale patte bhāvito nāma hoti.",
  "atk-s0401a17:72_9": "Iti imepi satta bojjhaṅgā lokiyalokuttaramissakāva kathitā.",
  "atk-s0401a17:73_0": "419.Sammādiṭṭhiṁ bhāvetīti aṭṭhaṅgikassa maggassa ādibhūtaṁ sammādiṭṭhiṁ brūheti vaḍḍheti.",
  "atk-s0401a17:73_1": "Sesapadesupi eseva nayo.",
  "atk-s0401a17:73_2": "Ettha pana sammādassanalakkhaṇā sammādiṭṭhi.",
  "atk-s0401a17:73_3": "Sammāabhiniropanalakkhaṇo sammāsaṅkappo.",
  "atk-s0401a17:73_4": "Sammāpariggāhalakkhaṇā sammāvācā.",
  "atk-s0401a17:73_5": "Sammāsamuṭṭhāpanalakkhaṇo sammākammanto.",
  "atk-s0401a17:73_6": "Sammāvodāpanalakkhaṇo sammāājīvo.",
  "atk-s0401a17:73_7": "Sammāpaggahalakkhaṇo sammāvāyāmo.",
  "atk-s0401a17:73_8": "Sammāupaṭṭhānalakkhaṇā sammāsati.",
  "atk-s0401a17:73_9": "Sammāsamādhānalakkhaṇo sammāsamādhi.",
  "atk-s0401a17:74_0": "Tesu ekekassa tīṇi tīṇi kiccāni honti.",
  "atk-s0401a17:74_1": "Seyyathidaṁ,",
  "atk-s0401a17:74_2": "sammādiṭṭhi tāva aññehipi attano paccanīkakilesehi saddhiṁ micchādiṭṭhiṁ pajahati,",
  "atk-s0401a17:74_3": "nirodhaṁ ārammaṇaṁ karoti,",
  "atk-s0401a17:74_4": "sampayuttadhamme ca passati tappaṭicchādakamohavidhamanavasena asammohato.",
  "atk-s0401a17:74_5": "Sammāsaṅkappādayopi tatheva micchāsaṅkappādīni ca pajahanti,",
  "atk-s0401a17:74_6": "nirodhañca ārammaṇaṁ karonti.",
  "atk-s0401a17:74_7": "Visesato panettha sammāsaṅkappo sahajātadhamme sammā abhiniropeti,",
  "atk-s0401a17:74_8": "sammāvācā sammā pariggaṇhāti,",
  "atk-s0401a17:74_9": "sammākammanto sammā samuṭṭhāpeti,",
  "atk-s0401a17:74_10": "sammāājīvo sammā vodāpeti,",
  "atk-s0401a17:74_11": "sammāvāyāmo sammā paggaṇhāti,",
  "atk-s0401a17:74_12": "sammāsati sammā upaṭṭhāti,",
  "atk-s0401a17:74_13": "sammāsamādhi sammā padahati.",
  "atk-s0401a17:75_0": "Api cesā sammādiṭṭhi nāma pubbabhāge nānākkhaṇā nānārammaṇā hoti,",
  "atk-s0401a17:75_1": "maggakāle ekakkhaṇā ekārammaṇā.",
  "atk-s0401a17:75_2": "Kiccato pana dukkhe ñāṇantiādīni cattāri nāmāni labhati.",
  "atk-s0401a17:75_3": "Sammāsaṅkappādayopi pubbabhāge nānakkhaṇā nānārammaṇā honti,",
  "atk-s0401a17:75_4": "maggakāle ekakkhaṇā ekārammaṇā.",
  "atk-s0401a17:75_5": "Tesu sammāsaṅkappo kiccato nekkhammasaṅkappo avihiṁsāsaṅkappo abyāpādasaṅkappoti tīṇi nāmāni labhati.",
  "atk-s0401a17:75_6": "Sammāvācādayo tayo pubbabhāge viratiyopi honti cetanāyopi,",
  "atk-s0401a17:75_7": "maggakkhaṇe pana viratiyova.",
  "atk-s0401a17:75_8": "Sammāvāyāmo sammāsatīti idampi dvayaṁ kiccato sammappadhānasatipaṭṭhānavasena cattāri nāmāni labhati.",
  "atk-s0401a17:75_9": "Sammāsamādhi pana pubbabhāgepi maggakkhaṇepi sammāsamādhiyeva.",
  "atk-s0401a17:76_0": "Iti imesu aṭṭhasu dhammesu bhagavatā nibbānādhigamāya paṭipannassa yogino bahukārattā paṭhamaṁ sammādiṭṭhi desitā.",
  "atk-s0401a17:76_1": "Ayañhi ‘‘paññāpajjoto paññāsattha’’nti (dha. sa. 16, 20, 29,",
  "atk-s0401a17:76_2": "34) ca vuttā.",
  "atk-s0401a17:76_3": "Tasmā etāya pubbabhāge vipassanāñāṇasaṅkhātāya sammādiṭṭhiyā avijjandhakāraṁ vidhamitvā kilesacore ghātento khemena yogāvacaro nibbānaṁ pāpuṇāti.",
  "atk-s0401a17:76_4": "Tena vuttaṁ –",
  "atk-s0401a17:76_5": "‘‘nibbānādhigamāya paṭipannassa yogino bahukārattā paṭhamaṁ sammādiṭṭhi desitā’’ti.",
  "atk-s0401a17:77_0": "Sammāsaṅkappo pana tassā bahukāro,",
  "atk-s0401a17:77_1": "tasmā tadanantaraṁ vutto.",
  "atk-s0401a17:77_2": "Yathā hi heraññiko hatthena parivattetvā parivattetvā cakkhunā kahāpaṇaṁ olokento ‘ayaṁ kūṭo,",
  "atk-s0401a17:77_3": "ayaṁ cheko’’ti jānāti ,",
  "atk-s0401a17:77_4": "evaṁ yogāvacaropi pubbabhāge vitakkena vitakketvā vitakketvā vipassanāpaññāya olokayamāno ‘‘ime dhammā kāmāvacarā,",
  "atk-s0401a17:77_5": "ime dhammā rūpāvacarādayo’’ti jānāti.",
  "atk-s0401a17:77_6": "Yathā vā pana purisena koṭiyaṁ gahetvā parivattetvā parivattetvā dinnaṁ mahārukkhaṁ tacchako vāsiyā tacchetvā kamme upaneti,",
  "atk-s0401a17:77_7": "evaṁ vitakkena vitakketvā vitakketvā dinnadhamme yogāvacaro paññāya ‘‘ime dhammā kāmāvacarā,",
  "atk-s0401a17:77_8": "ime dhammā rūpāvacarā’’tiādinā nayena paricchinditvā kamme upaneti.",
  "atk-s0401a17:77_9": "Tena vuttaṁ –",
  "atk-s0401a17:77_10": "‘‘sammāsaṅkappo pana tassā bahukāro,",
  "atk-s0401a17:77_11": "tasmā tadanantaraṁ vutto’’ti.",
  "atk-s0401a17:78_0": "Svāyaṁ yathā sammādiṭṭhiyā,",
  "atk-s0401a17:78_1": "evaṁ sammāvācāyapi upakārako. Yathāha –",
  "atk-s0401a17:78_2": "‘‘pubbe kho, gahapati,",
  "atk-s0401a17:78_3": "vitakketvā vicāretvā pacchā vācaṁ bhindatī’’ti (ma. ni. 1.463).",
  "atk-s0401a17:78_4": "Tasmā tadanantaraṁ sammāvācā vuttā.",
  "atk-s0401a17:79_0": "Yasmā pana idañcidañca karissāmāti paṭhamaṁ vācāya saṁvidahitvā loke kammante payojenti,",
  "atk-s0401a17:79_1": "tasmā vācā kāyakammassa upakārikāti sammāvācāya anantaraṁ sammākammanto vutto.",
  "atk-s0401a17:80_0": "Catubbidhaṁ pana vacīduccaritaṁ,",
  "atk-s0401a17:80_1": "tividhaṁ kāyaduccaritaṁ pahāya ubhayasucaritaṁ pūrentasseva yasmā ājīvaṭṭhamakasīlaṁ pūreti,",
  "atk-s0401a17:80_2": "na itarassa.",
  "atk-s0401a17:80_3": "Tasmā tadubhayānantaraṁ sammāājīvo vutto.",
  "atk-s0401a17:81_0": "Evaṁ suddhājīvena ‘‘parisuddho me ājīvo’’ti ettāvatā paritosaṁ katvā suttappamattena viharituṁ na yuttaṁ,",
  "atk-s0401a17:81_1": "atha kho sabbairiyāpathesu idaṁ vīriyamārabhitabbanti dassetuṁ tadanantaraṁ sammāvāyāmo vutto.",
  "atk-s0401a17:82_0": "Tato āraddhavīriyenāpi kāyādīsu catūsu vatthūsu sati sūpaṭṭhitā kātabbāti dassanatthaṁ tadanantaraṁ sammāsati desitā.",
  "atk-s0401a17:83_0": "Yasmā pana evaṁ sūpaṭṭhitā sati samādhissa upakārānupakārānaṁ dhammānaṁ gatiyo samanvesitvā pahoti ekattārammaṇe cittaṁ samādhetuṁ,",
  "atk-s0401a17:83_1": "tasmā sammāsatiyā anantaraṁ sammāsamādhi desitoti veditabbo.",
  "atk-s0401a17:83_2": "Iti ayampi aṭṭhaṅgiko maggo lokiyalokuttaramissakova kathito.",
  "atk-s0401a17:84_0": "427.Ajjhattaṁ rūpasaññītiādīsu ajjhattarūpe parikammavasena ajjhattaṁ rūpasaññī nāma hoti.",
  "atk-s0401a17:84_1": "Ajjhattañhi nīlaparikammaṁ karonto kese vā pitte vā akkhitārakāya vā karoti,",
  "atk-s0401a17:84_2": "pītaparikammaṁ karonto mede vā chaviyā vā hatthapādatalesu vā akkhīnaṁ pītakaṭṭhāne vā karoti,",
  "atk-s0401a17:84_3": "lohitaparikammaṁ karonto maṁse vā lohite vā jivhāya vā akkhīnaṁ rattaṭṭhāne vā karoti,",
  "atk-s0401a17:84_4": "odātaparikammaṁ karonto aṭṭhimhi vā dante vā nakhe vā akkhīnaṁ setaṭṭhāne vā karoti.",
  "atk-s0401a17:84_5": "Taṁ pana sunīlaṁ supītaṁ sulohitakaṁ suodātakaṁ na hoti,",
  "atk-s0401a17:84_6": "avisuddhameva hoti.",
  "atk-s0401a17:85_0": "Ekobahiddhā rūpāni passatīti yassevaṁ parikammaṁ ajjhattaṁ uppannaṁ hoti,",
  "atk-s0401a17:85_1": "nimittaṁ pana bahiddhā.",
  "atk-s0401a17:85_2": "So evaṁ ajjhattaṁ parikammassa bahiddhā ca appanāya vasena ‘‘ajjhattaṁ rūpasaññī eko bahiddhā rūpāni passatī’’ti vuccati.",
  "atk-s0401a17:85_3": "Parittānīti avaḍḍhitāni.",
  "atk-s0401a17:85_4": "Suvaṇṇadubbaṇṇānīti suvaṇṇāni vā honti dubbaṇṇāni vā,",
  "atk-s0401a17:85_5": "parittavaseneva idaṁ abhibhāyatanaṁ vuttanti veditabbaṁ.",
  "atk-s0401a17:85_6": "Tāni abhibhuyyāti yathā nāma sampannagahaṇiko kaṭacchumattaṁ bhattaṁ labhitvā ‘‘kiṁ ettha bhuñjitabbaṁ atthī’’ti saṅkaḍḍhitvā ekakabalameva karoti,",
  "atk-s0401a17:85_7": "evameva ñāṇuttariko puggalo visadañāṇo ‘‘kiṁ ettha parittake ārammaṇe samāpajjitabbaṁ atthi,",
  "atk-s0401a17:85_8": "nāyaṁ mama bhāro’’ti tāni rūpāni abhibhavitvā samāpajjati,",
  "atk-s0401a17:85_9": "saha nimittuppādenevettha appanaṁ pāpetīti attho.",
  "atk-s0401a17:85_10": "Jānāmipassāmīti iminā panassa ābhogo kathito.",
  "atk-s0401a17:85_11": "So ca kho samāpattito vuṭṭhitassa,",
  "atk-s0401a17:85_12": "na antosamāpattiyaṁ.",
  "atk-s0401a17:85_13": "Evaṁsaññī hotīti ābhogasaññāyapi jhānasaññāyapi evaṁsaññī hoti.",
  "atk-s0401a17:85_14": "Abhibhavasaññā hissa antosamāpattiyampi atthi,",
  "atk-s0401a17:85_15": "ābhogasaññā pana samāpattito vuṭṭhitasseva.",
  "atk-s0401a17:86_0": "Appamāṇānīti vaḍḍhitappamāṇāni,",
  "atk-s0401a17:86_1": "mahantānīti attho.",
  "atk-s0401a17:86_2": "Abhibhuyyāti ettha pana yathā mahagghaso puriso ekaṁ bhattavaḍḍhitakaṁ labhitvā ‘‘aññampi hotu,",
  "atk-s0401a17:86_3": "kiṁ etaṁ mayhaṁ karissatī’’ti taṁ na mahantato passati,",
  "atk-s0401a17:86_4": "evameva ñāṇuttaro puggalo visadañāṇo ‘‘kiṁ ettha samāpajjitabbaṁ ,",
  "atk-s0401a17:86_5": "nayidaṁ appamāṇaṁ,",
  "atk-s0401a17:86_6": "na mayhaṁ cittekaggatākaraṇe bhāro atthī’’ti tāni abhibhavitvā samāpajjati,",
  "atk-s0401a17:86_7": "saha nimittuppādenevettha appanaṁ pāpetīti attho.",
  "atk-s0401a17:87_0": "Ajjhattaṁ arūpasaññīti alābhitāya vā anatthikatāya vā ajjhattarūpe parikammasaññāvirahito.",
  "atk-s0401a17:88_0": "Bahiddhā rūpāni passatīti yassa parikammampi nimittampi bahiddhāva uppannaṁ,",
  "atk-s0401a17:88_1": "so evaṁ bahiddhā parikammassa ceva appanāya ca vasena ‘‘ajjhattaṁ arūpasaññī ekova bahiddhā rūpāni passatī’’ti vuccati.",
  "atk-s0401a17:88_2": "Sesamettha catutthaabhibhāyatane vuttanayameva.",
  "atk-s0401a17:88_3": "Imesu pana catūsu parittaṁ vitakkacaritavasena āgataṁ,",
  "atk-s0401a17:88_4": "appamāṇaṁ mohacaritavasena,",
  "atk-s0401a17:88_5": "suvaṇṇaṁ dosacaritavasena,",
  "atk-s0401a17:88_6": "dubbaṇṇaṁ rāgacaritavasena .",
  "atk-s0401a17:88_7": "Etesañhi etāni sappāyāni,",
  "atk-s0401a17:88_8": "sā ca nesaṁ sappāyatā vitthārato visuddhimagge cariyaniddese vuttā.",
  "atk-s0401a17:89_0": "Pañcamaabhibhāyatanādīsu nīlānīti sabbasaṅgāhakavasena vuttaṁ.",
  "atk-s0401a17:89_1": "Nīlavaṇṇānīti vaṇṇavasena.",
  "atk-s0401a17:89_2": "Nīlanidassanānīti nidassanavasena,",
  "atk-s0401a17:89_3": "apaññāyamānavivarāni asambhinnavaṇṇāni ekanīlāneva hutvā dissantīti vuttaṁ hoti.",
  "atk-s0401a17:89_4": "Nīlanibhāsānīti idaṁ pana obhāsavasena vuttaṁ,",
  "atk-s0401a17:89_5": "nīlobhāsāni nīlappabhāyuttānīti attho.",
  "atk-s0401a17:89_6": "Etena nesaṁ suvisuddhataṁ dasseti.",
  "atk-s0401a17:89_7": "Visuddhavaṇṇavaseneva hi imāni cattāri abhibhāyatanāni vuttāni.",
  "atk-s0401a17:89_8": "‘‘Nīlakasiṇaṁ gaṇhanto nīlasmiṁ nimittaṁ gaṇhāti pupphasmiṁ vā vatthasmiṁ vā vaṇṇadhātuyā vā’’tiādikaṁ",
  "atk-s0401a17:89_9": "panettha kasiṇakaraṇañca parikammañca appanāvidhānañca sabbaṁ visuddhimagge vitthārato vuttameva.",
  "atk-s0401a17:89_10": "Imāni pana aṭṭha abhibhāyatanajjhānāni vaṭṭānipi honti vaṭṭapādakānipi vipassanāpādakānipi diṭṭhadhammasukhavihārānipi",
  "atk-s0401a17:89_11": "abhiññāpādakānipi nirodhapādakānipi,",
  "atk-s0401a17:89_12": "lokiyāneva pana na lokuttarānīti veditabbāni.",
  "atk-s0401a17:90_0": "435.Rūpī rūpāni passatīti ettha ajjhattaṁ kesādīsu nīlakasiṇādīsu nīlakasiṇādivasena uppāditaṁ rūpajjhānaṁ rūpaṁ,",
  "atk-s0401a17:90_1": "taṁ assa atthīti rūpī.",
  "atk-s0401a17:90_2": "Bahiddhā rūpāni passatīti bahiddhāpi nīlakasiṇādīni rūpāni jhānacakkhunā passati.",
  "atk-s0401a17:90_3": "Iminā ajjhattabahiddhāvatthukesu kasiṇesu uppāditajjhānassa puggalassa cattāripi rūpāvacarajjhānāni dassitāni .",
  "atk-s0401a17:90_4": "Ajjhattaṁ arūpasaññīti ajjhattaṁ na rūpasaññī,",
  "atk-s0401a17:90_5": "attano kesādīsu anuppāditarūpāvacarajjhānoti attho.",
  "atk-s0401a17:90_6": "Iminā bahiddhāparikammaṁ katvā bahiddhāva uppāditajjhānassa puggalassa rūpāvacarajjhānāni dassitāni.",
  "atk-s0401a17:91_0": "Subhantvevaadhimutto hotīti iminā suvisuddhesu nīlādīsu vaṇṇakasiṇesu jhānāni dassitāni.",
  "atk-s0401a17:91_1": "Tattha kiñcāpi antoappanāyaṁ subhanti ābhogo natthi,",
  "atk-s0401a17:91_2": "yo pana visuddhaṁ subhaṁ kasiṇārammaṇaṁ katvā viharati,",
  "atk-s0401a17:91_3": "so yasmā ‘‘subhanti adhimutto hotī’’ti vattabbataṁ āpajjati,",
  "atk-s0401a17:91_4": "tasmā evaṁ desanā katā.",
  "atk-s0401a17:91_5": "Paṭisambhidāmagge pana ‘‘kathaṁ subhantveva adhimutto hotīti vimokkho –",
  "atk-s0401a17:91_6": "idha bhikkhu mettāsahagatena cetasā ekaṁ disaṁ pharitvā viharati…pe…",
  "atk-s0401a17:91_7": "mettāya bhāvitattā sattā appaṭikkūlā honti.",
  "atk-s0401a17:91_8": "Karuṇāsahagatena…pe…",
  "atk-s0401a17:91_9": "muditāsahagatena…pe…",
  "atk-s0401a17:91_10": "upekkhāsahagatena cetasā ekaṁ disaṁ pharitvā viharati…pe…",
  "atk-s0401a17:91_11": "upekkhāya bhāvitattā sattā appaṭikkūlā honti.",
  "atk-s0401a17:91_12": "Evaṁ subhantveva adhimutto hotīti vimokkho’’ti (paṭi. ma.",
  "atk-s0401a17:91_13": "1.212) vuttaṁ.",
  "atk-s0401a17:91_14": "Sabbaso rūpasaññānantiādīsu yaṁ vattabbaṁ,",
  "atk-s0401a17:91_15": "taṁ sabbaṁ visuddhimagge vuttameva.",
  "atk-s0401a17:92_0": "443.Pathavikasiṇaṁ bhāvetīti ettha pana sakalaṭṭhena kasiṇaṁ,",
  "atk-s0401a17:92_1": "pathavi eva kasiṇaṁ pathavikasiṇaṁ.",
  "atk-s0401a17:92_2": "Parikammapathaviyāpi uggahanimittassāpi paṭibhāganimittassāpi taṁ nimittaṁ ārammaṇaṁ katvā uppannajjhānassāpi etaṁ adhivacanaṁ.",
  "atk-s0401a17:92_3": "Idha pana pathavikasiṇārammaṇaṁ jhānaṁ adhippetaṁ.",
  "atk-s0401a17:92_4": "Taṁ hesa bhāveti.",
  "atk-s0401a17:92_5": "Āpokasiṇādīsupi eseva nayo.",
  "atk-s0401a17:93_0": "Imāni pana kasiṇāni bhāventena sīlāni sodhetvā parisuddhasīle patiṭṭhitena yvāssa dasasu palibodhesu palibodho atthi,",
  "atk-s0401a17:93_1": "taṁ upacchinditvā kammaṭṭhānadāyakaṁ kalyāṇamittaṁ upasaṅkamitvā attano cariyānukūlavasena yaṁ yassa sappāyaṁ,",
  "atk-s0401a17:93_2": "taṁ tena gahetvā kasiṇabhāvanāya ananurūpaṁ vihāraṁ pahāya anurūpe viharantena khuddakapalibodhupacchedaṁ",
  "atk-s0401a17:93_3": "katvā sabbaṁ bhāvanāvidhānaṁ aparihāpentena bhāvetabbāni.",
  "atk-s0401a17:93_4": "Ayamettha saṅkhepo,",
  "atk-s0401a17:93_5": "vitthāro pana visuddhimagge (visuddhi.",
  "atk-s0401a17:93_6": "1.38 ādayo) vutto.",
  "atk-s0401a17:93_7": "Kevalañhi tattha viññāṇakasiṇaṁ nāgataṁ,",
  "atk-s0401a17:93_8": "taṁ atthato ākāsakasiṇe pavattaviññāṇaṁ.",
  "atk-s0401a17:93_9": "Tañca kho ārammaṇavasena vuttaṁ,",
  "atk-s0401a17:93_10": "na samāpattivasena.",
  "atk-s0401a17:93_11": "Tañhi anantaṁ viññāṇanti ārammaṇaṁ katvā esa viññāṇañcāyatanasamāpattiṁ bhāvento viññāṇakasiṇaṁ bhāvetīti vuccati.",
  "atk-s0401a17:93_12": "Imānipi dasa kasiṇāni vaṭṭānipi honti vaṭṭapādakānipi vipassanāpādakānipi diṭṭhadhammasukhavihāratthānipi abhiññāpādakānipi nirodhapādakānipi,",
  "atk-s0401a17:93_13": "lokiyāneva pana na lokuttarānīti.",
  "atk-s0401a17:94_0": "453.Asubhasaññaṁ bhāvetīti asubhasaññā vuccati uddhumātakādīsu dasasu ārammaṇesu uppannā paṭhamajjhānasahagatā saññā,",
  "atk-s0401a17:94_1": "taṁ bhāveti brūheti vaḍḍheti,",
  "atk-s0401a17:94_2": "anuppannaṁ uppādeti,",
  "atk-s0401a17:94_3": "uppannaṁ anurakkhatīti attho.",
  "atk-s0401a17:94_4": "Dasannaṁ pana asubhānaṁ bhāvanānayo sabbo visuddhimagge (visuddhi.",
  "atk-s0401a17:94_5": "1.102 ādayo) vitthāritoyeva .",
  "atk-s0401a17:94_6": "Maraṇasaññaṁ bhāvetīti sammutimaraṇaṁ,",
  "atk-s0401a17:94_7": "khaṇikamaraṇaṁ,",
  "atk-s0401a17:94_8": "samucchedamaraṇanti tividhampi maraṇaṁ ārammaṇaṁ katvā uppajjanakasaññaṁ bhāveti,",
  "atk-s0401a17:94_9": "anuppannaṁ uppādeti,",
  "atk-s0401a17:94_10": "uppannaṁ anurakkhatīti attho.",
  "atk-s0401a17:94_11": "Heṭṭhā vuttalakkhaṇā vā maraṇassatiyeva idha maraṇasaññāti vuttā,",
  "atk-s0401a17:94_12": "taṁ bhāveti uppādeti vaḍḍhetīti attho.",
  "atk-s0401a17:94_13": "Bhāvanānayo panassā visuddhimagge (visuddhi.",
  "atk-s0401a17:94_14": "1.167 ādayo) vitthāritoyeva.",
  "atk-s0401a17:94_15": "Āhāre paṭikūlasaññaṁ bhāvetīti asitapītādibhede kabaḷīkāre āhāre gamanapaṭikūlādīni nava paṭikūlāni paccavekkhantassa uppajjanakasaññaṁ bhāveti,",
  "atk-s0401a17:94_16": "uppādeti vaḍḍhetīti attho.",
  "atk-s0401a17:94_17": "Tassāpi bhāvanānayo visuddhimagge vitthāritoyeva.",
  "atk-s0401a17:94_18": "Sabbaloke anabhiratisaññaṁ bhāvetīti sabbasmimpi tedhātuke loke anabhiratisaññaṁ ukkaṇṭhitasaññaṁ bhāvetīti attho.",
  "atk-s0401a17:94_19": "Aniccasaññaṁbhāvetīti pañcannaṁ upādānakkhandhānaṁ udayabbayaññathattapariggāhikaṁ pañcasu khandhesu aniccanti uppajjanakasaññaṁ bhāveti.",
  "atk-s0401a17:94_20": "Anicce dukkhasaññaṁ bhāvetīti anicce khandhapañcake paṭipīḷanasaṅkhātadukkhalakkhaṇapariggāhikaṁ dukkhanti uppajjanakasaññaṁ bhāveti.",
  "atk-s0401a17:94_21": "Dukkhe anattasaññaṁ bhāvetīti paṭipīḷanaṭṭhena dukkhe khandhapañcake avasavattanākārasaṅkhātaanattalakkhaṇapariggāhikaṁ",
  "atk-s0401a17:94_22": "anattāti uppajjanakasaññaṁ bhāveti.",
  "atk-s0401a17:94_23": "Pahānasaññaṁ bhāvetīti pañcavidhaṁ pahānaṁ ārammaṇaṁ katvā uppajjanakasaññaṁ bhāveti.",
  "atk-s0401a17:94_24": "Virāgasaññaṁ bhāvetīti pañcavidhameva virāgaṁ ārammaṇaṁ katvā uppajjanakasaññaṁ bhāveti.",
  "atk-s0401a17:94_25": "Nirodhasaññaṁ bhāvetīti saṅkhāranirodhaṁ ārammaṇaṁ katvā uppajjanakasaññaṁ bhāveti.",
  "atk-s0401a17:94_26": "Nibbānaṁ ārammaṇaṁ katvā uppajjanakasaññantipi vadanti.",
  "atk-s0401a17:94_27": "Ettha ca sabbaloke anabhiratasaññā,",
  "atk-s0401a17:94_28": "aniccasaññā,",
  "atk-s0401a17:94_29": "anicce dukkhasaññāti imāhi tīhi saññāhi balavavipassanā kathitā.",
  "atk-s0401a17:94_30": "Puna aniccasaññaṁ bhāvetītiādikāhi dasahi saññāhi vipassanāsamārambhova kathito.",
  "atk-s0401a17:95_0": "473.Buddhānussatintiādīni vuttatthāneva.",
  "atk-s0401a17:96_0": "483.Paṭhamajjhānasahagatanti paṭhamajjhānena saddhiṁ gataṁ pavattaṁ,",
  "atk-s0401a17:96_1": "paṭhamajjhānasampayuttanti attho.",
  "atk-s0401a17:96_2": "Saddhindriyaṁ bhāvetīti paṭhamajjhānasahagataṁ katvā saddhindriyaṁ bhāveti brūheti vaḍḍheti.",
  "atk-s0401a17:96_3": "Esa nayo sabbattha.",
  "atk-s0401a17:97_0": "Aparaaccharāsaṅghātavaggavaṇṇanā."
}