{
  "anya-e0103n6:0_0": "6. Asubhakammaṭṭhānaniddesavaṇṇanā",
  "anya-e0103n6:1_0": "Uddhumātakādipadatthavaṇṇanā",
  "anya-e0103n6:2_0": "102.‘‘Aviññāṇakāsubhesū’’ti idaṁ uddhumātakādīnaṁ sabhāvadassanavasena vuttaṁ.",
  "anya-e0103n6:2_1": "Tasmā bhūtakathanamattaṁ daṭṭhabbaṁ,",
  "anya-e0103n6:2_2": "na saviññāṇakaasubhassa akammaṭṭhānabhāvato.",
  "anya-e0103n6:2_3": "Tathā hi vakkhati ‘‘na kevalaṁ matasarīra’’ntiādi (visuddhi. 1.122).",
  "anya-e0103n6:2_4": "Uddhaṁ jīvitapariyādānāti jīvitakkhayato upari maraṇato paraṁ. Samuggatenāti uṭṭhitena.",
  "anya-e0103n6:2_5": "Uddhumātattāti uddhaṁ uddhaṁ dhumātattā sūnattā.",
  "anya-e0103n6:2_6": "Uddhumātameva uddhumātakanti ka-kārena padavaḍḍhanamāha anatthantarato yathā ‘‘pītakaṁ lohitaka’’nti.",
  "anya-e0103n6:2_7": "Paṭikkūlattāti jigucchanīyattā.",
  "anya-e0103n6:2_8": "Kucchitaṁ uddhumātaṁ uddhumātakanti kucchanatthe vā ayaṁ ka-kāroti dassetuṁ vuttaṁ yathā ‘‘pāpako kittisaddo abbhuggacchatī’’ti (mahāva. 285; pari. 325; dī. ni. 2.149; a. ni. 5.213).",
  "anya-e0103n6:2_9": "Tathārūpassāti ‘‘bhastā viya vāyunā’’tiādinā yathārūpaṁ vuttaṁ, tathārūpassa.",
  "anya-e0103n6:3_0": "Setarattehi paribhinnaṁ vimissitaṁ nīlaṁ vinīlaṁ,",
  "anya-e0103n6:3_1": "purimavaṇṇavipariṇāmabhūtaṁ vā nīlaṁ vinīlaṁ.",
  "anya-e0103n6:4_0": "Paribhinnaṭṭhānesu kākakaṅkādīhi.",
  "anya-e0103n6:4_1": "Vissandamānapubbanti vissavantapubbaṁ,",
  "anya-e0103n6:4_2": "tahaṁ tahaṁ paggharantapubbanti attho.",
  "anya-e0103n6:5_0": "Apadhāritanti vivaṭaṁ ugghāṭitaṁ. Khittanti chaḍḍitaṁ,",
  "anya-e0103n6:5_1": "soṇasiṅgālādīhi visuṁ katvā khādanena sarīrasaṅghātato luñcitvā tahaṁ tahaṁ chaḍḍitaṁ.",
  "anya-e0103n6:5_2": "Vividhaṁ khittanti vikkhittaṁ.",
  "anya-e0103n6:6_0": "Purimanayenāti ‘‘vividhaṁ khitta’’ntiādinā pubbe vuttanayena.",
  "anya-e0103n6:6_1": "Satthena hanitvāti verīhi khaggakaravālādinā satthena paharitvā.",
  "anya-e0103n6:6_2": "Vuttanayenāti ‘‘aññena hattha’’ntiādinā pubbe vuttanayena.",
  "anya-e0103n6:7_0": "Abbhantarato nikkhamantehi kimīhi paggharantakimikulaṁ puḷavakanti āha ‘‘kimiparipuṇṇassā’’ti.",
  "anya-e0103n6:8_0": "Uddhumātakādīni āmakasusānādīsu chaḍḍitāsubhāni.",
  "anya-e0103n6:8_1": "Nissāyāti paṭicca tānipi ārabbha.",
  "anya-e0103n6:8_2": "Nimittānanti uggahapaṭibhāganimittānaṁ.",
  "anya-e0103n6:8_3": "Etāneva uddhumātakādīneva nāmāni.",
  "anya-e0103n6:9_0": "Uddhumātakakammaṭṭhānavaṇṇanā",
  "anya-e0103n6:10_0": "103.Bhāvetukāmenāti uppādetukāmena. Tenāti ācariyena. Assāti yogino.",
  "anya-e0103n6:10_1": "Asubhanimittatthāyāti asubhanimittassa uggaṇhanatthāya,",
  "anya-e0103n6:10_2": "asubhe vā uggahanimittassa atthāya. Gamanavidhānanti gamanavidhi. Yena vidhinā gantabbaṁ, so vidhi.",
  "anya-e0103n6:10_3": "Uggahanimittassa uppannakālato paṭṭhāya pathavīkasiṇe vuttaṁ paṭipajjanavidhiṁ sandhāyāha ‘‘appanāvidhānapariyosāna’’nti.",
  "anya-e0103n6:11_0": "104.Tāvadevāti sutakkhaṇeyeva.",
  "anya-e0103n6:11_1": "Atitthena puṇṇanadīādiṁ pakkhandantena viya anupavisantena viya.",
  "anya-e0103n6:11_2": "Kedārakoṭiyāti kedāramariyādāya.",
  "anya-e0103n6:11_3": "Visabhāgarūpanti khettarakkhikādivisabhāgavatthurūpaṁ.",
  "anya-e0103n6:11_4": "Sarīranti uddhumātakakaḷevaraṁ.",
  "anya-e0103n6:11_5": "Adhunāmatanti aciramataṁ uddhumātakabhāvaṁ appattaṁ.",
  "anya-e0103n6:11_6": "Takkayatīti sambhāveti bhāriyaṁ katvā na maññati.",
  "anya-e0103n6:12_0": "105.Rūpasaddādīti ettha amanussānaṁ rūpehi, sīhabyagghādīnaṁ saddādīhi,",
  "anya-e0103n6:12_1": "amanussānampi vā rūpasaddādīhi.",
  "anya-e0103n6:12_2": "Tathā sīhabyagghādīnanti yathārahaṁ yojetabbaṁ.",
  "anya-e0103n6:12_3": "Aniṭṭhārammaṇābhibhūtassāti bheravādibhāvena aniṭṭhehi ārammaṇehi abhibhūtassa ajjhotthaṭassa.",
  "anya-e0103n6:12_4": "Na paṭisaṇṭhātīti vidāhavasena āsaye na tiṭṭhati, ucchaḍḍetabbaṁ hotīti attho.",
  "anya-e0103n6:12_5": "Aññoti amanussādīnaṁ vasena vā aññathā vā vuttappakārato añño ābādho hoti. Soti saṅghatthero, abhiññātabhikkhu vā. Yassānena ārocitaṁ, so. Katakammāti katatheyyakammā.",
  "anya-e0103n6:12_6": "Akatakammāti theyyakammaṁ kātukāmā. Katakammā pana idhādhippetā. Tasmā teti katakammā corā. Saha oḍḍhenāti sahoḍḍhaṁ,",
  "anya-e0103n6:12_7": "thenetvā gahiyamānabhaṇḍena saddhinti attho.",
  "anya-e0103n6:12_8": "Yajamānoti yaññaṁ yajanto yaññasāmiko.",
  "anya-e0103n6:12_9": "‘‘Addhā imāya paṭipattiyā jarāmaraṇato muccissāmī’’ti pītisomanassaṁ uppādetvā.",
  "anya-e0103n6:13_0": "Evaṁ gamanavidhānaṁ ekadesena vatvā idāni aṭṭhakathāsu āgatanayena taṁ dassetuṁ ‘‘aṭṭhakathāsu vuttena vidhinā’’tiādimāha.",
  "anya-e0103n6:13_1": "Tattha uggaṇhantoti uggaṇhanahetu.",
  "anya-e0103n6:13_2": "Ekoti ayaṁ eka-saddo asahāyattho,",
  "anya-e0103n6:13_3": "na aññādiatthoti ‘‘adutiyo’’ti vuttaṁ.",
  "anya-e0103n6:13_4": "Yathā vaṇṇādito vavatthānaṁ ekaṁsato samuditameva icchitabbaṁ sabbatthakabhāvato,",
  "anya-e0103n6:13_5": "na tathā sandhiāditoti dassanatthaṁ ‘‘vaṇṇatopī’’tiādinā chasu ṭhānesu sampiṇḍanattho pi-saddo gahito.",
  "anya-e0103n6:13_6": "Puna eko adutiyotiādi gahitanimittassa yogino nivattitvā vasanaṭṭhānagamanaṁ sandhāya vuttaṁ.",
  "anya-e0103n6:13_7": "Tabbhāgiyaññevāti tappakkhiyaṁyeva asubhanimittamanasikārasahitameva.",
  "anya-e0103n6:13_8": "Āsanaṁ paññapetīti nisajjaṁ kappeti.",
  "anya-e0103n6:13_9": "Yaṁ pana ‘‘asubhanimittadisābhimukhe bhūmippadese’’ti (visuddhi. 1.113) vakkhati,",
  "anya-e0103n6:13_10": "tampi imamevatthaṁ sandhāya vuttaṁ.",
  "anya-e0103n6:13_11": "Na hi kevalena disābhimukhabhāvena kiñci ijjhati.",
  "anya-e0103n6:14_0": "Samantā nimittupalakkhaṇāti uddhumātakassa samantā pāsāṇādinimittasallakkhaṇā.",
  "anya-e0103n6:14_1": "Asammohatthāti uggahanimitte upaṭṭhite uppajjanakasammohavigamatthā.",
  "anya-e0103n6:14_2": "Ekādasavidhenāti vaṇṇādivasena ekādasavidhena.",
  "anya-e0103n6:14_3": "Upanibandhanatthoti asubhārammaṇe cittaṁ upanetvā nibandhanattho.",
  "anya-e0103n6:14_4": "Vīthisampaṭipādanatthāti kammaṭṭhānavīthiyā sammadeva paṭipādanatthā.",
  "anya-e0103n6:14_5": "Puññakiriyavatthu adhigataṁ hotīti sambandho.",
  "anya-e0103n6:15_0": "106.Tasmāti yasmā asubhanimittassa uggaṇhanaṁ ariyamaggapadaṭṭhānassa paṭhamajjhānassa adhigamupāyo,",
  "anya-e0103n6:15_1": "yasmā vā ‘‘asubhanimittaṁ uggaṇhanto eko adutiyo gacchatī’’ti vuttaṁ, tasmā.",
  "anya-e0103n6:15_2": "Cittasaññattatthāyāti sarīrasabhāvasallakkhaṇena,",
  "anya-e0103n6:15_3": "saṁvegajananena ca attano cittassa saññattiatthaṁ saññāpanatthaṁ.",
  "anya-e0103n6:15_4": "‘‘Cittasaññatatthāyā’’ti vā pāṭho,",
  "anya-e0103n6:15_5": "kilesavasena asaṁyatassa cittassa saṁyamanatthaṁ damanatthaṁ, na kammaṭṭhānatthanti attho.",
  "anya-e0103n6:15_6": "Kammaṭṭhānasīsenāti kammaṭṭhānena sīsabhūtena,",
  "anya-e0103n6:15_7": "taṁ uttamaṅgaṁ padhānaṁ kāraṇaṁ katvā.",
  "anya-e0103n6:15_8": "Mūlakammaṭṭhānanti pakatiyā attanā kālena kālaṁ parihariyamānaṁ buddhānussatiādisabbatthakakammaṭṭhānaṁ.",
  "anya-e0103n6:15_9": "‘‘Kammaṭṭhānasīsena gacchāmī’’ti taṁ avissajjetvā.",
  "anya-e0103n6:15_10": "Tenāha ‘‘taṁ manasikarontenevā’’ti.",
  "anya-e0103n6:15_11": "Sūpaṭṭhitabhāvasampādanenāti mūlakammaṭṭhāne suṭṭhu upaṭṭhitabhāvassa sampādanena.",
  "anya-e0103n6:15_12": "Evaṁ hi sati asammuṭṭhā nāma hoti.",
  "anya-e0103n6:15_13": "Bahiddhā puthuttārammaṇe appavattitvā kammaṭṭhāneyeva pavattamānaṁ mānasaṁ abahigataṁ nāma.",
  "anya-e0103n6:15_14": "Tathābhūtena cānena rūpindriyāni appavattakiccāni katāni hontīti āha ‘‘manacchaṭṭhānaṁ…pe… gantabba’’nti.",
  "anya-e0103n6:16_0": "Dvāraṁ sallakkhetabbanti vihāre puratthimādīsu disāsu asukadisāya idaṁ dvāraṁ,",
  "anya-e0103n6:16_1": "tato eva tāya disāya sallakkhitena asukadvārena nikkhantomhīti dvāraṁ upadhāretabbaṁ.",
  "anya-e0103n6:16_2": "Tatoti dvārasallakkhaṇato pacchā. Yena maggena gacchati sayaṁ.",
  "anya-e0103n6:16_3": "Nimittaṭṭhānanti asubhanimittassa gaṇhanaṭṭhānaṁ.",
  "anya-e0103n6:16_4": "Āhāraṁ chaḍḍāpeyyāti vamanaṁ kārāpeyya.",
  "anya-e0103n6:16_5": "Kaṇṭakaṭṭhānanti kaṇṭakavantaṁ ṭhānaṁ.",
  "anya-e0103n6:17_0": "107.Disā vavatthapetabbāti saṅkhepato vuttamatthaṁ vivarituṁ ‘‘ekasmiṁ hī’’tiādi vuttaṁ. Khāyatīti upaṭṭhāti.",
  "anya-e0103n6:17_1": "Kammaniyanti bhāvanāya kammakkhamaṁ. Ubbāḷhassāti bādhitassa.",
  "anya-e0103n6:17_2": "Vidhāvatīti nānārammaṇe visarati.",
  "anya-e0103n6:17_3": "Ukkammāti ujukaṁ anuvātato apakkamma.",
  "anya-e0103n6:17_4": "Matakaḷevaraṁ puthujjanassa yebhuyyena bhayato upaṭṭhātīti āha ‘‘accāsanne bhayamuppajjatī’’ti. Anupādanti pādasamīpaṁ.",
  "anya-e0103n6:17_5": "Yattha ṭhitassa sukhena oloketuṁ sakkā,",
  "anya-e0103n6:17_6": "taṁ olokentassa phāsukaṭṭhānaṁ.",
  "anya-e0103n6:18_0": "108.Samantāti samantato.",
  "anya-e0103n6:18_1": "Puna samantāti sāmantā samīpe. Kacchakoti kāḷakacchako, ‘‘pilakkho’’tipi vadanti. Kapītanoti pippalirukkho. Sindīti khuddakakhajjurī. Karamandādayo pākaṭā eva. Sāmāti sāmalatā.",
  "anya-e0103n6:18_2": "Kāḷavallīti kāḷavaṇṇā apattikā ekā latājāti. Pūtilatāti jīvanavalli, yā ‘‘galocī’’ti vuccati.",
  "anya-e0103n6:19_0": "109.Taṁ nimittakaraṇādi idheva yathāvutte pāsāṇādinimittakaraṇe eva antogadhaṁ pariyāpannaṁ.",
  "anya-e0103n6:19_1": "Sanimittaṁ karotīti saha nimittaṁ karoti,",
  "anya-e0103n6:19_2": "asubhaṁ pāsāṇādinimittena saha karoti vavatthapeti. Atha vā asubhanimittaṁ,",
  "anya-e0103n6:19_3": "pāsāṇādinimittañca saha ekajjhaṁ karonto vavatthapento ‘‘sanimittaṁ karotī’’ti vutto.",
  "anya-e0103n6:19_4": "Samānakālatādīpakena hi saha-saddena ayaṁ samāso yathā ‘‘sacakkaṁ dehī’’ti.",
  "anya-e0103n6:19_5": "Tayidaṁ nimittakaraṇaṁ aparāparaṁ sallakkhaṇena hoti,",
  "anya-e0103n6:19_6": "na ekavāramevāti āha ‘‘punappunaṁ vavatthapento hi sanimittaṁ karotī’’ti. Dveti pāsāṇāsubhanimittāni.",
  "anya-e0103n6:19_7": "Samāsetvā saṅgahetvā ekajjhaṁ katvā.",
  "anya-e0103n6:19_8": "Sārammaṇanti asubhārammaṇena saddhiṁ pāsāṇādiṁ samānārammaṇaṁ karoti, saha vā ārammaṇaṁ karoti,",
  "anya-e0103n6:19_9": "ekārammaṇaṁ viya ubhayaṁ ārammaṇaṁ karoti,",
  "anya-e0103n6:19_10": "ekajjhaṁ viya ca aparāparaṁ sallakkhento pāsāṇādiṁ,",
  "anya-e0103n6:19_11": "asubhanimittañcāti dvayaṁ ārammaṇaṁ karotīti attho.",
  "anya-e0103n6:20_0": "Attaniyoti sako. Vaṇitanti sūnaṁ.",
  "anya-e0103n6:20_1": "Sabhāvena sarasenāti uddhumātakabhāvasaṅkhātena attano lakkhaṇena,",
  "anya-e0103n6:20_2": "paresaṁ jigucchuppādanasaṅkhātena attano kiccena ca,",
  "anya-e0103n6:20_3": "sabhāvo eva vā tathā nipphajjanato ‘‘raso’’ti vutto.",
  "anya-e0103n6:21_0": "110.Chabbidhena nimittaṁ gahetabbanti vaṇṇādinā chappakārena tāva uddhumātakaasubhanimittaṁ gahetabbaṁ.",
  "anya-e0103n6:21_1": "Keci ‘‘kaḷevarassa dīgharassādippamāṇena saddhiṁ sattavidhenā’’ti vadanti, taṁ aṭṭhakathāyaṁ natthi.",
  "anya-e0103n6:21_2": "Liṅgatoti ettha liṅgaṁ nāma vayo liṅgaṁ,",
  "anya-e0103n6:21_3": "na thanamassuādi itthipurisaliṅganti dassentena ‘‘itthiliṅgaṁ vā’’tiādi vuttaṁ.",
  "anya-e0103n6:21_4": "Ṭhitassa sattassa idaṁ sarīranti sambandho. Uddhumātakasaṇṭhānavaseneva, na pākatikasaṇṭhānavasena.",
  "anya-e0103n6:21_5": "Etena yadi tattha koci anuddhumātakabhāvappatto padeso siyā, so na gahetabboti dasseti.",
  "anya-e0103n6:21_6": "Oḷārikāvayavavasena idaṁ saṇṭhānavavatthānaṁ,",
  "anya-e0103n6:21_7": "na sukhumāvayavavasenāti sīsasaṇṭhānādikaṁ navavidhameva saṇṭhānaṁ gahitaṁ.",
  "anya-e0103n6:22_0": "Imissā disāyāti imissā puratthimāya,",
  "anya-e0103n6:22_1": "dakkhiṇapacchimauttarāya disāya, anudisāya vā ṭhitoti yojanā.",
  "anya-e0103n6:22_2": "Imasmiṁ nāma okāse hatthāti imasmiṁ nāma bhūmippadese imassa kaḷevarassa hatthā ṭhitāti vavatthapetabbanti yojanā.",
  "anya-e0103n6:23_0": "Adho pādatalenātiādi nābhiyā heṭṭhā adho,",
  "anya-e0103n6:23_1": "tato uddhaṁ uparīti imassa vavatthānassa vasena vuttaṁ.",
  "anya-e0103n6:23_2": "Hatthaparicchedo heṭṭhā aṅguliaggena upari aṁsakūṭasandhinā tiriyaṁ tacapariyantena gahetabbo.",
  "anya-e0103n6:23_3": "Esa nayo pādaparicchedādīsupi.",
  "anya-e0103n6:23_4": "Yattakaṁ vā pana ṭhānaṁ gaṇhatīti sace sabbaṁ sarīraṁ paricchinditvā gahetuṁ na sakkoti, padeso tassa uddhumāto,",
  "anya-e0103n6:23_5": "so yattakaṁ sarīrappadesaṁ uddhumātakavasena ñāṇena pariggaṇhāti,",
  "anya-e0103n6:23_6": "tattakameva yathāpariggahitameva.",
  "anya-e0103n6:23_7": "Idaṁ īdisanti idaṁ hatthādikaṁ īdisaṁ evamākāraṁ.",
  "anya-e0103n6:23_8": "Uddhumātakanti yathāsabhāvato paricchinditabbaṁ.",
  "anya-e0103n6:23_9": "Visabhāge sarīre ārammaṇanti kammaṭṭhānaṁ paṭikkūlākāro na upaṭṭhāti na khāyati, subhato upaṭṭhaheyya.",
  "anya-e0103n6:23_10": "Tenāha ‘‘vipphandanasseva paccayo hotī’’ti,",
  "anya-e0103n6:23_11": "kilesaparipphandanasseva nimittaṁ hotīti attho.",
  "anya-e0103n6:23_12": "Ugghāṭitāpīti uddhumātabhāvappattāpi,",
  "anya-e0103n6:23_13": "sabbaso kuthitasarīrāpīti vā attho.",
  "anya-e0103n6:23_14": "Svāyamattho paṭhamapārājike (pārā.",
  "anya-e0103n6:23_15": "67 ādayo) vinītavatthūhi dīpetabbo.",
  "anya-e0103n6:24_0": "111.Āsevitakammaṭṭhānoti asubhakammaṭṭhāne kataparicayo.",
  "anya-e0103n6:24_1": "Sosānikaṅgādīnaṁ vasena parihatadhutaṅgo.",
  "anya-e0103n6:24_2": "Catudhātuvavatthānavasena parimadditamahābhūto.",
  "anya-e0103n6:24_3": "Salakkhaṇato ñāṇena pariggahitasaṅkhāro.",
  "anya-e0103n6:24_4": "Paccayapariggahavasena vavatthāpitanāmarūpo.",
  "anya-e0103n6:24_5": "Salakkhaṇārammaṇikavipassanāya ukkaṁsanena suññatānupassanābalena ugghāṭitasattasañño.",
  "anya-e0103n6:24_6": "Vipassanāya paṭipadāñāṇadassanavisuddhisampāpanena katasamaṇadhammo.",
  "anya-e0103n6:24_7": "Tato eva sabbaso kusalavāsanāya,",
  "anya-e0103n6:24_8": "kusalabhāvanāya ca pūraṇena vāsitavāsano bhāvitabhāvano.",
  "anya-e0103n6:24_9": "Vivaṭṭūpanissayakusalabījena sabījo.",
  "anya-e0103n6:24_10": "Ñāṇassa paripakkabhāvena ñāṇuttaro.",
  "anya-e0103n6:24_11": "Yathāvuttāya paṭipattiyā kilesānaṁ tanukaraṇena appakileso.",
  "anya-e0103n6:24_12": "Olokitolokitaṭṭhāneyevāti uddhumātakādiasubhassa yattha yattha olokitolokitaṭṭhāne eva, tādisassa kālaviseso,",
  "anya-e0103n6:24_13": "asubhassa padesaviseso vā apekkhitabbo natthīti attho.",
  "anya-e0103n6:24_14": "No ce evaṁ upaṭṭhātīti evaṁ yathāvuttapurisavisesassa viya paṭibhāganimittaṁ no ce upaṭṭhāti.",
  "anya-e0103n6:24_15": "Evaṁ chabbidhenāti evaṁ vuttākārena vaṇṇādivasena chabbidhena.",
  "anya-e0103n6:24_16": "Punapīti pi-saddo sampiṇḍanattho.",
  "anya-e0103n6:24_17": "Tena nimittaggahaṇavidhiṁ sampiṇḍeti, na pañcavidhataṁ.",
  "anya-e0103n6:24_18": "Chabbidhena hi pubbe nimittaggahaṇaṁ vihitaṁ.",
  "anya-e0103n6:25_0": "112.Asītisatasandhitoti sabbepi sandhayo tadāpi atthevāti dassanatthaṁ vatvā uddhumātabhāvena yebhuyyena na paññāyanti. Ye pana paññāyanti,",
  "anya-e0103n6:25_1": "te vavatthapetabbāti dassetuṁ ‘‘uddhumātake panā’’tiādi vuttaṁ.",
  "anya-e0103n6:25_2": "Tattha tayo dakkhiṇahatthasandhīti aṁsakapparamaṇibandhānaṁ vasena tayo dakkhiṇahatthasandhayo. Tathā vāmahatthasandhayo.",
  "anya-e0103n6:25_3": "Kaṭijaṇṇugopphakānaṁ vasena tayo dakkhiṇapādasandhayo. Tathā vāmapādasandhayo.",
  "anya-e0103n6:25_4": "Eko kaṭisandhīti kaṭiyā saddhiṁ piṭṭhikaṇṭakasandhiṁ sandhāya vadati.",
  "anya-e0103n6:25_5": "Hatthantaranti dakkhiṇahatthadakkhiṇapassānaṁ,",
  "anya-e0103n6:25_6": "vāmahatthavāmapassānañca antaraṁ vivaraṁ.",
  "anya-e0103n6:25_7": "Pādantaranti ubhinnaṁ pādānaṁ vemajjhaṁ.",
  "anya-e0103n6:25_8": "Udarantaranti nābhiṭṭhānasaññitaṁ kucchivemajjhaṁ, udarassa vā abbhantaraṁ. Kaṇṇantaranti kaṇṇachiddaṁ. Iti-saddo ādiattho,",
  "anya-e0103n6:25_9": "tena nāsacchiddādīnampi saṅgaho daṭṭhabbo. Akkhīnaṁ,",
  "anya-e0103n6:25_10": "mukhassa ca vasenāpi vivaraṁ labbhatevāti dassetuṁ ‘‘akkhīnampī’’tiādi vuttaṁ.",
  "anya-e0103n6:25_11": "Samantatoti evaṁ sandhiādito uddhumātakaṁ vavatthapentassa ce nimittaṁ upatiṭṭhati, iccetaṁ kusalaṁ. No ce,",
  "anya-e0103n6:25_12": "samantato vavatthapetabbanti vavatthāpanavidhiṁ dassetuṁ ‘‘sakalasarīre’’tiādi vuttaṁ.",
  "anya-e0103n6:25_13": "Tattha ñāṇaṁ cāretvāti sabbatthakameva sarīraṁ āvajjetvā tattha paṭikkūlākārasahitaṁ uddhumātakabhāvaṁ ārabbha nirantaraṁ bhāvanāñāṇaṁ pavattetvā.",
  "anya-e0103n6:25_14": "Yaṁ ṭhānanti evaṁ pana ñāṇaṁ cārentassa tasmiṁ sarīre yo padeso vibhūto hutvā uddhumātakākārena vibhūtabhāvena upaṭṭhāti.",
  "anya-e0103n6:25_15": "Udarapariyosānaṁ uparimasarīraṁ.",
  "anya-e0103n6:26_0": "Vinicchayakathāvaṇṇanā",
  "anya-e0103n6:27_0": "113.Vinicchayakathāti vinicchayasahitā atthavaṇṇanā.",
  "anya-e0103n6:27_1": "Yathāvuttanimittaggāhavasenāti vaṇṇādito,",
  "anya-e0103n6:27_2": "sandhiādito ca vuttappakārauddhumātakanimittaggahaṇavasena.",
  "anya-e0103n6:27_3": "Suṭṭhu nimittaṁ gaṇhitabbanti yathā uggahanimittaṁ upaṭṭhahati,",
  "anya-e0103n6:27_4": "evaṁ sammadeva asubhanimittaṁ gahetabbaṁ.",
  "anya-e0103n6:27_5": "Idāni tameva nimittassa suṭṭhu gahaṇākāraṁ upadisanto ‘‘satiṁ sūpaṭṭhitaṁ katvā’’tiādimāha.",
  "anya-e0103n6:27_6": "Tattha evaṁ punappunaṁ karontenāti yathā ‘‘imāya paṭipadāya jarāmaraṇato muccissāmī’’ti sañjātādarena satisampajaññañca suṭṭhu upaṭṭhapetvā uddhumātakaasubhaṁ paṭhamaṁ āvajjitaṁ,",
  "anya-e0103n6:27_7": "evaṁ punappunaṁ tattha āvajjanaṁ karontena.",
  "anya-e0103n6:27_8": "Sādhukaṁ upadhāretabbañceva vavatthapetabbañcāti sakkaccaṁ satiyā sallakkhetabbañceva paññāya nicchetabbañca.",
  "anya-e0103n6:27_9": "Sati hi ‘‘dhāraṇā’’ti niddiṭṭhā, dhāraṇañcettha sallakkhaṇaṁ. Paññā ‘‘pavicayo’’ti (dha. sa. 16) niddiṭṭhā, pavicayo cettha nicchayoti.",
  "anya-e0103n6:27_10": "Atha vā upadhāretabbanti satipubbaṅgamāya paññāya upalakkhetabbaṁ .",
  "anya-e0103n6:27_11": "Na hi kadāci satirahitā paññā atthi.",
  "anya-e0103n6:27_12": "Vavatthapetabbanti paññāpubbaṅgamāya satiyā nicchinitabbaṁ.",
  "anya-e0103n6:27_13": "Paññāsahitā eva hi sati idhādhippetā, na tabbirahitā.",
  "anya-e0103n6:27_14": "Addhakkhiapaṅgādivasenāpi olokanaṁ atthīti ‘‘ummīletvā oloketvā’’ti vuttaṁ.",
  "anya-e0103n6:27_15": "Tena paribyattameva olokanaṁ dasseti.",
  "anya-e0103n6:27_16": "Evaṁ punappunaṁ karontassāti vuttappakārena cakkhuṁ ummīletvā olokanaṁ,",
  "anya-e0103n6:27_17": "nimmīletvā āvajjanañca aparāparaṁ anekavāraṁ karontassa.",
  "anya-e0103n6:27_18": "Uggahanimittanti uddhumātake uggaṇhananimittaṁ. Suggahitanti suṭṭhu gahitaṁ.",
  "anya-e0103n6:27_19": "Yathā na vinassati na pamuṭṭhaṁ hoti, evaṁ gahitaṁ. Ekasadisanti samānasadisaṁ.",
  "anya-e0103n6:27_20": "Samānattho hi ayaṁ eka-saddo, yathā ‘‘ariyavinayeti vā, sappurisavinayeti vā,",
  "anya-e0103n6:27_21": "esese eke ekaṭṭhe same samabhāge tajjāte taññe vā’’ti.",
  "anya-e0103n6:28_0": "Āgamanakāleti vihārato susānaṁ uddissa āgamanakāle.",
  "anya-e0103n6:28_1": "Vuttanayenevāti atidesavasena dīpitampi atthaṁ ‘‘ekakenā’’tiādinā sarūpato dasseti.",
  "anya-e0103n6:28_2": "Tattha tadeva kammaṭṭhānanti uddhumātakakammaṭṭhānaṁ. Mūlakammaṭṭhānanti eke, tadayuttaṁ.",
  "anya-e0103n6:28_3": "Upaṭṭhitanimittaṁ hi kammaṭṭhānaṁ vissajjetvā kammaṭṭhānantaramanasikāro rañño rajjaṁ chaḍḍetvā videsagamanaṁ viyāti.",
  "anya-e0103n6:28_4": "Āgatenāti attano vasanaṭṭhānaṁ āgatena.",
  "anya-e0103n6:29_0": "114.Avelāyanti sañjhāvelādiayuttavelāyaṁ. Bībhacchanti virūpaṁ.",
  "anya-e0103n6:29_1": "Bheravārammaṇanti vetāḷasadisaṁ bhayānakaṁ visayaṁ.",
  "anya-e0103n6:29_2": "Vikkhittacittoti bhīrukapuriso viya pisācādiṁ disvā cittavikkhepaṁ patto.",
  "anya-e0103n6:29_3": "Ummattako viyāti yakkhummattako viya ekacco hoti.",
  "anya-e0103n6:29_4": "Jhānavibbhantakoti jhānato viccutako sīlavibbhantakamantavibbhantakā viya.",
  "anya-e0103n6:29_5": "Santhambhetvāti uppannaparittāsavūpasamanena vigatakampatāya niccalo hutvā.",
  "anya-e0103n6:29_6": "Satiṁ sūpaṭṭhitantiādi santhambhanassa upāyadassanaṁ.",
  "anya-e0103n6:29_7": "Matasarīraṁ uṭṭhahitvā anubandhanakaṁ nāma natthi asati tādise mantappayoge.",
  "anya-e0103n6:29_8": "Sopi uddhumātakādibhāvamappatte avinaṭṭharūpe eva ijjhati, tathā devatādhiggaho, na evarūpeti adhippāyo.",
  "anya-e0103n6:29_9": "Saññajoti bhāvanāparikappasaññāya jāto.",
  "anya-e0103n6:29_10": "Tato eva saññāsambhavo saññāmattasamuṭṭhāno.",
  "anya-e0103n6:29_11": "Tāsaṁ vinodetvāti nimittupaṭṭhānanimittaṁ uppannacittasantāsaṁ vuttappakārena vinodetvā vūpasametvā .",
  "anya-e0103n6:29_12": "‘‘Idāni tava parissamo sapphalo jāto’’ti hāsaṁ pītiṁ pamodanaṁ uppādetvā.",
  "anya-e0103n6:29_13": "Cittaṁ sañcarāpetabbanti bhāvanācittaṁ pavattetabbaṁ manasikātabbaṁ.",
  "anya-e0103n6:30_0": "Nimittaggāhanti nimittassa uggaṇhanaṁ, uggahanimittaṁ.",
  "anya-e0103n6:30_1": "Sampādentoti sādhento nipphādento.",
  "anya-e0103n6:30_2": "Kammaṭṭhānaṁ upanibandhatīti bhāvanaṁ yathāvutte nimitte upanento nibandhati.",
  "anya-e0103n6:30_3": "Yogakammaṁ hi yogino sukhavisesānaṁ kāraṇabhāvato ‘‘kammaṭṭhāna’’nti adhippetaṁ,",
  "anya-e0103n6:30_4": "yogakammassa vā pavattiṭṭhānatāya yathāupaṭṭhitanimittaṁ kammaṭṭhānaṁ,",
  "anya-e0103n6:30_5": "taṁ bhāvanācitte upanibandhati.",
  "anya-e0103n6:30_6": "Taṁ panassa upanibandhanaṁ sandhāya cittaṁ sañcarāpetabbaṁ.",
  "anya-e0103n6:30_7": "Evaṁ ‘‘visesamadhigacchatī’’ti vuttanti dassento ‘‘tassa hī’’tiādimāha. Tattha tassāti yogino, tassa vā uddhumātakāsubhassa.",
  "anya-e0103n6:30_8": "Mānasaṁ cārentassāti bhāvanācittaṁ aparāparaṁ pavattentassa,",
  "anya-e0103n6:30_9": "uggahanimittaṁ punappunaṁ manasi karontassāti attho.",
  "anya-e0103n6:31_0": "115.‘‘Vīthisampaṭipādanatthā’’ti padassa ‘‘kammaṭṭhānavīthiyā sampaṭipādanatthā’’ti atthaṁ vatvā taṁ pana kammaṭṭhānavīthiṁ,",
  "anya-e0103n6:31_1": "tassā ca sampaṭipādanavidhiṁ vitthārato dassetuṁ ‘‘sace hī’’tiādi vuttaṁ.",
  "anya-e0103n6:31_2": "Tattha katimīti pakkhassa katamī, kiṁ dutiyā,",
  "anya-e0103n6:31_3": "tatiyādīsu vā aññatarāti attho.",
  "anya-e0103n6:31_4": "Tuṇhībhūtena gantuṁ na vaṭṭati pucchantānaṁ cittassa aññathattapariharaṇatthaṁ. Appasannānañhi pasādāya,",
  "anya-e0103n6:31_5": "pasannānañca bhiyyobhāvāya sāsanasampaṭipatti. Nassatīti na dissati , na upaṭṭhātīti attho.",
  "anya-e0103n6:31_6": "‘‘Āgantukapaṭisanthāro kātabbo’’ti iminā āgantukavattaṁ ekadesena dassitanti ‘‘avasesānipī’’ti vatvā āgantukavattaṁ paripuṇṇaṁ gahetuṁ puna āgantukaggahaṇaṁ kataṁ.",
  "anya-e0103n6:31_7": "Gamikavattādīnīti ādi-saddena āvāsikaanumodanapiṇḍacārikaanumodanapiṇḍacārikaāraññikasenāsanavaccakuṭivattādīnaṁ saṅgaho daṭṭhabbo. Vattakkhandhake (cūḷava.",
  "anya-e0103n6:31_8": "356) hi āgatāni mahāvattāni idha ‘‘khandhakavattānī’’ti vuttāni.",
  "anya-e0103n6:31_9": "Tajjanīyakammakatādikāle pana pārivāsikādikāle ca caritabbāni imassa bhikkhuno asambhavato idha nādhippetāni.",
  "anya-e0103n6:31_10": "Nimittaṁ vā antaradhāyatīti susāne ṭhitaṁ asubhanimittaṁ uddhumātakabhāvāpagamena antaradhāyati. Tenāha ‘‘uddhumātaka’’ntiādi. Tasmāti tena kāraṇena,",
  "anya-e0103n6:31_11": "imassa kammaṭṭhānassa dullabhattāti attho.",
  "anya-e0103n6:31_12": "Nisīditvā paccavekkhitabboti sambandho.",
  "anya-e0103n6:32_0": "Nimittaṁ gahetuṁ gamane viya nimittaṁ gahetvā nivattanepi yathāsallakkhitadisādipaccavekkhaṇaṁ yāva nimittavināsā pavattitakiriyāya avicchedena upadhāraṇatthaṁ.",
  "anya-e0103n6:32_1": "Sati hi tassa nirantarūpadhāraṇe vihāraṁ pavisitvā nisinnakāle kammaṭṭhānassa upaṭṭhitākāro samathanimittassa gahaṇe cittassa samāhitākāro viya pākaṭo hutvā upatiṭṭheyyāti.",
  "anya-e0103n6:32_2": "Tenāha ‘‘tassevaṁ…pe… vīthiṁ paṭipajjatī’’ti.",
  "anya-e0103n6:32_3": "Purimākārena nimittassa pākaṭabhāvena upaṭṭhitattā purimākāreneva kammaṭṭhānamanasikāro bhāvanāvīthiṁ paṭipajjati.",
  "anya-e0103n6:33_0": "116.",
  "anya-e0103n6:33_1": "Uddhumātakaṁ nāma ativiya asuciduggandhajegucchapaṭikkūlaṁ bībhacchaṁ bhayānakañca,",
  "anya-e0103n6:33_2": "evarūpe ārammaṇe bhāvanamanuyuñjantassa evaṁ ābaddhaparikammassa thirībhūtasseva yogino adhippāyo samijjhatīti dassetuṁ ‘‘ānisaṁsadassāvī’’tiādi vuttaṁ.",
  "anya-e0103n6:33_3": "Evanti evameva vuttappakāreneva ānisaṁsadassāvinā.",
  "anya-e0103n6:33_4": "Taṁ rakkheyyāti ‘‘addhā iminā sukhaṁ jīvissāmī’’ti attano jīvitaṁ viya taṁ maṇiratanaṁ rakkheyya.",
  "anya-e0103n6:33_5": "Catudhātukammaṭṭhānikotiādi nesaṁ kammaṭṭhānānaṁ sulabhatādassanaṁ.",
  "anya-e0103n6:33_6": "Tattha catudhātukammaṭṭhānikoti catudhātukammaṭṭhānaṁ vā tattha vā niyutto,",
  "anya-e0103n6:33_7": "catudhātukammaṭṭhānaṁ vā pariharanto.",
  "anya-e0103n6:33_8": "Itarānīti vuttāvasiṭṭhāni anussatibrahmavihārādīni.",
  "anya-e0103n6:33_9": "Taṁ nimittanti taṁ yathāladdhaṁ uggahanimittaṁ.",
  "anya-e0103n6:33_10": "‘‘Rakkhitabba’’nti vatvā rakkhaṇavidhiṁ puna dassetuṁ ‘‘rattiṭṭhāne’’tiādi vuttaṁ.",
  "anya-e0103n6:34_0": "117.",
  "anya-e0103n6:34_1": "Nānā karīyati etenāti nānākaraṇaṁ, bhedo.",
  "anya-e0103n6:34_2": "Bībhacchaṁ bheravadassanaṁ hutvā upaṭṭhāti manasikārassa anuḷāratāya,",
  "anya-e0103n6:34_3": "anupasantatāya ca ārammaṇassa.",
  "anya-e0103n6:34_4": "Tabbipariyāyato ‘‘paṭibhāganimittaṁ thūlaṅgapaccaṅgapuriso viya upaṭṭhātī’’ti ānetvā sambandhitabbaṁ.",
  "anya-e0103n6:34_5": "Bahiddhāti gocarajjhattato bahiddhā.",
  "anya-e0103n6:34_6": "Kāmānaṁ amanasikārāti asubhabhāvanānubhāvena kāmasaññāya dūrasamussāritattā kāmaguṇe ārabbha manasikārasseva abhāvā.",
  "anya-e0103n6:34_7": "Amanasikārāti vā manasikārapaṭipakkhahetu.",
  "anya-e0103n6:34_8": "Yāya hi kāmasaññāya vasena sattā kāme manasi karonti,",
  "anya-e0103n6:34_9": "tassā paṭipakkhabhūtā asubhasaññā kāmānaṁ amanasikāro, tannimittanti attho.",
  "anya-e0103n6:34_10": "Tenāha ‘‘vikkhambhanavasena kāmacchando pahīyatī’’ti.",
  "anya-e0103n6:34_11": "Paṭibhāganimittārammaṇāya hi asubhasaññāya saddhiṁ balappatto samādhi uppajjamānova kāmacchandaṁ vikkhambheti,",
  "anya-e0103n6:34_12": "anurodhamūlako āghāto mūlakāraṇe vikkhambhite vikkhambhitoyeva hotīti āha ‘‘anunaya…pe… pahīyatī’’ti.",
  "anya-e0103n6:34_13": "Na hi kadāci pahīnānunayassa byāpādo sambhavati.",
  "anya-e0103n6:34_14": "Yathāvuttaasubhasaññāsahagatā hi pīti sātisayā pavattamānāva byāpādaṁ vikkhambhentī pavattati.",
  "anya-e0103n6:34_15": "Tathā āraddhavīriyatāyāti yathā upacārajjhānaṁ uppajjati,",
  "anya-e0103n6:34_16": "tathā kammaṭṭhānamanasikāravasena paggahitavīriyatāya.",
  "anya-e0103n6:34_17": "Vīriyañhi paggaṇhantassa sammāsaṅkappo micchāsaṅkappaṁ viya savipphāratāya thinamiddhaṁ vikkhambhentameva uppajjati.",
  "anya-e0103n6:35_0": "Vippaṭisāro pacchānutāpo,",
  "anya-e0103n6:35_1": "tappaṭipakkhato avippaṭisāro darathapariḷāhābhāvena cittassa nibbutatā.",
  "anya-e0103n6:35_2": "Tassa avippaṭisārassa paccayabhūtaṁ sīlaṁ,",
  "anya-e0103n6:35_3": "taṁsahagatā tadupanissayā ca pītipassaddhisukhādayo sabhāvato, hetuto ca santasabhāvā,",
  "anya-e0103n6:35_4": "tesaṁ anuyuñjanena avūpasantasabhāvaṁ uddhaccakukkuccaṁ pahīyatīti āha ‘‘avippaṭisārakarasantadhammānuyogavasena uddhaccakukkuccaṁ pahīyatī’’ti.",
  "anya-e0103n6:35_5": "Bhāvanāya hi pubbenāparaṁ visesaṁ āvahantiyā yaṁ sātisayaṁ sukhaṁ labbhati,",
  "anya-e0103n6:35_6": "taṁ anupasantasabhāvaṁ uddhaccakukkuccaṁ vikkhambhentameva uppajjati.",
  "anya-e0103n6:35_7": "Adhigatavisesassāti yathādhigatassa bhāvanāvisesassa.",
  "anya-e0103n6:35_8": "Paccakkhatāyāti paṭipajjantassa yogino paccakkhabhāvato ‘‘sammāsambuddho vata so bhagavā,",
  "anya-e0103n6:35_9": "yo evarūpiṁ sammāpaṭipattiṁ desetī’’ti paṭipattidesake satthari.",
  "anya-e0103n6:35_10": "Paṭipattiyanti paṭipajjamānajjhānapaṭipattiyaṁ.",
  "anya-e0103n6:35_11": "Paṭipattiphaleti tāya sādhetabbe lokiyalokuttaraphale.",
  "anya-e0103n6:35_12": "Vicikicchā pahīyati dhammanvayavicārāhitabalena vicārabalena.",
  "anya-e0103n6:35_13": "Iti pañca nīvaraṇāni pahīyantīti evaṁ paṭibhāganimittapaṭilābhasamakālameva heṭṭhā pavattabhāvanānubhāvanipphannehi samādhiādīhi kāmacchandādīni pañca nīvaraṇāni vikkhambhanavasena pahīyanti.",
  "anya-e0103n6:35_14": "Na hi paṭipakkhena vinā pahātabbassa pahānaṁ sambhavati,",
  "anya-e0103n6:35_15": "paṭipakkhā ca samādhiādayo kāmacchandādīnaṁ.",
  "anya-e0103n6:35_16": "Yathāha peṭake ‘‘samādhi kāmacchandassa paṭipakkho’’tiādi.",
  "anya-e0103n6:36_0": "Teneva ca ‘‘imehi tesaṁ nīvaraṇānaṁ pahāna’’nti pahānaparidīpanamukhena jhānaṅgāni sarūpato dassetuṁ ‘‘tasmiññeva cā’’tiādi vuttaṁ.",
  "anya-e0103n6:36_1": "Tattha tasmiññeva cāti yaṁ taṁ yathāupaṭṭhitaṁ uggahanimittaṁ bhinditvā viya upaṭṭhitaṁ,",
  "anya-e0103n6:36_2": "tassa paṭicchannabhūtaṁ paṭibhāganimittaṁ, tasmiññeva nimitte.",
  "anya-e0103n6:36_3": "Cetasoti attanā sampayuttacittassa.",
  "anya-e0103n6:36_4": "Abhiniropanalakkhaṇoti āropanalakkhaṇo, appanāsabhāvoti attho.",
  "anya-e0103n6:36_5": "Nimittānumajjanaṁ paṭibhāganimitte anuvicaraṇaṁ.",
  "anya-e0103n6:36_6": "Ārammaṇe hi bhamarassa padumassūpari anuparibbhamanaṁ viya vicārassa anuvicāraṇākārena pavatti anumajjanakiccaṁ.",
  "anya-e0103n6:36_7": "Viseso eva adhigantabbato visesādhigamo,",
  "anya-e0103n6:36_8": "paṭiladdho ca so visesādhigamo cāti paṭi…pe… gamo,",
  "anya-e0103n6:36_9": "tappaccayā taṁhetukā paṭiladdhavisesādhigamapaccayā pīti.",
  "anya-e0103n6:36_10": "Pītimanassa pītisahitacittassa.",
  "anya-e0103n6:36_11": "Passaddhisambhavatoti kāyacittapassaddhīnaṁ saṁsijjhanato.",
  "anya-e0103n6:36_12": "‘‘Pītimanassa kāyo passambhatī’’ti hi vuttaṁ.",
  "anya-e0103n6:36_13": "Passaddhinimittaṁ passaddhihetukaṁ sukhaṁ ‘‘passaddhakāyo sukhaṁ vediyatī’’ti vacanato.",
  "anya-e0103n6:36_14": "Sukhanimittā sukhapaccayā ekaggatā.",
  "anya-e0103n6:36_15": "‘‘Sukhino cittaṁ samādhiyatī’’ti (dī. ni. 1.466; a. ni. 3.96; 11.12) hi vuttaṁ.",
  "anya-e0103n6:36_16": "Iti jhānaṅgāni pātubhavantīti evaṁ etāni vitakkādīni jhānaṅgāni tasmiṁyeva nimitte uppajjanti.",
  "anya-e0103n6:36_17": "Paṭhamajjhānapaṭibimbabhūtanti paṭhamajjhānassa paṭicchannabhūtaṁ.",
  "anya-e0103n6:36_18": "Taṅkhaṇaññeva paṭibhāganimittapaṭilābhasamakālameva upacārajjhānampi nibbattati,",
  "anya-e0103n6:36_19": "na nīvaraṇappahānamevāti adhippāyo.",
  "anya-e0103n6:37_0": "Vinīlakādikammaṭṭhānavaṇṇanā",
  "anya-e0103n6:38_0": "118.Vinīlakādīsupi kammaṭṭhānesu.",
  "anya-e0103n6:38_1": "Lakkhaṇaṁ vuttanti yaṁ taṁ nimittaggahaṇalakkhaṇaṁ vuttaṁ.",
  "anya-e0103n6:38_2": "Vuttanayenevāti uddhumātake vuttanayeneva. Saha vinicchayena,",
  "anya-e0103n6:38_3": "adhippāyena cāti savinicchayādhippāyaṁ.",
  "anya-e0103n6:38_4": "Taṁ sabbaṁ lakkhaṇaṁ veditabbanti sambandho.",
  "anya-e0103n6:39_0": "Kabarakabaravaṇṇanti yebhuyyena sabalavaṇṇaṁ.",
  "anya-e0103n6:39_1": "Ussadavasenāti rattasetanīlavaṇṇesu ussadassa vaṇṇassa vasena.",
  "anya-e0103n6:40_0": "Sannisinnanti niccalabhāveneva sabbaso thirataṁ.",
  "anya-e0103n6:41_0": "Corāṭaviyanti corehi pariyuṭṭhitaaraññe. Yatthāti yasmiṁ āghātane.",
  "anya-e0103n6:41_1": "Chinnapurisaṭṭhāneti chinnapurisavante ṭhāne.",
  "anya-e0103n6:41_2": "Nānādisāyaṁ patitampīti chinnaṁ hutvā sarīrassa khaṇḍadvayaṁ visuṁ disāsu patitampi.",
  "anya-e0103n6:41_3": "Ekāvajjanenāti ekasamannāhārena.",
  "anya-e0103n6:41_4": "Āpāthamāgacchatīti ekajjhaṁ āpāthaṁ āgacchati.",
  "anya-e0103n6:41_5": "Vissāsaṁ āpajjatīti ajegucchitaṁ upagaccheyya seyyathāpi chavaḍāhako.",
  "anya-e0103n6:41_6": "Sahatthā aparāmasane jigucchā saṇṭhātiyevāti āha ‘‘kattarayaṭṭhiyā vā daṇḍakena vā…pe… upanāmetabba’’nti.",
  "anya-e0103n6:41_7": "Vicchiddakabhāvapaññāyanatthaṁ ekaṅgulantarakaraṇaṁ. Upanāmetabbanti upanetabbaṁ.",
  "anya-e0103n6:42_0": "Khāyitasadisamevāti khāyitāsubhasadisameva.",
  "anya-e0103n6:42_1": "Aṅgulaṅgulantaranti vividhaṁ khittaṁ sarīrāvayavaṁ aṅgulantaraṁ aṅgulantaraṁ.",
  "anya-e0103n6:42_2": "Katvā vāti kattarayaṭṭhiyā vā daṇḍakena vā sayaṁ katvā vā.",
  "anya-e0103n6:43_0": "Laddhappahārānanti laddhāvudhappahārānaṁ mukhatoti sambandho. Mukhatoti pahārādimukhato.",
  "anya-e0103n6:43_1": "Paggharamānakāleti lohitaṁ paggharamānakāle. Lohitakaṁ labbhatīti yojanā.",
  "anya-e0103n6:44_0": "Tanti puḷavakaṁ. Tesūti soṇādisarīresu.",
  "anya-e0103n6:44_1": "Aṭṭhikanti aṭṭhikaasubhaṁ nānappakārato vuttanti sambandho.",
  "anya-e0103n6:44_2": "Purimanayenevāti pubbe uddhumātake vuttanayeneva.",
  "anya-e0103n6:45_0": "119.Tanti aṭṭhikaṁ.",
  "anya-e0103n6:45_1": "Na upaṭṭhātīti sabhāvato na upaṭṭhāti,",
  "anya-e0103n6:45_2": "paṭikkūlavasena na upaṭṭhātīti attho.",
  "anya-e0103n6:45_3": "Tenāha ‘‘odātakasiṇasambhedo hotī’’ti.",
  "anya-e0103n6:45_4": "Aṭṭhike paṭhamavayādisaṁlakkhaṇaṁ na sakkāti ‘‘liṅganti idha hatthādīnaṁ nāma’’nti vuttaṁ.",
  "anya-e0103n6:45_5": "Aṭṭhikasaṅkhalikā pana ‘‘ayaṁ daharassa, ayaṁ yobbane ṭhitassa,",
  "anya-e0103n6:45_6": "ayaṁ avayavehi vuddhipattissā’’ti evaṁ vayavasena vavatthapetuṁ sakkuṇeyyāva,",
  "anya-e0103n6:45_7": "abyāpitāya pana na gahitanti veditabbaṁ.",
  "anya-e0103n6:45_8": "Yadipi aṭṭhikasaṅkhalikāyaṁ sandhito vavatthāpanaṁ labbhati,",
  "anya-e0103n6:45_9": "aṭṭhike pana na labbhatīti tassa aniyatabhāvadīpanatthaṁ kamavilaṅghanaṁ katvā ‘‘tassa tassa aṭṭhino ninnaṭṭhānathalaṭṭhānavasenā’’tiādi vuttaṁ.",
  "anya-e0103n6:45_10": "Tattha ninnaṭṭhānaṁ nāma aṭṭhino vinatappadeso. Thalaṭṭhānaṁ unnatappadeso.",
  "anya-e0103n6:45_11": "Ghaṭitaghaṭitaṭṭhānavasenāti anupagatanhārubandhānaṁ,",
  "anya-e0103n6:45_12": "itaresañca aññamaññaṁ saṁkiliṭṭhasaṁkiliṭṭhaṭṭhānavasena.",
  "anya-e0103n6:45_13": "Antaravasenāti aññamaññassa antaravasena, susiravasena ca.",
  "anya-e0103n6:45_14": "Sabbatthevāti sakalāya aṭṭhisaṅkhalikāya, sabbasmiṁ vā aṭṭhike.",
  "anya-e0103n6:46_0": "120.Etthāti etasmiṁ aṭṭhikāsubhe.",
  "anya-e0103n6:46_1": "Yujjamānavasena sallakkhetabbanti yaṁ nimittaggahaṇaṁ yattha yujjati,",
  "anya-e0103n6:46_2": "taṁ tattha uggaṇhanatthaṁ nimittaggahaṇavasena upalakkhetabbaṁ.",
  "anya-e0103n6:46_3": "Sakalāyāti anavasesabhāgāya paripuṇṇāvayavāya.",
  "anya-e0103n6:46_4": "Sampajjati nimittupaṭṭhānavasena.",
  "anya-e0103n6:46_5": "Tesūti aṭṭhikasaṅkhalikaṭṭhikesu. Vuttaṁ aṭṭhakathāyaṁ.",
  "anya-e0103n6:46_6": "Tanti ‘‘ekasadisamevā’’ti vacanaṁ.",
  "anya-e0103n6:46_7": "Ekasmiṁ aṭṭhike yuttanti idaṁ yathā vinīlakādīsu ubhinnaṁ nimittānaṁ yathārahaṁ vaṇṇavisesato, paripuṇṇāparipuṇṇato, savivarāvivarato,",
  "anya-e0103n6:46_8": "calācalato ca viseso labbhati,",
  "anya-e0103n6:46_9": "na evametassāti katvā vuttaṁ,",
  "anya-e0103n6:46_10": "na pana sabbena sabbaṁ visesābhāvato.",
  "anya-e0103n6:46_11": "Tenevāha ‘‘ekaṭṭhikepi cā’’tiādi.",
  "anya-e0103n6:46_12": "Tattha bībhacchenāti suvibhūtaaṭṭhirūpattā aṭṭhibhāveneva virūpena.",
  "anya-e0103n6:46_13": "Bhayānakenāti teneva pākatikasattānaṁ bhayāvahena.",
  "anya-e0103n6:46_14": "Pītisomanassajanakenāti saṇhamaṭṭhabhāvena upaṭṭhānato,",
  "anya-e0103n6:46_15": "bhāvanāya ca savisesattā pītiyā, somanassassa ca uppādakena.",
  "anya-e0103n6:46_16": "Tenevāha ‘‘upacārāvahattā’’ti.",
  "anya-e0103n6:47_0": "Imasmiṁ okāseti uggahapaṭibhāganimittānaṁ vuttaṭṭhāne.",
  "anya-e0103n6:47_1": "Dvāraṁ datvā vāti ‘‘paṭikkūlabhāveyeva diṭṭhe nimittaṁ nāma hotī’’ti ettake eva aṭṭhatvā anantarameva ‘‘duvidhaṁ idha nimitta’’ntiādinā uggahapaṭibhāganimittāni vibhajitvā vacanena yathāvuttassa nimittavibhāgassa dvāraṁ datvāva vuttaṁ.",
  "anya-e0103n6:47_2": "Nibbikappanti ‘‘subha’’nti vikappena nibbikappaṁ, asubhantvevāti attho.",
  "anya-e0103n6:47_3": "Vicāretvāti ‘‘ekasmiṁ aṭṭhike yutta’’ntiādinā vicāretvā.",
  "anya-e0103n6:48_0": "Mahātissattherassāti cetiyapabbatavāsīmahātissattherassa.",
  "anya-e0103n6:48_1": "Nidassanānīti dantaṭṭhikamattadassanena sakalassāpi tassā itthiyā sarīrassa aṭṭhisaṅghātabhāvena upaṭṭhānādīni ettha aṭṭhikakammaṭṭhāne uggahapaṭibhāganimittānaṁ visesavibhāvanāni udāharaṇāni.",
  "anya-e0103n6:49_0": "Subhaguṇoti savāsanānaṁ kilesānaṁ pahīnattā suparisuddhaguṇo.",
  "anya-e0103n6:49_1": "Dasasatalocanenāti sahassakkhena devānamindena.",
  "anya-e0103n6:49_2": "So hi ekāsaneneva sahassaatthānaṁ vicāraṇasamatthena paññācakkhunā samannāgatattā ‘‘sahassakkho’’ti vuccati.",
  "anya-e0103n6:49_3": "Thutakittīti ‘‘yo dhīro sabbadhi danto’’tiādinā (mahāva. 58) abhitthutakittisaddo.",
  "anya-e0103n6:50_0": "Pakiṇṇakakathāvaṇṇanā",
  "anya-e0103n6:51_0": "121.",
  "anya-e0103n6:51_1": "Ujupaṭipakkhena pahīnabhāvaṁ sandhāyāha ‘‘suvikkhambhitarāgattā’’ti.",
  "anya-e0103n6:51_2": "Asubhappabhedoti uddhumātakādiasubhavibhāgo.",
  "anya-e0103n6:51_3": "Sarīrasabhāvappattivasenāti sarīrassa attano sabhāvūpagamanavasena.",
  "anya-e0103n6:51_4": "Sarīrañhi vinassamānaṁ aññarūpena ṭhitassa rakkhasassa viya sabhāvappattivaseneva vinassati.",
  "anya-e0103n6:51_5": "Rāgacaritabhedavasenāti rāgacaritavibhāgavasena.",
  "anya-e0103n6:51_6": "Yadi sarīrasabhāvappattivasena ayamasubhappabhedo vutto, mahāsatipaṭṭhānādīsu (dī. ni. 2.372 ādayo; ma. ni.",
  "anya-e0103n6:51_7": "1.105 ādayo) kathaṁ navappabhedoti?",
  "anya-e0103n6:51_8": "So sarasato eva sabhāvappattivasena vutto, ayaṁ pana parūpakkamenāpi.",
  "anya-e0103n6:51_9": "Tattha ca idhāgatesu dasasu asubhesu ekaccāneva gahitāni,",
  "anya-e0103n6:51_10": "aṭṭhikañca pañcavidhā vibhattaṁ. Tāni ca vipassanāvasena,",
  "anya-e0103n6:51_11": "imāni samathavasenāti pākaṭoyaṁ bhedoti.",
  "anya-e0103n6:52_0": "Imesaṁ pana dassanampi asubhabhāvasāmaññena satipi avisesato rāgacaritānaṁ sappāyabhāve yaṁ vuttaṁ ‘‘rāgacaritabhedavasena cā’’ti,",
  "anya-e0103n6:52_1": "taṁ vibhajitvā dassetuṁ ‘‘visesato’’tiādi vuttaṁ.",
  "anya-e0103n6:52_2": "Sūnabhāvena susaṇṭhitampi sarīraṁ dussaṇṭhitameva hotīti uddhumātakasarīre saṇṭhānavipattiṁ dīpetīti āha ‘‘sarīrasaṇṭhānavipattippakāsanato’’ti.",
  "anya-e0103n6:52_3": "Saṇṭhānasampattiyaṁ ratto saṇṭhānarāgī,",
  "anya-e0103n6:52_4": "tassa sappāyaṁ saṇṭhānarāgassa vikkhambhanupāyabhāvato. Kāyo eva kāyavaṇo,",
  "anya-e0103n6:52_5": "tattha paṭibaddhassa nissitassa.",
  "anya-e0103n6:52_6": "Susirabhāvappakāsanatoti susirassa vivarassa atthibhāvappakāsanato.",
  "anya-e0103n6:52_7": "Sarīre ghanabhāvarāginoti sarīre aṅgapaccaṅgānaṁ thirabhāvaṁ paṭicca uppajjanakarāgavato.",
  "anya-e0103n6:52_8": "Vikkhepappakāsanatoti soṇasiṅgālādīhi ito cito ca vikkhepassa pakāsanato aṅgapaccaṅgalīlārāgino sappāyaṁ.",
  "anya-e0103n6:52_9": "Īdisānaṁ kira anavaṭṭhitarūpānaṁ avayavānaṁ ko līḷāvilāsoti virāgasambhavato.",
  "anya-e0103n6:52_10": "Saṅghātabhedavikārappakāsanatoti saṅghātassa aṅgapaccaṅgānaṁ saṁhatabhāvassa susambandhatāya bhedo eva vikāro saṅghātabhedavikāro, tassa pakāsanato.",
  "anya-e0103n6:52_11": "Lohitaṁ makkhitaṁ hutvā paṭikkūlabhāvo lohitamakkhitapaṭikkūlabhāvo, tassa pakāsanato.",
  "anya-e0103n6:52_12": "Mamattarāginoti ‘‘mama aya’’nti uppajjanakarāgavato.",
  "anya-e0103n6:52_13": "Dantasampattirāginoti dantasampattiyaṁ rajjanasīlassa.",
  "anya-e0103n6:53_0": "Kasmā panettha uddhumātakādike paṭhamajjhānameva uppajjati,",
  "anya-e0103n6:53_1": "na dutiyādīnīti anuyogaṁ manasi katvā āha ‘‘yasmā panā’’tiādi.",
  "anya-e0103n6:53_2": "Aparisaṇṭhitajalāyāti sotavasena pavattiyā samantato aṭṭhitajalāya asannisinnasalilāya.",
  "anya-e0103n6:53_3": "Arittabalenāti pājanadaṇḍabalena.",
  "anya-e0103n6:53_4": "Dubbalattā ārammaṇassāti paṭikkūlabhāvena attani cittaṁ ṭhapetuṁ asamatthabhāvo ārammaṇassa dubbalatā.",
  "anya-e0103n6:53_5": "Paṭikkūle hi ārammaṇe sarasato cittaṁ pavattituṁ na sakkoti,",
  "anya-e0103n6:53_6": "abhiniropanalakkhaṇena pana vitakkena abhiniropiyamānameva cittaṁ ekaggataṁ labhati.",
  "anya-e0103n6:53_7": "Na vinā vitakkenāti vitakkarahitāni dutiyādijjhānāni tattha patiṭṭhaṁ na labhanti.",
  "anya-e0103n6:53_8": "Tenāha ‘‘vitakkabalenevā’’tiādi.",
  "anya-e0103n6:54_0": "Yadi paṭikkūlabhāvato uddhumātādiārammaṇe dutiyādijjhānāni na pavattanti,",
  "anya-e0103n6:54_1": "evaṁ sante paṭhamajjhānenāpi tattha na uppajjitabbaṁ.",
  "anya-e0103n6:54_2": "Na hi tattha pītisomanassānaṁ sambhavo yuttoti codanaṁ sandhāyāha ‘‘paṭikkūlepi ca etasmi’’ntiādi.",
  "anya-e0103n6:54_3": "Tattha ānisaṁsadassāvitānīvaraṇasantāparogavūpasamānaṁ yathākkamaṁ pupphacchaḍḍaka,",
  "anya-e0103n6:54_4": "vamanavirecanaupamā yojetabbā.",
  "anya-e0103n6:55_0": "122.",
  "anya-e0103n6:55_1": "Yathāvuttakāraṇena dasadhā vavatthitampi sabhāvato ekavidhamevāti dassetuṁ ‘‘dasavidhampi ceta’’ntiādiṁ vatvā svāyaṁ sabhāvo yathā aviññāṇakesu,",
  "anya-e0103n6:55_2": "evaṁ saviññāṇakesupi labbhateva.",
  "anya-e0103n6:55_3": "Tasmā tatthāpi yonisomanasikāravato bhāvanā ijjhatevāti dassento ‘‘tadetaṁ iminā lakkhaṇenā’’tiādimāha.",
  "anya-e0103n6:55_4": "Etthāti etasmiṁ jīvamānakasarīre.",
  "anya-e0103n6:55_5": "Alaṅkārenāti paṭijagganapubbakena alaṅkaraṇena.",
  "anya-e0103n6:55_6": "Na paññāyati pacurajanassāti adhippāyo.",
  "anya-e0103n6:55_7": "Atirekatisataaṭṭhikasamussayaṁ dantaṭṭhikehi saddhiṁ,",
  "anya-e0103n6:55_8": "tehi pana vinā ‘‘timattāni aṭṭhisatānī’’ti (visuddhi.",
  "anya-e0103n6:55_9": "1.190) kāyagatāsatiyaṁ vakkhati.",
  "anya-e0103n6:55_10": "Chiddāvachiddanti khuddānukhuddachiddavantaṁ.",
  "anya-e0103n6:55_11": "Medakathālikā medabharitabhājanaṁ.",
  "anya-e0103n6:55_12": "Niccuggharitapaggharitanti niccakālaṁ upari, heṭṭhā ca vissavantaṁ. Vemattanti nānattaṁ.",
  "anya-e0103n6:55_13": "Nānāvatthehīti nānāvaṇṇehi vatthehi.",
  "anya-e0103n6:55_14": "Hiriyā lajjāya kopanato vināsanato hirikopinaṁ, uccārapassāvamaggaṁ.",
  "anya-e0103n6:55_15": "Yāthāvasarasanti yathābhūtaṁ sabhāvaṁ.",
  "anya-e0103n6:55_16": "Yāthāvato rasīyati ñāyatīti hi raso, sabhāvo. Ratinti abhiratiṁ abhiruciṁ.",
  "anya-e0103n6:55_17": "Attasinehasaṅkhātena rāgena rattā attasineharāgarattā.",
  "anya-e0103n6:55_18": "Vihaññamānenāti icchitālābhena vighātaṁ āpajjantena.",
  "anya-e0103n6:56_0": "Kiṁsukanti pālibhaddakaṁ, palāsoti keci, simbalīti apare.",
  "anya-e0103n6:56_1": "Atilolupoti ativiya lolasabhāvo . Adunti etaṁ. Nanti kesādisarīrakoṭṭhāsaṁ. Mucchitāti mohitā,",
  "anya-e0103n6:56_2": "mucchāpāpikāya vā taṇhāya vasena mucchaṁ pattā. Sabhāvanti paṭikkūlabhāvaṁ.",
  "anya-e0103n6:57_0": "Ukkarūpamoti uccārapassāvaṭṭhānasamo, vaccakūpasamo vā.",
  "anya-e0103n6:57_1": "Cakkhubhūtehīti cakkhuṁ pattehi paṭiladdhapaññācakkhukehi, lokassa vā cakkhubhūtehi.",
  "anya-e0103n6:57_2": "Allacammapaṭicchannoti allacammapariyonaddho.",
  "anya-e0103n6:58_0": "Dabbajātikenāti uttarimanussadhamme paṭiladdhuṁ bhabbarūpena. Yattha yattha sarīre,",
  "anya-e0103n6:58_1": "sarīrassa vā yattha yattha koṭṭhāse.",
  "anya-e0103n6:58_2": "Nimittaṁ gahetvāti asubhākārassa suṭṭhu sallakkhaṇavasena yathā uggahanimittaṁ uppajjati,",
  "anya-e0103n6:58_3": "evaṁ uggaṇhanavasena nimittaṁ gahetvā,",
  "anya-e0103n6:58_4": "uggahanimittaṁ uppādetvāti attho.",
  "anya-e0103n6:58_5": "Kammaṭṭhānaṁ appanaṁ pāpetabbanti yathāladdhe uggahanimitte kammaṁ karontena paṭibhāganimittaṁ uppādetvā upacārajjhāne ṭhitena tameva bhāvanaṁ ussukkāpentena asubhakammaṭṭhānaṁ appanaṁ pāpetabbaṁ.",
  "anya-e0103n6:58_6": "Adhigatappano hi paṭhamajjhāne ṭhito tameva jhānaṁ pādakaṁ katvā vipassanaṁ ārabhitvā saṅkhāre sammasanto nacirasseva sabbāsave khepetīti.",
  "anya-e0103n6:59_0": "Asubhakammaṭṭhānaniddesavaṇṇanā niṭṭhitā.",
  "anya-e0103n6:60_0": "Iti chaṭṭhaparicchedavaṇṇanā."
}