{
  "anya-e0103n6:0_0": "6. Asubhakammaṭṭhānaniddesavaṇṇanā",
  "anya-e0103n6:1_0": "Uddhumātakādipadatthavaṇṇanā",
  "anya-e0103n6:2_0": "102.“Aviññāṇakāsubhesū”ti idaṁ uddhumātakādīnaṁ sabhāvadassanavasena vuttaṁ.",
  "anya-e0103n6:2_1": "Tasmā bhūtakathanamattaṁ daṭṭhabbaṁ,",
  "anya-e0103n6:2_2": "na saviññāṇakaasubhassa akammaṭṭhānabhāvato.",
  "anya-e0103n6:2_3": "Tathā hi vakkhati “na kevalaṁ matasarīra”ntiādi.",
  "anya-e0103n6:2_4": "Uddhaṁ jīvitapariyādānāti jīvitakkhayato upari maraṇato paraṁ.",
  "anya-e0103n6:2_5": "Samuggatenāti uṭṭhitena.",
  "anya-e0103n6:2_6": "Uddhumātattāti uddhaṁ uddhaṁ dhumātattā sūnattā.",
  "anya-e0103n6:2_7": "Uddhumātameva uddhumātakanti ka-kārena padavaḍḍhanamāha anatthantarato yathā “pītakaṁ lohitaka”nti.",
  "anya-e0103n6:2_8": "Paṭikkūlattāti jigucchanīyattā.",
  "anya-e0103n6:2_9": "Kucchitaṁ uddhumātaṁ uddhumātakanti kucchanatthe vā ayaṁ ka-kāroti dassetuṁ vuttaṁ yathā “pāpako kittisaddo abbhuggacchatī”ti.",
  "anya-e0103n6:2_10": "Tathārūpassāti “bhastā viya vāyunā”tiādinā yathārūpaṁ vuttaṁ,",
  "anya-e0103n6:2_11": "tathārūpassa.",
  "anya-e0103n6:3_0": "Setarattehi paribhinnaṁ vimissitaṁ nīlaṁ vinīlaṁ, purimavaṇṇavipariṇāmabhūtaṁ vā nīlaṁ vinīlaṁ.",
  "anya-e0103n6:4_0": "Paribhinnaṭṭhānesu kākakaṅkādīhi.",
  "anya-e0103n6:4_1": "Vissandamānapubbanti vissavantapubbaṁ,",
  "anya-e0103n6:4_2": "tahaṁ tahaṁ paggharantapubbanti attho.",
  "anya-e0103n6:5_0": "Apadhāritanti vivaṭaṁ ugghāṭitaṁ.",
  "anya-e0103n6:5_1": "Khittanti chaḍḍitaṁ,",
  "anya-e0103n6:5_2": "soṇasiṅgālādīhi visuṁ katvā khādanena sarīrasaṅghātato luñcitvā tahaṁ tahaṁ chaḍḍitaṁ.",
  "anya-e0103n6:5_3": "Vividhaṁ khittanti vikkhittaṁ.",
  "anya-e0103n6:6_0": "Purimanayenāti “vividhaṁ khitta”ntiādinā pubbe vuttanayena.",
  "anya-e0103n6:6_1": "Satthena hanitvāti verīhi khaggakaravālādinā satthena paharitvā.",
  "anya-e0103n6:6_2": "Vuttanayenāti “aññena hattha”ntiādinā pubbe vuttanayena.",
  "anya-e0103n6:7_0": "Abbhantarato nikkhamantehi kimīhi paggharantakimikulaṁ puḷavakanti āha “kimiparipuṇṇassā”ti.",
  "anya-e0103n6:8_0": "Uddhumātakādīni āmakasusānādīsu chaḍḍitāsubhāni.",
  "anya-e0103n6:8_1": "Nissāyāti paṭicca tānipi ārabbha.",
  "anya-e0103n6:8_2": "Nimittānanti uggahapaṭibhāganimittānaṁ.",
  "anya-e0103n6:8_3": "Etāneva uddhumātakādīneva nāmāni.",
  "anya-e0103n6:9_0": "Uddhumātakakammaṭṭhānavaṇṇanā",
  "anya-e0103n6:10_0": "103.Bhāvetukāmenāti uppādetukāmena.",
  "anya-e0103n6:10_1": "Tenāti ācariyena.",
  "anya-e0103n6:10_2": "Assāti yogino.",
  "anya-e0103n6:10_3": "Asubhanimittatthāyāti asubhanimittassa uggaṇhanatthāya,",
  "anya-e0103n6:10_4": "asubhe vā uggahanimittassa atthāya.",
  "anya-e0103n6:10_5": "Gamanavidhānanti gamanavidhi.",
  "anya-e0103n6:10_6": "Yena vidhinā gantabbaṁ, so vidhi.",
  "anya-e0103n6:10_7": "Uggahanimittassa uppannakālato paṭṭhāya pathavīkasiṇe vuttaṁ paṭipajjanavidhiṁ sandhāyāha “appanāvidhānapariyosāna”nti.",
  "anya-e0103n6:11_0": "104.Tāvadevāti sutakkhaṇeyeva.",
  "anya-e0103n6:11_1": "Atitthena puṇṇanadīādiṁ pakkhandantena viya anupavisantena viya.",
  "anya-e0103n6:11_2": "Kedārakoṭiyāti kedāramariyādāya.",
  "anya-e0103n6:11_3": "Visabhāgarūpanti khettarakkhikādivisabhāgavatthurūpaṁ.",
  "anya-e0103n6:11_4": "Sarīranti uddhumātakakaḷevaraṁ.",
  "anya-e0103n6:11_5": "Adhunāmatanti aciramataṁ uddhumātakabhāvaṁ appattaṁ.",
  "anya-e0103n6:11_6": "Takkayatīti sambhāveti bhāriyaṁ katvā na maññati.",
  "anya-e0103n6:12_0": "105.Rūpasaddādīti ettha amanussānaṁ rūpehi,",
  "anya-e0103n6:12_1": "sīhabyagghādīnaṁ saddādīhi,",
  "anya-e0103n6:12_2": "amanussānampi vā rūpasaddādīhi.",
  "anya-e0103n6:12_3": "Tathā sīhabyagghādīnanti yathārahaṁ yojetabbaṁ.",
  "anya-e0103n6:12_4": "Aniṭṭhārammaṇābhibhūtassāti bheravādibhāvena aniṭṭhehi ārammaṇehi abhibhūtassa ajjhotthaṭassa.",
  "anya-e0103n6:12_5": "Na paṭisaṇṭhātīti vidāhavasena āsaye na tiṭṭhati,",
  "anya-e0103n6:12_6": "ucchaḍḍetabbaṁ hotīti attho.",
  "anya-e0103n6:12_7": "Aññoti amanussādīnaṁ vasena vā aññathā vā vuttappakārato añño ābādho hoti.",
  "anya-e0103n6:12_8": "Soti saṅghatthero,",
  "anya-e0103n6:12_9": "abhiññātabhikkhu vā.",
  "anya-e0103n6:12_10": "Yassānena ārocitaṁ, so.",
  "anya-e0103n6:12_11": "Katakammāti katatheyyakammā.",
  "anya-e0103n6:12_12": "Akatakammāti theyyakammaṁ kātukāmā.",
  "anya-e0103n6:12_13": "Katakammā pana idhādhippetā.",
  "anya-e0103n6:12_14": "Tasmā teti katakammā corā.",
  "anya-e0103n6:12_15": "Saha oḍḍhenāti sahoḍḍhaṁ,",
  "anya-e0103n6:12_16": "thenetvā gahiyamānabhaṇḍena saddhinti attho.",
  "anya-e0103n6:12_17": "Yajamānoti yaññaṁ yajanto yaññasāmiko.",
  "anya-e0103n6:12_18": "“Addhā imāya paṭipattiyā jarāmaraṇato muccissāmī”ti pītisomanassaṁ uppādetvā.",
  "anya-e0103n6:13_0": "Evaṁ gamanavidhānaṁ ekadesena vatvā idāni aṭṭhakathāsu āgatanayena taṁ dassetuṁ “aṭṭhakathāsu vuttena vidhinā”tiādimāha.",
  "anya-e0103n6:13_1": "Tattha uggaṇhantoti uggaṇhanahetu.",
  "anya-e0103n6:13_2": "Ekoti ayaṁ eka-saddo asahāyattho,",
  "anya-e0103n6:13_3": "na aññādiatthoti “adutiyo”ti vuttaṁ.",
  "anya-e0103n6:13_4": "Yathā vaṇṇādito vavatthānaṁ ekaṁsato samuditameva icchitabbaṁ sabbatthakabhāvato,",
  "anya-e0103n6:13_5": "na tathā sandhiāditoti dassanatthaṁ “vaṇṇatopī”tiādinā chasu ṭhānesu sampiṇḍanattho pi-saddo gahito.",
  "anya-e0103n6:13_6": "Puna eko adutiyotiādi gahitanimittassa yogino nivattitvā vasanaṭṭhānagamanaṁ sandhāya vuttaṁ.",
  "anya-e0103n6:13_7": "Tabbhāgiyaññevāti tappakkhiyaṁyeva asubhanimittamanasikārasahitameva.",
  "anya-e0103n6:13_8": "Āsanaṁ paññapetīti nisajjaṁ kappeti.",
  "anya-e0103n6:13_9": "Yaṁ pana “asubhanimittadisābhimukhe bhūmippadese”ti vakkhati,",
  "anya-e0103n6:13_10": "tampi imamevatthaṁ sandhāya vuttaṁ.",
  "anya-e0103n6:13_11": "Na hi kevalena disābhimukhabhāvena kiñci ijjhati.",
  "anya-e0103n6:14_0": "Samantā nimittupalakkhaṇāti uddhumātakassa samantā pāsāṇādinimittasallakkhaṇā.",
  "anya-e0103n6:14_1": "Asammohatthāti uggahanimitte upaṭṭhite uppajjanakasammohavigamatthā.",
  "anya-e0103n6:14_2": "Ekādasavidhenāti vaṇṇādivasena ekādasavidhena.",
  "anya-e0103n6:14_3": "Upanibandhanatthoti asubhārammaṇe cittaṁ upanetvā nibandhanattho.",
  "anya-e0103n6:14_4": "Vīthisampaṭipādanatthāti kammaṭṭhānavīthiyā sammadeva paṭipādanatthā.",
  "anya-e0103n6:14_5": "Puññakiriyavatthu adhigataṁ hotīti sambandho.",
  "anya-e0103n6:15_0": "106.Tasmāti yasmā asubhanimittassa uggaṇhanaṁ ariyamaggapadaṭṭhānassa paṭhamajjhānassa adhigamupāyo,",
  "anya-e0103n6:15_1": "yasmā vā “asubhanimittaṁ uggaṇhanto eko adutiyo gacchatī”ti vuttaṁ, tasmā.",
  "anya-e0103n6:15_2": "Cittasaññattatthāyāti sarīrasabhāvasallakkhaṇena,",
  "anya-e0103n6:15_3": "saṁvegajananena ca attano cittassa saññattiatthaṁ saññāpanatthaṁ.",
  "anya-e0103n6:15_4": "“Cittasaññatatthāyā”ti vā pāṭho,",
  "anya-e0103n6:15_5": "kilesavasena asaṁyatassa cittassa saṁyamanatthaṁ damanatthaṁ,",
  "anya-e0103n6:15_6": "na kammaṭṭhānatthanti attho.",
  "anya-e0103n6:15_7": "Kammaṭṭhānasīsenāti kammaṭṭhānena sīsabhūtena,",
  "anya-e0103n6:15_8": "taṁ uttamaṅgaṁ padhānaṁ kāraṇaṁ katvā.",
  "anya-e0103n6:15_9": "Mūlakammaṭṭhānanti pakatiyā attanā kālena kālaṁ parihariyamānaṁ buddhānussatiādisabbatthakakammaṭṭhānaṁ.",
  "anya-e0103n6:15_10": "“Kammaṭṭhānasīsena gacchāmī”ti taṁ avissajjetvā.",
  "anya-e0103n6:15_11": "Tenāha “taṁ manasikarontenevā”ti.",
  "anya-e0103n6:15_12": "Sūpaṭṭhitabhāvasampādanenāti mūlakammaṭṭhāne suṭṭhu upaṭṭhitabhāvassa sampādanena.",
  "anya-e0103n6:15_13": "Evaṁ hi sati asammuṭṭhā nāma hoti.",
  "anya-e0103n6:15_14": "Bahiddhā puthuttārammaṇe appavattitvā kammaṭṭhāneyeva pavattamānaṁ mānasaṁ abahigataṁ nāma.",
  "anya-e0103n6:15_15": "Tathābhūtena cānena rūpindriyāni appavattakiccāni katāni hontīti āha “manacchaṭṭhānaṁ…pe…",
  "anya-e0103n6:15_16": "gantabba”nti.",
  "anya-e0103n6:16_0": "Dvāraṁ sallakkhetabbanti vihāre puratthimādīsu disāsu asukadisāya idaṁ dvāraṁ,",
  "anya-e0103n6:16_1": "tato eva tāya disāya sallakkhitena asukadvārena nikkhantomhīti dvāraṁ upadhāretabbaṁ.",
  "anya-e0103n6:16_2": "Tatoti dvārasallakkhaṇato pacchā.",
  "anya-e0103n6:16_3": "Yena maggena gacchati sayaṁ.",
  "anya-e0103n6:16_4": "Nimittaṭṭhānanti asubhanimittassa gaṇhanaṭṭhānaṁ.",
  "anya-e0103n6:16_5": "Āhāraṁ chaḍḍāpeyyāti vamanaṁ kārāpeyya.",
  "anya-e0103n6:16_6": "Kaṇṭakaṭṭhānanti kaṇṭakavantaṁ ṭhānaṁ.",
  "anya-e0103n6:17_0": "107.Disā vavatthapetabbāti saṅkhepato vuttamatthaṁ vivarituṁ “ekasmiṁ hī”tiādi vuttaṁ.",
  "anya-e0103n6:17_1": "Khāyatīti upaṭṭhāti.",
  "anya-e0103n6:17_2": "Kammaniyanti bhāvanāya kammakkhamaṁ.",
  "anya-e0103n6:17_3": "Ubbāḷhassāti bādhitassa.",
  "anya-e0103n6:17_4": "Vidhāvatīti nānārammaṇe visarati.",
  "anya-e0103n6:17_5": "Ukkammāti ujukaṁ anuvātato apakkamma.",
  "anya-e0103n6:17_6": "Matakaḷevaraṁ puthujjanassa yebhuyyena bhayato upaṭṭhātīti āha “accāsanne bhayamuppajjatī”ti.",
  "anya-e0103n6:17_7": "Anupādanti pādasamīpaṁ.",
  "anya-e0103n6:17_8": "Yattha ṭhitassa sukhena oloketuṁ sakkā,",
  "anya-e0103n6:17_9": "taṁ olokentassa phāsukaṭṭhānaṁ.",
  "anya-e0103n6:18_0": "108.Samantāti samantato.",
  "anya-e0103n6:18_1": "Puna samantāti sāmantā samīpe.",
  "anya-e0103n6:18_2": "Kacchakoti kāḷakacchako,",
  "anya-e0103n6:18_3": "“pilakkho”tipi vadanti.",
  "anya-e0103n6:18_4": "Kapītanoti pippalirukkho.",
  "anya-e0103n6:18_5": "Sindīti khuddakakhajjurī.",
  "anya-e0103n6:18_6": "Karamandādayo pākaṭā eva.",
  "anya-e0103n6:18_7": "Sāmāti sāmalatā.",
  "anya-e0103n6:18_8": "Kāḷavallīti kāḷavaṇṇā apattikā ekā latājāti.",
  "anya-e0103n6:18_9": "Pūtilatāti jīvanavalli,",
  "anya-e0103n6:18_10": "yā “galocī”ti vuccati.",
  "anya-e0103n6:19_0": "109.Taṁ nimittakaraṇādi idheva yathāvutte pāsāṇādinimittakaraṇe eva antogadhaṁ pariyāpannaṁ.",
  "anya-e0103n6:19_1": "Sanimittaṁ karotīti saha nimittaṁ karoti,",
  "anya-e0103n6:19_2": "asubhaṁ pāsāṇādinimittena saha karoti vavatthapeti.",
  "anya-e0103n6:19_3": "Atha vā asubhanimittaṁ,",
  "anya-e0103n6:19_4": "pāsāṇādinimittañca saha ekajjhaṁ karonto vavatthapento “sanimittaṁ karotī”ti vutto.",
  "anya-e0103n6:19_5": "Samānakālatādīpakena hi saha-saddena ayaṁ samāso yathā “sacakkaṁ dehī”ti.",
  "anya-e0103n6:19_6": "Tayidaṁ nimittakaraṇaṁ aparāparaṁ sallakkhaṇena hoti,",
  "anya-e0103n6:19_7": "na ekavāramevāti āha “punappunaṁ vavatthapento hi sanimittaṁ karotī”ti.",
  "anya-e0103n6:19_8": "Dveti pāsāṇāsubhanimittāni.",
  "anya-e0103n6:19_9": "Samāsetvā saṅgahetvā ekajjhaṁ katvā.",
  "anya-e0103n6:19_10": "Sārammaṇanti asubhārammaṇena saddhiṁ pāsāṇādiṁ samānārammaṇaṁ karoti,",
  "anya-e0103n6:19_11": "saha vā ārammaṇaṁ karoti,",
  "anya-e0103n6:19_12": "ekārammaṇaṁ viya ubhayaṁ ārammaṇaṁ karoti,",
  "anya-e0103n6:19_13": "ekajjhaṁ viya ca aparāparaṁ sallakkhento pāsāṇādiṁ,",
  "anya-e0103n6:19_14": "asubhanimittañcāti dvayaṁ ārammaṇaṁ karotīti attho.",
  "anya-e0103n6:20_0": "Attaniyoti sako.",
  "anya-e0103n6:20_1": "Vaṇitanti sūnaṁ.",
  "anya-e0103n6:20_2": "Sabhāvena sarasenāti uddhumātakabhāvasaṅkhātena attano lakkhaṇena,",
  "anya-e0103n6:20_3": "paresaṁ jigucchuppādanasaṅkhātena attano kiccena ca,",
  "anya-e0103n6:20_4": "sabhāvo eva vā tathā nipphajjanato “raso”ti vutto.",
  "anya-e0103n6:21_0": "110.Chabbidhena nimittaṁ gahetabbanti vaṇṇādinā chappakārena tāva uddhumātakaasubhanimittaṁ gahetabbaṁ.",
  "anya-e0103n6:21_1": "Keci “kaḷevarassa dīgharassādippamāṇena saddhiṁ sattavidhenā”ti vadanti,",
  "anya-e0103n6:21_2": "taṁ aṭṭhakathāyaṁ natthi.",
  "anya-e0103n6:21_3": "Liṅgatoti ettha liṅgaṁ nāma vayo liṅgaṁ,",
  "anya-e0103n6:21_4": "na thanamassuādi itthipurisaliṅganti dassentena “itthiliṅgaṁ vā”tiādi vuttaṁ.",
  "anya-e0103n6:21_5": "Ṭhitassa sattassa idaṁ sarīranti sambandho.",
  "anya-e0103n6:21_6": "Uddhumātakasaṇṭhānavaseneva,",
  "anya-e0103n6:21_7": "na pākatikasaṇṭhānavasena.",
  "anya-e0103n6:21_8": "Etena yadi tattha koci anuddhumātakabhāvappatto padeso siyā,",
  "anya-e0103n6:21_9": "so na gahetabboti dasseti.",
  "anya-e0103n6:21_10": "Oḷārikāvayavavasena idaṁ saṇṭhānavavatthānaṁ,",
  "anya-e0103n6:21_11": "na sukhumāvayavavasenāti sīsasaṇṭhānādikaṁ navavidhameva saṇṭhānaṁ gahitaṁ.",
  "anya-e0103n6:22_0": "Imissā disāyāti imissā puratthimāya,",
  "anya-e0103n6:22_1": "dakkhiṇapacchimauttarāya disāya,",
  "anya-e0103n6:22_2": "anudisāya vā ṭhitoti yojanā.",
  "anya-e0103n6:22_3": "Imasmiṁ nāma okāse hatthāti imasmiṁ nāma bhūmippadese imassa kaḷevarassa hatthā ṭhitāti vavatthapetabbanti yojanā.",
  "anya-e0103n6:23_0": "Adho pādatalenātiādi nābhiyā heṭṭhā adho,",
  "anya-e0103n6:23_1": "tato uddhaṁ uparīti imassa vavatthānassa vasena vuttaṁ.",
  "anya-e0103n6:23_2": "Hatthaparicchedo heṭṭhā aṅguliaggena upari aṁsakūṭasandhinā tiriyaṁ tacapariyantena gahetabbo.",
  "anya-e0103n6:23_3": "Esa nayo pādaparicchedādīsupi.",
  "anya-e0103n6:23_4": "Yattakaṁ vā pana ṭhānaṁ gaṇhatīti sace sabbaṁ sarīraṁ paricchinditvā gahetuṁ na sakkoti,",
  "anya-e0103n6:23_5": "padeso tassa uddhumāto,",
  "anya-e0103n6:23_6": "so yattakaṁ sarīrappadesaṁ uddhumātakavasena ñāṇena pariggaṇhāti,",
  "anya-e0103n6:23_7": "tattakameva yathāpariggahitameva.",
  "anya-e0103n6:23_8": "Idaṁ īdisanti idaṁ hatthādikaṁ īdisaṁ evamākāraṁ.",
  "anya-e0103n6:23_9": "Uddhumātakanti yathāsabhāvato paricchinditabbaṁ.",
  "anya-e0103n6:23_10": "Visabhāge sarīre ārammaṇanti kammaṭṭhānaṁ paṭikkūlākāro na upaṭṭhāti na khāyati,",
  "anya-e0103n6:23_11": "subhato upaṭṭhaheyya.",
  "anya-e0103n6:23_12": "Tenāha “vipphandanasseva paccayo hotī”ti,",
  "anya-e0103n6:23_13": "kilesaparipphandanasseva nimittaṁ hotīti attho.",
  "anya-e0103n6:23_14": "Ugghāṭitāpīti uddhumātabhāvappattāpi,",
  "anya-e0103n6:23_15": "sabbaso kuthitasarīrāpīti vā attho.",
  "anya-e0103n6:23_16": "Svāyamattho paṭhamapārājike vinītavatthūhi dīpetabbo.",
  "anya-e0103n6:24_0": "111.Āsevitakammaṭṭhānoti asubhakammaṭṭhāne kataparicayo.",
  "anya-e0103n6:24_1": "Sosānikaṅgādīnaṁ vasena parihatadhutaṅgo.",
  "anya-e0103n6:24_2": "Catudhātuvavatthānavasena parimadditamahābhūto.",
  "anya-e0103n6:24_3": "Salakkhaṇato ñāṇena pariggahitasaṅkhāro.",
  "anya-e0103n6:24_4": "Paccayapariggahavasena vavatthāpitanāmarūpo.",
  "anya-e0103n6:24_5": "Salakkhaṇārammaṇikavipassanāya ukkaṁsanena suññatānupassanābalena ugghāṭitasattasañño.",
  "anya-e0103n6:24_6": "Vipassanāya paṭipadāñāṇadassanavisuddhisampāpanena katasamaṇadhammo.",
  "anya-e0103n6:24_7": "Tato eva sabbaso kusalavāsanāya,",
  "anya-e0103n6:24_8": "kusalabhāvanāya ca pūraṇena vāsitavāsano bhāvitabhāvano.",
  "anya-e0103n6:24_9": "Vivaṭṭūpanissayakusalabījena sabījo.",
  "anya-e0103n6:24_10": "Ñāṇassa paripakkabhāvena ñāṇuttaro.",
  "anya-e0103n6:24_11": "Yathāvuttāya paṭipattiyā kilesānaṁ tanukaraṇena appakileso.",
  "anya-e0103n6:24_12": "Olokitolokitaṭṭhāneyevāti uddhumātakādiasubhassa yattha yattha olokitolokitaṭṭhāne eva,",
  "anya-e0103n6:24_13": "tādisassa kālaviseso,",
  "anya-e0103n6:24_14": "asubhassa padesaviseso vā apekkhitabbo natthīti attho.",
  "anya-e0103n6:24_15": "No ce evaṁ upaṭṭhātīti evaṁ yathāvuttapurisavisesassa viya paṭibhāganimittaṁ no ce upaṭṭhāti.",
  "anya-e0103n6:24_16": "Evaṁ chabbidhenāti evaṁ vuttākārena vaṇṇādivasena chabbidhena.",
  "anya-e0103n6:24_17": "Punapīti pi-saddo sampiṇḍanattho.",
  "anya-e0103n6:24_18": "Tena nimittaggahaṇavidhiṁ sampiṇḍeti,",
  "anya-e0103n6:24_19": "na pañcavidhataṁ.",
  "anya-e0103n6:24_20": "Chabbidhena hi pubbe nimittaggahaṇaṁ vihitaṁ.",
  "anya-e0103n6:25_0": "112.Asītisatasandhitoti sabbepi sandhayo tadāpi atthevāti dassanatthaṁ vatvā uddhumātabhāvena yebhuyyena na paññāyanti.",
  "anya-e0103n6:25_1": "Ye pana paññāyanti,",
  "anya-e0103n6:25_2": "te vavatthapetabbāti dassetuṁ “uddhumātake panā”tiādi vuttaṁ.",
  "anya-e0103n6:25_3": "Tattha tayo dakkhiṇahatthasandhīti aṁsakapparamaṇibandhānaṁ vasena tayo dakkhiṇahatthasandhayo.",
  "anya-e0103n6:25_4": "Tathā vāmahatthasandhayo.",
  "anya-e0103n6:25_5": "Kaṭijaṇṇugopphakānaṁ vasena tayo dakkhiṇapādasandhayo.",
  "anya-e0103n6:25_6": "Tathā vāmapādasandhayo.",
  "anya-e0103n6:25_7": "Eko kaṭisandhīti kaṭiyā saddhiṁ piṭṭhikaṇṭakasandhiṁ sandhāya vadati.",
  "anya-e0103n6:25_8": "Hatthantaranti dakkhiṇahatthadakkhiṇapassānaṁ,",
  "anya-e0103n6:25_9": "vāmahatthavāmapassānañca antaraṁ vivaraṁ.",
  "anya-e0103n6:25_10": "Pādantaranti ubhinnaṁ pādānaṁ vemajjhaṁ.",
  "anya-e0103n6:25_11": "Udarantaranti nābhiṭṭhānasaññitaṁ kucchivemajjhaṁ,",
  "anya-e0103n6:25_12": "udarassa vā abbhantaraṁ.",
  "anya-e0103n6:25_13": "Kaṇṇantaranti kaṇṇachiddaṁ.",
  "anya-e0103n6:25_14": "Iti-saddo ādiattho,",
  "anya-e0103n6:25_15": "tena nāsacchiddādīnampi saṅgaho daṭṭhabbo. Akkhīnaṁ,",
  "anya-e0103n6:25_16": "mukhassa ca vasenāpi vivaraṁ labbhatevāti dassetuṁ “akkhīnampī”tiādi vuttaṁ.",
  "anya-e0103n6:25_17": "Samantatoti evaṁ sandhiādito uddhumātakaṁ vavatthapentassa ce nimittaṁ upatiṭṭhati,",
  "anya-e0103n6:25_18": "iccetaṁ kusalaṁ. No ce,",
  "anya-e0103n6:25_19": "samantato vavatthapetabbanti vavatthāpanavidhiṁ dassetuṁ “sakalasarīre”tiādi vuttaṁ.",
  "anya-e0103n6:25_20": "Tattha ñāṇaṁ cāretvāti sabbatthakameva sarīraṁ āvajjetvā tattha paṭikkūlākārasahitaṁ uddhumātakabhāvaṁ ārabbha nirantaraṁ bhāvanāñāṇaṁ pavattetvā.",
  "anya-e0103n6:25_21": "Yaṁ ṭhānanti evaṁ pana ñāṇaṁ cārentassa tasmiṁ sarīre yo padeso vibhūto hutvā uddhumātakākārena vibhūtabhāvena upaṭṭhāti.",
  "anya-e0103n6:25_22": "Udarapariyosānaṁ uparimasarīraṁ.",
  "anya-e0103n6:26_0": "Vinicchayakathāvaṇṇanā",
  "anya-e0103n6:27_0": "113.Vinicchayakathāti vinicchayasahitā atthavaṇṇanā.",
  "anya-e0103n6:27_1": "Yathāvuttanimittaggāhavasenāti vaṇṇādito,",
  "anya-e0103n6:27_2": "sandhiādito ca vuttappakārauddhumātakanimittaggahaṇavasena.",
  "anya-e0103n6:27_3": "Suṭṭhu nimittaṁ gaṇhitabbanti yathā uggahanimittaṁ upaṭṭhahati,",
  "anya-e0103n6:27_4": "evaṁ sammadeva asubhanimittaṁ gahetabbaṁ.",
  "anya-e0103n6:27_5": "Idāni tameva nimittassa suṭṭhu gahaṇākāraṁ upadisanto “satiṁ sūpaṭṭhitaṁ katvā”tiādimāha.",
  "anya-e0103n6:27_6": "Tattha evaṁ punappunaṁ karontenāti yathā “imāya paṭipadāya jarāmaraṇato muccissāmī”ti sañjātādarena satisampajaññañca",
  "anya-e0103n6:27_7": "suṭṭhu upaṭṭhapetvā uddhumātakaasubhaṁ paṭhamaṁ āvajjitaṁ,",
  "anya-e0103n6:27_8": "evaṁ punappunaṁ tattha āvajjanaṁ karontena.",
  "anya-e0103n6:27_9": "Sādhukaṁ upadhāretabbañceva vavatthapetabbañcāti sakkaccaṁ satiyā sallakkhetabbañceva paññāya nicchetabbañca.",
  "anya-e0103n6:27_10": "Sati hi “dhāraṇā”ti niddiṭṭhā,",
  "anya-e0103n6:27_11": "dhāraṇañcettha sallakkhaṇaṁ.",
  "anya-e0103n6:27_12": "Paññā “pavicayo”ti niddiṭṭhā,",
  "anya-e0103n6:27_13": "pavicayo cettha nicchayoti.",
  "anya-e0103n6:27_14": "Atha vā upadhāretabbanti satipubbaṅgamāya paññāya upalakkhetabbaṁ.",
  "anya-e0103n6:27_15": "Na hi kadāci satirahitā paññā atthi.",
  "anya-e0103n6:27_16": "Vavatthapetabbanti paññāpubbaṅgamāya satiyā nicchinitabbaṁ.",
  "anya-e0103n6:27_17": "Paññāsahitā eva hi sati idhādhippetā,",
  "anya-e0103n6:27_18": "na tabbirahitā.",
  "anya-e0103n6:27_19": "Addhakkhiapaṅgādivasenāpi olokanaṁ atthīti “ummīletvā oloketvā”ti vuttaṁ.",
  "anya-e0103n6:27_20": "Tena paribyattameva olokanaṁ dasseti.",
  "anya-e0103n6:27_21": "Evaṁ punappunaṁ karontassāti vuttappakārena cakkhuṁ ummīletvā olokanaṁ,",
  "anya-e0103n6:27_22": "nimmīletvā āvajjanañca aparāparaṁ anekavāraṁ karontassa.",
  "anya-e0103n6:27_23": "Uggahanimittanti uddhumātake uggaṇhananimittaṁ.",
  "anya-e0103n6:27_24": "Suggahitanti suṭṭhu gahitaṁ.",
  "anya-e0103n6:27_25": "Yathā na vinassati na pamuṭṭhaṁ hoti,",
  "anya-e0103n6:27_26": "evaṁ gahitaṁ.",
  "anya-e0103n6:27_27": "Ekasadisanti samānasadisaṁ.",
  "anya-e0103n6:27_28": "Samānattho hi ayaṁ eka-saddo,",
  "anya-e0103n6:27_29": "yathā “ariyavinayeti vā,",
  "anya-e0103n6:27_30": "sappurisavinayeti vā,",
  "anya-e0103n6:27_31": "esese eke ekaṭṭhe same samabhāge tajjāte taññe vā”ti.",
  "anya-e0103n6:28_0": "Āgamanakāleti vihārato susānaṁ uddissa āgamanakāle.",
  "anya-e0103n6:28_1": "Vuttanayenevāti atidesavasena dīpitampi atthaṁ “ekakenā”tiādinā sarūpato dasseti.",
  "anya-e0103n6:28_2": "Tattha tadeva kammaṭṭhānanti uddhumātakakammaṭṭhānaṁ.",
  "anya-e0103n6:28_3": "Mūlakammaṭṭhānanti eke,",
  "anya-e0103n6:28_4": "tadayuttaṁ.",
  "anya-e0103n6:28_5": "Upaṭṭhitanimittaṁ hi kammaṭṭhānaṁ vissajjetvā kammaṭṭhānantaramanasikāro rañño rajjaṁ chaḍḍetvā videsagamanaṁ viyāti.",
  "anya-e0103n6:28_6": "Āgatenāti attano vasanaṭṭhānaṁ āgatena.",
  "anya-e0103n6:29_0": "114.Avelāyanti sañjhāvelādiayuttavelāyaṁ.",
  "anya-e0103n6:29_1": "Bībhacchanti virūpaṁ.",
  "anya-e0103n6:29_2": "Bheravārammaṇanti vetāḷasadisaṁ bhayānakaṁ visayaṁ.",
  "anya-e0103n6:29_3": "Vikkhittacittoti bhīrukapuriso viya pisācādiṁ disvā cittavikkhepaṁ patto.",
  "anya-e0103n6:29_4": "Ummattako viyāti yakkhummattako viya ekacco hoti.",
  "anya-e0103n6:29_5": "Jhānavibbhantakoti jhānato viccutako sīlavibbhantakamantavibbhantakā viya.",
  "anya-e0103n6:29_6": "Santhambhetvāti uppannaparittāsavūpasamanena vigatakampatāya niccalo hutvā.",
  "anya-e0103n6:29_7": "Satiṁ sūpaṭṭhitantiādi santhambhanassa upāyadassanaṁ.",
  "anya-e0103n6:29_8": "Matasarīraṁ uṭṭhahitvā anubandhanakaṁ nāma natthi asati tādise mantappayoge.",
  "anya-e0103n6:29_9": "Sopi uddhumātakādibhāvamappatte avinaṭṭharūpe eva ijjhati,",
  "anya-e0103n6:29_10": "tathā devatādhiggaho,",
  "anya-e0103n6:29_11": "na evarūpeti adhippāyo.",
  "anya-e0103n6:29_12": "Saññajoti bhāvanāparikappasaññāya jāto.",
  "anya-e0103n6:29_13": "Tato eva saññāsambhavo saññāmattasamuṭṭhāno.",
  "anya-e0103n6:29_14": "Tāsaṁ vinodetvāti nimittupaṭṭhānanimittaṁ uppannacittasantāsaṁ vuttappakārena vinodetvā vūpasametvā.",
  "anya-e0103n6:29_15": "“Idāni tava parissamo sapphalo jāto”ti hāsaṁ pītiṁ pamodanaṁ uppādetvā.",
  "anya-e0103n6:29_16": "Cittaṁ sañcarāpetabbanti bhāvanācittaṁ pavattetabbaṁ manasikātabbaṁ.",
  "anya-e0103n6:30_0": "Nimittaggāhanti nimittassa uggaṇhanaṁ,",
  "anya-e0103n6:30_1": "uggahanimittaṁ.",
  "anya-e0103n6:30_2": "Sampādentoti sādhento nipphādento.",
  "anya-e0103n6:30_3": "Kammaṭṭhānaṁ upanibandhatīti bhāvanaṁ yathāvutte nimitte upanento nibandhati.",
  "anya-e0103n6:30_4": "Yogakammaṁ hi yogino sukhavisesānaṁ kāraṇabhāvato “kammaṭṭhāna”nti adhippetaṁ,",
  "anya-e0103n6:30_5": "yogakammassa vā pavattiṭṭhānatāya yathāupaṭṭhitanimittaṁ kammaṭṭhānaṁ,",
  "anya-e0103n6:30_6": "taṁ bhāvanācitte upanibandhati.",
  "anya-e0103n6:30_7": "Taṁ panassa upanibandhanaṁ sandhāya cittaṁ sañcarāpetabbaṁ.",
  "anya-e0103n6:30_8": "Evaṁ “visesamadhigacchatī”ti vuttanti dassento “tassa hī”tiādimāha.",
  "anya-e0103n6:30_9": "Tattha tassāti yogino,",
  "anya-e0103n6:30_10": "tassa vā uddhumātakāsubhassa.",
  "anya-e0103n6:30_11": "Mānasaṁ cārentassāti bhāvanācittaṁ aparāparaṁ pavattentassa,",
  "anya-e0103n6:30_12": "uggahanimittaṁ punappunaṁ manasi karontassāti attho.",
  "anya-e0103n6:31_0": "115.“Vīthisampaṭipādanatthā”ti padassa “kammaṭṭhānavīthiyā sampaṭipādanatthā”ti atthaṁ vatvā taṁ pana kammaṭṭhānavīthiṁ,",
  "anya-e0103n6:31_1": "tassā ca sampaṭipādanavidhiṁ vitthārato dassetuṁ “sace hī”tiādi vuttaṁ.",
  "anya-e0103n6:31_2": "Tattha katimīti pakkhassa katamī,",
  "anya-e0103n6:31_3": "kiṁ dutiyā,",
  "anya-e0103n6:31_4": "tatiyādīsu vā aññatarāti attho.",
  "anya-e0103n6:31_5": "Tuṇhībhūtena gantuṁ na vaṭṭati pucchantānaṁ cittassa aññathattapariharaṇatthaṁ.",
  "anya-e0103n6:31_6": "Appasannānañhi pasādāya,",
  "anya-e0103n6:31_7": "pasannānañca bhiyyobhāvāya sāsanasampaṭipatti.",
  "anya-e0103n6:31_8": "Nassatīti na dissati,",
  "anya-e0103n6:31_9": "na upaṭṭhātīti attho.",
  "anya-e0103n6:31_10": "“Āgantukapaṭisanthāro kātabbo”ti iminā āgantukavattaṁ ekadesena dassitanti “avasesānipī”ti vatvā āgantukavattaṁ",
  "anya-e0103n6:31_11": "paripuṇṇaṁ gahetuṁ puna āgantukaggahaṇaṁ kataṁ.",
  "anya-e0103n6:31_12": "Gamikavattādīnīti ādi-saddena āvāsikaanumodanapiṇḍacārikaanumodanapiṇḍacārikaāraññikasenāsanavaccakuṭivattādīnaṁ saṅgaho daṭṭhabbo.",
  "anya-e0103n6:31_13": "Vattakkhandhake hi āgatāni mahāvattāni idha “khandhakavattānī”ti vuttāni.",
  "anya-e0103n6:31_14": "Tajjanīyakammakatādikāle pana pārivāsikādikāle ca caritabbāni imassa bhikkhuno asambhavato idha nādhippetāni.",
  "anya-e0103n6:31_15": "Nimittaṁ vā antaradhāyatīti susāne ṭhitaṁ asubhanimittaṁ uddhumātakabhāvāpagamena antaradhāyati.",
  "anya-e0103n6:31_16": "Tenāha “uddhumātaka”ntiādi.",
  "anya-e0103n6:31_17": "Tasmāti tena kāraṇena,",
  "anya-e0103n6:31_18": "imassa kammaṭṭhānassa dullabhattāti attho.",
  "anya-e0103n6:31_19": "Nisīditvā paccavekkhitabboti sambandho.",
  "anya-e0103n6:32_0": "Nimittaṁ gahetuṁ gamane viya nimittaṁ gahetvā nivattanepi yathāsallakkhitadisādipaccavekkhaṇaṁ yāva nimittavināsā",
  "anya-e0103n6:32_1": "pavattitakiriyāya avicchedena upadhāraṇatthaṁ.",
  "anya-e0103n6:32_2": "Sati hi tassa nirantarūpadhāraṇe vihāraṁ pavisitvā nisinnakāle kammaṭṭhānassa upaṭṭhitākāro samathanimittassa",
  "anya-e0103n6:32_3": "gahaṇe cittassa samāhitākāro viya pākaṭo hutvā upatiṭṭheyyāti.",
  "anya-e0103n6:32_4": "Tenāha “tassevaṁ…pe…",
  "anya-e0103n6:32_5": "vīthiṁ paṭipajjatī”ti.",
  "anya-e0103n6:32_6": "Purimākārena nimittassa pākaṭabhāvena upaṭṭhitattā purimākāreneva kammaṭṭhānamanasikāro bhāvanāvīthiṁ paṭipajjati.",
  "anya-e0103n6:33_0": "116.",
  "anya-e0103n6:33_1": "Uddhumātakaṁ nāma ativiya asuciduggandhajegucchapaṭikkūlaṁ bībhacchaṁ bhayānakañca,",
  "anya-e0103n6:33_2": "evarūpe ārammaṇe bhāvanamanuyuñjantassa evaṁ ābaddhaparikammassa thirībhūtasseva yogino adhippāyo samijjhatīti dassetuṁ “ānisaṁsadassāvī”tiādi vuttaṁ.",
  "anya-e0103n6:33_3": "Evanti evameva vuttappakāreneva ānisaṁsadassāvinā.",
  "anya-e0103n6:33_4": "Taṁ rakkheyyāti “addhā iminā sukhaṁ jīvissāmī”ti attano jīvitaṁ viya taṁ maṇiratanaṁ rakkheyya.",
  "anya-e0103n6:33_5": "Catudhātukammaṭṭhānikotiādi nesaṁ kammaṭṭhānānaṁ sulabhatādassanaṁ.",
  "anya-e0103n6:33_6": "Tattha catudhātukammaṭṭhānikoti catudhātukammaṭṭhānaṁ vā tattha vā niyutto,",
  "anya-e0103n6:33_7": "catudhātukammaṭṭhānaṁ vā pariharanto.",
  "anya-e0103n6:33_8": "Itarānīti vuttāvasiṭṭhāni anussatibrahmavihārādīni.",
  "anya-e0103n6:33_9": "Taṁ nimittanti taṁ yathāladdhaṁ uggahanimittaṁ.",
  "anya-e0103n6:33_10": "“Rakkhitabba”nti vatvā rakkhaṇavidhiṁ puna dassetuṁ “rattiṭṭhāne”tiādi vuttaṁ.",
  "anya-e0103n6:34_0": "117.",
  "anya-e0103n6:34_1": "Nānā karīyati etenāti nānākaraṇaṁ, bhedo.",
  "anya-e0103n6:34_2": "Bībhacchaṁ bheravadassanaṁ hutvā upaṭṭhāti manasikārassa anuḷāratāya,",
  "anya-e0103n6:34_3": "anupasantatāya ca ārammaṇassa.",
  "anya-e0103n6:34_4": "Tabbipariyāyato “paṭibhāganimittaṁ thūlaṅgapaccaṅgapuriso viya upaṭṭhātī”ti ānetvā sambandhitabbaṁ.",
  "anya-e0103n6:34_5": "Bahiddhāti gocarajjhattato bahiddhā.",
  "anya-e0103n6:34_6": "Kāmānaṁ amanasikārāti asubhabhāvanānubhāvena kāmasaññāya dūrasamussāritattā kāmaguṇe ārabbha manasikārasseva abhāvā.",
  "anya-e0103n6:34_7": "Amanasikārāti vā manasikārapaṭipakkhahetu.",
  "anya-e0103n6:34_8": "Yāya hi kāmasaññāya vasena sattā kāme manasi karonti,",
  "anya-e0103n6:34_9": "tassā paṭipakkhabhūtā asubhasaññā kāmānaṁ amanasikāro,",
  "anya-e0103n6:34_10": "tannimittanti attho.",
  "anya-e0103n6:34_11": "Tenāha “vikkhambhanavasena kāmacchando pahīyatī”ti.",
  "anya-e0103n6:34_12": "Paṭibhāganimittārammaṇāya hi asubhasaññāya saddhiṁ balappatto samādhi uppajjamānova kāmacchandaṁ vikkhambheti,",
  "anya-e0103n6:34_13": "anurodhamūlako āghāto mūlakāraṇe vikkhambhite vikkhambhitoyeva hotīti āha “anunaya…pe…",
  "anya-e0103n6:34_14": "pahīyatī”ti.",
  "anya-e0103n6:34_15": "Na hi kadāci pahīnānunayassa byāpādo sambhavati.",
  "anya-e0103n6:34_16": "Yathāvuttaasubhasaññāsahagatā hi pīti sātisayā pavattamānāva byāpādaṁ vikkhambhentī pavattati.",
  "anya-e0103n6:34_17": "Tathā āraddhavīriyatāyāti yathā upacārajjhānaṁ uppajjati,",
  "anya-e0103n6:34_18": "tathā kammaṭṭhānamanasikāravasena paggahitavīriyatāya.",
  "anya-e0103n6:34_19": "Vīriyañhi paggaṇhantassa sammāsaṅkappo micchāsaṅkappaṁ viya savipphāratāya thinamiddhaṁ vikkhambhentameva uppajjati.",
  "anya-e0103n6:35_0": "Vippaṭisāro pacchānutāpo,",
  "anya-e0103n6:35_1": "tappaṭipakkhato avippaṭisāro darathapariḷāhābhāvena cittassa nibbutatā.",
  "anya-e0103n6:35_2": "Tassa avippaṭisārassa paccayabhūtaṁ sīlaṁ,",
  "anya-e0103n6:35_3": "taṁsahagatā tadupanissayā ca pītipassaddhisukhādayo sabhāvato,",
  "anya-e0103n6:35_4": "hetuto ca santasabhāvā,",
  "anya-e0103n6:35_5": "tesaṁ anuyuñjanena avūpasantasabhāvaṁ uddhaccakukkuccaṁ pahīyatīti āha “avippaṭisārakarasantadhammānuyogavasena uddhaccakukkuccaṁ pahīyatī”ti.",
  "anya-e0103n6:35_6": "Bhāvanāya hi pubbenāparaṁ visesaṁ āvahantiyā yaṁ sātisayaṁ sukhaṁ labbhati,",
  "anya-e0103n6:35_7": "taṁ anupasantasabhāvaṁ uddhaccakukkuccaṁ vikkhambhentameva uppajjati.",
  "anya-e0103n6:35_8": "Adhigatavisesassāti yathādhigatassa bhāvanāvisesassa.",
  "anya-e0103n6:35_9": "Paccakkhatāyāti paṭipajjantassa yogino paccakkhabhāvato “sammāsambuddho vata so bhagavā,",
  "anya-e0103n6:35_10": "yo evarūpiṁ sammāpaṭipattiṁ desetī”ti paṭipattidesake satthari.",
  "anya-e0103n6:35_11": "Paṭipattiyanti paṭipajjamānajjhānapaṭipattiyaṁ.",
  "anya-e0103n6:35_12": "Paṭipattiphaleti tāya sādhetabbe lokiyalokuttaraphale.",
  "anya-e0103n6:35_13": "Vicikicchā pahīyati dhammanvayavicārāhitabalena vicārabalena.",
  "anya-e0103n6:35_14": "Iti pañca nīvaraṇāni pahīyantīti evaṁ paṭibhāganimittapaṭilābhasamakālameva heṭṭhā pavattabhāvanānubhāvanipphannehi",
  "anya-e0103n6:35_15": "samādhiādīhi kāmacchandādīni pañca nīvaraṇāni vikkhambhanavasena pahīyanti.",
  "anya-e0103n6:35_16": "Na hi paṭipakkhena vinā pahātabbassa pahānaṁ sambhavati,",
  "anya-e0103n6:35_17": "paṭipakkhā ca samādhiādayo kāmacchandādīnaṁ.",
  "anya-e0103n6:35_18": "Yathāha peṭake “samādhi kāmacchandassa paṭipakkho”tiādi.",
  "anya-e0103n6:36_0": "Teneva ca “imehi tesaṁ nīvaraṇānaṁ pahāna”nti pahānaparidīpanamukhena jhānaṅgāni sarūpato dassetuṁ “tasmiññeva cā”tiādi vuttaṁ.",
  "anya-e0103n6:36_1": "Tattha tasmiññeva cāti yaṁ taṁ yathāupaṭṭhitaṁ uggahanimittaṁ bhinditvā viya upaṭṭhitaṁ,",
  "anya-e0103n6:36_2": "tassa paṭicchannabhūtaṁ paṭibhāganimittaṁ,",
  "anya-e0103n6:36_3": "tasmiññeva nimitte.",
  "anya-e0103n6:36_4": "Cetasoti attanā sampayuttacittassa.",
  "anya-e0103n6:36_5": "Abhiniropanalakkhaṇoti āropanalakkhaṇo,",
  "anya-e0103n6:36_6": "appanāsabhāvoti attho.",
  "anya-e0103n6:36_7": "Nimittānumajjanaṁ paṭibhāganimitte anuvicaraṇaṁ.",
  "anya-e0103n6:36_8": "Ārammaṇe hi bhamarassa padumassūpari anuparibbhamanaṁ viya vicārassa anuvicāraṇākārena pavatti anumajjanakiccaṁ.",
  "anya-e0103n6:36_9": "Viseso eva adhigantabbato visesādhigamo,",
  "anya-e0103n6:36_10": "paṭiladdho ca so visesādhigamo cāti paṭi…pe… gamo,",
  "anya-e0103n6:36_11": "tappaccayā taṁhetukā paṭiladdhavisesādhigamapaccayā pīti.",
  "anya-e0103n6:36_12": "Pītimanassa pītisahitacittassa.",
  "anya-e0103n6:36_13": "Passaddhisambhavatoti kāyacittapassaddhīnaṁ saṁsijjhanato.",
  "anya-e0103n6:36_14": "“Pītimanassa kāyo passambhatī”ti hi vuttaṁ.",
  "anya-e0103n6:36_15": "Passaddhinimittaṁ passaddhihetukaṁ sukhaṁ “passaddhakāyo sukhaṁ vediyatī”ti vacanato.",
  "anya-e0103n6:36_16": "Sukhanimittā sukhapaccayā ekaggatā.",
  "anya-e0103n6:36_17": "“Sukhino cittaṁ samādhiyatī”ti hi vuttaṁ.",
  "anya-e0103n6:36_18": "Iti jhānaṅgāni pātubhavantīti evaṁ etāni vitakkādīni jhānaṅgāni tasmiṁyeva nimitte uppajjanti.",
  "anya-e0103n6:36_19": "Paṭhamajjhānapaṭibimbabhūtanti paṭhamajjhānassa paṭicchannabhūtaṁ.",
  "anya-e0103n6:36_20": "Taṅkhaṇaññeva paṭibhāganimittapaṭilābhasamakālameva upacārajjhānampi nibbattati,",
  "anya-e0103n6:36_21": "na nīvaraṇappahānamevāti adhippāyo.",
  "anya-e0103n6:37_0": "Vinīlakādikammaṭṭhānavaṇṇanā",
  "anya-e0103n6:38_0": "118.Vinīlakādīsupi kammaṭṭhānesu.",
  "anya-e0103n6:38_1": "Lakkhaṇaṁ vuttanti yaṁ taṁ nimittaggahaṇalakkhaṇaṁ vuttaṁ.",
  "anya-e0103n6:38_2": "Vuttanayenevāti uddhumātake vuttanayeneva.",
  "anya-e0103n6:38_3": "Saha vinicchayena,",
  "anya-e0103n6:38_4": "adhippāyena cāti savinicchayādhippāyaṁ.",
  "anya-e0103n6:38_5": "Taṁ sabbaṁ lakkhaṇaṁ veditabbanti sambandho.",
  "anya-e0103n6:39_0": "Kabarakabaravaṇṇanti yebhuyyena sabalavaṇṇaṁ.",
  "anya-e0103n6:39_1": "Ussadavasenāti rattasetanīlavaṇṇesu ussadassa vaṇṇassa vasena.",
  "anya-e0103n6:40_0": "Sannisinnanti niccalabhāveneva sabbaso thirataṁ.",
  "anya-e0103n6:41_0": "Corāṭaviyanti corehi pariyuṭṭhitaaraññe.",
  "anya-e0103n6:41_1": "Yatthāti yasmiṁ āghātane.",
  "anya-e0103n6:41_2": "Chinnapurisaṭṭhāneti chinnapurisavante ṭhāne.",
  "anya-e0103n6:41_3": "Nānādisāyaṁ patitampīti chinnaṁ hutvā sarīrassa khaṇḍadvayaṁ visuṁ disāsu patitampi.",
  "anya-e0103n6:41_4": "Ekāvajjanenāti ekasamannāhārena.",
  "anya-e0103n6:41_5": "Āpāthamāgacchatīti ekajjhaṁ āpāthaṁ āgacchati.",
  "anya-e0103n6:41_6": "Vissāsaṁ āpajjatīti ajegucchitaṁ upagaccheyya seyyathāpi chavaḍāhako.",
  "anya-e0103n6:41_7": "Sahatthā aparāmasane jigucchā saṇṭhātiyevāti āha “kattarayaṭṭhiyā vā daṇḍakena vā…pe…",
  "anya-e0103n6:41_8": "upanāmetabba”nti.",
  "anya-e0103n6:41_9": "Vicchiddakabhāvapaññāyanatthaṁ ekaṅgulantarakaraṇaṁ.",
  "anya-e0103n6:41_10": "Upanāmetabbanti upanetabbaṁ.",
  "anya-e0103n6:42_0": "Khāyitasadisamevāti khāyitāsubhasadisameva.",
  "anya-e0103n6:42_1": "Aṅgulaṅgulantaranti vividhaṁ khittaṁ sarīrāvayavaṁ aṅgulantaraṁ aṅgulantaraṁ.",
  "anya-e0103n6:42_2": "Katvā vāti kattarayaṭṭhiyā vā daṇḍakena vā sayaṁ katvā vā.",
  "anya-e0103n6:43_0": "Laddhappahārānanti laddhāvudhappahārānaṁ mukhatoti sambandho.",
  "anya-e0103n6:43_1": "Mukhatoti pahārādimukhato.",
  "anya-e0103n6:43_2": "Paggharamānakāleti lohitaṁ paggharamānakāle.",
  "anya-e0103n6:43_3": "Lohitakaṁ labbhatīti yojanā.",
  "anya-e0103n6:44_0": "Tanti puḷavakaṁ.",
  "anya-e0103n6:44_1": "Tesūti soṇādisarīresu.",
  "anya-e0103n6:44_2": "Aṭṭhikanti aṭṭhikaasubhaṁ nānappakārato vuttanti sambandho.",
  "anya-e0103n6:44_3": "Purimanayenevāti pubbe uddhumātake vuttanayeneva.",
  "anya-e0103n6:45_0": "119.Tanti aṭṭhikaṁ.",
  "anya-e0103n6:45_1": "Na upaṭṭhātīti sabhāvato na upaṭṭhāti,",
  "anya-e0103n6:45_2": "paṭikkūlavasena na upaṭṭhātīti attho.",
  "anya-e0103n6:45_3": "Tenāha “odātakasiṇasambhedo hotī”ti.",
  "anya-e0103n6:45_4": "Aṭṭhike paṭhamavayādisaṁlakkhaṇaṁ na sakkāti “liṅganti idha hatthādīnaṁ nāma”nti vuttaṁ.",
  "anya-e0103n6:45_5": "Aṭṭhikasaṅkhalikā pana “ayaṁ daharassa,",
  "anya-e0103n6:45_6": "ayaṁ yobbane ṭhitassa,",
  "anya-e0103n6:45_7": "ayaṁ avayavehi vuddhipattissā”ti evaṁ vayavasena vavatthapetuṁ sakkuṇeyyāva,",
  "anya-e0103n6:45_8": "abyāpitāya pana na gahitanti veditabbaṁ.",
  "anya-e0103n6:45_9": "Yadipi aṭṭhikasaṅkhalikāyaṁ sandhito vavatthāpanaṁ labbhati,",
  "anya-e0103n6:45_10": "aṭṭhike pana na labbhatīti tassa aniyatabhāvadīpanatthaṁ kamavilaṅghanaṁ katvā “tassa tassa aṭṭhino ninnaṭṭhānathalaṭṭhānavasenā”tiādi vuttaṁ.",
  "anya-e0103n6:45_11": "Tattha ninnaṭṭhānaṁ nāma aṭṭhino vinatappadeso.",
  "anya-e0103n6:45_12": "Thalaṭṭhānaṁ unnatappadeso.",
  "anya-e0103n6:45_13": "Ghaṭitaghaṭitaṭṭhānavasenāti anupagatanhārubandhānaṁ,",
  "anya-e0103n6:45_14": "itaresañca aññamaññaṁ saṁkiliṭṭhasaṁkiliṭṭhaṭṭhānavasena.",
  "anya-e0103n6:45_15": "Antaravasenāti aññamaññassa antaravasena,",
  "anya-e0103n6:45_16": "susiravasena ca.",
  "anya-e0103n6:45_17": "Sabbatthevāti sakalāya aṭṭhisaṅkhalikāya,",
  "anya-e0103n6:45_18": "sabbasmiṁ vā aṭṭhike.",
  "anya-e0103n6:46_0": "120.Etthāti etasmiṁ aṭṭhikāsubhe.",
  "anya-e0103n6:46_1": "Yujjamānavasena sallakkhetabbanti yaṁ nimittaggahaṇaṁ yattha yujjati,",
  "anya-e0103n6:46_2": "taṁ tattha uggaṇhanatthaṁ nimittaggahaṇavasena upalakkhetabbaṁ.",
  "anya-e0103n6:46_3": "Sakalāyāti anavasesabhāgāya paripuṇṇāvayavāya.",
  "anya-e0103n6:46_4": "Sampajjati nimittupaṭṭhānavasena.",
  "anya-e0103n6:46_5": "Tesūti aṭṭhikasaṅkhalikaṭṭhikesu.",
  "anya-e0103n6:46_6": "Vuttaṁ aṭṭhakathāyaṁ.",
  "anya-e0103n6:46_7": "Tanti “ekasadisamevā”ti vacanaṁ.",
  "anya-e0103n6:46_8": "Ekasmiṁ aṭṭhike yuttanti idaṁ yathā vinīlakādīsu ubhinnaṁ nimittānaṁ yathārahaṁ vaṇṇavisesato,",
  "anya-e0103n6:46_9": "paripuṇṇāparipuṇṇato,",
  "anya-e0103n6:46_10": "savivarāvivarato,",
  "anya-e0103n6:46_11": "calācalato ca viseso labbhati,",
  "anya-e0103n6:46_12": "na evametassāti katvā vuttaṁ,",
  "anya-e0103n6:46_13": "na pana sabbena sabbaṁ visesābhāvato.",
  "anya-e0103n6:46_14": "Tenevāha “ekaṭṭhikepi cā”tiādi.",
  "anya-e0103n6:46_15": "Tattha bībhacchenāti suvibhūtaaṭṭhirūpattā aṭṭhibhāveneva virūpena.",
  "anya-e0103n6:46_16": "Bhayānakenāti teneva pākatikasattānaṁ bhayāvahena.",
  "anya-e0103n6:46_17": "Pītisomanassajanakenāti saṇhamaṭṭhabhāvena upaṭṭhānato,",
  "anya-e0103n6:46_18": "bhāvanāya ca savisesattā pītiyā,",
  "anya-e0103n6:46_19": "somanassassa ca uppādakena.",
  "anya-e0103n6:46_20": "Tenevāha “upacārāvahattā”ti.",
  "anya-e0103n6:47_0": "Imasmiṁ okāseti uggahapaṭibhāganimittānaṁ vuttaṭṭhāne.",
  "anya-e0103n6:47_1": "Dvāraṁ datvā vāti “paṭikkūlabhāveyeva diṭṭhe nimittaṁ nāma hotī”ti ettake eva aṭṭhatvā anantarameva “duvidhaṁ",
  "anya-e0103n6:47_2": "idha nimitta”ntiādinā uggahapaṭibhāganimittāni vibhajitvā vacanena yathāvuttassa nimittavibhāgassa dvāraṁ",
  "anya-e0103n6:47_3": "datvāva vuttaṁ.",
  "anya-e0103n6:47_4": "Nibbikappanti “subha”nti vikappena nibbikappaṁ,",
  "anya-e0103n6:47_5": "asubhantvevāti attho.",
  "anya-e0103n6:47_6": "Vicāretvāti “ekasmiṁ aṭṭhike yutta”ntiādinā vicāretvā.",
  "anya-e0103n6:48_0": "Mahātissattherassāti cetiyapabbatavāsīmahātissattherassa.",
  "anya-e0103n6:48_1": "Nidassanānīti dantaṭṭhikamattadassanena sakalassāpi tassā itthiyā sarīrassa aṭṭhisaṅghātabhāvena upaṭṭhānādīni",
  "anya-e0103n6:48_2": "ettha aṭṭhikakammaṭṭhāne uggahapaṭibhāganimittānaṁ visesavibhāvanāni udāharaṇāni.",
  "anya-e0103n6:49_0": "Subhaguṇoti savāsanānaṁ kilesānaṁ pahīnattā suparisuddhaguṇo.",
  "anya-e0103n6:49_1": "Dasasatalocanenāti sahassakkhena devānamindena.",
  "anya-e0103n6:49_2": "So hi ekāsaneneva sahassaatthānaṁ vicāraṇasamatthena paññācakkhunā samannāgatattā “sahassakkho”ti vuccati.",
  "anya-e0103n6:49_3": "Thutakittīti “yo dhīro sabbadhi danto”tiādinā abhitthutakittisaddo.",
  "anya-e0103n6:50_0": "Pakiṇṇakakathāvaṇṇanā",
  "anya-e0103n6:51_0": "121.",
  "anya-e0103n6:51_1": "Ujupaṭipakkhena pahīnabhāvaṁ sandhāyāha “suvikkhambhitarāgattā”ti.",
  "anya-e0103n6:51_2": "Asubhappabhedoti uddhumātakādiasubhavibhāgo.",
  "anya-e0103n6:51_3": "Sarīrasabhāvappattivasenāti sarīrassa attano sabhāvūpagamanavasena.",
  "anya-e0103n6:51_4": "Sarīrañhi vinassamānaṁ aññarūpena ṭhitassa rakkhasassa viya sabhāvappattivaseneva vinassati.",
  "anya-e0103n6:51_5": "Rāgacaritabhedavasenāti rāgacaritavibhāgavasena.",
  "anya-e0103n6:51_6": "Yadi sarīrasabhāvappattivasena ayamasubhappabhedo vutto,",
  "anya-e0103n6:51_7": "mahāsatipaṭṭhānādīsu kathaṁ navappabhedoti?",
  "anya-e0103n6:51_8": "So sarasato eva sabhāvappattivasena vutto,",
  "anya-e0103n6:51_9": "ayaṁ pana parūpakkamenāpi.",
  "anya-e0103n6:51_10": "Tattha ca idhāgatesu dasasu asubhesu ekaccāneva gahitāni,",
  "anya-e0103n6:51_11": "aṭṭhikañca pañcavidhā vibhattaṁ.",
  "anya-e0103n6:51_12": "Tāni ca vipassanāvasena,",
  "anya-e0103n6:51_13": "imāni samathavasenāti pākaṭoyaṁ bhedoti.",
  "anya-e0103n6:52_0": "Imesaṁ pana dassanampi asubhabhāvasāmaññena satipi avisesato rāgacaritānaṁ sappāyabhāve yaṁ vuttaṁ “rāgacaritabhedavasena cā”ti,",
  "anya-e0103n6:52_1": "taṁ vibhajitvā dassetuṁ “visesato”tiādi vuttaṁ.",
  "anya-e0103n6:52_2": "Sūnabhāvena susaṇṭhitampi sarīraṁ dussaṇṭhitameva hotīti uddhumātakasarīre saṇṭhānavipattiṁ dīpetīti āha “sarīrasaṇṭhānavipattippakāsanato”ti.",
  "anya-e0103n6:52_3": "Saṇṭhānasampattiyaṁ ratto saṇṭhānarāgī,",
  "anya-e0103n6:52_4": "tassa sappāyaṁ saṇṭhānarāgassa vikkhambhanupāyabhāvato.",
  "anya-e0103n6:52_5": "Kāyo eva kāyavaṇo,",
  "anya-e0103n6:52_6": "tattha paṭibaddhassa nissitassa.",
  "anya-e0103n6:52_7": "Susirabhāvappakāsanatoti susirassa vivarassa atthibhāvappakāsanato.",
  "anya-e0103n6:52_8": "Sarīre ghanabhāvarāginoti sarīre aṅgapaccaṅgānaṁ thirabhāvaṁ paṭicca uppajjanakarāgavato.",
  "anya-e0103n6:52_9": "Vikkhepappakāsanatoti soṇasiṅgālādīhi ito cito ca vikkhepassa pakāsanato aṅgapaccaṅgalīlārāgino sappāyaṁ.",
  "anya-e0103n6:52_10": "Īdisānaṁ kira anavaṭṭhitarūpānaṁ avayavānaṁ ko līḷāvilāsoti virāgasambhavato.",
  "anya-e0103n6:52_11": "Saṅghātabhedavikārappakāsanatoti saṅghātassa aṅgapaccaṅgānaṁ saṁhatabhāvassa susambandhatāya bhedo eva vikāro saṅghātabhedavikāro,",
  "anya-e0103n6:52_12": "tassa pakāsanato.",
  "anya-e0103n6:52_13": "Lohitaṁ makkhitaṁ hutvā paṭikkūlabhāvo lohitamakkhitapaṭikkūlabhāvo,",
  "anya-e0103n6:52_14": "tassa pakāsanato.",
  "anya-e0103n6:52_15": "Mamattarāginoti “mama aya”nti uppajjanakarāgavato.",
  "anya-e0103n6:52_16": "Dantasampattirāginoti dantasampattiyaṁ rajjanasīlassa.",
  "anya-e0103n6:53_0": "Kasmā panettha uddhumātakādike paṭhamajjhānameva uppajjati,",
  "anya-e0103n6:53_1": "na dutiyādīnīti anuyogaṁ manasi katvā āha “yasmā panā”tiādi.",
  "anya-e0103n6:53_2": "Aparisaṇṭhitajalāyāti sotavasena pavattiyā samantato aṭṭhitajalāya asannisinnasalilāya.",
  "anya-e0103n6:53_3": "Arittabalenāti pājanadaṇḍabalena.",
  "anya-e0103n6:53_4": "Dubbalattā ārammaṇassāti paṭikkūlabhāvena attani cittaṁ ṭhapetuṁ asamatthabhāvo ārammaṇassa dubbalatā.",
  "anya-e0103n6:53_5": "Paṭikkūle hi ārammaṇe sarasato cittaṁ pavattituṁ na sakkoti,",
  "anya-e0103n6:53_6": "abhiniropanalakkhaṇena pana vitakkena abhiniropiyamānameva cittaṁ ekaggataṁ labhati.",
  "anya-e0103n6:53_7": "Na vinā vitakkenāti vitakkarahitāni dutiyādijjhānāni tattha patiṭṭhaṁ na labhanti.",
  "anya-e0103n6:53_8": "Tenāha “vitakkabalenevā”tiādi.",
  "anya-e0103n6:54_0": "Yadi paṭikkūlabhāvato uddhumātādiārammaṇe dutiyādijjhānāni na pavattanti,",
  "anya-e0103n6:54_1": "evaṁ sante paṭhamajjhānenāpi tattha na uppajjitabbaṁ.",
  "anya-e0103n6:54_2": "Na hi tattha pītisomanassānaṁ sambhavo yuttoti codanaṁ sandhāyāha “paṭikkūlepi ca etasmi”ntiādi.",
  "anya-e0103n6:54_3": "Tattha ānisaṁsadassāvitānīvaraṇasantāparogavūpasamānaṁ yathākkamaṁ pupphacchaḍḍaka,",
  "anya-e0103n6:54_4": "vamanavirecanaupamā yojetabbā.",
  "anya-e0103n6:55_0": "122.",
  "anya-e0103n6:55_1": "Yathāvuttakāraṇena dasadhā vavatthitampi sabhāvato ekavidhamevāti dassetuṁ “dasavidhampi ceta”ntiādiṁ vatvā svāyaṁ sabhāvo yathā aviññāṇakesu,",
  "anya-e0103n6:55_2": "evaṁ saviññāṇakesupi labbhateva.",
  "anya-e0103n6:55_3": "Tasmā tatthāpi yonisomanasikāravato bhāvanā ijjhatevāti dassento “tadetaṁ iminā lakkhaṇenā”tiādimāha.",
  "anya-e0103n6:55_4": "Etthāti etasmiṁ jīvamānakasarīre.",
  "anya-e0103n6:55_5": "Alaṅkārenāti paṭijagganapubbakena alaṅkaraṇena.",
  "anya-e0103n6:55_6": "Na paññāyati pacurajanassāti adhippāyo.",
  "anya-e0103n6:55_7": "Atirekatisataaṭṭhikasamussayaṁ dantaṭṭhikehi saddhiṁ,",
  "anya-e0103n6:55_8": "tehi pana vinā “timattāni aṭṭhisatānī”ti kāyagatāsatiyaṁ vakkhati.",
  "anya-e0103n6:55_9": "Chiddāvachiddanti khuddānukhuddachiddavantaṁ.",
  "anya-e0103n6:55_10": "Medakathālikā medabharitabhājanaṁ.",
  "anya-e0103n6:55_11": "Niccuggharitapaggharitanti niccakālaṁ upari,",
  "anya-e0103n6:55_12": "heṭṭhā ca vissavantaṁ.",
  "anya-e0103n6:55_13": "Vemattanti nānattaṁ.",
  "anya-e0103n6:55_14": "Nānāvatthehīti nānāvaṇṇehi vatthehi.",
  "anya-e0103n6:55_15": "Hiriyā lajjāya kopanato vināsanato hirikopinaṁ,",
  "anya-e0103n6:55_16": "uccārapassāvamaggaṁ.",
  "anya-e0103n6:55_17": "Yāthāvasarasanti yathābhūtaṁ sabhāvaṁ.",
  "anya-e0103n6:55_18": "Yāthāvato rasīyati ñāyatīti hi raso, sabhāvo.",
  "anya-e0103n6:55_19": "Ratinti abhiratiṁ abhiruciṁ.",
  "anya-e0103n6:55_20": "Attasinehasaṅkhātena rāgena rattā attasineharāgarattā.",
  "anya-e0103n6:55_21": "Vihaññamānenāti icchitālābhena vighātaṁ āpajjantena.",
  "anya-e0103n6:56_0": "Kiṁsukanti pālibhaddakaṁ,",
  "anya-e0103n6:56_1": "palāsoti keci,",
  "anya-e0103n6:56_2": "simbalīti apare.",
  "anya-e0103n6:56_3": "Atilolupoti ativiya lolasabhāvo.",
  "anya-e0103n6:56_4": "Adunti etaṁ.",
  "anya-e0103n6:56_5": "Nanti kesādisarīrakoṭṭhāsaṁ.",
  "anya-e0103n6:56_6": "Mucchitāti mohitā,",
  "anya-e0103n6:56_7": "mucchāpāpikāya vā taṇhāya vasena mucchaṁ pattā.",
  "anya-e0103n6:56_8": "Sabhāvanti paṭikkūlabhāvaṁ.",
  "anya-e0103n6:57_0": "Ukkarūpamoti uccārapassāvaṭṭhānasamo,",
  "anya-e0103n6:57_1": "vaccakūpasamo vā.",
  "anya-e0103n6:57_2": "Cakkhubhūtehīti cakkhuṁ pattehi paṭiladdhapaññācakkhukehi,",
  "anya-e0103n6:57_3": "lokassa vā cakkhubhūtehi.",
  "anya-e0103n6:57_4": "Allacammapaṭicchannoti allacammapariyonaddho.",
  "anya-e0103n6:58_0": "Dabbajātikenāti uttarimanussadhamme paṭiladdhuṁ bhabbarūpena.",
  "anya-e0103n6:58_1": "Yattha yattha sarīre,",
  "anya-e0103n6:58_2": "sarīrassa vā yattha yattha koṭṭhāse.",
  "anya-e0103n6:58_3": "Nimittaṁ gahetvāti asubhākārassa suṭṭhu sallakkhaṇavasena yathā uggahanimittaṁ uppajjati,",
  "anya-e0103n6:58_4": "evaṁ uggaṇhanavasena nimittaṁ gahetvā,",
  "anya-e0103n6:58_5": "uggahanimittaṁ uppādetvāti attho.",
  "anya-e0103n6:58_6": "Kammaṭṭhānaṁ appanaṁ pāpetabbanti yathāladdhe uggahanimitte kammaṁ karontena paṭibhāganimittaṁ uppādetvā",
  "anya-e0103n6:58_7": "upacārajjhāne ṭhitena tameva bhāvanaṁ ussukkāpentena asubhakammaṭṭhānaṁ appanaṁ pāpetabbaṁ.",
  "anya-e0103n6:58_8": "Adhigatappano hi paṭhamajjhāne ṭhito tameva jhānaṁ pādakaṁ katvā vipassanaṁ ārabhitvā saṅkhāre sammasanto nacirasseva sabbāsave khepetīti.",
  "anya-e0103n6:59_0": "Asubhakammaṭṭhānaniddesavaṇṇanā niṭṭhitā.",
  "anya-e0103n6:60_0": "Iti chaṭṭhaparicchedavaṇṇanā."
}