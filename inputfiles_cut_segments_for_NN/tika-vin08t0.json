{
  "tika-vin08t0:0_0": " Namo tassa bhagavato arahato sammāsambuddhassa",
  "tika-vin08t0:1_0": "Vinayapiṭake",
  "tika-vin08t0:2_0": "Vinayālaṅkāra-ṭīkā (paṭhamo bhāgo)",
  "tika-vin08t0:3_0": "Ganthārambhakathā",
  "tika-vin08t0:4_0": "Muttahārādinayagāthā",
  "tika-vin08t0:5_0": "Yo loke lokaloko varataraparado rājarājaggajañño;",
  "tika-vin08t0:6_0": "Ākāsākārakāro paramaratirato devadevantavajjo.",
  "tika-vin08t0:7_0": "Saṁsārāsārasāro sunaranamanato mārahārantaraṭṭho;",
  "tika-vin08t0:8_0": "Lokālaṅkārakāro atisatigatimā dhīravīrattarammo.",
  "tika-vin08t0:9_0": "Sīhanivattananayagāthā",
  "tika-vin08t0:10_0": "Saṁsāracakkaviddhaṁsaṁ, sambuddhaṁ taṁ sumānasaṁ;",
  "tika-vin08t0:11_0": "Saṁnamāmi suguṇesaṁ, saṁdesitasududdasaṁ.",
  "tika-vin08t0:12_0": "Anotattodakāvattanayagāthā",
  "tika-vin08t0:13_0": "Yena viddhaṁsitā pāpā, yena nibbāpitā darā;",
  "tika-vin08t0:14_0": "Yena lokā nissarisuṁ, yena cāhaṁ namāmi taṁ.",
  "tika-vin08t0:15_0": "Catudīpacakkavattananayagāthā",
  "tika-vin08t0:16_0": "Saṅghaṁ sasaṅghaṁ namāmi, vantantavaradhammajaṁ;",
  "tika-vin08t0:17_0": "Maggaggamanaphalaṭṭhaṁ, susaṁsaṁ subhamānasaṁ.",
  "tika-vin08t0:18_0": "Abyapetacatupādaādiyamakagāthā",
  "tika-vin08t0:19_0": "Vinayaṁ vinayaṁ sāraṁ, saṅgahaṁ saṅgahaṁ karaṁ;",
  "tika-vin08t0:20_0": "Cariyaṁ cariyaṁ vande, paramaṁ paramaṁ sutaṁ.",
  "tika-vin08t0:21_0": "Byapetacatupādaādiantayamakagāthā",
  "tika-vin08t0:22_0": "Pakāre bahupakāre, sāgare guṇasāgare;",
  "tika-vin08t0:23_0": "Garavo mama garavo, vandāmi abhivandāmi.",
  "tika-vin08t0:24_0": "Vatthuttaye ganthakāre, garūsu sādaraṁ mayā;",
  "tika-vin08t0:25_0": "Katena namakkārena, hitvā sabbe upaddave.",
  "tika-vin08t0:26_0": "Sikkhākāmehi dhīrehi, jinasāsanakāribhi;",
  "tika-vin08t0:27_0": "Bhikkhūhi vinayaññūhi, sādaraṁ abhiyācito.",
  "tika-vin08t0:28_0": "Vaṇṇayissāmi vinaya-saṅgahaṁ pītivaḍḍhanaṁ;",
  "tika-vin08t0:29_0": "Bhikkhūnaṁ venayikānaṁ, yathāsattibalaṁ ahaṁ.",
  "tika-vin08t0:30_0": "Porāṇehi katā ṭīkā, kiñcāpi atthi sā pana;",
  "tika-vin08t0:31_0": "Atisaṅkhepabhāvena, na sādheti yathicchitaṁ.",
  "tika-vin08t0:32_0": "Tasmā hi nānāsatthehi, sāramādāya sādhukaṁ;",
  "tika-vin08t0:33_0": "Nātisaṅkhepavitthāraṁ, karissaṁ atthavaṇṇanaṁ.",
  "tika-vin08t0:34_0": "Vinayālaṅkāraṁ nāma, pesalānaṁ pamodanaṁ;",
  "tika-vin08t0:35_0": "Imaṁ pakaraṇaṁ sabbe, sammā dhārentu sādhavoti.",
  "tika-vin08t0:36_0": "Ganthārambhakathāvaṇṇanā",
  "tika-vin08t0:37_0": "Vividhavisesanayasamannāgataṁ kāyavācāvinayanakaraṇasamatthaṁ lajjipesalabhikkhūnaṁ saṁsayavinodanakārakaṁ",
  "tika-vin08t0:37_1": "yogāvacarapuggalānaṁ sīlavisuddhisampāpakaṁ jinasāsanavuḍḍhihetubhūtaṁ pakaraṇamidamārabhitukāmo ayamācariyāsabho",
  "tika-vin08t0:37_2": "paṭhamaṁ tāva ratanattayapaṇāmapaṇāmārahabhāvaabhidheyyakaraṇahetu karaṇappakārapakaraṇābhidhānanimittapayojanāni",
  "tika-vin08t0:37_3": "dassetuṁ ‘‘vatthuttayaṁ namassitvā’’tiādimāha.",
  "tika-vin08t0:37_4": "Ettha hi vatthuttayaṁ namassitvāti iminā ratanattayapaṇāmo vutto paṇāmetabbapaṇāmaatthadassanato.",
  "tika-vin08t0:37_5": "Saraṇaṁ sabbapāṇinanti iminā paṇāmārahabhāvo paṇāmahetudassanato.",
  "tika-vin08t0:37_6": "Pāḷimuttavinicchayanti abhidheyyo imassa pakaraṇassa atthabhāvato.",
  "tika-vin08t0:37_7": "Vippakiṇṇamanekatthāti karaṇahetu tenevakāraṇena pakaraṇassa katattā.",
  "tika-vin08t0:37_8": "Samāharitvā ekattha,",
  "tika-vin08t0:37_9": "dassayissamanākulanti karaṇappakāro tenākārena pakaraṇassa karaṇato.",
  "tika-vin08t0:37_10": "Pakaraṇābhidhānaṁ pana samāharitasaddassa sāmatthiyato dassitaṁ samāharitvā dassaneneva imassa pakaraṇassa vinayasaṅgahaiti nāmassa labhanato.",
  "tika-vin08t0:38_0": "Nimittaṁ pana ajjhattikabāhiravasena duvidhaṁ.",
  "tika-vin08t0:38_1": "Tattha ajjhattikaṁ nāma karuṇā,",
  "tika-vin08t0:38_2": "taṁ dassanakiriyāya sāmatthiyato dassitaṁ tasmiṁ asati dassanakiriyāya abhāvato.",
  "tika-vin08t0:38_3": "Bāhiraṁ nāma sotujanasamūho,",
  "tika-vin08t0:38_4": "taṁ yogāvacarabhikkhūnanti tassa karuṇārammaṇabhāvato.",
  "tika-vin08t0:38_5": "Payojanaṁ pana duvidhaṁ paṇāmapayojanapakaraṇapayojanavasena.",
  "tika-vin08t0:38_6": "Tattha paṇāmapayojanaṁ nāma antarāyavisosanapasādajananādikaṁ,",
  "tika-vin08t0:38_7": "taṁ saraṇaṁ sabbapāṇinanti imassa sāmatthiyato dassitaṁ hetumhi sati phalassa avinābhāvato.",
  "tika-vin08t0:38_8": "Vuttañhi abhidhammaṭīkācariyena ‘‘guṇavisesavā hi paṇāmāraho hoti,",
  "tika-vin08t0:38_9": "paṇāmārahe ca kato paṇāmo vuttappayojanasiddhikarova hotī’’ti (dha. sa. mūlaṭī. 1).",
  "tika-vin08t0:38_10": "Pakaraṇapayojanampi duvidhaṁ mukhyānusaṅgikavasena.",
  "tika-vin08t0:38_11": "Tesu mukhyapayojanaṁ nāma byañjanānurūpaṁ atthassa paṭivijjhanaṁ pakāsanañca atthānurūpaṁ byañjanassa uddisanaṁ uddesāpanañca,",
  "tika-vin08t0:38_12": "taṁ vinaye pāṭavatthāyāti iminā vuttaṁ.",
  "tika-vin08t0:38_13": "Anusaṅgikapayojanaṁ nāma sīlādianupādāparinibbānanto attho,",
  "tika-vin08t0:38_14": "taṁ samāharitvā ekattha dassayissanti imassa sāmatthiyena dassitaṁ ekattha samāharitvā dassane sati taduggahaparipucchādinā",
  "tika-vin08t0:38_15": "katapayogassa anantarāyena tadatthasijjhanatoti.",
  "tika-vin08t0:39_0": "Kimatthaṁ panettha ratanattayapaṇāmādayo ācariyena katā,",
  "tika-vin08t0:39_1": "nanu adhippetaganthārambhova kātabboti? Vuccate –",
  "tika-vin08t0:39_2": "ettha ratanattayapaṇāmakaraṇaṁ tabbihatantarāyo hutvā anāyāsena ganthaparisamāpanatthaṁ.",
  "tika-vin08t0:39_3": "Paṇāmārahabhāvavacanaṁ attano yuttapattakāritādassanatthaṁ,",
  "tika-vin08t0:39_4": "taṁ viññūnaṁ tosāpanatthaṁ,",
  "tika-vin08t0:39_5": "taṁ pakaraṇassa uggahaṇatthaṁ,",
  "tika-vin08t0:39_6": "taṁ sabbasampattinipphādanatthaṁ.",
  "tika-vin08t0:39_7": "Abhidheyyakathanaṁ viditābhidheyyassa ganthassa viññūnaṁ uggahadhāraṇādivasena paṭipajjanatthaṁ.",
  "tika-vin08t0:39_8": "Karaṇahetukathanaṁ akāraṇe katassa vāyāmassa nipphalabhāvato tappaṭikkhepanatthaṁ.",
  "tika-vin08t0:39_9": "Karaṇappakārakathanaṁ viditappakārassa ganthassa sotūnaṁ uggahaṇādīsu rucijananatthaṁ.",
  "tika-vin08t0:39_10": "Abhidhānadassanaṁ vohārasukhatthaṁ.",
  "tika-vin08t0:39_11": "Nimittakathanaṁ āsannakāraṇadassanatthaṁ.",
  "tika-vin08t0:39_12": "Payojanadassanaṁ duvidhapayojanakāmīnaṁ sotūnaṁ samussāhajananatthanti.",
  "tika-vin08t0:40_0": "Ratanattayapaṇāmapayojanaṁ pana bahūhi pakārehi vitthārayanti ācariyā,",
  "tika-vin08t0:40_1": "taṁ tattha tattha vuttanayeneva gahetabbaṁ.",
  "tika-vin08t0:40_2": "Idha pana ganthagarubhāvamocanatthaṁ aṭṭhakathācariyehi adhippetapayojanameva kathayimha.",
  "tika-vin08t0:40_3": "Vuttañhi aṭṭhakathācariyena –",
  "tika-vin08t0:41_0": "‘‘Nipaccakārassetassa ;",
  "tika-vin08t0:42_0": "Katassa ratanattaye;",
  "tika-vin08t0:43_0": "Ānubhāvena sosetvā;",
  "tika-vin08t0:44_0": "Antarāye asesato’’ti. (dha. sa. aṭṭha. ganthārambhakathā 7);",
  "tika-vin08t0:45_0": "Ayamettha samudāyattho,",
  "tika-vin08t0:45_1": "ayaṁ pana avayavattho –",
  "tika-vin08t0:45_2": "ahaṁ sabbapāṇīnaṁ saraṇaṁ saraṇībhūtaṁ vatthuttayaṁ namassāmi,",
  "tika-vin08t0:45_3": "namassitvā yogāvacarabhikkhūnaṁ vinaye pāṭavatthāya anekatthavippakiṇṇaṁ pāḷimuttavinicchayaṁ ekattha",
  "tika-vin08t0:45_4": "samāharitvā anākulaṁ katvā dassayissaṁ dassayissāmīti yojanā.",
  "tika-vin08t0:46_0": "Tattha vasanti etthāti vatthu. Kiṁ taṁ?",
  "tika-vin08t0:46_1": "Buddhādiratanaṁ.",
  "tika-vin08t0:46_2": "Tañhi yasmā saraṇagatā sappurisā saraṇagamanasamaṅgino hutvā buddhādiratanaṁ ārammaṇaṁ katvā tasmiṁ ārammaṇe vasanti āvasanti nivasanti,",
  "tika-vin08t0:46_3": "tasmā ‘‘vatthū’’ti vuccati.",
  "tika-vin08t0:46_4": "Ārammaṇañhi ādhāro,",
  "tika-vin08t0:46_5": "ārammaṇikaṁ ādheyyoti.",
  "tika-vin08t0:46_6": "Ito parānipi vatthusaddassa vacanatthādīni ācariyehi vuttāni,",
  "tika-vin08t0:46_7": "tānipi tattha tattha vuttanayeneva veditabbāni.",
  "tika-vin08t0:46_8": "Idha pana ganthavitthārapariharaṇatthaṁ ettakameva vuttanti veditabbanti.",
  "tika-vin08t0:46_9": "Tiṇṇaṁ samūhoti tayaṁ,",
  "tika-vin08t0:46_10": "tayo aṁsā avayavā assāti vā tayaṁ. Kiṁ taṁ? Samudāyo.",
  "tika-vin08t0:46_11": "Vatthūnaṁ tayanti vatthuttayaṁ. Kiṁ taṁ?",
  "tika-vin08t0:46_12": "Buddhādiratanattayaṁ.",
  "tika-vin08t0:46_13": "Namassāmīti namassitvā,",
  "tika-vin08t0:46_14": "anaminti namassitvā.",
  "tika-vin08t0:46_15": "Buddhādiratanañhi ārammaṇaṁ katvā cittassa uppajjanakāle tvā-paccayo paccuppannakāliko hoti,",
  "tika-vin08t0:46_16": "tasmā paṭhamo viggaho kato,",
  "tika-vin08t0:46_17": "pāḷimuttavinicchayaṁ ekattha dassanakāle atītakāliko,",
  "tika-vin08t0:46_18": "tasmā dutiyo viggaho.",
  "tika-vin08t0:46_19": "Teneva ca kāraṇena atthayojanāyapi paccuppannakālaatītakālavasena yojanā katā.",
  "tika-vin08t0:47_0": "Sarati hiṁsatīti saraṇaṁ. Kiṁ taṁ?",
  "tika-vin08t0:47_1": "Buddhādiratanattayaṁ.",
  "tika-vin08t0:47_2": "Tañhi saraṇagatānaṁ sappurisānaṁ bhayaṁ santāsaṁ dukkhaṁ duggativinipātaṁ saṁkilesaṁ sarati hiṁsati vināseti,",
  "tika-vin08t0:47_3": "tasmā ‘‘saraṇa’’nti vuccati.",
  "tika-vin08t0:47_4": "Vuttañhi bhagavatā –",
  "tika-vin08t0:48_0": "‘‘Yasmiṁ, mahānāma,",
  "tika-vin08t0:48_1": "samaye ariyasāvako tathāgataṁ anussarati,",
  "tika-vin08t0:48_2": "nevassa tasmiṁ samaye rāgapariyuṭṭhitaṁ cittaṁ hotī’’tiādi (a. ni. 6.10; 11.11),",
  "tika-vin08t0:49_0": "‘‘Evaṁ buddhaṁ sarantānaṁ;",
  "tika-vin08t0:50_0": "Dhammaṁ saṅghañca bhikkhavo;",
  "tika-vin08t0:51_0": "Bhayaṁ vā chambhitattaṁ vā;",
  "tika-vin08t0:52_0": "Lomahaṁso na hessatī’’ti ca. (saṁ. ni. 1.249);",
  "tika-vin08t0:53_0": "Yasmā pana ‘‘saraṇa’’nti idaṁ padaṁ ‘‘nātha’’nti padassa vevacanabhūtaṁ kitasuddhanāmapadaṁ hoti,",
  "tika-vin08t0:53_1": "na kitamattapadaṁ,",
  "tika-vin08t0:53_2": "tasmā dhātvattho antonīto.",
  "tika-vin08t0:53_3": "‘‘Sara hiṁsāya’’nti hi vuttaṁ hiṁsatthaṁ gahetvā sabbapāṇīnaṁ saraṇaṁ hiṁsakaṁ vatthuttayaṁ namassitvā",
  "tika-vin08t0:53_4": "viññāyamāne aniṭṭhappasaṅgato sabbapāṇīnaṁ saraṇaṁ saraṇībhūtaṁ nāthabhūtaṁ vatthuttayaṁ namassitvāti",
  "tika-vin08t0:53_5": "viññāyamāneyeva yujjati,",
  "tika-vin08t0:53_6": "teneva ca kāraṇena atthayojanāyampi tathā yojanā katā.",
  "tika-vin08t0:53_7": "Sabba-saddo niravasesatthavācakaṁ sabbanāmapadaṁ.",
  "tika-vin08t0:53_8": "Saha avena yo vattatīti sabboti kate pana sakala-saddo viya samudāyavācakaṁ samāsanāmapadaṁ hoti.",
  "tika-vin08t0:53_9": "Pāṇo etesaṁ atthīti pāṇino,",
  "tika-vin08t0:53_10": "pāṇoti cettha jīvitindriyaṁ adhippetaṁ.",
  "tika-vin08t0:53_11": "Sabbe pāṇino sabbapāṇino,",
  "tika-vin08t0:53_12": "tesaṁ sabbapāṇīnaṁ.",
  "tika-vin08t0:53_13": "Ettāvatā vatthuttayassa sabbalokasaraṇabhāvaṁ,",
  "tika-vin08t0:53_14": "tatoyeva ca namassanārahabhāvaṁ,",
  "tika-vin08t0:53_15": "namassanārahe ca katāyanamassanakiriyāya yathādhippetatthasiddhikarabhāvaṁ,",
  "tika-vin08t0:53_16": "attano kiriyāya ca khettaṅgatabhāvaṁ dasseti.",
  "tika-vin08t0:54_0": "Evaṁ sahetukaṁ ratanattayapaṇāmaṁ dassetvā idāni pakaraṇārambhassa sanimittaṁ mukhyapayojanaṁ dassetumāha ‘‘vinayepāṭavatthāya,",
  "tika-vin08t0:54_1": "yogāvacarabhikkhūna’’nti.",
  "tika-vin08t0:54_2": "Ettha ca vinaye pāṭavatthāyāti mukhyapayojanadassanaṁ,",
  "tika-vin08t0:54_3": "taṁdassanena ca anusaṅgikapayojanampi vibhāvitameva hoti kāraṇe siddhe kāriyassa sijjhanato.",
  "tika-vin08t0:54_4": "Yogāvacarabhikkhūnanti bāhiranimittadassanaṁ,",
  "tika-vin08t0:54_5": "tasmiṁ dassite ajjhattikanimittampi dīpitameva hoti ārammaṇe ñāte ārammaṇikassa ñātabbato.",
  "tika-vin08t0:54_6": "Tattha vividhā nayā etthāti vinayo,",
  "tika-vin08t0:54_7": "duvidhapātimokkhaduvidhavibhaṅgapañcavidhapātimokkhuddesapañcaāpattikkhandhasattaāpattikkhandhādayo vividhā anekappakārā nayā ettha santīti attho.",
  "tika-vin08t0:54_8": "Atha vā visesā nayā etthāti vinayo,",
  "tika-vin08t0:54_9": "daḷhīkammasithilakaraṇapayojanā anupaññattinayādayo visesā nayā ettha santīti attho.",
  "tika-vin08t0:54_10": "Atha vā vinetīti vinayo.",
  "tika-vin08t0:54_11": "Kāyo vineti kāyavācāyo,",
  "tika-vin08t0:54_12": "iti kāyavācānaṁ vinayanato vinayo.",
  "tika-vin08t0:54_13": "Vuttañhi aṭṭhakathāyaṁ –",
  "tika-vin08t0:55_0": "‘‘Vividhavisesanayattā ;",
  "tika-vin08t0:56_0": "Vinayanato ceva kāyavācānaṁ;",
  "tika-vin08t0:57_0": "Vinayatthavidūhi ayaṁ;",
  "tika-vin08t0:58_0": "Vinayo ‘vinayo’ti akkhāto’’ti. (pārā. aṭṭha.",
  "tika-vin08t0:58_1": "1.paṭhamamahāsaṅgītikathā; dha. sa. aṭṭha.",
  "tika-vin08t0:58_2": "nidānakathā; dī. ni. aṭṭha.",
  "tika-vin08t0:58_3": "1.paṭhamamahāsaṅgītikathā);",
  "tika-vin08t0:59_0": "Ko so?",
  "tika-vin08t0:59_1": "Vinayapiṭakaṁ.",
  "tika-vin08t0:59_2": "Tasmiṁ vinaye.",
  "tika-vin08t0:59_3": "Paṭati viyattabhāvaṁ gacchatīti paṭu. Ko so? Paṇḍito.",
  "tika-vin08t0:59_4": "Paṭuno bhāvo pāṭavaṁ. Kiṁ taṁ? Ñāṇaṁ.",
  "tika-vin08t0:59_5": "Asati kāraṇānurūpaṁ bhavatīti attho. Ko so?",
  "tika-vin08t0:59_6": "Payojanaṁ.",
  "tika-vin08t0:59_7": "Pāṭavameva attho pāṭavattho,",
  "tika-vin08t0:59_8": "tassa pāṭavatthāya,",
  "tika-vin08t0:59_9": "vinayapiṭake kosallañāṇapayojanāyāti vuttaṁ hoti.",
  "tika-vin08t0:59_10": "Yuñjanaṁ yogo,",
  "tika-vin08t0:59_11": "kammaṭṭhānamanasikāro.",
  "tika-vin08t0:59_12": "Avacarantīti avacarā,",
  "tika-vin08t0:59_13": "yoge avacarā yogāvacarā,",
  "tika-vin08t0:59_14": "kammaṭṭhānikā bhikkhū.",
  "tika-vin08t0:59_15": "Saṁsāre bhayaṁ ikkhantīti bhikkhū,",
  "tika-vin08t0:59_16": "yogāvacarā ca te bhikkhū cāti yogāvacarabhikkhū,",
  "tika-vin08t0:59_17": "tesaṁ yogāvacarabhikkhūnaṁ.",
  "tika-vin08t0:59_18": "Etena vinaye paṭubhāvo nāma bhikkhūnaṁyeva attho hoti,",
  "tika-vin08t0:59_19": "na gahaṭṭhatāpasaparibbājakādīnaṁ.",
  "tika-vin08t0:59_20": "Bhikkhūsu ca kammaṭṭhāne niyuttānaṁ lajjipesalabhikkhūnaṁyeva,",
  "tika-vin08t0:59_21": "na vissaṭṭhakammaṭṭhānānaṁ alajjibhikkhūnanti imamatthaṁ dasseti.",
  "tika-vin08t0:60_0": "Evaṁ pakaraṇārambhassa sanimittaṁ payojanaṁ dassetvā idāni sahetukaṁ abhidheyyaṁ dassetuṁ ‘‘vippakiṇṇamanekattha,",
  "tika-vin08t0:60_1": "pāḷimuttavinicchaya’’nti āha.",
  "tika-vin08t0:60_2": "Tattha vippakiṇṇaṁ anekatthāti iminā pakaraṇārambhassa hetuṁ dasseti hetumantavisesanattā,",
  "tika-vin08t0:60_3": "imassa anekatthavippakiṇṇattāyeva ācariyassa ārambho hoti,",
  "tika-vin08t0:60_4": "na avippakiṇṇe sati.",
  "tika-vin08t0:60_5": "Vakkhati hi ‘‘samāharitvā ekattha dassayissa’’nti (vi. saṅga. aṭṭha.",
  "tika-vin08t0:60_6": "ganthārambhakathā).",
  "tika-vin08t0:60_7": "Pāḷimuttavinicchayanti iminā pakaraṇābhidheyyaṁ.",
  "tika-vin08t0:60_8": "Tattha kirati vikkhipatīti kiṇṇo,",
  "tika-vin08t0:60_9": "pakārena kiṇṇo pakiṇṇo,",
  "tika-vin08t0:60_10": "vividhena pakiṇṇo vippakiṇṇo. Ko so?",
  "tika-vin08t0:60_11": "Pāḷimuttavinicchayo,",
  "tika-vin08t0:60_12": "taṁ vippakiṇṇaṁ.",
  "tika-vin08t0:61_0": "Anekatthāti ettha saṅkhyāvācako sabbanāmiko eka-saddo,",
  "tika-vin08t0:61_1": "na eko aneke.",
  "tika-vin08t0:61_2": "Bahvatthavācako anekasaddo.",
  "tika-vin08t0:61_3": "Ekantaekavacanantopi eka-saddo na-itinipātena yuttattā bahuvacananto jātoti.",
  "tika-vin08t0:61_4": "Tattha anekattha bahūsūti attho,",
  "tika-vin08t0:61_5": "pārājikakaṇḍaṭṭhakathādīsu anekesu pakaraṇesūti vuttaṁ hoti.",
  "tika-vin08t0:61_6": "Porāṇaṭīkāyaṁ pana anekatthāti anekesu sikkhāpadapadesesūti attho dassito,",
  "tika-vin08t0:61_7": "evañca sati upari ‘‘samāharitvā ekatthā’’ti vakkhamānattā ‘‘anekatthavippakiṇṇaṁ ekattha samāharitvā’’ti",
  "tika-vin08t0:61_8": "imesaṁ padānaṁ sahayogībhūtattā anekesu sikkhāpadapadesesu vippakiṇṇaṁ ekasmiṁ sikkhāpadapadese samāharitvāti",
  "tika-vin08t0:61_9": "attho bhaveyya,",
  "tika-vin08t0:61_10": "so ca attho ayutto. Kasmā?",
  "tika-vin08t0:61_11": "Anekesu pakaraṇesu vippakiṇṇaṁ ekasmiṁ pakaraṇe samāharitvāti attho amhehi vutto.",
  "tika-vin08t0:61_12": "Atha pana ‘‘ekatthā’’ti imassa ‘‘ekato’’ti atthaṁ vikappetvā anekesu sikkhāpadapadesesu vippakiṇṇaṁ ekato samāharitvāti atthaṁ gaṇheyya,",
  "tika-vin08t0:61_13": "so attho yutto bhaveyya.",
  "tika-vin08t0:62_0": "Pakaṭṭhānaṁ āḷīti pāḷi,",
  "tika-vin08t0:62_1": "uttamānaṁ vacanānaṁ anukkamoti attho.",
  "tika-vin08t0:62_2": "Atha vā attatthaparatthādibhedaṁ atthaṁ pāleti rakkhatīti pāḷi,",
  "tika-vin08t0:62_3": "laḷānamaviseso. Kā sā?",
  "tika-vin08t0:62_4": "Vinayatanti.",
  "tika-vin08t0:62_5": "Muccatīti mutto,",
  "tika-vin08t0:62_6": "pāḷito mutto pāḷimutto.",
  "tika-vin08t0:62_7": "Chindiyate anenāti chayo,",
  "tika-vin08t0:62_8": "nīharitvā chayo nicchayo,",
  "tika-vin08t0:62_9": "visesena nicchayo vinicchayo,",
  "tika-vin08t0:62_10": "khilamaddanākārena pavatto saddanayo atthanayo ca.",
  "tika-vin08t0:62_11": "Pāḷimutto ca so vinicchayo cāti pāḷimuttavinicchayo,",
  "tika-vin08t0:62_12": "taṁ pāḷimuttavinicchayaṁ.",
  "tika-vin08t0:62_13": "Idañca ‘‘ānagarā khadiravana’’ntiādīsu viya yebhuyyanayavasena vuttaṁ katthaci pāḷivinicchayassapi dissanato.",
  "tika-vin08t0:62_14": "Porāṇaṭīkāyaṁ pana pāḷivinicchayo ca pāḷimuttavinicchayo ca pāḷimuttavinicchayoti evaṁ ekadesasarūpekasesavasena",
  "tika-vin08t0:62_15": "vā etaṁ vuttanti daṭṭhabbanti dutiyanayopi vutto,",
  "tika-vin08t0:62_16": "evañca sati pāḷivinicchayapāḷimuttavinicchayehi aññassa vinicchayassa abhāvā kimetena ganthagarukarena pāḷimuttaggahaṇena.",
  "tika-vin08t0:62_17": "Visesanañhi sambhavabyabhicāre ca sati sātthakaṁ siyāti paṭhamanayova ārādhanīyo hoti.",
  "tika-vin08t0:63_0": "Evaṁ sahetukaṁ abhidheyyaṁ dassetvā idāni karaṇappakāraṁ dasseti ‘‘samāharitvā’’tiādinā.",
  "tika-vin08t0:63_1": "Duvidho hettha karaṇappakāro ekatthasamāharaṇaanākulakaraṇavasena.",
  "tika-vin08t0:63_2": "So duvidhopi tena pakārena pakaraṇassa katattā ‘‘karaṇappakāro’’ti vuccati.",
  "tika-vin08t0:63_3": "Tattha samāharissāmīti samāharitvā,",
  "tika-vin08t0:63_4": "saṁ-saddo saṅkhepattho,",
  "tika-vin08t0:63_5": "tasmā saṅkhipiya āharissāmīti attho.",
  "tika-vin08t0:63_6": "Anāgatakālikavasena paccamānena ‘‘dassayissa’’nti padena samānakālattā anāgatakāliko idha tvā-paccayo vutto.",
  "tika-vin08t0:63_7": "Ekatthāti ekasmiṁ idha vinayasaṅgahappakaraṇe.",
  "tika-vin08t0:63_8": "Ekatthāti vā ekato.",
  "tika-vin08t0:63_9": "Dassayissanti dassayissāmi,",
  "tika-vin08t0:63_10": "ñāpayissāmīti attho.",
  "tika-vin08t0:63_11": "Ākulati byākulatīti ākulo,",
  "tika-vin08t0:63_12": "na ākulo anākulo,",
  "tika-vin08t0:63_13": "pubbāparabyākiṇṇavirahito pāḷimuttavinicchayo.",
  "tika-vin08t0:63_14": "Anākulanti pana bhāvanapuṁsakaṁ,",
  "tika-vin08t0:63_15": "tasmā karadhātumayena katvāsaddena yojetvā dassanakiriyāya sambandhitabbaṁ.",
  "tika-vin08t0:64_0": "Evaṁ ratanattayapaṇāmādikaṁ pubbakaraṇaṁ dassetvā idāni ye pāḷimuttavinicchaye dassetukāmo,",
  "tika-vin08t0:64_1": "tesaṁ anukkamakaraṇatthaṁ mātikaṁ ṭhapento ‘‘tatrāyaṁ mātikā’’tiādimāha.",
  "tika-vin08t0:64_2": "Mātikāya hi asati dassitavinicchayā vikiranti vidhaṁsenti yathā taṁ suttena asaṅgahitāni pupphāni.",
  "tika-vin08t0:64_3": "Santiyā pana mātikāya dassitavinicchayā na vikiranti na vidhaṁsenti yathā taṁ suttena saṅgahitāni pupphāni.",
  "tika-vin08t0:64_4": "Taṁ taṁ atthaṁ jānitukāmehi mātikānusārena gantvā icchiticchitavinicchayaṁ patvā so so attho jānitabbo hoti,",
  "tika-vin08t0:64_5": "tasmā sukhaggahaṇatthaṁ mātikā ṭhapitā.",
  "tika-vin08t0:64_6": "Tattha tatrāti tasmiṁ pāḷimuttavinicchaye.",
  "tika-vin08t0:64_7": "Ayanti ayaṁ mayā vakkhamānā.",
  "tika-vin08t0:64_8": "Mātā viyāti mātikā.",
  "tika-vin08t0:64_9": "Yathā hi puttā mātito pabhavanti,",
  "tika-vin08t0:64_10": "evaṁ niddesapadāni uddesato pabhavanti,",
  "tika-vin08t0:64_11": "tasmā uddeso mātikā viyāti ‘‘mātikā’’ti vuccati.",
  "tika-vin08t0:65_0": "Divāseyyātiādīsu divāseyyā divāseyyavinicchayakathā.",
  "tika-vin08t0:65_1": "Parikkhāro parikkhāravinicchayakathā…pe…",
  "tika-vin08t0:65_2": "pakiṇṇakaṁ pakiṇṇakavinicchayakathāti yojanā.",
  "tika-vin08t0:65_3": "Teneva vakkhati ‘‘divāsayanavinicchayakathā samattā’’tiādi.",
  "tika-vin08t0:65_4": "Iti-saddo idamattho vā nidassanattho vā parisamāpanattho vā.",
  "tika-vin08t0:65_5": "Tesu idamatthe kā sā?",
  "tika-vin08t0:65_6": "Divāseyyā…pe…",
  "tika-vin08t0:65_7": "pakiṇṇakaṁ iti ayanti.",
  "tika-vin08t0:65_8": "Nidassanatthe kathaṁ sā?",
  "tika-vin08t0:65_9": "Divāseyyā…pe…",
  "tika-vin08t0:65_10": "pakiṇṇakaṁ iti daṭṭhabbāti.",
  "tika-vin08t0:65_11": "Parisamāpanatthe sā kittakena parisamattā?",
  "tika-vin08t0:65_12": "Divāseyyā…pe…",
  "tika-vin08t0:65_13": "pakiṇṇakaṁ iti ettakena parisamattāti attho.",
  "tika-vin08t0:65_14": "Imesaṁ pana divāseyyādipadānaṁ vākyaviggahaṁ katvā atthe idha vuccamāne atipapañco bhavissati,",
  "tika-vin08t0:65_15": "sotūnañca dussallakkhaṇīyo,",
  "tika-vin08t0:65_16": "tasmā tassa tassa niddesassa ādimhiyeva yathānurūpaṁ vakkhāma.",
  "tika-vin08t0:66_0": "Ganthārambhakathāvaṇṇanā niṭṭhitā."
}