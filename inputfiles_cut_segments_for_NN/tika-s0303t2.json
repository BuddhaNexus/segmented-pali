{
  "tika-s0303t2:0_0": "3. Diṭṭhisaṁyuttaṁ",
  "tika-s0303t2:1_0": "1. Sotāpattivaggo",
  "tika-s0303t2:2_0": "1. Vātasuttavaṇṇanā",
  "tika-s0303t2:3_0": "206.Naete vātāti ye ime rukkhasākhādibhañjanakarā,",
  "tika-s0303t2:3_1": "ete sattakāyattā vātā nāma na honti.",
  "tika-s0303t2:3_2": "Te hi niccā dhuvā sassatā.",
  "tika-s0303t2:3_3": "Tenāha “vāto panā”tiādi.",
  "tika-s0303t2:3_4": "Tena sattasu kāyesu catutthaṁ kāyamāha.",
  "tika-s0303t2:3_5": "Rukkhasākhādibhañjanako eso vātaleso nāma,",
  "tika-s0303t2:3_6": "vātasadisoti attho.",
  "tika-s0303t2:3_7": "Esikatthambho viyāti iminā niccalabhāvameva dasseti,",
  "tika-s0303t2:3_8": "pabbatakūṭaṁ viyāti iminā pana sassatisamaṁvāpi.",
  "tika-s0303t2:3_9": "Ayañhi vāyu kāyassa niccataṁ abhinivissa ṭhito “mā ca aniccatā paro hotū”ti na vātā vāyantīti bādhati.",
  "tika-s0303t2:3_10": "Esa nayo nadiyo sandantītiādīsu.",
  "tika-s0303t2:3_11": "Udakaṁ panāti dutiyaṁ kāyaṁ sandhāyāha.",
  "tika-s0303t2:3_12": "Gabbho pana na nikkhamati kūṭaṭṭhādibhāveneva tassa labbhanato.",
  "tika-s0303t2:3_13": "Neva te udenti yathā vātā,",
  "tika-s0303t2:3_14": "evaṁ tiṭṭhanato lokassa pana tathā matimattanti adhippāyo.",
  "tika-s0303t2:4_0": "Vātasuttavaṇṇanā niṭṭhitā.",
  "tika-s0303t2:5_0": "2-4. Etaṁmamasuttādivaṇṇanā",
  "tika-s0303t2:6_0": "207-209.Diṭṭhaṁ rūpāyatanaṁ cakkhunā daṭṭhabbato.",
  "tika-s0303t2:6_1": "Sutaṁ saddāyatanaṁ sotena sotabbato.",
  "tika-s0303t2:6_2": "Mutaṁ gandhāyatanādi tividhaṁ sampattagāhīhi ghānādīhi patvā gahetabbato.",
  "tika-s0303t2:6_3": "Avasesāni cakkhādīni sattāyatanāni viññātaṁ nāma kevalaṁ manoviññāṇena vijānitabbato.",
  "tika-s0303t2:6_4": "Pattanti anuppattaṁ,",
  "tika-s0303t2:6_5": "yaṁ kiñci pāpuṇitabbaṁ pariyesitvā gavesitvā sampattanti anuppattaṁ.",
  "tika-s0303t2:6_6": "Pariyesitanti pariyiṭṭhaṁ.",
  "tika-s0303t2:6_7": "Cittena anusañcaritanti manasā cintitaṁ.",
  "tika-s0303t2:6_8": "“Pattaṁ pariyesita”nti etasmiṁ padadvaye catukkaṁ sambhavatīti taṁ dassetvā tassa vasena pattapariyesitapadāni,",
  "tika-s0303t2:6_9": "tato manasā anuvicaritañca nīharitvā dassetuṁ “lokasmiṁ hī”tiādi vuttaṁ.",
  "tika-s0303t2:6_10": "Tattha pariyesitvā pattaṁ nāma pariyesanāya pariggāhabhāvato.",
  "tika-s0303t2:6_11": "Pariyesitaṁ nāma kevalaṁ pariyesitamevāti katvā pariyesitvā pattassa manussānuvicaritassa vuttattā.",
  "tika-s0303t2:6_12": "Paṭhamavikappe saṅkaro atthīti asaṅkarato ca dassetuṁ “atha vā”tiādi vuttaṁ.",
  "tika-s0303t2:6_13": "Sabbanti viññātādi.",
  "tika-s0303t2:6_14": "Tañhi manoviññāṇena gahitattā manasā anuvicaritaṁ nāma na diṭṭhaṁ sutaṁ mutaṁ.",
  "tika-s0303t2:7_0": "Etaṁmamasuttādivaṇṇanā niṭṭhitā.",
  "tika-s0303t2:8_0": "5. Natthidinnasuttavaṇṇanā",
  "tika-s0303t2:9_0": "210.Dinnanti deyyadhammasīsena dānaṁ vuttanti āha “dinnassa phalābhāvaṁ sandhāyā”ti,",
  "tika-s0303t2:9_1": "dinnaṁ pana annādivatthuṁ kathaṁ paṭikkhipanti.",
  "tika-s0303t2:9_2": "Esa nayo “yiṭṭhaṁ huta”nti etthāpi.",
  "tika-s0303t2:9_3": "Mahāyāgoti sabbasādhāraṇaṁ mahādānaṁ.",
  "tika-s0303t2:9_4": "Paheṇakasakkāroti pāhunakānaṁ kātabbasakkāro.",
  "tika-s0303t2:9_5": "Phalanti ānisaṁsaphalaṁ nissandaphalañca.",
  "tika-s0303t2:9_6": "Vipākoti sadisaphalaṁ.",
  "tika-s0303t2:9_7": "Paraloke ṭhitassa ayaṁ loko natthīti paraloke ṭhitassa kammunā laddhabbo ayaṁ loko na hoti.",
  "tika-s0303t2:9_8": "Idhaloke ṭhitassapi paraloko natthīti idhaloke ṭhitassa kammunā laddhabbo paraloko na hoti.",
  "tika-s0303t2:9_9": "Tattha kāraṇamāha –",
  "tika-s0303t2:9_10": "“sabbe tattha tattheva ucchijjantī”ti.",
  "tika-s0303t2:9_11": "Ime sattā yattha yattha bhave yoniādīsu ca ṭhitā,",
  "tika-s0303t2:9_12": "tattha tattheva ucchijjanti nirudayavināsavasena nassanti.",
  "tika-s0303t2:9_13": "Phalābhāvavasenāti mātāpitūsu sammāpaṭipattimicchāpaṭipattīnaṁ phalassa abhāvavasena “natthi mātā,",
  "tika-s0303t2:9_14": "natthi pitā”ti vadanti,",
  "tika-s0303t2:9_15": "na mātāpitūnaṁ,",
  "tika-s0303t2:9_16": "nāpi tesu idāni kariyamānasakkārāsakkārānaṁ abhāvavasena tesaṁ lokapaccakkhattā.",
  "tika-s0303t2:9_17": "Pubbuḷakassa viya imesaṁ sattānaṁ uppādo nāma kevalo,",
  "tika-s0303t2:9_18": "na bhavato cavitvā āgamanapubbakoti dassanatthaṁ “natthi sattā opapātikā”ti vuttanti āha –",
  "tika-s0303t2:9_19": "“cavitvā uppajjanakasattā nāma natthī”ti.",
  "tika-s0303t2:9_20": "Samaṇena nāma yāthāvato jānantena kassaci akathetvā saññatena bhavitabbaṁ,",
  "tika-s0303t2:9_21": "aññathā āhopurisikā nāma siyā.",
  "tika-s0303t2:9_22": "Kiñhi paro parassa karissati,",
  "tika-s0303t2:9_23": "tathā ca attano sampādanassa kassaci avassayo eva na siyā tattha tattheva ucchijjanatoti āha “ye imañca…pe…",
  "tika-s0303t2:9_24": "pavedentī”ti.",
  "tika-s0303t2:10_0": "Catūsu mahābhūtesu niyuttoti cātumahābhūtiko.",
  "tika-s0303t2:10_1": "Yathā pana mattikāya nibbattaṁ bhājanaṁ mattikāmayaṁ,",
  "tika-s0303t2:10_2": "evamayaṁ catūhi mahābhūtehi nibbattoti āha “catumahābhūtamayo”ti.",
  "tika-s0303t2:10_3": "Ajjhattikā pathavīdhātūti sattasantānagatā pathavīdhātu.",
  "tika-s0303t2:10_4": "Bāhiraṁ pathavīdhātunti bahiddhā mahāpathaviṁ.",
  "tika-s0303t2:10_5": "Anuyātīti tassa anurūpabhāvena yāti upeti.",
  "tika-s0303t2:10_6": "Upagacchatīti pubbe bāhirapathavīkāyato tadekadesabhūtā pathavī āgantvā ajjhattikabhāvappattiyā sattabhāvena",
  "tika-s0303t2:10_7": "saṇṭhitā idāni ghaṭādipathavī viya tameva bāhirapathavīkāyaṁ upeti upagacchati,",
  "tika-s0303t2:10_8": "sabbaso tena nibbisesataṁ ekībhāvameva gacchatīti attho.",
  "tika-s0303t2:10_9": "Āpādīsupi eseva nayoti ettha pajjunnena mahāsamuddato gahitaāpo viya vassodakabhāvena punapi mahāsamuddaṁ,",
  "tika-s0303t2:10_10": "sūriyaraṁsito gahitaindaggisaṅkhātatejo viya punapi sūriyaraṁsiṁ,",
  "tika-s0303t2:10_11": "mahāvāyukhandhato niggatamahāvāyo viya tameva vāyukhandhaṁ upeti upagacchatīti diṭṭhigatiko sayameva attano vādaṁ bhindati.",
  "tika-s0303t2:10_12": "Ummattakapacchisadisañhi diṭṭhigatikadassanaṁ.",
  "tika-s0303t2:10_13": "Manacchaṭṭhāni indriyāni ākāsaṁ pakkhandanti tesaṁ visayabhāvā visayāpīti vadati.",
  "tika-s0303t2:10_14": "Visayiggahaṇena hi visayā gahitā eva hontīti.",
  "tika-s0303t2:10_15": "Guṇāguṇapadānīti guṇadosakoṭṭhāsā.",
  "tika-s0303t2:10_16": "Sarīrameva padānīti adhippetaṁ sarīrena taṁtaṁkiriyāya pajjitabbato.",
  "tika-s0303t2:10_17": "Dabbanti muyhantīti dattū,",
  "tika-s0303t2:10_18": "mūḷhapuggalā.",
  "tika-s0303t2:10_19": "Tehi dattūhi bālamanussehi paññattaṁ.",
  "tika-s0303t2:11_0": "Natthidinnasuttavaṇṇanā niṭṭhitā.",
  "tika-s0303t2:12_0": "6. Karotosuttavaṇṇanā",
  "tika-s0303t2:13_0": "211.Sahatthā karontassāti sahatthena karontassa.",
  "tika-s0303t2:13_1": "Nissaggiyathāvarādayopi idha sahatthakaraṇeneva saṅgahitā.",
  "tika-s0303t2:13_2": "Hatthādīnīti hatthapādakaṇṇanāsādīni.",
  "tika-s0303t2:13_3": "Pacanaṁ dahanaṁ vibādhananti āha “daṇḍena pīḷentassā”ti.",
  "tika-s0303t2:13_4": "Papañcasūdaniyaṁ “tajjentassa cā”ti attho vutto,",
  "tika-s0303t2:13_5": "idha pana sumaṅgalavilāsiniyaṁ viya tajjanaṁ paribhāsanaṁ daṇḍeneva saṅgahetvā “daṇḍena pīḷentassa”icceva vuttaṁ.",
  "tika-s0303t2:13_6": "Sokaṁ sayaṁ karontassāti parassa sokakāraṇaṁ sayaṁ karontassa,",
  "tika-s0303t2:13_7": "sokaṁ vā uppādentassa.",
  "tika-s0303t2:13_8": "Parehi attano vacanakarehi.",
  "tika-s0303t2:13_9": "Sayampi phandatoti parassa vibādhanappayogena sayampi phandato.",
  "tika-s0303t2:13_10": "Atipātayatoti padaṁ suddhakattuatthe hetukattuatthe ca vattatīti āha –",
  "tika-s0303t2:13_11": "“hanantassapi hanāpentassapī”ti.",
  "tika-s0303t2:13_12": "Kāraṇavasenāti kārāpanavasena.",
  "tika-s0303t2:14_0": "Gharassa bhitti anto ca bahi ca sandhitā hutvā ṭhitāva gharasandhi.",
  "tika-s0303t2:14_1": "Kiñcipi asesetvā niravaseso lopo nillopo.",
  "tika-s0303t2:14_2": "Ekāgāre niyutto vilopo ekāgāriko.",
  "tika-s0303t2:14_3": "Parito sabbaso panthe hananaṁ paripantho.",
  "tika-s0303t2:14_4": "Pāpaṁ na karīyati pubbe asato uppādetuṁ asakkuṇeyyattā,",
  "tika-s0303t2:14_5": "tasmā natthi pāpaṁ.",
  "tika-s0303t2:14_6": "Yadi evaṁ kathaṁ sattā pāpe pavattantīti āha “sattā pana karomāti evaṁsaññino hontī”ti evaṁ kirassa hoti",
  "tika-s0303t2:14_7": "imesañhi sattānaṁ hiṁsādikiriyā na attānaṁ phusati tassa niccatāya nibbikārattā,",
  "tika-s0303t2:14_8": "sarīraṁ pana acetanaṁ kaṭṭhakaliṅgarūpamaṁ,",
  "tika-s0303t2:14_9": "tasmiṁ vikopitepi na kiñci pāpanti.",
  "tika-s0303t2:14_10": "Khuranemināti nisitakhuramayaneminā,",
  "tika-s0303t2:14_11": "khurasadisanemināti attho.",
  "tika-s0303t2:15_0": "Gaṅgāya dakkhiṇā disā appatirūpadeso,",
  "tika-s0303t2:15_1": "uttaradisā patirūpadesoti adhippāyena “dakkhiṇañcepī”tiādi vuttanti āha “dakkhiṇatīre manussā kakkhaḷā”tiādi.",
  "tika-s0303t2:15_2": "Mahāyāganti mahāvijitayaññasadisaṁ mahāyāgaṁ.",
  "tika-s0303t2:15_3": "Uposathakammenāti uposathakammena ca.",
  "tika-s0303t2:15_4": "Ca-saddo hettha luttaniddiṭṭho.",
  "tika-s0303t2:15_5": "Damasaddo hi indriyasaṁvarassa uposathasīlassa ca vācako idhādhippeto.",
  "tika-s0303t2:15_6": "Keci pana “uposathakammenā”ti idaṁ indriyadamanassa visesanaṁ,",
  "tika-s0303t2:15_7": "tasmā “uposathakammabhūtena indriyadamenā”ti atthaṁ vadanti.",
  "tika-s0303t2:15_8": "Sīlasaṁyamenāti sīlasaṁvarena.",
  "tika-s0303t2:15_9": "Saccavacanenāti saccavācāya.",
  "tika-s0303t2:15_10": "Tassā visuṁ vacanaṁ loke garutarapuññasammatabhāvato.",
  "tika-s0303t2:15_11": "Yathā hi pāpadhammesu musāvādo garu,",
  "tika-s0303t2:15_12": "evaṁ puññadhammesu saccavācā.",
  "tika-s0303t2:15_13": "Tenāha bhagavā –",
  "tika-s0303t2:15_14": "“ekaṁ dhammaṁ atītassā”tiādi.",
  "tika-s0303t2:15_15": "Pavattīti yo karotīti vuccati,",
  "tika-s0303t2:15_16": "tassa santāne phalassa nibbattiyā paccayabhāvena pavatti.",
  "tika-s0303t2:15_17": "Sabbathāti “karoto”tiādinā vuttena sabbappakārena kiriyameva paṭikkhipanti.",
  "tika-s0303t2:16_0": "Karotosuttavaṇṇanā niṭṭhitā.",
  "tika-s0303t2:17_0": "7. Hetusuttavaṇṇanā",
  "tika-s0303t2:18_0": "212.Ubhayenāti hetupaccayapaṭisedhavacanena.",
  "tika-s0303t2:18_1": "Saṁkilesapaccayanti saṁkilisanassa malīnabhāvassa kāraṇaṁ.",
  "tika-s0303t2:18_2": "Visuddhipaccayanti saṁkilesato visuddhiyā vodānassa kāraṇaṁ.",
  "tika-s0303t2:18_3": "Natthi balanti sattānaṁ diṭṭhadhammikasamparāyikanibbānasampattiāvahaṁ balaṁ nāma kiñci natthi.",
  "tika-s0303t2:18_4": "Tenāha “yamhī”tiādi.",
  "tika-s0303t2:18_5": "Nidassanamattañcetaṁ,",
  "tika-s0303t2:18_6": "saṁkilesikampi cāyaṁ paṭikkhipateva.",
  "tika-s0303t2:18_7": "Aññamaññavevacanānīti tassā tassā kiriyāya ussannaṭṭhena balaṁ,",
  "tika-s0303t2:18_8": "sūravīrabhāvāvahaṭṭhena vīriyaṁ,",
  "tika-s0303t2:18_9": "tameva daḷhaggāhabhāvato porisaṁ dhuraṁ vahantena pavattetabbato purisathāmo,",
  "tika-s0303t2:18_10": "paraṁ paraṁ ṭhānaṁ akkamanappavattiyā purisaparakkamoti vuttoti veditabbaṁ.",
  "tika-s0303t2:19_0": "Satvayogato,",
  "tika-s0303t2:19_1": "rūpādīsu vā sattatāya sattā,",
  "tika-s0303t2:19_2": "pāṇanato assāsanapassāsanavasena pavattiyā pāṇā,",
  "tika-s0303t2:19_3": "te pana so ekindriyādivasena vibhajitvā vadatīti āha “ekindriyo”tiādi.",
  "tika-s0303t2:19_4": "Aṇḍakosādīsu bhavanato bhūtāti vuccantīti āha “aṇḍa…pe…",
  "tika-s0303t2:19_5": "vadantī”ti.",
  "tika-s0303t2:19_6": "Jīvanato pāṇaṁ dhārentā viya vaḍḍhanato jīvāti sāliyavādike vadanti.",
  "tika-s0303t2:19_7": "Natthi etesaṁ saṁkilesavisuddhīsu vasoti avasā.",
  "tika-s0303t2:19_8": "Natthi tesaṁ balaṁ vīriyanti abalā avīriyā.",
  "tika-s0303t2:19_9": "Niyatatāti acchejjasuttāvutābhejjamaṇino viya niyatappavattitāya gatijātibandhāpavaggavasena niyamo.",
  "tika-s0303t2:19_10": "Tattha tattha gamananti channaṁ abhijātīnaṁ vasena tāsu tāsu gatīsu upagamanaṁ.",
  "tika-s0303t2:19_11": "Samavāyena samāgamo saṅgati.",
  "tika-s0303t2:19_12": "Sabhāvoyevāti yathā kaṇṭakassa tikkhatā,",
  "tika-s0303t2:19_13": "kapitthaphalānaṁ parimaṇḍalatā,",
  "tika-s0303t2:19_14": "migapakkhīnaṁ vicittākāratā,",
  "tika-s0303t2:19_15": "evaṁ sabbassapi lokassa hetupaccayehi vinā tathā tathā pariṇāmo,",
  "tika-s0303t2:19_16": "ayaṁ sabhāvo eva akittimo eva.",
  "tika-s0303t2:19_17": "Tenāha “yena hī”tiādi.",
  "tika-s0303t2:19_18": "Chaḷabhijātiyo parato vitthārīyanti.",
  "tika-s0303t2:19_19": "Sukhañca dukkhañca paṭisaṁvedentīti vadantā adukkhamasukhabhūbhiṁ sabbena sabbaṁ na jānantīti ulliṅgento",
  "tika-s0303t2:19_20": "“aññā sukhadukkhabhūmi natthīti dassentī”ti āha.",
  "tika-s0303t2:20_0": "Hetusuttavaṇṇanā niṭṭhitā.",
  "tika-s0303t2:21_0": "8-10. Mahādiṭṭhisuttādivaṇṇanā",
  "tika-s0303t2:22_0": "213-215.Akatāti samena vā visamena vā kenaci hetunā na katā eva.",
  "tika-s0303t2:22_1": "Kenaci kataṁ karaṇaṁ vidhānaṁ natthi etesanti akatavidhānā.",
  "tika-s0303t2:22_2": "Padadvayenapi loke kenaci hetupaccayena nesaṁ abhinibbattitābhāvaṁ dasseti.",
  "tika-s0303t2:22_3": "Iddhiyāpi na nimmitāti kassaci iddhimato devassa brahmuno vā iddhiyāpi na nimmitā.",
  "tika-s0303t2:22_4": "Animmitāti vā kassaci animmāpakā.",
  "tika-s0303t2:22_5": "Ajanakāti etena pathavīkāyādīnaṁ rūpādijanakabhāvaṁ paṭikkhipati.",
  "tika-s0303t2:22_6": "Rūpasaddādayo hi pathavīkāyādīhi appaṭibaddhavuttikāti tassa laddhi.",
  "tika-s0303t2:22_7": "Yathā pabbatakūṭaṁ kenaci anibbattitaṁ kassaci ca anibbattakaṁ,",
  "tika-s0303t2:22_8": "evametepīti āha “kūṭaṭṭhā”ti.",
  "tika-s0303t2:22_9": "Yamidaṁ “bījādito aṅkurādi jāyatī”ti vuccati,",
  "tika-s0303t2:22_10": "tañca vijjamānameva tato nikkhamati,",
  "tika-s0303t2:22_11": "nāvijjamānaṁ,",
  "tika-s0303t2:22_12": "aññathā yato kutoci yassa kassaci uppatti siyāti adhippāyo.",
  "tika-s0303t2:22_13": "Ṭhitāti nibbikārabhāvena ṭhitā.",
  "tika-s0303t2:22_14": "Na calantīti na vikāraṁ āpajjanti.",
  "tika-s0303t2:22_15": "Vikārābhāvena hi tesaṁ sattannaṁ kāyānaṁ esikaṭṭhāyiṭṭhitatā.",
  "tika-s0303t2:22_16": "Aniñjanañca attano pakatiyā avaṭṭhānameva.",
  "tika-s0303t2:22_17": "Tenāha “na vipariṇamantī”ti.",
  "tika-s0303t2:22_18": "Avipariṇāmadhammattā eva ca ne aññamaññaṁ na byābādhenti.",
  "tika-s0303t2:22_19": "Sati hi vikāraṁ āpādetabbatāya byābādhakatāpi siyā,",
  "tika-s0303t2:22_20": "tathā anuggahetabbatāya anuggāhakatāti tadabhāvaṁ dassetuṁ pāḷiyaṁ “nāla”ntiādi vuttaṁ.",
  "tika-s0303t2:22_21": "Pathavī eva kāyekadesattā pathavikāyo.",
  "tika-s0303t2:22_22": "Jīvasattamānaṁ kāyānaṁ niccatāya nibbikārābhāvato na hantabbatā,",
  "tika-s0303t2:22_23": "na ghāṭetabbatā cāti neva koci hantā ghātetā vā.",
  "tika-s0303t2:22_24": "Tenāha “sattannantvevā”tiādi.",
  "tika-s0303t2:22_25": "Yadi koci hantā natthi,",
  "tika-s0303t2:22_26": "kathaṁ satthappahāroti āha “yathā muggarāsiādīsū”tiādi.",
  "tika-s0303t2:22_27": "Kevalaṁ saññāmattameva hoti,",
  "tika-s0303t2:22_28": "na ghātanādi,",
  "tika-s0303t2:22_29": "paramatthato sattannantveva kāyānaṁ avikopanīyabhāvatoti adhippāyo.",
  "tika-s0303t2:23_0": "Pamukhayonīnanti manussatiracchānādīsu khattiyabrāhmaṇādisīhabyagghādivasena padhānayonīnaṁ.",
  "tika-s0303t2:23_1": "Saṭṭhisatāni chasahassāni.",
  "tika-s0303t2:23_2": "“Pañca ca kammuno satānī”ti padassa atthadassanaṁ “pañca kammasatāni cā”ti.",
  "tika-s0303t2:23_3": "Eseva nayoti iminā “kevalaṁ takkamattena niratthakadiṭṭhiṁ dīpetī”ti imameva atthaṁ atidisati.",
  "tika-s0303t2:23_4": "Ettha ca takkamattakenāti iminā yasmā takkikā niraṅkusatāya parikappanassa yaṁ kiñci attano parikappitaṁ",
  "tika-s0303t2:23_5": "sārato maññamānā tatheva abhinivissa takkadiṭṭhigāhaṁ gaṇhanti,",
  "tika-s0303t2:23_6": "tasmā na tesaṁ diṭṭhivatthūsu viññūhi vicāraṇā kātabbāti dasseti.",
  "tika-s0303t2:23_7": "Kecīti uttaravihāravāsino.",
  "tika-s0303t2:23_8": "Te hi “pañca kammānīti cakkhusotaghānajivhākāyā,",
  "tika-s0303t2:23_9": "imāni pañcindriyāni ‘pañca kammānīti paññāpentī”ti vadanti.",
  "tika-s0303t2:23_10": "Kammanti laddhīti oḷārikabhāvato paripuṇṇakammanti laddhi.",
  "tika-s0303t2:23_11": "Manokammaṁ anoḷārikattā upaḍḍhakammanti laddhīti yojanā.",
  "tika-s0303t2:23_12": "“Dvāsaṭṭhipaṭipadā”ti vattabbe sabhāvaniruttiṁ ajānantā “dvaṭṭhipaṭipadā”ti vadanti.",
  "tika-s0303t2:23_13": "Ekasmiṁ kappeti ekasmiṁ mahākappe.",
  "tika-s0303t2:23_14": "Tatthāpi ca vivaṭṭaṭṭhāyisaññite ekasmiṁ asaṅkhyeyyakappe.",
  "tika-s0303t2:24_0": "Urabbhe hanantīti orabbhikā.",
  "tika-s0303t2:24_1": "Evaṁ sūkarikādayo veditabbā.",
  "tika-s0303t2:24_2": "Luddāti aññepi ye keci māgavikanesādādayo,",
  "tika-s0303t2:24_3": "te pāpakammapasutatāya kaṇhābhijātīti vadanti.",
  "tika-s0303t2:24_4": "Bhikkhūti buddhasāsane bhikkhū.",
  "tika-s0303t2:24_5": "Te kira “sacchandarāgā paribhuñjantī”ti adhippāyena catūsu paccayesu kaṇṭake pakkhipitvā khādantīti vadanti.",
  "tika-s0303t2:24_6": "Kasmāti ce?",
  "tika-s0303t2:24_7": "Yasmā te paṇītapaṇīte paccaye paṭisevantīti tassa micchāgāho.",
  "tika-s0303t2:24_8": "Ñāyaladdhepi paccaye paribhuñjamānā ājīvakasamayassa vilomagāhitāya paccayesu kaṇṭake pakkhipitvā khādanti nāmāti vadantīti apare.",
  "tika-s0303t2:24_9": "Eke pabbajitā,",
  "tika-s0303t2:24_10": "ye visesato attakilamathānuyogamanuyuttā.",
  "tika-s0303t2:24_11": "Tathā hi te kaṇṭake vattantā viya hontīti kaṇṭakavuttikāti vuttā.",
  "tika-s0303t2:24_12": "Ṭhatvā bhuñjananahānapaṭikkhepādivatasamāyogena paṇḍaratarā.",
  "tika-s0303t2:24_13": "Acelakasāvakāti ājīvakasāvake vadati.",
  "tika-s0303t2:24_14": "Te kira ājīvakasamaye ājīvakaladdhiyā daḷhagāhitāya nigaṇṭhehipi paṇḍaratarā.",
  "tika-s0303t2:24_15": "Nandādayo kira tathārūpaṁ ājīvakapaṭipattiṁ ukkaṁsaṁ pāpetvā ṭhitā,",
  "tika-s0303t2:24_16": "tasmā nigaṇṭhehi ājīvakasāvakehi ca paṇḍaratarā vuttā.",
  "tika-s0303t2:24_17": "Paramasukkābhijātīti ayaṁ tesaṁ laddhi.",
  "tika-s0303t2:25_0": "Purisabhūmiyoti padhānapuggalena niddeso.",
  "tika-s0303t2:25_1": "Itthīnampetā bhūmiyo icchanteva.",
  "tika-s0303t2:25_2": "Bhikkhu ca pannakotiādi tesaṁ pāḷi eva.",
  "tika-s0303t2:25_3": "Tattha pannakoti bhikkhāya vicaraṇako,",
  "tika-s0303t2:25_4": "tesaṁ vā paṭipattiyā paṭipannako.",
  "tika-s0303t2:25_5": "Jinoti jiṇṇo jarāvasena hīnadhātuko,",
  "tika-s0303t2:25_6": "attano vā paṭipattiyā paṭipakkhe jinitvā ṭhito.",
  "tika-s0303t2:25_7": "So kira tathābhūto dhammampi kassaci na katheti.",
  "tika-s0303t2:25_8": "Tenāha “na kiñci āhā”ti.",
  "tika-s0303t2:25_9": "Niṭṭhuhanādivippakāre kenaci katepi khamanavasena na kiñci vadatīti vadanti.",
  "tika-s0303t2:25_10": "Alābhinti “so na kumbhimukhā paṭiggaṇhātī”tiādinā nayena vuttaalābhahetusamāyogena alābhiṁ.",
  "tika-s0303t2:25_11": "Tato eva jighacchādubbalyaparetatāya sayanaparāyaṇaṁ samaṇaṁ pannabhūmīti vadanti.",
  "tika-s0303t2:26_0": "Ājīvavuttisatānīti sattānaṁ ājīvabhūtāni jīvikāvuttisatāni.",
  "tika-s0303t2:26_1": "Pasuggahaṇena eḷakajāti gahitā,",
  "tika-s0303t2:26_2": "migaggahaṇena rurugavayādisabbamigajāti.",
  "tika-s0303t2:26_3": "Bahū devāti cātumahārājikādibrahmakāyikādivasena tesaṁ antarabhedavasena bahū devā.",
  "tika-s0303t2:26_4": "Tattha cātumahārājikānaṁ ekacce antarabhedā mahāsamayasuttavasena dīpetabbā.",
  "tika-s0303t2:26_5": "Manussāpi anantāti dīpadesakulavaṁsājīvādivibhāgena manussāpi anantabhedā.",
  "tika-s0303t2:26_6": "Pisācā eva pesācā,",
  "tika-s0303t2:26_7": "te mahantamahantā ajagarapetādayo.",
  "tika-s0303t2:26_8": "Chaddantadahamandākiniyo kuḷīramucalindanāmena vadanti.",
  "tika-s0303t2:27_0": "Pavuṭāti sabbagaṇṭhikā.",
  "tika-s0303t2:27_1": "Paṇḍitopi…pe…",
  "tika-s0303t2:27_2": "uddhaṁ na gacchati. Kasmā?",
  "tika-s0303t2:27_3": "Sattānaṁ saṁsaraṇakālassa niyatabhāvato.",
  "tika-s0303t2:28_0": "Aparipakkaṁ saṁsaraṇanimittaṁ sīlādinā paripāceti nāma sīghaṁyeva visuddhippattiyā.",
  "tika-s0303t2:28_1": "Paripakkaṁ kammaṁ phussa phussa patvā patvā kāle paripakkabhāvāpādanena byantī karoti nāma.",
  "tika-s0303t2:28_2": "Suttaguḷeti suttavaṭṭiyaṁ.",
  "tika-s0303t2:28_3": "Nibbeṭhiyamānameva paletīti upamāya sattānaṁ saṁsāro anukkamena khīyateva,",
  "tika-s0303t2:28_4": "na tassa vaḍḍhīti dasseti paricchinnarūpattā.",
  "tika-s0303t2:28_5": "Nibbeṭhiyamānameva suttaguḷaṁ gacchatīti vuccati.",
  "tika-s0303t2:28_6": "Tañca kho suttapamāṇena,",
  "tika-s0303t2:28_7": "sutte pana asati kuto gacchati suttaguḷaṁ. Tenāha –",
  "tika-s0303t2:28_8": "“sutte khīṇe na gacchatī”ti.",
  "tika-s0303t2:28_9": "Tattheva tiṭṭhati suttapariyantanti adhippāyo.",
  "tika-s0303t2:28_10": "Kālavasenāti attani veṭhetvā ṭhitaṁ sukhadukkhaṁ yathāvuttassa kālassa vasena nibbeṭhiyamāno bālo ca paṇḍito ca paleti gacchati,",
  "tika-s0303t2:28_11": "nātikkamati saṁsāraṁ.",
  "tika-s0303t2:29_0": "Mahādiṭṭhisuttādivaṇṇanā niṭṭhitā.",
  "tika-s0303t2:30_0": "11-18. Antavāsuttādivaṇṇanā",
  "tika-s0303t2:31_0": "216-223.Ekatovaḍḍhitanimittanti ekapassena vaḍḍhitaṁ kasiṇanimittaṁ.",
  "tika-s0303t2:31_1": "Gāhenāti lābhī jhānacakkhunā passitvā gahaṇena.",
  "tika-s0303t2:31_2": "Takkenāti na lābhī takkamattena.",
  "tika-s0303t2:31_3": "Uppannadiṭṭhīti “loko”ti uppannadiṭṭhi.",
  "tika-s0303t2:31_4": "Sabbato vaḍḍhitanti samantato appamāṇakasiṇanimittaṁ.",
  "tika-s0303t2:31_5": "Ekamevāti “ekameva vatthū”ti uppannadiṭṭhi.",
  "tika-s0303t2:31_6": "Aṭṭhārasa veyyākaraṇānīti veyyākaraṇalakkhaṇappattāni aṭṭhārasa suttāni.",
  "tika-s0303t2:31_7": "Ekaṁ gamananti ekaṁ veyyākaraṇagamanaṁ.",
  "tika-s0303t2:32_0": "Antavāsuttādivaṇṇanā niṭṭhitā.",
  "tika-s0303t2:33_0": "2. Dutiyagamanādivaggavaṇṇanā",
  "tika-s0303t2:34_0": "224-301.Dukkhavasenavuttanti “iti kho,",
  "tika-s0303t2:34_1": "bhikkhave,",
  "tika-s0303t2:34_2": "dukkhe sati dukkhaṁ upādāyā”tiādidukkhavasena vuttaṁ.",
  "tika-s0303t2:34_3": "Tādisameva dutiyaṁ veyyākaraṇagamanaṁ.",
  "tika-s0303t2:34_4": "Tenāha “tatrāpi aṭṭhāraseva veyyākaraṇānī”ti.",
  "tika-s0303t2:34_5": "Tehīti “rūpī attā hotī”tiādinayapavattehi veyyākaraṇehi saddhiṁ.",
  "tika-s0303t2:34_6": "Tanti dutiyaṁ gamanaṁ.",
  "tika-s0303t2:35_0": "Ārammaṇamevāti kasiṇasaṅkhātaṁ ārammaṇameva. Takkisaddena suddhatakkikānaṁ gahaṇaṁ daṭṭhabbaṁ.",
  "tika-s0303t2:36_0": "Aniccadukkhavasenāti “yadaniccaṁ,",
  "tika-s0303t2:36_1": "taṁ dukkhaṁ,",
  "tika-s0303t2:36_2": "tasmiṁ sati tadupādāya evaṁ diṭṭhi uppajjatī”ti vuttaaniccadukkhavasenāti.",
  "tika-s0303t2:36_3": "Tehiyevāti dutiye peyyāle vuttappakārehiyeva.",
  "tika-s0303t2:36_4": "Tiparivaṭṭavasenāti tehiyeva chabbīsatiyā suttehi catutthapeyyāle tiparivaṭṭavasena vuttoti yojanā.",
  "tika-s0303t2:37_0": "Dutiyagamanādivaggavaṇṇanā niṭṭhitā.",
  "tika-s0303t2:38_0": "Sāratthappakāsiniyā saṁyuttanikāya-aṭṭhakathāya",
  "tika-s0303t2:39_0": "Diṭṭhisaṁyuttavaṇṇanāya līnatthappakāsanā samattā."
}