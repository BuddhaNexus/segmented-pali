{
  "anya-e0104n1:0_0": "13. Abhiññāniddesavaṇṇanā",
  "anya-e0104n1:1_0": "Dibbasotadhātukathāvaṇṇanā",
  "anya-e0104n1:2_0": "400.Tatthāti dibbasotadhātuyā niddese.",
  "anya-e0104n1:2_1": "Abhiññāpāḷiyā hi niddesamukhena abhiññānaṁ nibbattanavidhi vidhīyati.",
  "anya-e0104n1:2_2": "Abhiññāsīsenettha abhiññāpāḷi vuttā.",
  "anya-e0104n1:2_3": "Tenāha ‘‘tato parāsu ca tīsu abhiññāsū’’ti.",
  "anya-e0104n1:2_4": "Tato parāsūti ca satthuno desanākkamaṁ,",
  "anya-e0104n1:2_5": "attano ca uddesakkamaṁ sandhāya vuttaṁ,",
  "anya-e0104n1:2_6": "na paṭipattikkamaṁ.",
  "anya-e0104n1:2_7": "Na hi paṭipajjantā imināva kamena paṭipajjanti.",
  "anya-e0104n1:2_8": "Sabbatthāti dibbasotadhātupāḷiyaṁ,",
  "anya-e0104n1:2_9": "sesābhiññāpāḷiyañcāti sabbattha.",
  "anya-e0104n1:2_10": "Tatrāti vākyopaññāse nipātamattaṁ,",
  "anya-e0104n1:2_11": "tatra vā yathāvuttapāṭhe.",
  "anya-e0104n1:2_12": "Dibbasadisattāti dibbe bhavāti dibbā,",
  "anya-e0104n1:2_13": "devānaṁ sotadhātu,",
  "anya-e0104n1:2_14": "tāya dibbāya sadisattā.",
  "anya-e0104n1:2_15": "Idāni taṁ dibbasadisataṁ vibhāvetuṁ ‘‘devānaṁ hī’’tiādi vuttaṁ.",
  "anya-e0104n1:2_16": "Tattha sucaritakammanibbattāti saddhābahulatāvisuddhadiṭṭhitānisaṁsadassāvitādisampattiyā suṭṭhu caritattā",
  "anya-e0104n1:2_17": "sucaritena devūpapattijanakena puññakammena nibbattā.",
  "anya-e0104n1:2_18": "Pittasemharuhirādīhīti ādi-saddena vātarogādīnaṁ saṅgaho.",
  "anya-e0104n1:2_19": "Apalibuddhāti anupaddutā.",
  "anya-e0104n1:2_20": "Pittādīhi anupaddutattā,",
  "anya-e0104n1:2_21": "kammassa ca uḷāratāya upakkilesavimutti veditabbā.",
  "anya-e0104n1:2_22": "Upakkilesadosarahitaṁ hi kammaṁ tiṇādidosarahitaṁ viya sassaṁ uḷāraphalaṁ anupakkiliṭṭhaṁ hoti.",
  "anya-e0104n1:2_23": "Kāraṇūpacārena cassa phalaṁ tathā voharīyati,",
  "anya-e0104n1:2_24": "yathā ‘‘sukkaṁ sukkavipāka’’nti (dī. ni. 3.312; ma. ni. 2.81; a. ni. 4.233).",
  "anya-e0104n1:2_25": "Dūrepīti pi-saddena sukhumassāpi ārammaṇassa sampaṭicchanasamatthataṁ saṅgaṇhāti.",
  "anya-e0104n1:2_26": "Pasādasotadhātūti catumahābhūtānaṁ pasādalakkhaṇā sotadhātu.",
  "anya-e0104n1:3_0": "Vīriyārambhavaseneva ijjhanato sabbāpi kusalabhāvanā vīriyabhāvanā,",
  "anya-e0104n1:3_1": "padhānasaṅkhārasamannāgatā vā iddhipādabhāvanāpi visesato vīriyabhāvanā,",
  "anya-e0104n1:3_2": "tassā ānubhāvena nibbattā vīriyabhāvanābalanibbattā.",
  "anya-e0104n1:3_3": "Ñāṇamayā sotadhātu ñāṇasotadhātu.",
  "anya-e0104n1:3_4": "Tādisāyevāti upakkilesavimuttatāya,",
  "anya-e0104n1:3_5": "dūrepi sukhumassapi ārammaṇassa sampaṭicchanasamatthatāya ca taṁsadisā eva .",
  "anya-e0104n1:3_6": "Dibbavihāravasena paṭiladdhattāti dibbavihārasaṅkhātānaṁ catunnaṁ bhūmīnaṁ vasena paṭiladdhattā,",
  "anya-e0104n1:3_7": "iminā kāraṇavasenassā dibbabhāvamāha.",
  "anya-e0104n1:3_8": "Yaṁ cettha vattabbaṁ,",
  "anya-e0104n1:3_9": "taṁ heṭṭhā vuttameva.",
  "anya-e0104n1:3_10": "Dibbavihārasannissitattāti aṭṭhaṅgasamannāgamena ukkaṁsagataṁ pādakajjhānasaṅkhātaṁ dibbavihāraṁ sannissāya pavattattā,",
  "anya-e0104n1:3_11": "dibbavihārapariyāpannaṁ vā attanā sampayuttaṁ rūpāvacaracatutthajjhānaṁ nissayapaccayabhūtaṁ sannissitattāti evampettha attho daṭṭhabbo.",
  "anya-e0104n1:3_12": "Savanaṭṭhenāti saddagahaṇaṭṭhena.",
  "anya-e0104n1:3_13": "Yāthāvato hi saddūpaladdhi saddasabhāvāvabodho savanaṁ.",
  "anya-e0104n1:3_14": "Santesupi aññesu sabhāvadhāraṇādīsu dhātuatthesu attasuññatāsandassanatthā satthu dhātudesanāti āha ‘‘nijjīvaṭṭhena cā’’ti.",
  "anya-e0104n1:3_15": "Sotadhātukiccaṁ saddasampaṭicchanaṁ,",
  "anya-e0104n1:3_16": "saddasanniṭṭhānapaccayatā ca.",
  "anya-e0104n1:4_0": "Ñāṇassa parisuddhi upakkilesavigamenevāti āha ‘‘nirupakkilesāyā’’ti.",
  "anya-e0104n1:4_1": "Mānusikā manussa santakā,",
  "anya-e0104n1:4_2": "maṁsasotadhātu,",
  "anya-e0104n1:4_3": "dibbavidūrādivisayaggahaṇasaṅkhātena attano kiccavisesena atikkantaṁ mānusikaṁ etāyāti atikkantamānusikā.",
  "anya-e0104n1:4_4": "Tenāha ‘‘manussūpacāraṁ atikkamitvā saddasavanenā’’ti.",
  "anya-e0104n1:4_5": "Tattha manussūpacāranti manussehi upacaritabbaṭṭhānaṁ,",
  "anya-e0104n1:4_6": "pakatiyā sotadvārena gahetabbaṁ visayanti adhippāyo.",
  "anya-e0104n1:4_7": "Tenāha ‘‘saddasavanenā’’ti.",
  "anya-e0104n1:4_8": "Dibbeti devalokapariyāpanne.",
  "anya-e0104n1:4_9": "Te pana visesato devānaṁ kathā saddā hontīti āha ‘‘devānaṁ sadde’’ti.",
  "anya-e0104n1:4_10": "Manussānaṁ eteti mānusā,",
  "anya-e0104n1:4_11": "te mānuse.",
  "anya-e0104n1:4_12": "Evaṁ devamanussasaddānaṁyeva gahitattā vuttaṁ ‘‘padesapariyādāna’’nti,",
  "anya-e0104n1:4_13": "ekadesaggahaṇanti attho.",
  "anya-e0104n1:4_14": "Sadehasannissitā attano sarīre sannissitā.",
  "anya-e0104n1:4_15": "Nippadesapariyādānaṁ ṭhānabhedaggahaṇamukhena saviññāṇakādibhedabhinnassa saddassa anavasesena saṅgaṇhanato.",
  "anya-e0104n1:5_0": "Ayaṁ dibbasotadhātu.",
  "anya-e0104n1:5_1": "Parikammasamādhicittenāti parikammabhūtāveṇikasamādhicittena,",
  "anya-e0104n1:5_2": "dibbasotañāṇassa parikammavasena pavattakkhaṇikasamādhinā samāhitacittenāti attho.",
  "anya-e0104n1:5_3": "Parikammasamādhi nāma dibbasotadhātuyā upacārāvatthātipi vadanti.",
  "anya-e0104n1:5_4": "Sā pana nānāvajjanavasena vuttāti daṭṭhabbā.",
  "anya-e0104n1:5_5": "Sabboḷārikasaddadassanatthaṁ sīhādīnaṁ saddo paṭhamaṁ gahito.",
  "anya-e0104n1:5_6": "Tiyojanamatthakepi kira kesarasīhassa sīhanādasaddo suyyati.",
  "anya-e0104n1:5_7": "Ādi-saddena meghasaddabyagghasaddādīnaṁ saṅgaho daṭṭhabbo.",
  "anya-e0104n1:5_8": "Ettha ca yathā oḷārikasaddāvajjanaṁ yāvadeva sukhumasaddāvajjanūpāyadassanatthaṁ,",
  "anya-e0104n1:5_9": "tathā saddaggahaṇabhāvanābalena sukhumatarasaddaggahaṇasaṁsiddhito.",
  "anya-e0104n1:6_0": "Evaṁ āsannasaddaggahaṇānusārena dūradūratarasaddaggahaṇampi samijjhatīti dassetuṁ ‘‘puratthimāyadisāyā’’tiādinā",
  "anya-e0104n1:6_1": "disāsambandhavasena saddānaṁ manasikāravidhi āraddho.",
  "anya-e0104n1:6_2": "Tattha saddanimittanti ñāṇuppattihetubhāvato saddo eva saddanimittaṁ,",
  "anya-e0104n1:6_3": "yo vā yathāvutto upādāyupādāya labbhamāno saddānaṁ oḷārikasukhumākāro,",
  "anya-e0104n1:6_4": "taṁ saddanimittaṁ.",
  "anya-e0104n1:6_5": "Tenevāha ‘‘saddānaṁ saddanimitta’’nti.",
  "anya-e0104n1:6_6": "Yaṁ pana vuttaṁ ‘‘oḷārikānampi sukhumānampi saddānaṁ saddanimittaṁ manasi kātabba’’nti,",
  "anya-e0104n1:6_7": "taṁ oḷārikasukhumasammatesupi oḷārikasukhumasabbhāvadassanatthaṁ.",
  "anya-e0104n1:6_8": "Tañca sabbaṁ sukhume ñāṇaparicayadassanatthaṁ daṭṭhabbaṁ.",
  "anya-e0104n1:6_9": "Saddanimittassa apaccuppannasabhāvattā ‘‘saddova saddanimitta’’nti ayameva pakkho ñāyāgatoti keci,",
  "anya-e0104n1:6_10": "taṁ na oḷārikasukhumānaṁ saddānaṁ vaṇṇārammaṇena ñāṇena nīlapītādivaṇṇānaṁ viya tattheva gahetabbato.",
  "anya-e0104n1:6_11": "Oḷārikasukhumabhāvo cettha saddanimittanti adhippetanti.",
  "anya-e0104n1:6_12": "Tassāti yathāvuttena vidhinā paṭipajjantassa yogino.",
  "anya-e0104n1:6_13": "Te saddāti ye sabboḷārikato pabhuti āvajjantassa anukkamena sukhumasukhumā saddā āvajjitā, te.",
  "anya-e0104n1:6_14": "Pākatikacittassāpīti pādakajjhānasamāpajjanato pubbe pavattacittassāpi.",
  "anya-e0104n1:6_15": "Parikammasamādhicittassāti dibbasotadhātuyā uppādanatthaṁ pādakajjhānaṁ samāpajjitvā vuṭṭhitassa saddaṁ",
  "anya-e0104n1:6_16": "ārabbha parikammakaraṇavasena pavattakkhaṇikasamādhicittassa.",
  "anya-e0104n1:6_17": "Pubbepi ñāṇena parimadditattā ativiya pākaṭā hontīti sambandho.",
  "anya-e0104n1:7_0": "Tesu saddesūti ye parikammassa visayadassanatthaṁ bahū saddā vuttā,",
  "anya-e0104n1:7_1": "tesu saddesu.",
  "anya-e0104n1:7_2": "Aññataranti yatthassa parikammakaraṇavasena abhiṇhaṁ manasikāro pavatto,",
  "anya-e0104n1:7_3": "taṁ ekaṁ saddaṁ.",
  "anya-e0104n1:7_4": "Tato paranti tato appanuppattito paraṁ.",
  "anya-e0104n1:7_5": "Tasmiṁ soteti tasmiṁ ñāṇasote.",
  "anya-e0104n1:7_6": "Patito hotīti dibbasotadhātu antogadhā hoti appanācittassa uppattito pabhuti dibbasotañāṇalābhī nāma hoti,",
  "anya-e0104n1:7_7": "na dānissa tadatthaṁ bhāvanābhiyogo icchitabboti attho.",
  "anya-e0104n1:7_8": "Tanti dibbasotadhātuṁ.",
  "anya-e0104n1:7_9": "Thāmajātanti jātathāmaṁ daḷhabhāvappattaṁ.",
  "anya-e0104n1:7_10": "Vaḍḍhetabbaṁ pādakajjhānārammaṇaṁ.",
  "anya-e0104n1:7_11": "Kinti kittakanti āha ‘‘etthantare saddaṁ suṇāmīti ekaṅgulamattaṁ paricchinditvā’’ti.",
  "anya-e0104n1:7_12": "Pādakajjhānassa hi ārammaṇabhūtaṁ kasiṇanimittaṁ ‘‘ettakaṁ ṭhānaṁ pharatū’’ti manasi karitvā pādakajjhānaṁ",
  "anya-e0104n1:7_13": "samāpajjantassa kasiṇanimittaṁ tattakaṁ ṭhānaṁ pharitvā tiṭṭhati .",
  "anya-e0104n1:7_14": "So samāpattito vuṭṭhāya tattha gate sadde āvajjati,",
  "anya-e0104n1:7_15": "subhāvitabhāvanattā tattha aññataraṁ saddaṁ ārabbha uppannāvajjanānantaraṁ cattāri,",
  "anya-e0104n1:7_16": "pañca vā javanāni uppajjanti.",
  "anya-e0104n1:7_17": "Tesu pacchimaṁ iddhicittaṁ,",
  "anya-e0104n1:7_18": "itarassa punapi pādakajjhānaṁ samāpajjitabbameva.",
  "anya-e0104n1:7_19": "Tato eva hi pādakajjhānārammaṇena phuṭṭhokāsabbhantaragatepi sadde suṇātiyevāti sāsaṅkaṁ vadati.",
  "anya-e0104n1:7_20": "Ekaṅguladvaṅgulādiggahaṇañcettha sukhumasaddāpekkhāya kataṁ.",
  "anya-e0104n1:8_0": "Evaṁsuṇantovāti evaṁ paricchinditvā paricchinditvā savanena vasīkatābhiñño hutvā yathāvajjite sadde suṇanto eva.",
  "anya-e0104n1:8_1": "Pāṭiyekkanti ekajjhaṁ pavattamānepi te sadde paccekaṁ vatthubhedena vavatthapetukāmatāya sati.",
  "anya-e0104n1:9_0": "Dibbasotadhātukathāvaṇṇanā niṭṭhitā.",
  "anya-e0104n1:10_0": "Cetopariyañāṇakathāvaṇṇanā",
  "anya-e0104n1:11_0": "401.Pariyātīti sarāgādivibhāgena paricchijja jānāti.",
  "anya-e0104n1:11_1": "Tenāha ‘‘paricchindatīti attho’’ti.",
  "anya-e0104n1:11_2": "Yesañhi dhātūnaṁ gati attho,",
  "anya-e0104n1:11_3": "buddhipi tesaṁ attho.",
  "anya-e0104n1:11_4": "‘‘Parasattāna’’nti ettha para-saddo aññatthoti āha ‘‘attānaṁ ṭhapetvā sesasattāna’’nti,",
  "anya-e0104n1:11_5": "yathā hi yo paro na hoti, so attā.",
  "anya-e0104n1:11_6": "Yo attā na hoti,",
  "anya-e0104n1:11_7": "so paroti.",
  "anya-e0104n1:11_8": "Sattānanti cettha rūpādīsu sattāti sattā.",
  "anya-e0104n1:11_9": "Tassā pana paññattiyā saviññāṇakasantāne niruḷhattā nicchandarāgāpi sattātveva vuccanti,",
  "anya-e0104n1:11_10": "bhūtapubbagatiyā vā.",
  "anya-e0104n1:11_11": "‘‘Pu’’nti narakaṁ,",
  "anya-e0104n1:11_12": "tattha galanti papatantīti puggalā,",
  "anya-e0104n1:11_13": "pāpakārino.",
  "anya-e0104n1:11_14": "Itarepi saṁsāre saṁsārino taṁsabhāvānātivattanato puggalātveva vuccanti.",
  "anya-e0104n1:11_15": "Taṁtaṁsattanikāyassa vā tattha tattha upapattiyā pūraṇato,",
  "anya-e0104n1:11_16": "aniccatāvasena galanato ca puggalāti neruttā.",
  "anya-e0104n1:12_0": "Etañhīti ettha hi-saddo hetuattho.",
  "anya-e0104n1:12_1": "Yasmā ‘‘etaṁ cetopariyañāṇaṁ dibbacakkhuñāṇavasena ijjhatī’’ti taṁ dibbacakkhuñāṇaṁ,",
  "anya-e0104n1:12_2": "etassa cetopariyañāṇassa uppādane parikammaṁ,",
  "anya-e0104n1:12_3": "tasmā tena cetopariyañāṇaṁ uppādetukāmena adhigatadibbacakkhuñāṇena bhikkhunāti evaṁ yojanā kātabbā .",
  "anya-e0104n1:12_4": "Hadayarūpanti na hadayavatthu,",
  "anya-e0104n1:12_5": "atha kho hadayamaṁsapesi.",
  "anya-e0104n1:12_6": "Yaṁ bahi kamalamakuḷasaṇṭhānaṁ,",
  "anya-e0104n1:12_7": "anto kosātakīphalasadisanti vuccati,",
  "anya-e0104n1:12_8": "tañhi nissāya dāni vuccamānaṁ lohitaṁ tiṭṭhati.",
  "anya-e0104n1:12_9": "Hadayavatthu pana imaṁ lohitaṁ nissāya pavattatīti.",
  "anya-e0104n1:12_10": "Kathaṁ pana dibbacakkhunā lohitassa vaṇṇadassanena arūpaṁ cittaṁ pariyesatīti āha ‘‘yadā hī’’tiādi.",
  "anya-e0104n1:12_11": "Kathaṁ pana somanassasahagatādicittavuttiyā kammajassa lohitassa vividhavaṇṇabhāvāpattīti?",
  "anya-e0104n1:12_12": "Ko vā evamāha ‘‘kammajameva taṁ lohita’’nti catusantatirūpassāpi tattha labbhamānattā.",
  "anya-e0104n1:12_13": "Tenevāha ‘‘idaṁ rūpaṁ somanassindriyasamuṭṭhāna’’ntiādi.",
  "anya-e0104n1:12_14": "Evampi yaṁ tattha acittajaṁ,",
  "anya-e0104n1:12_15": "tassa yathāvuttavaṇṇabhedena na bhavitabbanti?",
  "anya-e0104n1:12_16": "Bhavitabbaṁ,",
  "anya-e0104n1:12_17": "sesatisantatirūpānaṁ tadanuvattanato.",
  "anya-e0104n1:12_18": "Yathā hi gamanādīsu cittajarūpāni utukammāhārasamuṭṭhānarūpehi anuvattīyanti,",
  "anya-e0104n1:12_19": "aññathā kāyassa desantaruppattiyeva na siyā,",
  "anya-e0104n1:12_20": "evamidhāpi cittajarūpaṁ sesatisantatirūpāni anuvattamānāni pavattanti.",
  "anya-e0104n1:12_21": "Pasādakodhavelāsu cakkhussa vaṇṇabhedāpattiyeva ca tadatthassa nidassanaṁ daṭṭhabbaṁ.",
  "anya-e0104n1:13_0": "Pariyesantenāti paṭhamaṁ tāva anumānato ñāṇaṁ pesetvā gavesantena.",
  "anya-e0104n1:13_1": "Cetopariyañāṇañhi uppādetukāmena yoginā heṭṭhā vuttanayena rūpāvacaracatutthajjhānaṁ aṭṭhaṅgasamannāgataṁ",
  "anya-e0104n1:13_2": "abhinīhārakkhamaṁ katvā dibbacakkhuñāṇassa lābhī samāno ālokaṁ vaḍḍhetvā dibbena cakkhunā parassa hadayamaṁsapesiṁ",
  "anya-e0104n1:13_3": "nissāya pavattamānassa lohitassa vaṇṇadassanena ‘‘idāni imassa cittaṁ somanassasahagata’’nti vā ‘‘domanassasahagata’’nti",
  "anya-e0104n1:13_4": "vā ‘‘upekkhāsahagata’’nti vā nayaggāhavasenapi vavatthapetvā pādakajjhānaṁ samāpajjitvā vuṭṭhāya ‘‘imassa",
  "anya-e0104n1:13_5": "cittaṁ jānāmī’’ti parikammaṁ kātabbaṁ.",
  "anya-e0104n1:13_6": "Kālasatampi kālasahassampi punappunaṁ pādakajjhānaṁ samāpajjitvā vuṭṭhāya tatheva paṭipajjitabbaṁ.",
  "anya-e0104n1:13_7": "Tassevaṁ dibbacakkhunā hadayalohitavaṇṇadassanādividhinā paṭipajjantassa idāni cetopariyañāṇaṁ uppajjissatīti",
  "anya-e0104n1:13_8": "yaṁ tadā pavattatīti vavatthāpitaṁ cittaṁ,",
  "anya-e0104n1:13_9": "taṁ ārammaṇaṁ katvā manodvārāvajjanaṁ uppajjati,",
  "anya-e0104n1:13_10": "tasmiṁ niruddhe cattāri,",
  "anya-e0104n1:13_11": "pañca vā javanāni javanti.",
  "anya-e0104n1:13_12": "Tesaṁ purimāni tīṇi,",
  "anya-e0104n1:13_13": "cattāri vā parikammādisamaññāni kāmāvacarāni,",
  "anya-e0104n1:13_14": "catutthaṁ,",
  "anya-e0104n1:13_15": "pañcamaṁ vā appanācittaṁ rūpāvacaracatutthajjhānikaṁ.",
  "anya-e0104n1:13_16": "Tattha yaṁ antena appanācittena saddhiṁ uppannaṁ ñāṇaṁ,",
  "anya-e0104n1:13_17": "idaṁ cetopariyañāṇaṁ.",
  "anya-e0104n1:13_18": "Tañhi yatthānena parikammaṁ kataṁ,",
  "anya-e0104n1:13_19": "taṁ parassa cittaṁ paccakkhato paṭivijjhantaṁ vibhāventameva hutvā pavattati rūpaṁ viya ca dibbacakkhuñāṇaṁ,",
  "anya-e0104n1:13_20": "saddaṁ viya ca dibbasotañāṇaṁ.",
  "anya-e0104n1:13_21": "Tato paraṁ pana kāmāvacaracittehi sarāgādivavatthāpanaṁ hoti nīlādivavatthāpanaṁ viya.",
  "anya-e0104n1:13_22": "Evamadhigatassa pana cetopariyañāṇassa thāmagamanavidhānampi adhigamanavidhānasadisamevāti taṁ dassetuṁ ‘‘tasmā tena…pe…",
  "anya-e0104n1:13_23": "thāmagataṁ kātabba’’nti vuttaṁ.",
  "anya-e0104n1:14_0": "Evaṁ thāmagate hītiādi thāmagatānisaṁsadassanaṁ.",
  "anya-e0104n1:14_1": "Sabbampi kāmāvacaracittanti catupaṇṇāsavidhampi kāmāvacaracittaṁ.",
  "anya-e0104n1:14_2": "‘‘Sabbampī’’ti padaṁ ‘‘rūpāvacarārūpāvacaracitta’’nti etthāpi ānetvā sambandhitabbaṁ.",
  "anya-e0104n1:14_3": "Tena pañcadasavidhampi rūpāvacaracittaṁ,",
  "anya-e0104n1:14_4": "dvādasavidhampi arūpāvacaracittanti vuttaṁ hoti.",
  "anya-e0104n1:14_5": "Pajānātīti sarāgādipakārehi jānāti,",
  "anya-e0104n1:14_6": "paccakkhato paṭivijjhatīti adhippāyo.",
  "anya-e0104n1:14_7": "Puthujjanavasenāyaṁ abhiññākathāti lokuttaraṁ cittaṁ idha anuddhaṭaṁ.",
  "anya-e0104n1:14_8": "Tampi hi uparimo,",
  "anya-e0104n1:14_9": "sadiso vā ariyo heṭṭhimassa,",
  "anya-e0104n1:14_10": "sadisassa ca cittampi pajānāti eva.",
  "anya-e0104n1:14_11": "Tenāha ‘‘anuttaraṁ vā citta’’ntiādi.",
  "anya-e0104n1:14_12": "Saṅkamantoti ñāṇena upasaṅkamanto.",
  "anya-e0104n1:14_13": "Ekaccañhi cittaṁ ñatvā parikammena vinā tadaññaṁ cittaṁ jānanto ‘‘cittā cittaṁ saṅkamanto’’ti vutto.",
  "anya-e0104n1:14_14": "Tenāha ‘‘vināpi hadayarūpadassanenā’’ti.",
  "anya-e0104n1:14_15": "Hadayarūpadassanādividhānaṁ hi ādikammikavasena vuttaṁ.",
  "anya-e0104n1:14_16": "Tenāha ‘‘vuttampi ceta’’ntiādi.",
  "anya-e0104n1:14_17": "Yattha katthacīti pañcavokārabhave,",
  "anya-e0104n1:14_18": "catuvokārabhavepi vā.",
  "anya-e0104n1:14_19": "Na kato abhiññānuyogasaṅkhāto abhiniveso etenāti akatābhiniveso, tassa,",
  "anya-e0104n1:14_20": "ādikammikassāti attho.",
  "anya-e0104n1:14_21": "Ayaṁ kathāti ‘‘ālokaṁ vaḍḍhetvā’’tiādinā vuttaparikammakathā.",
  "anya-e0104n1:15_0": "Avasesanti vuttāvasesaṁ.",
  "anya-e0104n1:15_1": "Evaṁ avibhāgena vuttaṁ vibhāgato dassetuṁ ‘‘catubhūmakaṁ kusalābyākataṁ cittaṁ vītarāga’’nti āha.",
  "anya-e0104n1:15_2": "Tañhi yonisomanasikārappaccayataṁhetukatāhi rāgena sampayogāsaṅkābhāvato ‘‘vītarāga’’nti vattabbataṁ labhati.",
  "anya-e0104n1:15_3": "Sesākusalacittānaṁ rāgena sampayogābhāvato nattheva sarāgatā,",
  "anya-e0104n1:15_4": "taṁnimittakatāya pana siyā taṁsahitatālesoti nattheva vītarāgatāpīti dukavinimuttatāva yuttāti vuttaṁ ‘‘imasmiṁ duke saṅgahaṁ na gacchantī’’ti.",
  "anya-e0104n1:15_5": "Yadi evaṁ padesikaṁ cetopariyañāṇaṁ āpajjatīti?",
  "anya-e0104n1:15_6": "Nāpajjati,",
  "anya-e0104n1:15_7": "dukantarapariyāpannattā tesaṁ.",
  "anya-e0104n1:15_8": "Ye pana ‘‘paṭipakkhabhāve asatipi sampayogābhāvo evettha pamāṇaṁ ekaccaabyākatānaṁ viyā’’ti sesākusalacittānampi vītarāgataṁ paṭijānanti ,",
  "anya-e0104n1:15_9": "te sandhāyāha ‘‘keci pana therā tānipi saṅgaṇhantī’’ti.",
  "anya-e0104n1:15_10": "Sadosadukepi imināva nayena attho veditabbo.",
  "anya-e0104n1:16_0": "Pāṭipuggalikanayenāti āveṇikanayena,",
  "anya-e0104n1:16_1": "tadaññākusalacittesu viya lobhadosehi amissitassa mohasseva sabbhāvatoti attho.",
  "anya-e0104n1:16_2": "Akusalamūlasaṅkhātesu saha mohenevāti samohaṁ paṭhamanaye,",
  "anya-e0104n1:16_3": "dutiyanaye pana saheva mohenāti samohanti evaṁ uttarapurimapadāvadhāraṇato dvīsu nayesu bhedo veditabbo.",
  "anya-e0104n1:16_4": "Attanā sampayuttaṁ thinamiddhaṁ anuvattanavasena gataṁ pavattaṁ thinamiddhānugataṁ pañcavidhaṁ sasaṅkhārikākusalacittaṁ saṁkhittaṁ,",
  "anya-e0104n1:16_5": "ārammaṇe saṅkocanavasena pavattanato.",
  "anya-e0104n1:16_6": "Vuttanayena uddhaccānugataṁ veditabbaṁ,",
  "anya-e0104n1:16_7": "taṁ pana uddhaccasahagataṁ cittaṁ,",
  "anya-e0104n1:16_8": "yattha vā uddhaccaṁ paccayavisesena thāmajātaṁ hutvā pavattati.",
  "anya-e0104n1:16_9": "Kilesavikkhambhanasamatthatāya,",
  "anya-e0104n1:16_10": "vipulaphalatāya,",
  "anya-e0104n1:16_11": "dīghasantānatāya ca mahantabhāvaṁ gataṁ,",
  "anya-e0104n1:16_12": "mahantehi vā uḷāracchandavīriyacittapaññehi gataṁ paṭipannanti mahaggataṁ.",
  "anya-e0104n1:16_13": "Avasesanti parittaappamāṇaṁ.",
  "anya-e0104n1:16_14": "Attānaṁ uttarituṁ samatthehi saha uttarehīti sauttaraṁ.",
  "anya-e0104n1:16_15": "Uttiṇṇanti uttaraṁ,",
  "anya-e0104n1:16_16": "loke apariyāpannabhāvena lokato uttaranti lokuttaraṁ.",
  "anya-e0104n1:16_17": "Tato eva natthi etassa uttaranti anuttaraṁ.",
  "anya-e0104n1:16_18": "Upanijjhānalakkhaṇappattena samādhinā sammadeva āhitanti samāhitaṁ.",
  "anya-e0104n1:16_19": "Tadaṅgavimuttippattaṁ kāmāvacarakusalacittaṁ.",
  "anya-e0104n1:16_20": "Vikkhambhanavimuttippattaṁ mahaggatacittaṁ.",
  "anya-e0104n1:16_21": "Samucchedavimuttippattaṁ maggacittaṁ.",
  "anya-e0104n1:16_22": "Paṭippassaddhivimuttippattaṁ phalacittaṁ.",
  "anya-e0104n1:16_23": "Nissaraṇavimuttippattampi tadubhayameva.",
  "anya-e0104n1:16_24": "Kāmaṁ kānici paccavekkhaṇacittādīni nibbānārammaṇāni honti,",
  "anya-e0104n1:16_25": "nissaraṇavimuttippattāni pana na honti tādisakiccāyogato.",
  "anya-e0104n1:16_26": "Pāḷiyaṁ āgatasarāgādibhedavasena ceva tesaṁ antarabhedavasena ca sabbappakārampi.",
  "anya-e0104n1:17_0": "Cetopariyañāṇakathāvaṇṇanā niṭṭhitā.",
  "anya-e0104n1:18_0": "Pubbenivāsānussatiñāṇakathāvaṇṇanā",
  "anya-e0104n1:19_0": "402.",
  "anya-e0104n1:19_1": "Pubbenivāsaṁ anussarati,",
  "anya-e0104n1:19_2": "tassa vā anussaraṇaṁ pubbenivāsānussati,",
  "anya-e0104n1:19_3": "taṁ nissayādipaccayabhūtaṁ paṭicca uppajjanato ‘‘pubbenivāsānussatimhi yaṁ ñāṇaṁ,",
  "anya-e0104n1:19_4": "tadatthāyā’’ti saṅkhepena vuttamatthaṁ vivaranto pubbenivāsaṁ tāva dassetvā tattha satiñāṇāni dassetuṁ ‘‘pubbenivāso’’tiādimāha.",
  "anya-e0104n1:19_5": "Tattha ‘‘pubbe’’ti idaṁ padaṁ ‘‘ekampi jāti’’ntiādivacanato atītabhavavisayaṁ idhādhippetanti āha ‘‘atītajātīsū’’ti nivāsa-saddo kammasādhano,",
  "anya-e0104n1:19_6": "khandhavinimutto ca nivasitadhammo natthīti āha ‘‘nivutthakkhandhā’’ti.",
  "anya-e0104n1:19_7": "Nivutthatā cettha sasantāne pavattatā,",
  "anya-e0104n1:19_8": "tathābhūtā ca te anu anu bhūtā jātā pavattā tattha uppajjitvā vigatāva hontīti āha ‘‘nivutthāti ajjhāvutthā",
  "anya-e0104n1:19_9": "anubhūtā attano santāne uppajjitvā niruddhā’’ti.",
  "anya-e0104n1:19_10": "Evaṁ sasantatipariyāpannadhammavasena nivāsa-saddassa atthaṁ vatvā idāni avisesena vattuṁ ‘‘nivutthadhammā",
  "anya-e0104n1:19_11": "vā nivutthā’’ti vatvā taṁ vivarituṁ ‘‘gocaranivāsenā’’tiādi vuttaṁ.",
  "anya-e0104n1:19_12": "Gocarabhūtāpi hi gocarāsevanāya āsevitā ārammaṇakaraṇavasena anubhūtā nivutthā nāma hontīti.",
  "anya-e0104n1:19_13": "Te pana duvidhā saparaviññāṇagocaratāyāti ubhayepi te dassetuṁ ‘‘attano’’tiādi vuttaṁ.",
  "anya-e0104n1:20_0": "Tattha ‘‘attano viññāṇena viññātā’’ti vatvā ‘‘paricchinnā’’ti vacanaṁ ye te gocaranivāsena nivutthadhammā,",
  "anya-e0104n1:20_1": "te na kevalaṁ viññāṇena viññāṇamattā,",
  "anya-e0104n1:20_2": "atha kho yathā pubbe jātināmagottavaṇṇaliṅgāhārādivisesehi paricchedakārikāya paññāya paricchijja gahitā,",
  "anya-e0104n1:20_3": "tathevetaṁ ñāṇaṁ paricchijja gaṇhātīti imassa atthassa dīpanatthaṁ vuttaṁ.",
  "anya-e0104n1:20_4": "Paraviññāṇaviññātāpi vā nivutthāti sambandho.",
  "anya-e0104n1:20_5": "Na kevalaṁ attanova viññāṇena,",
  "anya-e0104n1:20_6": "atha kho paresaṁ viññāṇena viññātāpi vāti attho.",
  "anya-e0104n1:20_7": "Idhāpi ‘‘paricchinnā’’ti padaṁ ānetvā sambandhitabbaṁ ‘‘paresampi vā viññāṇena viññātā paricchinnā’’ti.",
  "anya-e0104n1:20_8": "Tassa ca gahaṇe payojanaṁ vuttanayeneva vattabbaṁ.",
  "anya-e0104n1:20_9": "Te ca kho yasmā abhītāsu eva jātīsu aññehi viññātā paricchinnā,",
  "anya-e0104n1:20_10": "te ca parinibbutāpi honti.",
  "anya-e0104n1:20_11": "Ye hi te viññātā,",
  "anya-e0104n1:20_12": "tesaṁ tadā vattamānasantānānusārena tesampi atīte pavatti ñāyatīti sikhāppattaṁ pubbenivāsānussatiñāṇassa",
  "anya-e0104n1:20_13": "visayabhūtaṁ pubbenivāsaṁ dassetuṁ ‘‘chinnavaṭumakānussaraṇādīsū’’ti vuttaṁ.",
  "anya-e0104n1:20_14": "Chinnavaṭumakā sammāsambuddhā,",
  "anya-e0104n1:20_15": "tesaṁ anussaraṇā chinnavaṭumakānussaraṇaṁ.",
  "anya-e0104n1:20_16": "Ādi-saddena paccekasambuddhabuddhasāvakānussaraṇāni gayhantīti vadanti.",
  "anya-e0104n1:20_17": "Chinnavaṭumakā pana sabbeva anupādisesāya nibbānadhātuyā parinibbutā.",
  "anya-e0104n1:20_18": "Tesaṁ anussaraṇaṁ nāma tesaṁ paṭipattiyā anussaraṇaṁ,",
  "anya-e0104n1:20_19": "sā pana paṭipatti saṅkhepato chaḷārammaṇaggahaṇalakkhaṇāti tāni idha paraviññāṇaviññātaggahaṇena gahitāni,",
  "anya-e0104n1:20_20": "te panete sammāsambuddhānaṁyeva visayā,",
  "anya-e0104n1:20_21": "na aññesanti āha ‘‘te buddhānaṁyeva labbhantī’’ti.",
  "anya-e0104n1:20_22": "Na hi atīte buddhā bhagavanto evaṁ vipassiṁsu,",
  "anya-e0104n1:20_23": "evaṁ maggaṁ bhāvesuṁ,",
  "anya-e0104n1:20_24": "evaṁ phalanibbānāni sacchākaṁsu,",
  "anya-e0104n1:20_25": "evaṁ veneyye vinesunti ettha sabbadā aññesaṁ ñāṇassa gati atthīti.",
  "anya-e0104n1:20_26": "Yāya satiyā pubbenivāsaṁ anussarati,",
  "anya-e0104n1:20_27": "sā pubbenivāsānussatīti ānetvā sambandhitabbaṁ.",
  "anya-e0104n1:21_0": "Anekavidhanti nānābhavayonigativiññāṇaṭṭhitisattāvāsādivasena bahuvidhaṁ.",
  "anya-e0104n1:21_1": "Pakārehīti nāmagottādiākārehi saddhiṁ,",
  "anya-e0104n1:21_2": "sahayoge cetaṁ karaṇavacanaṁ.",
  "anya-e0104n1:21_3": "Pavattitaṁ desanāvasena.",
  "anya-e0104n1:21_4": "Tenāha ‘‘saṁvaṇṇita’’nti,",
  "anya-e0104n1:21_5": "vitthāritanti attho.",
  "anya-e0104n1:21_6": "‘‘Nivāsa’’nti antogadhabhedasāmaññavacanametanti te bhede byāpanicchāvasena saṅgahetvā dassento ‘‘tattha tattha nivutthasantāna’’nti āha.",
  "anya-e0104n1:21_7": "Sāvakassevetaṁ anussaraṇaṁ,",
  "anya-e0104n1:21_8": "na satthunoti vuttaṁ ‘‘khandhapaṭipāṭivasena cutipaṭisandhivasena vā’’ti.",
  "anya-e0104n1:21_9": "Khandhapaṭipāṭi khandhānaṁ anukkamo.",
  "anya-e0104n1:21_10": "Sā ca kho cutito paṭṭhāya uppaṭipāṭivasena.",
  "anya-e0104n1:21_11": "Keci panettha ‘‘iriyāpathapaṭipāṭi khandhapaṭipāṭī’’ti vadanti.",
  "anya-e0104n1:21_12": "Anugantvā anugantvāti ñāṇagatiyā anugantvā anugantvā.",
  "anya-e0104n1:21_13": "Titthiyāti aññatitthiyā,",
  "anya-e0104n1:21_14": "te pana kammavādino kiriyavādino tāpasādayo.",
  "anya-e0104n1:21_15": "Ṭhapetvā aggasāvakamahāsāvake itare satthu sāvakā pakatisāvakā.",
  "anya-e0104n1:22_0": "Yasmā titthiyānaṁ brahmajālādīsu cattālīsāya eva saṁvaṭṭavivaṭṭānaṁ anussaraṇaṁ āgataṁ,",
  "anya-e0104n1:22_1": "tasmā ‘‘na tato para’’nti vatvā taṁ kāraṇaṁ vadanto ‘‘dubbalapaññattā’’tiādimāha,",
  "anya-e0104n1:22_2": "tena vipassanābhiyogo pubbenivāsānussatiñāṇassa visesakāraṇanti dasseti.",
  "anya-e0104n1:22_3": "Balavapaññattāti ettha nāmarūpaparicchedādiyeva paññāya balavakāraṇaṁ daṭṭhabbaṁ.",
  "anya-e0104n1:22_4": "Tañhettha nesaṁ sādhāraṇakāraṇaṁ.",
  "anya-e0104n1:22_5": "Ettakoti kappānaṁ lakkhaṁ,",
  "anya-e0104n1:22_6": "tadadhikaṁ ekaṁ,",
  "anya-e0104n1:22_7": "dve ca asaṅkhyeyyānīti kālavasena evaṁparimāṇo yathākkamaṁ tesaṁ mahāsāvakaaggasāvakapaccekabuddhānaṁ",
  "anya-e0104n1:22_8": "puññañāṇābhinīhāro sāvakapaccekabodhipāramitā samitā.",
  "anya-e0104n1:22_9": "Yadi bodhisambhārasambharaṇakālaparicchinno tesaṁ tesaṁ ariyānaṁ abhiññāñāṇavibhāgo,",
  "anya-e0104n1:22_10": "evaṁ sante buddhānampi visayaparicchedatā āpannāti āha ‘‘buddhānaṁ pana paricchedo nāma natthī’’ti.",
  "anya-e0104n1:22_11": "‘‘Yāvatakaṁ ñeyyaṁ,",
  "anya-e0104n1:22_12": "tāvatakaṁ ñāṇa’’nti (mahāni. 156; cūḷani.",
  "anya-e0104n1:22_13": "mogharājamāṇavapucchāniddesa 85; paṭi. ma.",
  "anya-e0104n1:22_14": "3.5) vacanato sabbaññutaññāṇassa viya buddhānaṁ abhiññāñāṇānampi visaye paricchedo nāma natthi.",
  "anya-e0104n1:22_15": "Tattha yaṁ yaṁ ñātuṁ icchanti,",
  "anya-e0104n1:22_16": "taṁ taṁ jānanti eva.",
  "anya-e0104n1:22_17": "Atha vā satipi kālaparicchede kāraṇūpāyakosallapariggahādinā sātisayattā mahābodhisambhārānaṁ paññāpāramitāya",
  "anya-e0104n1:22_18": "pavattiānubhāvassa paricchedo nāma natthi,",
  "anya-e0104n1:22_19": "kuto tannibbattānaṁ abhiññāñāṇānanti āha ‘‘buddhānaṁ pana paricchedo nāma natthī’’ti.",
  "anya-e0104n1:22_20": "Atīte ettakāni kappānaṁ asaṅkhyeyyānīti evaṁ kālaparicchedo nāma natthi,",
  "anya-e0104n1:22_21": "anāgate anāgataṁsañāṇassa viya.",
  "anya-e0104n1:23_0": "Evaṁ channaṁ janānaṁ pubbenivāsānussaraṇaṁ kālavibhāgato dassetvā idāni ārammaṇaggahaṇato ānubhāvavisesato,",
  "anya-e0104n1:23_1": "pavattiākārato ca dassetuṁ ‘‘titthiyā cā’’tiādi vuttaṁ.",
  "anya-e0104n1:23_2": "Cutipaṭisandhivasenāti attano,",
  "anya-e0104n1:23_3": "parassa vā tasmiṁ tasmiṁ attabhāve cutiṁ disvā antarā kiñci anāmasitvā paṭisandhiyā eva gahaṇavasena.",
  "anya-e0104n1:23_4": "Vuttamevatthaṁ byatirekato,",
  "anya-e0104n1:23_5": "anvayato ca vibhāvetuṁ ‘‘tesañhī’’tiādi vuttaṁ.",
  "anya-e0104n1:23_6": "Pakatisāvakā cutipaṭisandhivasenapi saṅkamantīti ayamattho heṭṭhā vuttanayena ‘‘balavapaññattā’’ti hetunā vibhāvetabbo,",
  "anya-e0104n1:23_7": "cutipaṭisandhivasena saṅkamanaṁ vemajjhadassane payojanābhāvato.",
  "anya-e0104n1:23_8": "Ñāṇabaladassanatthaṁ panettha vuttaṁ.",
  "anya-e0104n1:24_0": "Taṁ taṁ pākaṭamevāti yathā nāma saradasamaye ṭhitamajjhanhikavelāyaṁ caturatanike gehe cakkhumato purisassa",
  "anya-e0104n1:24_1": "rūpagataṁ supākaṭameva hotīti lokasiddhametaṁ,",
  "anya-e0104n1:24_2": "siyā pana tassa sukhumataratirohitādibhedassa rūpagatassa agocaratā.",
  "anya-e0104n1:24_3": "Nattheva buddhānaṁ ñātuṁ icchitassa ñeyyassa agocaratā,",
  "anya-e0104n1:24_4": "atha kho taṁ ñāṇālokena obhāsitaṁ hatthatale āmalakaṁ viya supākaṭaṁ suvibhūtameva hoti tathā ñeyyāvaraṇassa supahīnattā.",
  "anya-e0104n1:24_5": "Peyyālapāḷiṁ viya saṅkhipitvāti yathā peyyālapāḷiṁ paṭhantā ‘‘paṭhamaṁ jhānaṁ…pe…",
  "anya-e0104n1:24_6": "pañcamaṁ jhāna’’nti ādipariyosānameva gaṇhantā saṅkhipitvā sajjhāyanti,",
  "anya-e0104n1:24_7": "na anupadaṁ,",
  "anya-e0104n1:24_8": "evaṁ anekāpi kappakoṭiyo saṅkhipitvā.",
  "anya-e0104n1:24_9": "Yaṁ yaṁ icchantīti yasmiṁ kappe,",
  "anya-e0104n1:24_10": "yasmiṁ bhave yaṁ yaṁ jānituṁ icchanti,",
  "anya-e0104n1:24_11": "tattha tattheva ñātuṁ icchite eva ñāṇena okkamantā.",
  "anya-e0104n1:24_12": "Sīhokkantavasena sīhagatipatanavasena ñāṇagatiyā gacchanti.",
  "anya-e0104n1:24_13": "Satadhā bhinnassa vāḷassa koṭiyā koṭipaṭipādanavasena katavālavedhaparicayassa.",
  "anya-e0104n1:24_14": "Sarabhaṅgasadisassāti sarabhaṅgabodhisattasadisassa (jā.",
  "anya-e0104n1:24_15": "2.17.50 ādayo).",
  "anya-e0104n1:24_16": "Lakkhaṭṭhānassa appattavasena na sajjati.",
  "anya-e0104n1:24_17": "Atikkamanapassagamanavasena na virajjhati.",
  "anya-e0104n1:25_0": "Khajjupanakappabhāsadisaṁ hutvā upaṭṭhātīti ñāṇassa ativiya appānubhāvatāya khajjotobhāsasamaṁ hutvā pubbenivāsānussatiñāṇaṁ upaṭṭhāti.",
  "anya-e0104n1:25_1": "Esa nayo sesesupi.",
  "anya-e0104n1:25_2": "Dīpappabhāsadisanti pākatikadīpālokasadisaṁ.",
  "anya-e0104n1:25_3": "Ukkāpabhā mahāummukāloko.",
  "anya-e0104n1:25_4": "Osadhitārakappabhāti ussannā pabhā etāya dhīyatīti osadhi,",
  "anya-e0104n1:25_5": "osadhīnaṁ vā anubalappadāyikattā osadhīti evaṁ laddhanāmāya tārakāya pabhā.",
  "anya-e0104n1:25_6": "Saradasūriyamaṇḍalasadisaṁ savisaye sabbaso andhakāravidhamanato.",
  "anya-e0104n1:26_0": "Yaṭṭhikoṭigamanaṁ viya khandhapaṭipāṭiyā amuñcanato.",
  "anya-e0104n1:26_1": "Kunnadīnaṁ atikkamanāya ekeneva rukkhadaṇḍena katasaṅkamo daṇḍakasetu. Catūhi,",
  "anya-e0104n1:26_2": "pañcahi vā janehi gantuṁ sakkuṇeyyo phalake attharitvā āṇiyo koṭṭetvā katasaṅkamo jaṅghasetu.",
  "anya-e0104n1:26_3": "Jaṅghasatthassa gamanayoggo saṅkamo jaṅghasetu jaṅghamaggo viya.",
  "anya-e0104n1:26_4": "Sakaṭassa gamanayoggo saṅkamo sakaṭasetu sakaṭamaggo viya.",
  "anya-e0104n1:26_5": "Mahatā jaṅghasatthena gantabbamaggo mahājaṅghamaggo.",
  "anya-e0104n1:26_6": "Bahūhi vīsāya vā tiṁsāya vā sakaṭehi ekajjhaṁ gantabbamaggo mahāsakaṭamaggo.",
  "anya-e0104n1:27_0": "Imasmiṁ pana adhikāreti ‘‘cittaṁ paññañca bhāvaya’’nti (saṁ. ni. 1.23, 192; peṭako. 22; mi. pa.",
  "anya-e0104n1:27_1": "2.1.9) cittasīsena sāvakassa niddiṭṭhasamādhibhāvanādhikāre.",
  "anya-e0104n1:28_0": "403.Tasmāti yasmā sāvakānaṁ pubbenivāsānussaraṇaṁ idhādhippetaṁ, tasmā.",
  "anya-e0104n1:28_1": "Evanti yathā te anussaranti,",
  "anya-e0104n1:28_2": "evaṁ anussaritukāmena.",
  "anya-e0104n1:28_3": "Heṭṭhā tīsu jhānesu yathārahaṁ pītisukhehi kāyacittānaṁ sampīnanāya ‘‘cattāri jhānāni samāpajjitvā’’ti vuttaṁ,",
  "anya-e0104n1:28_4": "aññathā pādakajjhānameva samāpajjitabbaṁ siyā.",
  "anya-e0104n1:28_5": "Yāya nisajjāya nisinnassa anussaraṇārambho,",
  "anya-e0104n1:28_6": "sā idha sabbapacchimā nisajjā.",
  "anya-e0104n1:28_7": "Tato āsanapaññāpananti tato nisajjāya purimakaṁ āsanapaññāpanaṁ āvajjitabbanti sambandho.",
  "anya-e0104n1:28_8": "Esa nayo sesesupi .",
  "anya-e0104n1:28_9": "Bhojanakālotiādīsu kālasīsena tasmiṁ tasmiṁ kāle katakiccamāha.",
  "anya-e0104n1:28_10": "Cetiyaṅgaṇabodhiyaṅgaṇavandanakāloti cetiyaṅgaṇabodhiyaṅgaṇesu cetiyabodhīnaṁ vandanakālo.",
  "anya-e0104n1:28_11": "Sakalaṁ rattindivanti accantasaṁyoge upayogavacanaṁ.",
  "anya-e0104n1:29_0": "Kiñci kiccaṁ.",
  "anya-e0104n1:29_1": "Ettakenāti pādakajjhānasamāpajjanena.",
  "anya-e0104n1:29_2": "Pādakajjhānañhi satthakassa viya nisānasilā satipaññānampi nisitabhāvāvahaṁ.",
  "anya-e0104n1:29_3": "Yaṁ tassa,",
  "anya-e0104n1:29_4": "tā taṁ samāpajjanena paramanepakkappattā honti.",
  "anya-e0104n1:29_5": "Tenāha ‘‘dīpe jalite viya pākaṭaṁ hotī’’ti,",
  "anya-e0104n1:29_6": "andhakāraṭṭhāneti adhippāyo.",
  "anya-e0104n1:29_7": "Purimabhaveti imassa bhavassa anantare purimasmiṁ bhave.",
  "anya-e0104n1:29_8": "Pavattitanāmarūpanti attano paccayehi pavattitanāmarūpaṁ.",
  "anya-e0104n1:29_9": "Tañca kho paṭhamaṁ rūpaṁ āvajjitvā nāmaṁ āvajjitabbaṁ.",
  "anya-e0104n1:29_10": "Paṭhamaṁ nāmaṁ āvajjitvā pacchā rūpanti apare.",
  "anya-e0104n1:29_11": "Pahotīti sakkoti.",
  "anya-e0104n1:29_12": "Paṇḍito nāma imissā abhiññābhāvanāya katādhikāro.",
  "anya-e0104n1:30_0": "‘‘Aññaṁ uppanna’’nti idaṁ aññasmā kammabhavā añño upapattibhavo uppannoti katvā vuttaṁ addhāpaccuppannantarabhāvato.",
  "anya-e0104n1:30_1": "Aññathā ekabhavepi aññamaññameva nāmarūpaṁ uppajjati,",
  "anya-e0104n1:30_2": "niruddhañca appaṭisandhikaṁ.",
  "anya-e0104n1:30_3": "Tenevāha –",
  "anya-e0104n1:31_0": "‘‘Ye niruddhā marantassa, tiṭṭhamānassa vā idha;",
  "anya-e0104n1:32_0": "Sabbepi sadisā khandhā, gatā appaṭisandhikā’’ti. (mahāni. 39);",
  "anya-e0104n1:33_0": "Taṁ ṭhānanti taṁ nikkhepaṭṭhānaṁ.",
  "anya-e0104n1:33_1": "Āhundarikanti samantato,",
  "anya-e0104n1:33_2": "upari ca ghanasañchannaṁ sambādhaṭṭhānaṁ.",
  "anya-e0104n1:33_3": "Andhatamamivāti andhakāratimisā viya.",
  "anya-e0104n1:34_0": "Kūṭāgārakaṇṇikatthāyāti kūṭāgārassa kūṭatthāya.",
  "anya-e0104n1:34_1": "Kūṭāgārassa kaṇṇikā viya pubbenivāsānussatiñāṇaṁ,",
  "anya-e0104n1:34_2": "mahārukkho viya purimabhave cutikkhaṇe pavattanāmarūpaṁ,",
  "anya-e0104n1:34_3": "sākhāpalāsā viya tena sambandhaṁ imasmiṁ bhave paṭisandhicittaṁ,",
  "anya-e0104n1:34_4": "pharasudhārā viya parikammabhāvanā ,",
  "anya-e0104n1:34_5": "kammārasālā viya pādakajjhānanti evaṁ upamāsaṁsandanaṁ veditabbaṁ.",
  "anya-e0104n1:34_6": "Kaṭṭhaphālakopamāpi ‘‘yathā nāma balavā puriso odanapacanādiatthaṁ mahantaṁ dāruṁ phālento tassa tacapheggumattaphālane",
  "anya-e0104n1:34_7": "pharasudhārāya vipannāya mahantaṁ dāruṁ phāletuṁ asakkonto dhuranikkhepaṁ akatvā’’tiādinā vuttanayānusārena",
  "anya-e0104n1:34_8": "veditabbā.",
  "anya-e0104n1:34_9": "Tathā kesohārakūpamā.",
  "anya-e0104n1:35_0": "Pubbenivāsañāṇaṁnāma na hoti atītāsu jātīsu nivutthadhammārammaṇattābhāvā.",
  "anya-e0104n1:35_1": "Tanti pacchimanisajjato pabhuti yāva paṭisandhi pavattaṁ ñāṇaṁ pubbenivāsānussatiñāṇassa parikammabhāvena",
  "anya-e0104n1:35_2": "pavattasamādhinā sampayuttañāṇaṁ parikammasamādhiñāṇaṁ.",
  "anya-e0104n1:35_3": "Taṁ rūpāvacaraṁ sandhāya na yujjatīti taṁ tesaṁ vacanaṁ atītaṁsañāṇaṁ ce,",
  "anya-e0104n1:35_4": "rūpāvacaraṁ adhippetaṁ na yujjati parikammasamādhiñāṇassa kāmāvacarabhāvato.",
  "anya-e0104n1:35_5": "Na hi anantaracuticittassa orato pavattikkhandhe ārabbha rūpāvacaraṁ cittaṁ uppajjatīti pāḷiyaṁ,",
  "anya-e0104n1:35_6": "aṭṭhakathāyaṁ vā āgataṁ atthi.",
  "anya-e0104n1:35_7": "Yesaṁ javanānaṁ purimānīti yojanā.",
  "anya-e0104n1:35_8": "Yadā pana appanācittaṁ hoti,",
  "anya-e0104n1:35_9": "tadāssāti sambandho.",
  "anya-e0104n1:35_10": "Idaṁ pubbenivāsānussatiñāṇaṁ nāmāti kāmaṁ anantarassa bhavassa cutikkhaṇe pavattitanāmarūpaṁ ārammaṇaṁ katvā pavattañāṇaṁ dassitaṁ,",
  "anya-e0104n1:35_11": "taṁ pana nidassanamattaṁ daṭṭhabbaṁ ñāṇasāmaññassa jotitabhāvato.",
  "anya-e0104n1:35_12": "Yatheva hi tato nāmarūpato pabhuti sabbe atītā khandhā,",
  "anya-e0104n1:35_13": "khandhapaṭibaddhā ca sabbo pubbenivāso,",
  "anya-e0104n1:35_14": "evaṁ tassa paṭivijjhanavasena pavattañāṇaṁ pubbenivāsānussatiñāṇaṁ.",
  "anya-e0104n1:35_15": "Tenāha ‘‘tena ñāṇena sampayuttāya satiyā anekavihitaṁ pubbenivāsaṁ anussaratī’’ti.",
  "anya-e0104n1:36_0": "404.Ekampi jātinti ekampi bhavaṁ.",
  "anya-e0104n1:36_1": "So hi ekakammanibbatto ādānanikkhepaparicchinno antogadhadhammappabhedo khandhappabandho idha jātīti adhippeto.",
  "anya-e0104n1:36_2": "Tenāha ‘‘ekampi…pe…",
  "anya-e0104n1:36_3": "khandhasantāna’’nti.",
  "anya-e0104n1:36_4": "Parihāyamānoti khīyamāno vinassamāno.",
  "anya-e0104n1:36_5": "Kappoti asaṅkhyeyyakappo.",
  "anya-e0104n1:36_6": "So pana atthato kālo,",
  "anya-e0104n1:36_7": "tadā pavattamānasaṅkhāravasenassa parihāni veditabbā.",
  "anya-e0104n1:36_8": "Vaḍḍhamāno vivaṭṭakappoti etthāpi eseva nayo.",
  "anya-e0104n1:36_9": "Yo pana ‘‘kālaṁ khepetī’’ti,",
  "anya-e0104n1:36_10": "‘‘kālo ghasati bhūtāni,",
  "anya-e0104n1:36_11": "sabbāneva sahattanā’’ti (jā.",
  "anya-e0104n1:36_12": "1.2.190) ca ādīsu kālassāpi khayo vuccati,",
  "anya-e0104n1:36_13": "so idha nādhippeto aniṭṭhappasaṅgato.",
  "anya-e0104n1:36_14": "Saṁvaṭṭanaṁ vinassanaṁ saṁvaṭṭo,",
  "anya-e0104n1:36_15": "saṁvaṭṭato uddhaṁ tathā ṭhāyī saṁvaṭṭaṭṭhāyī.",
  "anya-e0104n1:36_16": "Taṁmūlakattāti taṁpubbakattā.",
  "anya-e0104n1:36_17": "Vivaṭṭanaṁ nibbattanaṁ,",
  "anya-e0104n1:36_18": "vaḍḍhanaṁ vā vivaṭṭo.",
  "anya-e0104n1:37_0": "Tejosaṁvaṭṭo āposaṁvaṭṭo vāyosaṁvaṭṭoti evaṁ saṁvaṭṭasīmānukkamena saṁvaṭṭesu vattabbesu tathā avatvā",
  "anya-e0104n1:37_1": "‘‘āposaṁvaṭṭotejosaṁvaṭṭovāyosaṁvaṭṭo’’ti vacanaṁ saṁvaṭṭakamahābhūtadesanānupubbiyāti keci.",
  "anya-e0104n1:37_2": "Saṁvaṭṭānupubbiyāti apare.",
  "anya-e0104n1:37_3": "Āpena saṁvaṭṭo āposaṁvaṭṭo.",
  "anya-e0104n1:37_4": "Saṁvaṭṭasīmāti saṁvaṭṭamariyādā.",
  "anya-e0104n1:38_0": "Saṁvaṭṭatīti vinassati. Sadāti sabbakālaṁ, tīsupi saṁvaṭṭakālesūti attho.",
  "anya-e0104n1:39_0": "‘‘Ekaṁ buddhakhetta’’nti idha yaṁ sandhāya vuttaṁ,",
  "anya-e0104n1:39_1": "taṁ niyametvā dassetuṁ ‘‘buddhakhettaṁ nāma tividha’’ntiādi vuttaṁ.",
  "anya-e0104n1:39_2": "Yattake ṭhāne tathāgatassa paṭisandhiñāṇānubhāvo puññaphalasamuttejito saraseneva pathavī vijambhati,",
  "anya-e0104n1:39_3": "taṁ sabbampi buddhaṅkurassa nibbattanakhettaṁ nāmāti āha ‘‘jātikhettaṁ dasasahassacakkavāḷapariyanta’’nti.",
  "anya-e0104n1:39_4": "Ānubhāvo vattatīti idha iddhimā cetovasippatto āṇākhettapariyāpanne yattha katthaci cakkavāḷe ṭhatvā",
  "anya-e0104n1:39_5": "attano atthāya parittaṁ katvā tattheva aññaṁ cakkavāḷaṁ gatopi kataparitto eva hoti.",
  "anya-e0104n1:39_6": "Atha vā tattha ekacakkavāḷe ṭhatvā sabbasattānaṁ atthāya paritte kate āṇākhette sabbasattānaṁ abhisambhuṇātveva",
  "anya-e0104n1:39_7": "parittānubhāvo tattha devatāhi parittāṇāya sampaṭicchitabbato.",
  "anya-e0104n1:39_8": "Yaṁ visayakhettaṁ sandhāya ekasmiṁyeva khaṇe sarena abhiviññāpanaṁ,",
  "anya-e0104n1:39_9": "attano rūpadassanañca paṭijānantena bhagavatā ‘‘yāvatā vā pana ākaṅkheyyā’’ti (a. ni.",
  "anya-e0104n1:39_10": "3.81) vuttaṁ.",
  "anya-e0104n1:39_11": "Yatthāti yasmiṁ anantāparimāṇe visayakhette.",
  "anya-e0104n1:39_12": "Yaṁ yaṁ tathāgato ākaṅkhati,",
  "anya-e0104n1:39_13": "taṁ taṁ jānāti ākaṅkhāmattapaṭibaddhavuttitāya buddhañāṇassa.",
  "anya-e0104n1:39_14": "Saṇṭhahantanti vivaṭṭamānaṁ jāyamānaṁ.",
  "anya-e0104n1:40_0": "405.Gokhāyitakamattesūti gohi khāditabbappamāṇesu.",
  "anya-e0104n1:40_1": "Yanti yasmiṁ samaye.",
  "anya-e0104n1:40_2": "Pupphaphalūpajīviniyo ca devatā brahmaloke nibbattantīti sambandho.",
  "anya-e0104n1:41_0": "Etesanti ‘‘vassūpajīvino’’tiādinā vuttasattānaṁ.",
  "anya-e0104n1:41_1": "Tatthāti brahmaloke.",
  "anya-e0104n1:41_2": "So ca kho parittābhādibrahmaloko veditabbo.",
  "anya-e0104n1:41_3": "‘‘Paṭiladdhajjhānavasenā’’ti vatvā jhānappaṭilābhassa sambhavaṁ dassetuṁ ‘‘tadā hī’’tiādi vuttaṁ.",
  "anya-e0104n1:41_4": "Lokaṁ byūhenti sampiṇḍentīti lokabyūhā.",
  "anya-e0104n1:41_5": "Te kira disvā manussā tattha tattha ṭhitāpi nisinnāpi saṁvegajātā,",
  "anya-e0104n1:41_6": "sambhamappattā ca hutvā tesaṁ āsanne ṭhāne sannipatanti.",
  "anya-e0104n1:41_7": "Sikhābandhassa muttatāya muttasirā.",
  "anya-e0104n1:41_8": "Ito cito ca vidhūyamānakesatāya vikiṇṇakesā.",
  "anya-e0104n1:41_9": "Lokavināsabhayena sokavantacittatāya ativiya virūpavesadhārino.",
  "anya-e0104n1:41_10": "Mārisāti devānaṁ piyasamudācāro.",
  "anya-e0104n1:41_11": "Kathaṁ panete kappavuṭṭhānaṁ jānantīti?",
  "anya-e0104n1:41_12": "Dhammatāya sañcoditāti ācariyā.",
  "anya-e0104n1:41_13": "Tādisanimittadassanenāti eke.",
  "anya-e0104n1:41_14": "Brahmadevatāhi uyyojitāti apare.",
  "anya-e0104n1:42_0": "Mettādīnīti mettāmanasikārādīni kāmāvacarapuññāni.",
  "anya-e0104n1:42_1": "Devaloketi kāmadevaloke.",
  "anya-e0104n1:42_2": "Devānaṁ kira sukhasamphassavātaggahaṇaparicayena vāyokasiṇe jhānāni sukheneva ijjhanti.",
  "anya-e0104n1:42_3": "Tena vuttaṁ ‘‘vāyokasiṇe parikammaṁ katvā jhānaṁ paṭilabhantī’’ti.",
  "anya-e0104n1:42_4": "Tadaññe panāti āpāyike sandhāyāha.",
  "anya-e0104n1:42_5": "Tatthāti devaloke.",
  "anya-e0104n1:43_0": "Dutiyo sūriyoti dutiyaṁ sūriyamaṇḍalaṁ.",
  "anya-e0104n1:43_1": "Sattasūriyanti sattasūriyapātubhāvasuttaṁ.",
  "anya-e0104n1:43_2": "Pakatisūriyeti kappavuṭṭhānakālato pubbe uppannasūriyavimāne.",
  "anya-e0104n1:43_3": "Kappavuṭṭhānakāle pana yathā aññe kāmāvacaradevā,",
  "anya-e0104n1:43_4": "evaṁ sūriyadevaputtopi jhānaṁ nibbattetvā brahmalokaṁ upapajjati,",
  "anya-e0104n1:43_5": "sūriyamaṇḍalaṁ pana pabhassaratarañceva tejavantatarañca hutvā pavattati.",
  "anya-e0104n1:43_6": "Taṁ antaradhāyitvā aññameva uppajjatīti apare.",
  "anya-e0104n1:43_7": "Gaṅgā yamunā sarabhū aciravatī mahīti imā pañca mahānadiyo.",
  "anya-e0104n1:44_0": "Pabhavāti uppattiṭṭhānabhūtā. Haṁsapātanoti mandākinimāha.",
  "anya-e0104n1:45_0": "Na saṇṭhātīti na tiṭṭhati.",
  "anya-e0104n1:46_0": "Pariyādinnasinehanti parikkhīṇasinehaṁ.",
  "anya-e0104n1:46_1": "Yāya āpodhātuyā tattha tattha pathavīdhātu ābandhattā sampiṇḍatā hutvā tiṭṭhati,",
  "anya-e0104n1:46_2": "sā chasūriyapātubhāvena parikkhayaṁ gacchati.",
  "anya-e0104n1:46_3": "Yathā cidanti yathā ca idaṁ cakkavāḷaṁ.",
  "anya-e0104n1:46_4": "Evaṁ koṭisatasahassacakkavāḷānipīti vipattimahāmeghuppattito paṭṭhāya idha vuttaṁ sabbaṁ kappavuṭṭhānaṁ,",
  "anya-e0104n1:46_5": "taṁ tattha atidisati.",
  "anya-e0104n1:47_0": "Palujjitvāti chijjitvā.",
  "anya-e0104n1:47_1": "Saṅkhāragatanti bhūtupādāyappabhedaṁ saṅkhārajātaṁ.",
  "anya-e0104n1:47_2": "Sabbasaṅkhāraparikkhayāti jhāpetabbasaṅkhāraparikkhayā.",
  "anya-e0104n1:47_3": "Sayampi saṅkhāragataṁ samānaṁ indhanābhāvato chārikampi asesetvā niḍḍahitvā vūpasamatīti āha ‘‘sappi…pe…",
  "anya-e0104n1:47_4": "nibbāyatī’’ti.",
  "anya-e0104n1:48_0": "406.Dīghassaaddhunoti saṁvaṭṭaṭṭhāyīasaṅkhyeyyakappasaṅkhātassa dīghassa kālassa accayena .",
  "anya-e0104n1:48_1": "Tālakkhandhādīti ādi-saddena sākasālādirukkhe saṅgaṇhāti.",
  "anya-e0104n1:48_2": "Ghanaṁ karotīti visarituṁ adatvā piṇḍitaṁ karoti.",
  "anya-e0104n1:48_3": "Tenāha ‘‘parivaṭuma’’nti,",
  "anya-e0104n1:48_4": "vaṭṭabhāvena paricchinnaṁ.",
  "anya-e0104n1:48_5": "Tanti udakaṁ.",
  "anya-e0104n1:48_6": "Assāti vātassa.",
  "anya-e0104n1:48_7": "Vivaraṁ detīti yathā ghanaṁ karoti sampiṇḍeti,",
  "anya-e0104n1:48_8": "evaṁ tattha antaraṁ deti.",
  "anya-e0104n1:48_9": "Parikkhayamānanti pubbe yāva brahmalokā ekoghabhūtena vātena parisosiyamānatāya parikkhayaṁ gacchantaṁ.",
  "anya-e0104n1:48_10": "Brahmaloko pātubhavatīti yojanā.",
  "anya-e0104n1:48_11": "Brahmalokoti ca paṭhamajjhānabhūmimāha.",
  "anya-e0104n1:48_12": "Upari catukāmāvacaradevalokaṭṭhāneti yāmadevalokādīnaṁ catunnaṁ patiṭṭhānaṭṭhāne.",
  "anya-e0104n1:48_13": "Cātumahārājikatāvatiṁsabhavanānaṁ pana patiṭṭhānaṭṭhānāni pathavīsambandhatāya na tāva pātubhavanti.",
  "anya-e0104n1:49_0": "Rundhantīti yathā heṭṭhā na bhassati, evaṁ nirodhenti.",
  "anya-e0104n1:50_0": "‘‘Paṭhamatarābhinibbattā’’ti idaṁ āyukkhayassa sambhavadassanaṁ,",
  "anya-e0104n1:50_1": "tena dvinnaṁ, catunnaṁ,",
  "anya-e0104n1:50_2": "aṭṭhannaṁ vā kappānaṁ ādimhi nibbattāti dasseti.",
  "anya-e0104n1:50_3": "Tatoti ābhassarabrahmalokato.",
  "anya-e0104n1:50_4": "Parittābhaappamāṇābhāpi hi ābhassaraggahaṇeneva saṅgahaṁ gacchanti.",
  "anya-e0104n1:50_5": "‘‘Te honti sayaṁpabhā antalikkhacarā’’ti idaṁ upacārajjhānapuññassa mahānubhāvatāya vuttaṁ.",
  "anya-e0104n1:50_6": "Āluppakārakanti ālopaṁ katvā katvāti vadanti,",
  "anya-e0104n1:50_7": "āluppanaṁ vilopaṁ katvāti attho.",
  "anya-e0104n1:51_0": "Haṭṭhatuṭṭhāti ativiya haṭṭhā uppilāvitacittā. Nāmaṁ karontīti tathā voharanti.",
  "anya-e0104n1:52_0": "Sinerucakkavāḷahimavantapabbatāti ettha dīpasamuddāpīti vattabbaṁ.",
  "anya-e0104n1:52_1": "Tathā hi vakkhati ‘‘ninnaninnaṭṭhāne samuddā,",
  "anya-e0104n1:52_2": "samasamaṭṭhāne dīpā’’ti.",
  "anya-e0104n1:52_3": "Thūpathūpāti unnatunnatā.",
  "anya-e0104n1:53_0": "Atimaññantīti atikkamitvā maññanti,",
  "anya-e0104n1:53_1": "hīḷentīti attho.",
  "anya-e0104n1:53_2": "Teneva nayenāti ‘‘ekacce vaṇṇavanto hontī’’tiādinā (dī. ni.",
  "anya-e0104n1:53_3": "3.123) vuttena nayeneva.",
  "anya-e0104n1:53_4": "Padālatāti evaṁnāmikā latājāti.",
  "anya-e0104n1:53_5": "Tassā kira pārāsavajāti gaḷocīti vadanti.",
  "anya-e0104n1:53_6": "Akaṭṭhe eva bhūmippadese paccanako akaṭṭhapāko.",
  "anya-e0104n1:53_7": "Akaṇoti kuṇḍakarahito.",
  "anya-e0104n1:54_0": "Sumanasaṅkhātajātipupphasadiso sumanajātipupphasadiso.",
  "anya-e0104n1:54_1": "Yo yo raso etassāti yaṁyaṁraso, odano,",
  "anya-e0104n1:54_2": "taṁ yaṁyaṁrasaṁ,",
  "anya-e0104n1:54_3": "yādisarasavantanti attho.",
  "anya-e0104n1:54_4": "Rasapathavī,",
  "anya-e0104n1:54_5": "bhūmipappaṭako,",
  "anya-e0104n1:54_6": "padālatā ca paribhuttā sudhāhāro viya khuddaṁ vinodetvā rasaharaṇīhi rasameva brūhentā tiṭṭhanti,",
  "anya-e0104n1:54_7": "na vatthuno sukhumabhāvena nissandā,",
  "anya-e0104n1:54_8": "sukhumabhāveneva gahaṇindhanameva ca honti.",
  "anya-e0104n1:54_9": "Odano pana paribhutto rasaṁ vaḍḍhentopi vatthuno oḷārikabhāvena nissandaṁ vissajjento passāvaṁ,",
  "anya-e0104n1:54_10": "kasaṭañca uppādetīti āha ‘‘tato pabhuti muttakarīsaṁ sañjāyatī’’ti.",
  "anya-e0104n1:54_11": "Purimattabhāvesu pavattaupacārajjhānānubhāvena yāva sattasantāne kāmarāgavikkhambhanavego na samito,",
  "anya-e0104n1:54_12": "na tāva balavakāmarāgūpanissayāni itthipurisindriyāni pāturahesuṁ.",
  "anya-e0104n1:54_13": "Yadā panassa vicchinnatāya balavakāmarāgo laddhāvasaro ahosi,",
  "anya-e0104n1:54_14": "tadā tadupanissayāni tāni sattānaṁ attabhāvesu sañjāyiṁsu.",
  "anya-e0104n1:54_15": "Tena vuttaṁ ‘‘purisassa…pe…",
  "anya-e0104n1:54_16": "pātubhavatī’’ti.",
  "anya-e0104n1:54_17": "Tenevāha ‘‘tatra suda’’ntiādi.",
  "anya-e0104n1:55_0": "Alasajātikassāti sajjukameva taṇḍulaṁ aggahetvā paradivasassatthāya gahaṇena alasapakatikassa.",
  "anya-e0104n1:56_0": "Anutthunantīti anusocanti.",
  "anya-e0104n1:56_1": "Sammanneyyāmāti samanujāneyyāma.",
  "anya-e0104n1:56_2": "Noti amhesu.",
  "anya-e0104n1:56_3": "Sammāti sammadeva yathārahaṁ.",
  "anya-e0104n1:56_4": "Khīyitabbanti khīyanārahaṁ nindanīyaṁ.",
  "anya-e0104n1:56_5": "Garahitabbanti hīḷetabbaṁ.",
  "anya-e0104n1:57_0": "Ayameva bhagavā paṭibalo paggahaniggahaṁ kātunti yojanā.",
  "anya-e0104n1:57_1": "Rañjetīti saṅgahavatthūhi sammadeva rameti pīṇeti.",
  "anya-e0104n1:58_0": "Vivaṭṭaṭṭhāyīasaṅkhyeyyaṁ catusaṭṭhiantarakappasaṅgahaṁ.",
  "anya-e0104n1:58_1": "Vīsatiantarakappasaṅgahanti keci.",
  "anya-e0104n1:58_2": "Sesāsaṅkhyeyyāni kālato tena samappamāṇāneva.",
  "anya-e0104n1:59_0": "407.Mahādhārāhīti tālasālakkhandhappamāṇāhi mahatīhi khārudakadhārāhi.",
  "anya-e0104n1:59_1": "Samantatoti sabbaso.",
  "anya-e0104n1:59_2": "Pathavitoti pathaviyā heṭṭhimantato pabhuti.",
  "anya-e0104n1:59_3": "Tena hi khārudakena phuṭṭhaphuṭṭhā pathavīpabbatādayo udake pakkhittaloṇasakkharā viya vilīyanteva,",
  "anya-e0104n1:59_4": "tasmā pathavīsandhārudakena saddhiṁ ekūdakameva taṁ hotīti keci.",
  "anya-e0104n1:59_5": "Apare ‘‘pathavīsandhārakaṁ udakakkhandhañca udakasandhārakaṁ vāyukkhandhañca anavasesato vināsetvā sabbattha",
  "anya-e0104n1:59_6": "sayameva ekoghabhūtaṁ tiṭṭhatī’’ti vadanti,",
  "anya-e0104n1:59_7": "taṁ yuttaṁ.",
  "anya-e0104n1:59_8": "Tayopi brahmaloketi parittābhaappamāṇābhaābhassarabrahmaloke,",
  "anya-e0104n1:59_9": "tayidaṁ ‘‘ayaṁ pana viseso’’ti āraddhattā vuttaṁ,",
  "anya-e0104n1:59_10": "aññathā ‘‘chapi brahmaloke’’ti vattabbaṁ siyā.",
  "anya-e0104n1:59_11": "Subhakiṇheti ukkaṭṭhaniddesena tatiyajjhānabhūmiyā upalakkhaṇaṁ.",
  "anya-e0104n1:59_12": "Parittāsubhaappamāṇāsubhepi hi āhacca udakaṁ tiṭṭhati.",
  "anya-e0104n1:59_13": "Heṭṭhā ‘‘ābhassare āhacca tiṭṭhatī’’ti etthāpi eseva nayo.",
  "anya-e0104n1:59_14": "Tanti taṁ kappavināsakaudakaṁ.",
  "anya-e0104n1:59_15": "Udakānugatanti udakena anugataṁ phuṭṭhaṁ.",
  "anya-e0104n1:59_16": "Abhibhavitvāti vilīyāpetvā.",
  "anya-e0104n1:60_0": "Idamekaṁ asaṅkhyeyyanti idaṁ saṁvaṭṭasaṅkhātaṁ kappassa ekaṁ asaṅkhyeyyaṁ.",
  "anya-e0104n1:61_0": "408.",
  "anya-e0104n1:61_1": "Thūlaraje apagate eva pathavīnissitaṁ saṇharajaṁ apagacchatīti vuttaṁ ‘‘tato saṇharaja’’nti.",
  "anya-e0104n1:61_2": "Samuṭṭhāpetīti sambandho.",
  "anya-e0104n1:61_3": "‘‘Visamaṭṭhāne ṭhitamahārukkhe’’ti idaṁ paṭhamaṁ samuṭṭhāpetabbataṁ sandhāya vuttaṁ.",
  "anya-e0104n1:62_0": "Cakkavāḷapabbatampi sinerupabbatampīti mahāpathaviyā viparivattaneneva viparivattitaṁ cakkavāḷapabbatampi",
  "anya-e0104n1:62_1": "sinerupabbatampi vāto ukkhipitvā ākāse khipati.",
  "anya-e0104n1:62_2": "Te cakkavāḷapabbatādayo.",
  "anya-e0104n1:62_3": "Abhihantvāti ghaṭṭetvā.",
  "anya-e0104n1:62_4": "Aññamaññanti ekissā lokadhātuyā cakkavāḷahimavantasineruṁ aññissā lokadhātuyā cakkavāḷādīhīti evaṁ aññamaññaṁ samāgamavasena ghaṭṭetvā.",
  "anya-e0104n1:62_5": "Sabbasaṅkhāragatanti pathavīsandhārakaudakaṁ,",
  "anya-e0104n1:62_6": "taṁsandhārakavātanti sabbaṁ saṅkhāragataṁ vināsetvā sayampi vinassati avaṭṭhānassa kāraṇābhāvato.",
  "anya-e0104n1:63_0": "409.",
  "anya-e0104n1:63_1": "Yadipi saṅkhārānaṁ ahetuko sarasanirodho vināsakābhāvato,",
  "anya-e0104n1:63_2": "santānanirodho pana hetuvirahito natthi yathā taṁ sattakāyesūti.",
  "anya-e0104n1:63_3": "Bhājanalokassāpi sahetukena vināsena bhavitabbanti hetuṁ pucchati ‘‘kiṁ kāraṇā evaṁ loko vinassatī’’ti.",
  "anya-e0104n1:63_4": "Itaro yathā tattha nibbattanakasattānaṁ puññabalena paṭhamaṁ loko vivaṭṭati,",
  "anya-e0104n1:63_5": "evaṁ tesaṁ pāpabalena saṁvaṭṭatīti dassento ‘‘akusalamūlakāraṇā’’ti āha.",
  "anya-e0104n1:63_6": "Yathā hi rāgadosamohānaṁ adhikabhāvena yathākkamaṁ rogantarakappo,",
  "anya-e0104n1:63_7": "satthantarakappo,",
  "anya-e0104n1:63_8": "dubbhikkhantarakappoti ime tividhā antarakappā vivaṭṭaṭṭhāyimhi asaṅkhyeyyakappe jāyanti,",
  "anya-e0104n1:63_9": "evamete yathāvuttā tayo saṁvaṭṭā rāgādīnaṁ adhikabhāveneva hontīti dassento ‘‘akusalamūlesu hī’’tiādimāha.",
  "anya-e0104n1:63_10": "Ussannatareti ativiya ussanne.",
  "anya-e0104n1:63_11": "Dose ussannatare adhikataradosena viya tikkhatarena khārudakena vināso yuttoti vuttaṁ ‘‘dose ussannatare udakena vinassatī’’ti.",
  "anya-e0104n1:63_12": "Pākaṭasattusadisassa dosassa aggisadisatā,",
  "anya-e0104n1:63_13": "apākaṭasattusadisassa rāgassa khārudakasadisatā ca yuttāti adhippāyena ‘‘dose ussannatare agginā,",
  "anya-e0104n1:63_14": "rāge ussannatare udakenā’’ti kecivādassa adhippāyo veditabbo.",
  "anya-e0104n1:63_15": "Rāgo sattānaṁ bahulaṁ pavattatīti rāgavasena bahuso lokavināso.",
  "anya-e0104n1:64_0": "410.",
  "anya-e0104n1:64_1": "Evaṁ pasaṅgena saṁvaṭṭādike pakāsetvā idāni yathādhikataṁ nesaṁ anussaraṇākāraṁ dassetuṁ ‘‘pubbenivāsaṁ anussarantopī’’tiādi āraddhaṁ.",
  "anya-e0104n1:65_0": "‘‘Amumhi saṁvaṭṭakappe’’ti idaṁ saṁvaṭṭakappassa ādito pāḷiyaṁ (dī. ni.",
  "anya-e0104n1:65_1": "1.244) gahitattā vuttaṁ.",
  "anya-e0104n1:65_2": "Tatthāpi hi imassa katipayaṁ kālaṁ bhavādīsu saṁsaraṇaṁ upalabbhatīti.",
  "anya-e0104n1:65_3": "Saṁvaṭṭakappe vā vaṭṭamānesu bhavādīsu imassa upapatti ahosi,",
  "anya-e0104n1:65_4": "taṁdassanametaṁ daṭṭhabbaṁ.",
  "anya-e0104n1:65_5": "Atha vā amumhi saṁvaṭṭakappeti ettha vā-saddo luttaniddiṭṭho daṭṭhabbo,",
  "anya-e0104n1:65_6": "tena ca aniyamatthena itarāsaṅkhyeyyānampi saṅgaho siddho hoti.",
  "anya-e0104n1:65_7": "Bhave vātiādīsu kāmādibhave vā aṇḍajādiyoniyā vā devādi gatiyā vā nānattakāyanānattasaññīādiviññāṇaṭṭhitiyā vā sattāvāse vā khattiyādi sattanikāye vā.",
  "anya-e0104n1:65_8": "Āsinti ahosiṁ.",
  "anya-e0104n1:65_9": "Vaṇṇasampattiṁ vāti vā-saddena vaṇṇavipattiṁ vāti dasseti.",
  "anya-e0104n1:66_0": "Sālimaṁsodanāhāro vā gihikāle.",
  "anya-e0104n1:66_1": "Pavattaphalabhojano vā tāpasādikāle.",
  "anya-e0104n1:66_2": "Sāmisā gehassitā somanassādayo.",
  "anya-e0104n1:66_3": "Nirāmisā nekkhammassitā.",
  "anya-e0104n1:66_4": "Ādi-saddena vivekajasamādhijasukhādīnaṁ saṅgaho.",
  "anya-e0104n1:67_0": "‘‘Amutrāsi’’ntiādinā sabbaṁ yāvadicchakaṁ anussaraṇaṁ dassetvā idāni aññathā atthaṁ dassetuṁ ‘‘apicā’’tiādi vuttaṁ.",
  "anya-e0104n1:67_1": "Tattha amutrāsinti sāmaññaniddesoyaṁ,",
  "anya-e0104n1:67_2": "byāpanicchālopo vā,",
  "anya-e0104n1:67_3": "amutra amutrāsinti vuttaṁ hoti.",
  "anya-e0104n1:67_4": "Anupubbena ārohantassa yāvadicchakaṁ anussaraṇanti ettha ārohantassāti paṭilomato ñāṇena pubbenivāsaṁ ārohantassa.",
  "anya-e0104n1:67_5": "Paccavekkhaṇanti anussaritānussaritassa paccavekkhaṇaṁ,",
  "anya-e0104n1:67_6": "na anussaraṇaṁ.",
  "anya-e0104n1:67_7": "Itīti vuttatthanidassanaṁ.",
  "anya-e0104n1:67_8": "Tañca kho yathārahato,",
  "anya-e0104n1:67_9": "na yathānupubbatoti dassento ‘‘nāmagottavasenā’’tiādimāha.",
  "anya-e0104n1:67_10": "Vaṇṇādīhīti vaṇṇāhāravedayitāyuparicchedehi.",
  "anya-e0104n1:67_11": "Odātotīti ettha iti-saddo ādiattho,",
  "anya-e0104n1:67_12": "pakārattho vā,",
  "anya-e0104n1:67_13": "tena evamādi evaṁpakāranānattatoti dassitaṁ hoti.",
  "anya-e0104n1:68_0": "Pubbenivāsānussatiñāṇakathāvaṇṇanā niṭṭhitā.",
  "anya-e0104n1:69_0": "Cutūpapātañāṇakathāvaṇṇanā",
  "anya-e0104n1:70_0": "411.Cutiyāti cavane.",
  "anya-e0104n1:70_1": "Upapāteti upapajjane.",
  "anya-e0104n1:70_2": "Samīpatthe cetaṁ bhummavacanaṁ,",
  "anya-e0104n1:70_3": "cutikkhaṇasāmantā,",
  "anya-e0104n1:70_4": "upapattikkhaṇasāmantā cāti vuttaṁ hoti.",
  "anya-e0104n1:70_5": "Tathā hi vakkhati ‘‘ye pana āsannacutikā’’tiādi (visuddhi. 2.411).",
  "anya-e0104n1:70_6": "Dibbacakkhuñāṇeneva sattānaṁ cuti ca upapatti ca ñāyatīti āha ‘‘dibbacakkhuñāṇatthanti vuttaṁ hotī’’ti.",
  "anya-e0104n1:70_7": "Dibbasadisattātiādīsu yaṁ vattabbaṁ,",
  "anya-e0104n1:70_8": "taṁ heṭṭhā vuttameva.",
  "anya-e0104n1:70_9": "Ayaṁ pana viseso –",
  "anya-e0104n1:70_10": "tattha ‘‘sotadhātū’’ti padaṁ apekkhitvā itthiliṅgavasena vuttaṁ,",
  "anya-e0104n1:70_11": "idha napuṁsakaliṅgavasena vattabbaṁ.",
  "anya-e0104n1:70_12": "Tattha ca ālokapariggahena payojanaṁ natthi,",
  "anya-e0104n1:70_13": "idha atthīti vuttaṁ ‘‘ālokapariggahena mahājutikattāpi dibba’’nti,",
  "anya-e0104n1:70_14": "kasiṇālokānuggahena pattabbattā,",
  "anya-e0104n1:70_15": "sayaṁ ñāṇālokapharaṇabhāvena ca mahājutikabhāvatoti attho.",
  "anya-e0104n1:70_16": "Mahājutikampi hi ‘‘dibba’’nti vuccati ‘‘dibbamidaṁ byamha’’ntiādīsu.",
  "anya-e0104n1:70_17": "Mahāgatikattāti mahanīyagamanattā,",
  "anya-e0104n1:70_18": "vimhayanīyapavattikattāti attho.",
  "anya-e0104n1:70_19": "Vimhayanīyā hissa pavatti tirokuṭṭādigatarūpadassanato.",
  "anya-e0104n1:70_20": "‘‘Dibbasadisattā’’ti ca hīnūpamādassanaṁ devatānaṁ dibbacakkhutopi imassa mahānubhāvattā.",
  "anya-e0104n1:70_21": "Tena dibbacakkhulābhāya yogino parikammakaraṇaṁ tappaṭipakkhābhibhavassa atthato tassa vijayicchā nāma hoti,",
  "anya-e0104n1:70_22": "dibbacakkhulābhī ca iddhimā devatānaṁ vacanaggahaṇakkhamanadhammadānavasena mahāmoggallānattherādayo viya dānaggahaṇalakkhaṇe,",
  "anya-e0104n1:70_23": "vohāre ca pavatteyyāti evaṁ vihāravijayicchāvohārajutigatisaṅkhātānaṁ atthānaṁ vasena imassa abhiññāñāṇassa dibbacakkhubhāvasiddhito .",
  "anya-e0104n1:70_24": "Saddavidū ca tesu eva atthesu divu-saddaṁ icchantīti vuttaṁ ‘‘taṁ sabbaṁ saddasatthānusārena veditabba’’nti.",
  "anya-e0104n1:71_0": "Dassanaṭṭhenāti rūpadassanabhāvena.",
  "anya-e0104n1:71_1": "Cakkhunā hi sattā rūpaṁ passanti.",
  "anya-e0104n1:71_2": "Yathā maṁsacakkhu viññāṇādhiṭṭhitaṁ samavisamaṁ ācikkhantaṁ viya pavattati,",
  "anya-e0104n1:71_3": "na tathā idaṁ.",
  "anya-e0104n1:71_4": "Idaṁ pana sayameva tato sātisayaṁ cakkhukiccakārīti āha ‘‘cakkhukiccakaraṇena cakkhumivātipi cakkhū’’ti.",
  "anya-e0104n1:71_5": "‘‘Diṭṭhivisuddhihetuttā’’ti saṅkhepato vuttamatthaṁ vivarituṁ ‘‘yo hī’’tiādi vuttaṁ.",
  "anya-e0104n1:71_6": "Ucchedadiṭṭhiṁ gaṇhāti parato upapattiyā adassanato etthevāyaṁ satto ucchinno,",
  "anya-e0104n1:71_7": "evamitarepīti.",
  "anya-e0104n1:71_8": "Navasattapātubhāvadiṭṭhiṁ gaṇhāti lābhī adhiccasamuppattiko viya.",
  "anya-e0104n1:71_9": "Buddhaputtā passantiyevāti uttarapadāvadhāraṇaṁ,",
  "anya-e0104n1:71_10": "na purimapadāvadhāraṇaṁ.",
  "anya-e0104n1:71_11": "Evaṁ hi jayaddisajātakādīhi avirodho siddho hoti.",
  "anya-e0104n1:72_0": "Manussānaṁ idanti mānusakaṁ,",
  "anya-e0104n1:72_1": "manussānaṁ gocarabhūtaṁ rūpārammaṇaṁ.",
  "anya-e0104n1:72_2": "Tadaññassa pana dibbatirohitātisukhumādibhedassa rūpassa dassanato atikkantamānusakaṁ.",
  "anya-e0104n1:72_3": "Evarūpañca manussūpacāraṁ atikkantaṁ nāma hotīti āha ‘‘manussūpacāraṁ atikkamitvā rūpadassanenā’’ti.",
  "anya-e0104n1:72_4": "Evaṁ visayamukhena dassetvā idāni visayīmukhena dassetuṁ ‘‘mānusakaṁ vā’’tiādi vuttaṁ.",
  "anya-e0104n1:72_5": "Tatthāpi maṁsacakkhātikkamo tassa kiccātikkameneva daṭṭhabbo.",
  "anya-e0104n1:73_0": "Dibbacakkhunāti dibbacakkhuñāṇenapi.",
  "anya-e0104n1:73_1": "Daṭṭhuṁ na sakkā khaṇassa atiittaratāya atisukhumatāya kesañci rūpassa.",
  "anya-e0104n1:73_2": "Apica dibbacakkhussa paccuppannaṁ rūpārammaṇaṁ,",
  "anya-e0104n1:73_3": "tañca purejātapaccayabhūtaṁ,",
  "anya-e0104n1:73_4": "na ca āvajjanaparikammehi vinā mahaggatassa pavatti atthi,",
  "anya-e0104n1:73_5": "nāpi uppajjamānameva rūpaṁ ārammaṇapaccayo bhavituṁ sakkoti,",
  "anya-e0104n1:73_6": "bhijjamānaṁ vā.",
  "anya-e0104n1:73_7": "Tasmā ‘‘cutūpapātakkhaṇe rūpaṁ dibbacakkhunā daṭṭhuṁ na sakkā’’ti suvuttametaṁ.",
  "anya-e0104n1:73_8": "Yadi dibbacakkhuñāṇaṁ rūpārammaṇameva,",
  "anya-e0104n1:73_9": "atha kasmā ‘‘satte passatī’’ti vuttanti?",
  "anya-e0104n1:73_10": "Yebhuyyena sattasantānagatarūpadassanato evaṁ vuttaṁ.",
  "anya-e0104n1:73_11": "Sattagahaṇassa vā kāraṇabhāvato vohāravasena vuttantipi keci.",
  "anya-e0104n1:73_12": "Te cavamānāti adhippetāti sambandho.",
  "anya-e0104n1:73_13": "Evarūpeti na cutūpapātakkhaṇasamaṅginoti adhippāyo.",
  "anya-e0104n1:74_0": "Mohūpanissayaṁ nāma kammaṁ nihīnaṁ nihīnaphalaṁ hotīti āha ‘‘mohanissandayuttattā’’ti.",
  "anya-e0104n1:74_1": "Tabbiparīteti tassa hīḷitādibhāvassa viparīte ,",
  "anya-e0104n1:74_2": "ahīḷite anohīḷite anoññāte anavaññāte cittīkateti attho.",
  "anya-e0104n1:74_3": "Suvaṇṇeti sundaravaṇṇe.",
  "anya-e0104n1:74_4": "Dubbaṇṇeti asundaravaṇṇe.",
  "anya-e0104n1:74_5": "Sā panāyaṁ suvaṇṇadubbaṇṇatā yathākkamaṁ kammassa adosadosūpanissayatāya hotīti āha ‘‘adosanissandayuttattā’’tiādi.",
  "anya-e0104n1:74_6": "Sundaraṁ gatiṁ gatā sugatāti āha ‘‘sugatigate’’ti,",
  "anya-e0104n1:74_7": "sugatiṁ upapanneti attho.",
  "anya-e0104n1:74_8": "Alobhajjhāsayā sattā vadaññū vigatamaccherā alobhūpanissayena kammunā subhagā samiddhā hontīti āha ‘‘alobhanissandayuttattā vā aḍḍhe mahaddhane’’ti.",
  "anya-e0104n1:74_9": "Dukkhaṁ gatiṁ gatā duggatāti āha ‘‘duggatigate’’ti.",
  "anya-e0104n1:74_10": "Lobhajjhāsayā sattā luddhā maccharino lobhūpanissayena kammunā duggatā durupetā hontīti āha ‘‘lobhanissandayuttattā vā dalidde appannapāne’’ti.",
  "anya-e0104n1:75_0": "Upacitanti phalāvahabhāvena kataṁ.",
  "anya-e0104n1:75_1": "Yathā kataṁ hi kammaṁ phaladānasamatthaṁ hoti,",
  "anya-e0104n1:75_2": "tathā kataṁ upacitaṁ.",
  "anya-e0104n1:75_3": "Cavamānetiādīhi dibbacakkhukiccaṁ vuttanti visayamukhena visayībyāpāramāha.",
  "anya-e0104n1:75_4": "Purimehīti vā ‘‘dibbena cakkhunā’’tiādīni padāni sandhāya vuttaṁ.",
  "anya-e0104n1:75_5": "Ādīhīti ettha ca-saddo luttaniddiṭṭho .",
  "anya-e0104n1:75_6": "Tasmā ‘‘dibbena…pe…",
  "anya-e0104n1:75_7": "passatī’’ti imehi,",
  "anya-e0104n1:75_8": "‘‘cavamāne’’tiādīhi ca dibbacakkhukiccaṁ vuttanti attho.",
  "anya-e0104n1:76_0": "Iminā pana padenāti ‘‘yathākammūpage satte pajānātī’’ti iminā vākyena.",
  "anya-e0104n1:76_1": "Idha bhikkhūti imasmiṁ sāsane bhikkhu,",
  "anya-e0104n1:76_2": "dibbacakkhuñāṇalābhīti adhippāyo.",
  "anya-e0104n1:76_3": "So ca dibbacakkhuñāṇalābhī nerayike ca satte paccakkhato disvā ṭhito.",
  "anya-e0104n1:76_4": "Evaṁ manasi karotīti tesaṁ nerayikānaṁ nirayasaṁvattaniyassa kammassa ñātukāmatāvasena pādakajjhānaṁ",
  "anya-e0104n1:76_5": "samāpajjitvā vuṭṭhāya parikammavasena manasi karoti.",
  "anya-e0104n1:76_6": "Kiṁ nu khotiādi manasikāravidhidassanaṁ.",
  "anya-e0104n1:76_7": "Evaṁ pana parikammaṁ katvā pādakajjhānaṁ samāpajjitvā vuṭṭhitassa taṁ kammaṁ ārammaṇaṁ katvā āvajjanaṁ uppajjati,",
  "anya-e0104n1:76_8": "tasmiṁ niruddhe cattāri,",
  "anya-e0104n1:76_9": "pañca vā javanāni javantītiādi sabbaṁ vuttanayameva.",
  "anya-e0104n1:76_10": "‘‘Visuṁ parikammaṁ nāma natthī’’ti idaṁ pana dibbacakkhuñāṇena vinā yathākammūpagañāṇassa visuṁ parikammaṁ natthīti adhippāyena vuttaṁ.",
  "anya-e0104n1:76_11": "Evañcetaṁ icchitabbaṁ,",
  "anya-e0104n1:76_12": "aññathā yathākammūpagañāṇassa mahaggatabhāvo eva na siyā.",
  "anya-e0104n1:76_13": "Devānaṁ dassanepi eseva nayo.",
  "anya-e0104n1:76_14": "Nerayikadevaggahaṇaṁ cettha nidassanamattaṁ daṭṭhabbaṁ.",
  "anya-e0104n1:76_15": "Ākaṅkhamāno hi dibbacakkhulābhī aññagatikesupi evaṁ paṭipajjatiyeva.",
  "anya-e0104n1:76_16": "Tathā hi vakkhati ‘‘apāyaggahaṇena tiracchānayoniṁ dīpetī’’ti (visuddhi. 2.411),",
  "anya-e0104n1:76_17": "‘‘sugatiggahaṇena manussagatipi saṅgayhatī’’ti (visuddhi.",
  "anya-e0104n1:76_18": "2.411) ca.",
  "anya-e0104n1:76_19": "Taṁ nirayasaṁvattaniyaṁ kammaṁ ārammaṇaṁ etassāti taṁkammārammaṇaṁ.",
  "anya-e0104n1:76_20": "Phārusakavanādīsūti ādi-saddena cittalatāvanādīnaṁ saṅgaho.",
  "anya-e0104n1:77_0": "Yathā cimassāti yathā ca imassa yathākammūpagañāṇassa visuṁ parikammaṁ natthi,",
  "anya-e0104n1:77_1": "evaṁ anāgataṁsañāṇassapīti visuṁ parikammābhāvaṁ nidasseti.",
  "anya-e0104n1:77_2": "Tattha kāraṇamāha ‘‘dibbacakkhupādakāneva hi imānī’’ti.",
  "anya-e0104n1:77_3": "Tatrāyamadhippāyo –",
  "anya-e0104n1:77_4": "yathā dibbacakkhulābhī nirayādiabhimukhaṁ ālokaṁ vaḍḍhetvā,",
  "anya-e0104n1:77_5": "nerayikādike satte disvā tehi pubbe āyūhitaṁ nirayasaṁvattaniyādikaṁ kammaṁ tādisena samādānena,",
  "anya-e0104n1:77_6": "tajjena ca manasikārena parikkhate citte yāthāvato jānāti,",
  "anya-e0104n1:77_7": "evaṁ yassa yassa sattassa samanantarā anāgataṁ attabhāvaṁ ñātukāmo taṁ taṁ odissa ālokaṁ vaḍḍhetvā tena tena atīte,",
  "anya-e0104n1:77_8": "etarahi vā āyūhitaṁ tassa nibbattakaṁ kammaṁ yathākammūpagañāṇena disvā tena nibbattetabbaṁ anāgataṁ attabhāvaṁ ñātukāmo tādisena samādānena,",
  "anya-e0104n1:77_9": "tajjena ca manasikārena parikkhate citte yāthāvato jānāti.",
  "anya-e0104n1:77_10": "Eseva nayo tato paresupi attabhāvesu.",
  "anya-e0104n1:77_11": "Etaṁ anāgataṁsañāṇaṁ nāma.",
  "anya-e0104n1:77_12": "Yasmā etaṁ dvayaṁ dibbacakkhuñāṇe satiyeva sijjhati, nāsati.",
  "anya-e0104n1:77_13": "Tena vuttaṁ ‘‘imāni dibbacakkhunā saheva ijjhantī’’ti.",
  "anya-e0104n1:78_0": "Kāyena duṭṭhu caritaṁ,",
  "anya-e0104n1:78_1": "kāyato vā uppannaṁ kilesapūtikattā duṭṭhaṁ caritaṁ kāyaduccaritanti evaṁ yojetabbo.",
  "anya-e0104n1:78_2": "Kāyoti cettha copanakāyo adhippeto.",
  "anya-e0104n1:78_3": "Kāyaviññattivasena pavattaṁ akusalaṁ kāyakammaṁ kāyaduccaritanti.",
  "anya-e0104n1:78_4": "Itaresūti vacīmanoduccaritesu.",
  "anya-e0104n1:78_5": "Yasmiṁ santāne kammaṁ katūpacitaṁ,",
  "anya-e0104n1:78_6": "asatissa antarupacchede vipākārahabhāvassa avigacchanato so tena sahitoyevāti vattabboti āha ‘‘samannāgatāti samaṅgībhūtā’’ti.",
  "anya-e0104n1:78_7": "‘‘Anatthakāmā hutvā’’ti etena mātāpitaro viya puttānaṁ,",
  "anya-e0104n1:78_8": "ācariyupajjhāyā viya ca nissitakānaṁ atthakāmā hutvā garahakā upavādakā na hontīti dasseti.",
  "anya-e0104n1:78_9": "Guṇaparidhaṁsanenāti vijjamānānaṁ guṇānaṁ viddhaṁsanena,",
  "anya-e0104n1:78_10": "vināsanenāti attho.",
  "anya-e0104n1:78_11": "Nanu ca antimavatthunāpi upavādo guṇaparidhaṁsanamevāti?",
  "anya-e0104n1:78_12": "Saccametaṁ.",
  "anya-e0104n1:78_13": "Guṇāti panettha jhānādivisesā uttarimanussadhammā adhippetāti sīlaparidhaṁsanaṁ visuṁ gahitaṁ.",
  "anya-e0104n1:78_14": "Tenāha ‘‘natthi imesaṁ samaṇadhammo’’tiādi.",
  "anya-e0104n1:78_15": "Samaṇadhammoti ca sīlasaṁyamaṁ sandhāya vadati.",
  "anya-e0104n1:78_16": "Jānaṁ vāti yaṁ upavadati,",
  "anya-e0104n1:78_17": "tassa ariyabhāvaṁ jānanto vā.",
  "anya-e0104n1:78_18": "Ajānaṁ vāti ajānanto vā.",
  "anya-e0104n1:78_19": "Jānanaṁ ajānanaṁ cettha appamāṇaṁ,",
  "anya-e0104n1:78_20": "ariyabhāvo eva pamāṇaṁ.",
  "anya-e0104n1:78_21": "Tenāha ‘‘ubhayathāpi ariyūpavādova hotī’’ti.",
  "anya-e0104n1:78_22": "‘‘Ariyo’’ti pana ajānato aduṭṭhacittasseva tattha ariyaguṇābhāvaṁ pavedentassa guṇaparidhaṁsanaṁ na hotīti tassa ariyūpavādo natthīti vadanti.",
  "anya-e0104n1:78_23": "Satekicchaṁ pana hoti khamāpanena,",
  "anya-e0104n1:78_24": "na anantariyaṁ viya atekicchaṁ.",
  "anya-e0104n1:79_0": "Rujjhatīti tudati,",
  "anya-e0104n1:79_1": "dukkhaṁ vedanaṁ uppādetīti attho.",
  "anya-e0104n1:79_2": "Tanti taṁ theraṁ,",
  "anya-e0104n1:79_3": "taṁ vā kiriyaṁ.",
  "anya-e0104n1:79_4": "Jānanto eva thero ‘‘atthi te, āvuso,",
  "anya-e0104n1:79_5": "patiṭṭhā’’ti pucchi.",
  "anya-e0104n1:79_6": "Itaropi saccābhisamayo sāsane patiṭṭhāti āha ‘‘sotāpanno aha’’nti.",
  "anya-e0104n1:79_7": "Thero taṁ karuṇāyamāno ‘‘khīṇāsavo tayā upavadito’’ti attānaṁ āvikāsi.",
  "anya-e0104n1:80_0": "Sace navakatarā honti tasmiṁ vihāre bhikkhū.",
  "anya-e0104n1:80_1": "Sammukhā akhamāpentepīti purato khamāpane asambhavantepi.",
  "anya-e0104n1:80_2": "‘‘Akhamante’’ti vā pāṭho.",
  "anya-e0104n1:80_3": "Taṁ sotāpannassa vasena veditabbaṁ.",
  "anya-e0104n1:81_0": "Parinibbutamañcaṭṭhānanti pūjākaraṇaṭṭhānaṁ sandhāyāha.",
  "anya-e0104n1:82_0": "Samādātabbaṭṭhena samādānāni,",
  "anya-e0104n1:82_1": "kammāni samādānāni yesaṁ,",
  "anya-e0104n1:82_2": "te kammasamādānā,",
  "anya-e0104n1:82_3": "micchādiṭṭhivasena kammasamādānā,",
  "anya-e0104n1:82_4": "hetuatthaṁ vā antogadhaṁ katvā micchādiṭṭhivasena pare kammesu samādāpakā micchādiṭṭhikammasamādānā.",
  "anya-e0104n1:82_5": "Tayimamatthaṁ dassento ‘‘micchādiṭṭhivasenā’’tiādimāha.",
  "anya-e0104n1:82_6": "Sīlasampannotiādi paripakkindriyassa maggasamaṅgino vasena vuttaṁ.",
  "anya-e0104n1:82_7": "Aggamaggaṭṭhe pana vattabbameva natthi.",
  "anya-e0104n1:82_8": "Aññanti arahattaṁ.",
  "anya-e0104n1:82_9": "Evaṁsampadanti yathā taṁ avassambhāvī,",
  "anya-e0104n1:82_10": "evamidampīti attho.",
  "anya-e0104n1:82_11": "Taṁ vācaṁ appahāyātiādīsu ariyūpavādaṁ sandhāya ‘‘puna evarūpiṁ vācaṁ na vakkhāmī’’ti vadanto vācaṁ pajahati nāma,",
  "anya-e0104n1:82_12": "‘‘puna evarūpaṁ cittaṁ na uppādessāmī’’ti cintento cittaṁ pajahati nāma,",
  "anya-e0104n1:82_13": "‘‘puna evarūpiṁ diṭṭhiṁ na gaṇhissāmī’’ti pajahanto diṭṭhiṁ pajahati nāma,",
  "anya-e0104n1:82_14": "tathā akaronto neva pajahati,",
  "anya-e0104n1:82_15": "na paṭinissajjati.",
  "anya-e0104n1:82_16": "Yathābhataṁnikkhitto,",
  "anya-e0104n1:82_17": "evaṁ nirayeti yathā nirayapālehi āharitvā niraye ṭhapito,",
  "anya-e0104n1:82_18": "evaṁ niraye ṭhapitoyevāti attho.",
  "anya-e0104n1:82_19": "Micchādiṭṭhivasena akattabbaṁ nāma pāpaṁ natthi,",
  "anya-e0104n1:82_20": "yato saṁsārakhāṇubhāvopi nāma hotīti āha ‘‘micchādiṭṭhiparamāni,",
  "anya-e0104n1:82_21": "bhikkhave,",
  "anya-e0104n1:82_22": "vajjānī’’ti.",
  "anya-e0104n1:83_0": "‘‘Ucchinnabhavanettiko,",
  "anya-e0104n1:83_1": "bhikkhave,",
  "anya-e0104n1:83_2": "tathāgatassa kāyo tiṭṭhati,",
  "anya-e0104n1:83_3": "ayañceva kāyo,",
  "anya-e0104n1:83_4": "bahiddhā ca nāmarūpa’’nti (dī. ni.",
  "anya-e0104n1:83_5": "1.147) evamādīsu viya idha kāya-saddo khandhapañcakavisayoti āha ‘‘kāyassa bhedāti upādinnakkhandhapariccāgā’’ti.",
  "anya-e0104n1:83_6": "Avītarāgassa maraṇato paraṁ nāma bhavantarūpādānamevāti āha ‘‘paraṁ maraṇāti tadanantaraṁ abhinibbattikkhandhaggahaṇe’’ti.",
  "anya-e0104n1:83_7": "Yena tiṭṭhati,",
  "anya-e0104n1:83_8": "tassa upacchedeneva kāyo bhijjatīti āha ‘‘kāyassa bhedāti jīvitindriyassa upacchedā’’ti.",
  "anya-e0104n1:84_0": "Eti imasmā sukhanti ayo,",
  "anya-e0104n1:84_1": "puññanti āha ‘‘puññasammatā ayā’’ti.",
  "anya-e0104n1:84_2": "Ayanti etasmā sukhānīti āyo,",
  "anya-e0104n1:84_3": "puññakammādisukhasādhanaṁ.",
  "anya-e0104n1:84_4": "Tenāha ‘‘sukhānaṁ vā āyassa abhāvā’’ti.",
  "anya-e0104n1:84_5": "Iyati assādiyatīti ayo,",
  "anya-e0104n1:84_6": "assādoti āha ‘‘assādasaññito ayo’’ti.",
  "anya-e0104n1:85_0": "Nāgarājādīnanti ādi-saddena supaṇṇādīnaṁ saṅgaho.",
  "anya-e0104n1:85_1": "Asurasadisanti petāsurasadisaṁ.",
  "anya-e0104n1:85_2": "Soti asurakāyo.",
  "anya-e0104n1:85_3": "Sabbasamussayehīti sabbehi sampattisamussayehi.",
  "anya-e0104n1:85_4": "Vuttavipariyāyenāti ‘‘suṭṭhu caritaṁ,",
  "anya-e0104n1:85_5": "sobhanaṁ vā caritaṁ anavajjattā’’tiādinā ‘‘kāyaduccaritenā’’tiādīnaṁ padānaṁ vuttassa atthassa vipariyāyena.",
  "anya-e0104n1:86_0": "Nigamanavacanaṁ vuttassevatthassa puna vacananti katvā.",
  "anya-e0104n1:86_1": "Ayamettha saṅkhepatthoti ‘‘dibbena cakkhunā…pe…",
  "anya-e0104n1:86_2": "passatī’’ti ettha ayaṁ yathāvutto saṅkhepattho.",
  "anya-e0104n1:87_0": "412.Kasiṇārammaṇanti aṭṭhannampi kasiṇānaṁ vasena kasiṇārammaṇaṁ.",
  "anya-e0104n1:87_1": "Sabbākārenāti ‘‘cuddasavidhena cittaparidamanena aṭṭhaṅgasamannāgamena bhūmipādapadamūlasampādanenā’’ti iminā sabbappakārena.",
  "anya-e0104n1:87_2": "Abhinīhārakkhamaṁ dibbacakkhuñāṇābhimukhaṁ pesanārahaṁ pesanayoggaṁ katvā.",
  "anya-e0104n1:87_3": "Āsannaṁ kātabbanti dibbacakkhuñāṇuppattiyā samīpabhūtaṁ kātabbaṁ.",
  "anya-e0104n1:87_4": "Tattha upacārajjhānaṁ paguṇataraṁ katvā ārammaṇañca vaḍḍhetabbaṁ.",
  "anya-e0104n1:87_5": "Tenāha ‘‘upacārajjhānagocaraṁ katvāvaḍḍhetvā ṭhapetabba’’nti.",
  "anya-e0104n1:87_6": "Tatthāti tasmiṁ vaḍḍhite kasiṇārammaṇe.",
  "anya-e0104n1:87_7": "Appanāti jhānavasena appanā.",
  "anya-e0104n1:87_8": "Na hi akataparikammassa abhiññāvasena appanā ijjhati.",
  "anya-e0104n1:87_9": "Tenāha ‘‘pādakajjhānanissayaṁ hotī’’ti,",
  "anya-e0104n1:87_10": "pādakajjhānārammaṇaṁ hotīti attho.",
  "anya-e0104n1:87_11": "Na parikammanissayanti parikammassa taṁ kasiṇārammaṇaṁ apassayo na hoti.",
  "anya-e0104n1:87_12": "Tathā sati rūpadassanaṁ na siyā.",
  "anya-e0104n1:87_13": "Imesūti yathāvuttesu tejokasiṇādīsu tīsu kasiṇesu.",
  "anya-e0104n1:87_14": "Uppādetvāti upacārajjhānuppādanena uppādetvā.",
  "anya-e0104n1:87_15": "Upacārajjhānapavattiyā hi saddhiṁ paṭibhāganimittuppatti.",
  "anya-e0104n1:87_16": "Tatthāti kasiṇaniddese.",
  "anya-e0104n1:88_0": "Antoyeva rūpagataṁ passitabbaṁ na bahiddhā vikkhepāpattihetubhāvato.",
  "anya-e0104n1:88_1": "Parikammassa vāro atikkamatīti idha parikammaṁ nāma yathāvuttakasiṇārammaṇaṁ upacārajjhānaṁ,",
  "anya-e0104n1:88_2": "taṁ rūpagataṁ passato na pavattati.",
  "anya-e0104n1:88_3": "Kasiṇālokavasena ca rūpagatadassanaṁ,",
  "anya-e0104n1:88_4": "kasiṇāloko ca parikammavasenāti tadubhayampi parikammassa appavattiyā na hoti.",
  "anya-e0104n1:88_5": "Tenāha ‘‘tato āloko antaradhāyati,",
  "anya-e0104n1:88_6": "tasmiṁ antarahite rūpagatampi na dissatī’’ti.",
  "anya-e0104n1:88_7": "Rūpagataṁ passato parikammassa vāro atikkamati,",
  "anya-e0104n1:88_8": "parikammamatikkantassa kasiṇārammaṇaṁ ñāṇaṁ na hotīti rūpagataṁ na dissati,",
  "anya-e0104n1:88_9": "kathaṁ pana paṭipajjitabbanti āha ‘‘athānenā’’tiādi.",
  "anya-e0104n1:88_10": "Evaṁ anukkamenāti punappunaṁ pādakajjhānaṁ samāpajjitvā tato tato vuṭṭhāya abhiṇhaṁ ālokassa pharaṇavasena āloko thāmagato hoti ciraṭṭhāyī.",
  "anya-e0104n1:88_11": "Tathā ca sati tattha sucirampi rūpagataṁ passateva.",
  "anya-e0104n1:88_12": "Tena vuttaṁ ‘‘ettha āloko…pe… hotī’’ti.",
  "anya-e0104n1:89_0": "Svāyamattho tiṇukkūpamāya vibhāvetabboti dassento āha ‘‘rattiṁ tiṇukkāyā’’tiādi.",
  "anya-e0104n1:89_1": "Tattha punappunaṁ pavesananti punappunaṁ pādakajjhānasamāpajjanaṁ.",
  "anya-e0104n1:89_2": "Thāmagatālokassayathāparicchedena ṭhānanti yattakaṁ ṭhānaṁ paricchinditvā kasiṇaṁ vaḍḍhitaṁ,",
  "anya-e0104n1:89_3": "thāmagatassa ālokassa tattakaṁ pharitvā avaṭṭhānaṁ.",
  "anya-e0104n1:90_0": "Anāpāthagatanti āpāthagamanayogyassa vasena vuttaṁ.",
  "anya-e0104n1:90_1": "Antokucchigatādi pana tadabhāvato tena visesitabbameva.",
  "anya-e0104n1:90_2": "Tadevāti dibbacakkhumeva .",
  "anya-e0104n1:90_3": "Etthāti etesu rūpamārabbha pavattacittesu.",
  "anya-e0104n1:90_4": "Rūpadassanasamatthanti rūpaṁ sabhāvato vibhāvanasamatthaṁ cakkhuviññāṇaṁ viya.",
  "anya-e0104n1:90_5": "Pubbabhāgacittānīti āvajjanaparikammasaṅkhātāni pubbabhāgacittāni.",
  "anya-e0104n1:90_6": "Tāni hi ārammaṇaṁ karontānipi na yāthāvato taṁ vibhāvetvā pavattanti āvajjanasampaṭicchanacittāni viya.",
  "anya-e0104n1:91_0": "Taṁ panetaṁ dibbacakkhu.",
  "anya-e0104n1:91_1": "Paripanthoti antarāyiko.",
  "anya-e0104n1:91_2": "Jhānavibbhantakoti jhānummattako jhānabhāvanāmukhena ummādappatto.",
  "anya-e0104n1:91_3": "Appamattena bhavitabbanti ‘‘dibbacakkhu mayā adhigata’’nti santosaṁ anāpajjitvā vipassanānuyogavasena",
  "anya-e0104n1:91_4": "vā saccābhisamayavasena vā appamattena bhavitabbaṁ.",
  "anya-e0104n1:92_0": "‘‘Evaṁ passitukāmenā’’tiādinā dibbacakkhussa nānāvajjanaparikammañceva dibbacakkhuñāṇañca dassitaṁ,",
  "anya-e0104n1:92_1": "na tassa uppattikkamoti taṁ dassetuṁ ‘‘tatrāya’’ntiādi vuttaṁ.",
  "anya-e0104n1:92_2": "Taṁ heṭṭhā vuttanayattā suviññeyyameva.",
  "anya-e0104n1:93_0": "Cutūpapātañāṇakathāvaṇṇanā niṭṭhitā.",
  "anya-e0104n1:94_0": "Pakiṇṇakakathāvaṇṇanā",
  "anya-e0104n1:95_0": "413.Itīti evaṁ vuttappakārenāti attho.",
  "anya-e0104n1:95_1": "Tena ‘‘so evaṁ samāhite citte’’tiādinā (dī. ni.",
  "anya-e0104n1:95_2": "1.244-245; ma. ni. 1.384, 431-433; pārā.",
  "anya-e0104n1:95_3": "12-14) yathādassitapāḷigatiṁ,",
  "anya-e0104n1:95_4": "tassā atthavivaraṇanayañca paccāmasati.",
  "anya-e0104n1:95_5": "Saccesu viya ariyasaccāni khandhesu upādānakkhandhā antogadhā.",
  "anya-e0104n1:95_6": "Tadubhaye ca sabhāvato,",
  "anya-e0104n1:95_7": "samudayato,",
  "anya-e0104n1:95_8": "atthaṅgamato, assādato,",
  "anya-e0104n1:95_9": "ādīnavato,",
  "anya-e0104n1:95_10": "nissaraṇato ca yathābhūtaṁ sayambhuñāṇena avedi aññāsi paṭivijjhi pavedesi vāti sātisayena pañcakkhandhāvabodhena",
  "anya-e0104n1:95_11": "bhagavāva thometabboti āha ‘‘pañcakkhandhavidū’’ti.",
  "anya-e0104n1:95_12": "Ñatvā viññeyyāti sambandho.",
  "anya-e0104n1:95_13": "Tāsūti pañcasu abhiññāsu.",
  "anya-e0104n1:95_14": "Taggahaṇeneva ca paribhaṇḍañāṇānaṁ gahitattā ‘‘pañcā’’ti vuttaṁ.",
  "anya-e0104n1:95_15": "Tenāha ‘‘etāsu hī’’tiādi.",
  "anya-e0104n1:96_0": "Tattha paribhaṇḍañāṇānīti parivārañāṇāni.",
  "anya-e0104n1:96_1": "Yathā hi sinerussa parivāraṭṭhānāni yāni taṁsiddhiyā siddhāni mekhalaṭṭhānāni paribhaṇḍānīti vuccanti,",
  "anya-e0104n1:96_2": "evaṁ imānipi dibbacakkhusiddhiyā siddhāni tassa paribhaṇḍānīti vuttāni.",
  "anya-e0104n1:96_3": "Idhāgatānīti ettha idhāti yathādassitāni suttapadāni sandhāya vuttaṁ.",
  "anya-e0104n1:96_4": "Tato aññesu pana sāmaññaphalādīsu manomayañāṇampi visuṁ abhiññāñāṇabhāvena āgataṁ.",
  "anya-e0104n1:97_0": "‘‘Tesū’’ti idaṁ paccāmasanaṁ kiṁ tikānaṁ,",
  "anya-e0104n1:97_1": "udāhu ārammaṇānanti?",
  "anya-e0104n1:97_2": "Kiñcettha yadi tikānaṁ,",
  "anya-e0104n1:97_3": "tadayuttaṁ.",
  "anya-e0104n1:97_4": "Na hi tikesu abhiññāñāṇāni pavattanti.",
  "anya-e0104n1:97_5": "Atha ārammaṇānaṁ,",
  "anya-e0104n1:97_6": "tampi ayuttaṁ.",
  "anya-e0104n1:97_7": "Na hi aññaṁ uddisitvā aññassa paccāmasanaṁ yuttanti.",
  "anya-e0104n1:97_8": "Yathā icchati,",
  "anya-e0104n1:97_9": "tathā bhavatu tāva tikānaṁ,",
  "anya-e0104n1:97_10": "nanu vuttaṁ ‘‘na hi tikesu abhiññāñāṇāni pavattantī’’ti?",
  "anya-e0104n1:97_11": "Nāyaṁ virodho tikavohārena ārammaṇānaṁyeva gayhamānattā.",
  "anya-e0104n1:97_12": "Atha vā pana hotu ārammaṇānaṁ,",
  "anya-e0104n1:97_13": "nanu vuttaṁ ‘‘na hi aññaṁ uddisitvā aññassa paccāmasanaṁ yutta’’nti?",
  "anya-e0104n1:97_14": "Ayampi na doso yathāvuttakāraṇenevāti.",
  "anya-e0104n1:98_0": "414.",
  "anya-e0104n1:98_1": "Asatipi vatthubhede bhūmikālasantānabhedavasena bhinnesu sattasu ārammaṇesu.",
  "anya-e0104n1:98_2": "Tikavasena hesa bhedo gahito.",
  "anya-e0104n1:98_3": "Iddhividhañāṇassa maggārammaṇatāya abhāvato idha maggārammaṇatiko na labbhati.",
  "anya-e0104n1:98_4": "Tanti iddhividhañāṇaṁ.",
  "anya-e0104n1:98_5": "Kāyaṁ cittasannissitaṁ katvātiādīsu yaṁ vattabbaṁ,",
  "anya-e0104n1:98_6": "taṁ heṭṭhā vuttameva.",
  "anya-e0104n1:98_7": "Upayogaladdhanti laddhaupayogavacanaṁ.",
  "anya-e0104n1:98_8": "Dutiyāvibhattivasena vuttaṁ ‘‘kāyaṁ pariṇāmetī’’ti.",
  "anya-e0104n1:98_9": "Tenāha ‘‘rūpakāyārammaṇato’’ti,",
  "anya-e0104n1:98_10": "rūpakāyassa vaṇṇārammaṇatoti attho.",
  "anya-e0104n1:99_0": "Tadeva cittanti yadeva kāyavasena cittapariṇāmane vuttaṁ pādakajjhānacittaṁ, tadeva.",
  "anya-e0104n1:99_1": "Rāmagāme cetiyaṁ ṭhapetvā sesesu sattasu cetiyesu dhātuyo iddhiyā āharitvā rājagahe bhūmigharamaṇḍape kataṁ mahādhātunidhānaṁ.",
  "anya-e0104n1:99_2": "‘‘Ime gandhā’’tiādinā paccuppanne gandhādike gahetvāpi asussanādivisesayuttaṁ anāgatameva nesaṁ rūpaṁ",
  "anya-e0104n1:99_3": "adhiṭṭhānacittassa ārammaṇaṁ hoti anāgatādhiṭṭhānattā.",
  "anya-e0104n1:99_4": "Vattaniyasenāsanaṁ nāma viñjhāṭaviyaṁ vihāro.",
  "anya-e0104n1:99_5": "Dadhirasanti dadhimaṇḍo,",
  "anya-e0104n1:99_6": "taṁ adhiṭṭhahantassa anāgataṁ dadhivaṇṇaṁ ārammaṇaṁ hoti.",
  "anya-e0104n1:99_7": "Paccuppannārammaṇaṁ hoti paccuppannassa rūpakāyassa ārammaṇakaraṇato.",
  "anya-e0104n1:100_0": "Sakāyacittānanti attano kāyassa, cittassa ca.",
  "anya-e0104n1:101_0": "415.Saddo ca paritto sabbassa rūpassa kāmāvacarabhāvato. Vijjamānamevāti vattamānaṁyeva.",
  "anya-e0104n1:102_0": "416.Sotāpannassacittanti sotāpannassa āveṇikaṁ cittaṁ.",
  "anya-e0104n1:102_1": "Sakadāgāmissātiādīsupi eseva nayo.",
  "anya-e0104n1:102_2": "Yāva arahato netabbanti ‘‘sakadāgāmī anāgāmino cittaṁ na jānāti,",
  "anya-e0104n1:102_3": "anāgāmī arahato’’ti evaṁ netabbaṁ.",
  "anya-e0104n1:102_4": "Sabbesanti sabbesaṁ ariyānaṁ jānāti,",
  "anya-e0104n1:102_5": "ko pana vādo anariyānaṁ.",
  "anya-e0104n1:102_6": "Aññopi ca uparimo anāgāmiādi heṭṭhimassa sakadāgāmiādikassa cittaṁ jānātīti sambandho.",
  "anya-e0104n1:103_0": "Atītassa,",
  "anya-e0104n1:103_1": "anāgatassa ca parassa cittassa jānanaṁ sambhavati,",
  "anya-e0104n1:103_2": "paccuppannassa pana na sambhavatīti adhippāyena pucchati ‘‘kathaṁ paccuppannaṁ ārammaṇaṁ hotī’’ti.",
  "anya-e0104n1:103_3": "Itaro yattha sambhavati,",
  "anya-e0104n1:103_4": "taṁdassanatthaṁ paccuppannaṁ tāva vibhajitvā dassento ‘‘paccuppannaṁ nāma tividha’’ntiādimāha.",
  "anya-e0104n1:103_5": "Tattha uppādaṭṭhitibhaṅgappattanti uppādaṁ, ṭhitiṁ,",
  "anya-e0104n1:103_6": "bhaṅgañca pattaṁ,",
  "anya-e0104n1:103_7": "khaṇattayapariyāpannanti attho.",
  "anya-e0104n1:103_8": "Etthantare ekadvesantativārā veditabbāti etthantare pavattā rūpasantativārā ekadvesantativārā nāmāti veditabbāti attho.",
  "anya-e0104n1:103_9": "Ālokaṭṭhānato ovarakaṁ paviṭṭhassa pageva tattha nisinnassa viya yāva rūpagataṁ pākaṭaṁ hoti.",
  "anya-e0104n1:103_10": "Tattha upaḍḍhavelā avibhūtavārā,",
  "anya-e0104n1:103_11": "upaḍḍhavelā vibhūtavārā,",
  "anya-e0104n1:103_12": "tadubhayaṁ gahetvā ‘‘dve santativārā’’ti vuttaṁ.",
  "anya-e0104n1:103_13": "Tayidaṁ na sabbasādhāraṇaṁ,",
  "anya-e0104n1:103_14": "ekaccassa sīghampi pākaṭaṁ hotīti ‘‘ekadvesantativārā’’ti ekaggahaṇampi kataṁ,",
  "anya-e0104n1:103_15": "atiparittasabhāvautuādisamuṭṭhānā vā ekadvesantativārā veditabbā.",
  "anya-e0104n1:104_0": "Tīre akkantaudakalekhā nāma kālussiyaṁ gatā tīrasamīpe udakarāji.",
  "anya-e0104n1:104_1": "Yāva na vippasīdatīti kālussiyavigamena yāva vippasannā na hoti.",
  "anya-e0104n1:104_2": "Keci pana ‘‘atinte tīre allapādena akkante yāva pāde udakalekhā na vippasīdati,",
  "anya-e0104n1:104_3": "na saṁsīdati,",
  "anya-e0104n1:104_4": "na vūpasammatī’’ti evamettha atthaṁ vadanti.",
  "anya-e0104n1:104_5": "Te panete kiriyābhedena vuttā kālavisesā,",
  "anya-e0104n1:104_6": "na aññamaññaṁ samasamā,",
  "anya-e0104n1:104_7": "ūnādhikabhāgavantova daṭṭhabbā.",
  "anya-e0104n1:104_8": "Dve tayo javanavārā kāmāvacarajavanavasena veditabbā,",
  "anya-e0104n1:104_9": "na itarajavanavasena.",
  "anya-e0104n1:104_10": "Na hi te parimitakālā,",
  "anya-e0104n1:104_11": "anantarā pavattabhavaṅgādayopi tadantogadhāva daṭṭhabbā.",
  "anya-e0104n1:104_12": "Tadubhayanti rūpārūpasantatidvayaṁ.",
  "anya-e0104n1:105_0": "Ekabhavaparicchinnanti paṭisandhicutiparicchinnaṁ.",
  "anya-e0104n1:105_1": "Ekabhavapariyāpannaṁ dhammajātaṁ etarahīti vattabbaṁ addhāpaccuppannaṁ nāma.",
  "anya-e0104n1:105_2": "Manoti sasampayuttaṁ viññāṇamāha.",
  "anya-e0104n1:105_3": "Dhammāti ārammaṇadhammā.",
  "anya-e0104n1:105_4": "Manoti vā manāyatanaṁ.",
  "anya-e0104n1:105_5": "Dhammāti vedanādayo arūpakkhandhā.",
  "anya-e0104n1:105_6": "Ubhayametaṁ paccuppannanti addhāpaccuppannaṁ hontaṁ etaṁ ubhayaṁ hotīti attho.",
  "anya-e0104n1:105_7": "Viññāṇanti nikantiviññāṇaṁ.",
  "anya-e0104n1:105_8": "Tañhi tasmiṁ paccuppanne chandarāgavasena paṭibaddhaṁ hoti.",
  "anya-e0104n1:105_9": "Abhinandatīti taṇhādiṭṭhābhinandanāhi abhinandati.",
  "anya-e0104n1:105_10": "Tathābhūto ca vatthupariññāya abhāvato tesu paccuppannesu dhammesu saṁhīrati taṇhādiṭṭhīhi ākaḍḍhīyati.",
  "anya-e0104n1:105_11": "Ettha ca dvādasāyatanānaṁ ‘‘etaṁ paccuppanna’’nti (ma. ni.",
  "anya-e0104n1:105_12": "3.284) āgatattā tattha pavatto chandarāgo addhāpaccuppannārammaṇo,",
  "anya-e0104n1:105_13": "na khaṇapaccuppannārammaṇoti viññāyatīti dassento ‘‘yaṁ sandhāya bhaddekarattasutte…pe…",
  "anya-e0104n1:105_14": "saṁhīratīti vutta’’nti āha.",
  "anya-e0104n1:105_15": "‘‘Paccuppannañca yo dhammaṁ,",
  "anya-e0104n1:105_16": "tattha tattha vipassatī’’ti (ma. ni. 3.272,",
  "anya-e0104n1:105_17": "285) etthāpi vipassanācittaṁ khaṇapaccuppannaṁ,",
  "anya-e0104n1:105_18": "vipassitabbadhammā addhāpaccuppannāti gahetabbaṁ.",
  "anya-e0104n1:105_19": "Aññathā vipassanāva na sambhaveyya.",
  "anya-e0104n1:105_20": "‘‘Khaṇapaccuppannaṁ pāḷiyaṁ āgata’’nti na vuttaṁ tassa vasena ārammaṇakaraṇassa aṭṭhakathāyaṁ anāgatattā.",
  "anya-e0104n1:106_0": "Kecīti abhayagirivāsino.",
  "anya-e0104n1:106_1": "Ekakkhaṇe cittaṁ uppajjatīti iddhicittassa uppattisamakālameva paracittassapi uppattisambhavatoti yuttidassanaṁ.",
  "anya-e0104n1:106_2": "Yathā ākāsetiādi sadisūdāharaṇaṁ.",
  "anya-e0104n1:106_3": "Taṁ pana tesaṁ vacanaṁ ayuttaṁ. Kasmā?",
  "anya-e0104n1:106_4": "Maggaphalavīthito aññattha aniṭṭhe ṭhāne āvajjanajavanānaṁ nānārammaṇabhāvappattidosatoti yuttivacanaṁ.",
  "anya-e0104n1:107_0": "Yadi evaṁ kathaṁ cetopariyañāṇaṁ paccuppannārammaṇaṁ hotīti āha ‘‘santatipaccuppannaṁ panā’’tiādi .",
  "anya-e0104n1:107_1": "Addhāpaccuppannaṁ pana javanavārena dīpetabbaṁ,",
  "anya-e0104n1:107_2": "na sakalena paccuppannaddhunāti adhippāyo.",
  "anya-e0104n1:108_0": "Tatrāyaṁ dīpanātiādi javanavārassa addhāpaccuppannabhāvadīpanamukhena iddhicittassa pavattiākāradīpanaṁ.",
  "anya-e0104n1:108_1": "Itarānīti āvajjanaparikammacittāni.",
  "anya-e0104n1:108_2": "Ettha ca ‘‘kecī’’ti yadipi abhayagirivāsino adhippetā,",
  "anya-e0104n1:108_3": "te pana cittassa ṭhitikkhaṇaṁ na icchantīti ‘‘ṭhitikkhaṇe vā paṭivijjhatī’’ti na vattabbaṁ siyā.",
  "anya-e0104n1:108_4": "Tathā ye ‘‘iddhimassa ca parassa ca ekakkhaṇe cittaṁ uppajjatī’’ti vadanti,",
  "anya-e0104n1:108_5": "tesaṁ ‘‘ṭhitikkhaṇe vā bhaṅgakkhaṇe vā paṭivijjhatī’’ti vacanaṁ na sameti.",
  "anya-e0104n1:108_6": "Na hi tasmiṁ khaṇadvaye uppajjamānaṁ paracittena saha ekakkhaṇe uppajjati nāmāti.",
  "anya-e0104n1:108_7": "Ṭhitibhaṅgakkhaṇesu ca uppajjamānaṁ ekadesaṁ paccuppannārammaṇaṁ,",
  "anya-e0104n1:108_8": "ekadesaṁ atītārammaṇaṁ āpajjati.",
  "anya-e0104n1:108_9": "Yañca vuttaṁ ‘‘parassa cittaṁ jānissāmīti rāsivasena mahājanassa citte āvajjite’’ti,",
  "anya-e0104n1:108_10": "ettha ca mahājano atthato pare anekapuggalāti ‘‘paresaṁ cittaṁ jānissāmī’’ti āvajjanappavatti vattabbā siyā.",
  "anya-e0104n1:108_11": "Athāpi parassāti mahājanassāti attho sambhaveyya,",
  "anya-e0104n1:108_12": "tathāpi tassa ekapuggalasseva vā cittarāsiṁ āvajjitvā ekassa paṭivijjhanaṁ ayuttaṁ.",
  "anya-e0104n1:108_13": "Na hi rāsiāvajjanaṁ ekadesāvajjanaṁ hotīti,",
  "anya-e0104n1:108_14": "tasmā tehi ‘‘mahājanassa citte āvajjite’’tiādi na vattabbaṁ.",
  "anya-e0104n1:109_0": "Yaṁ pana te vadanti ‘‘yasmā iddhimassa ca parassa ca ekakkhaṇe cittaṁ uppajjatī’’ti.",
  "anya-e0104n1:109_1": "Tatthāyaṁ adhippāyo yutto siyā,",
  "anya-e0104n1:109_2": "cetopariyañāṇalābhī parassa cittaṁ ñātukāmo pādakajjhānaṁ samāpajjitvā vuṭṭhāya atītādivibhāgaṁ akatvā cittasāmaññena ‘‘imassa cittaṁ jānāmi,",
  "anya-e0104n1:109_3": "imassa cittaṁ jānāmī’’ti parikammaṁ katvā puna pādakajjhānaṁ samāpajjitvā vuṭṭhāya sāmaññeneva cittaṁ āvajjitvā tiṇṇaṁ,",
  "anya-e0104n1:109_4": "catunnaṁ vā parikammānaṁ anantarā cetopariyañāṇena paracittaṁ paṭivijjhati vibhāveti rūpaṁ viya dibbacakkhunā.",
  "anya-e0104n1:109_5": "Tato paraṁ pana kāmāvacaracittehi sarāgādivavatthānaṁ hoti nīlādivavatthānaṁ viya.",
  "anya-e0104n1:109_6": "Tattha dibbacakkhunā diṭṭhahadayavatthurūpassa sattassa abhimukhībhūtassa cittasāmaññena cittaṁ āvajjayamānaṁ",
  "anya-e0104n1:109_7": "āvajjanaṁ abhimukhībhūtaṁ vijjamānaṁ cittaṁ ārammaṇaṁ katvā cittaṁ āvajjeti.",
  "anya-e0104n1:109_8": "Parikammāni ca taṁ taṁ vijjamānaṁ cittaṁ cittasāmaññeneva ārammaṇaṁ katvā cittajānanaparikammāni hutvā pavattanti.",
  "anya-e0104n1:109_9": "Cetopariyañāṇaṁ pana vijjamānaṁ cittaṁ paṭivijjhantaṁ vibhāventaṁ tena saha ekakkhaṇe eva uppajjati.",
  "anya-e0104n1:110_0": "Tattha yasmā santānassa santānaggahaṇato ekattavasena āvajjanādīni ‘‘citta’’ntveva pavattāni.",
  "anya-e0104n1:110_1": "Tañca cittameva,",
  "anya-e0104n1:110_2": "yaṁ cetopariyañāṇena vibhāvitaṁ.",
  "anya-e0104n1:110_3": "Tasmā samānākārappavattito na aniṭṭhe maggaphalavīthito aññasmiṁ ṭhāne nānārammaṇatā āvajjanajavanānaṁ hoti.",
  "anya-e0104n1:110_4": "Paccuppannārammaṇañca parikammaṁ paccuppannārammaṇassa cetopariyañāṇassa āsevanapaccayena paccayoti siddhaṁ hoti.",
  "anya-e0104n1:110_5": "Atītattiko ca evaṁ upapanno hoti.",
  "anya-e0104n1:110_6": "Aññathā santatipaccuppanne,",
  "anya-e0104n1:110_7": "addhāpaccuppanne ca ‘‘paccuppanna’’nti idha vuccamāne atītānāgatānañca paccuppannatā āpajjeyya.",
  "anya-e0104n1:110_8": "Tathā ca sati ‘‘paccuppanno dhammo paccuppannassa dhammassa anantarapaccayena paccayo’’ti vattabbaṁ siyā,",
  "anya-e0104n1:110_9": "na ca taṁ vuttaṁ.",
  "anya-e0104n1:110_10": "‘‘Atīto dhammo paccuppannassa dhammassa anantarapaccayena paccayo.",
  "anya-e0104n1:110_11": "Purimā purimā atītā khandhā pacchimānaṁ pacchimānaṁ paccuppannānaṁ khandhānaṁ anantara …pe…",
  "anya-e0104n1:110_12": "anulomaṁ gotrabhussā’’tiādi vacanato (paṭṭhā.",
  "anya-e0104n1:110_13": "2.18.5) na addhāsantatipaccuppannesveva ca anantarātītā cattāro khandhā atītāti viññāyanti.",
  "anya-e0104n1:110_14": "Na ca abhidhammamātikāyaṁ (dha. sa.",
  "anya-e0104n1:110_15": "tikamātikā 18-19) āgatassa paccuppannapadassa addhāsantatipaccuppannapadatthatā katthaci pāḷiyaṁ vuttā.",
  "anya-e0104n1:110_16": "Tasmā tehi iddhimassa ca parassa ca ekakkhaṇe cittuppattiyā cetopariyañāṇassa paccuppannārammaṇatā vuttā.",
  "anya-e0104n1:110_17": "Yadā pana ‘‘yaṁ imassa cittaṁ pavattaṁ,",
  "anya-e0104n1:110_18": "taṁ jānāmi.",
  "anya-e0104n1:110_19": "Yaṁ bhavissati,",
  "anya-e0104n1:110_20": "taṁ jānāmī’’ti vā ābhogaṁ katvā pādakajjhānasamāpajjanādīni karoti,",
  "anya-e0104n1:110_21": "tadā āvajjanaparikammāni,",
  "anya-e0104n1:110_22": "cetopariyañāṇañca atītānāgatārammaṇāneva honti āvajjaneneva vibhāgassa katattā.",
  "anya-e0104n1:111_0": "Ye pana ‘‘iddhimā parassa cittaṁ jānitukāmo āvajjeti,",
  "anya-e0104n1:111_1": "āvajjanaṁ khaṇapaccuppannaṁ ārammaṇaṁ katvā teneva saha nirujjhati.",
  "anya-e0104n1:111_2": "Tato cattāri,",
  "anya-e0104n1:111_3": "pañca vā javanāni,",
  "anya-e0104n1:111_4": "yesaṁ pacchimaṁ iddhicittaṁ,",
  "anya-e0104n1:111_5": "sesāni kāmāvacarāni,",
  "anya-e0104n1:111_6": "tesaṁ sabbesampi tadeva niruddhaṁ cittaṁ ārammaṇaṁ hoti,",
  "anya-e0104n1:111_7": "na ca tāni nānārammaṇāni honti addhānavasena paccuppannārammaṇattā’’ti idaṁ vacanaṁ nissāya ‘‘āvajjanajavanānaṁ",
  "anya-e0104n1:111_8": "paccuppannātītārammaṇabhāvepi nānārammaṇatābhāvo viya ekadviticatupañcacittakkhaṇānāgatesupi cittesu",
  "anya-e0104n1:111_9": "āvajjitesu āvajjanajavanānaṁ yathāsambhavaṁ anāgatapaccuppannātītārammaṇabhāvepi nānārammaṇatā na siyā.",
  "anya-e0104n1:111_10": "Tena catupañcacittakkhaṇānāgate āvajjite anāgatārammaṇaparikammānantaraṁ khaṇapaccuppannārammaṇaṁ cetopariyañāṇaṁ siddha’’nti vadanti.",
  "anya-e0104n1:111_11": "Tesaṁ vādo ‘‘anāgatārammaṇo dhammo paccuppannārammaṇassa dhammassa āsevanapaccayena paccayo,",
  "anya-e0104n1:111_12": "paccuppannārammaṇo dhammo atītārammaṇassa dhammassa āsevanapaccayena paccayo’’ti imesaṁ pañhānaṁ anuddhaṭattā,",
  "anya-e0104n1:111_13": "gaṇanāya ca ‘‘āsevane tīṇī’’ti (paṭṭhā.",
  "anya-e0104n1:111_14": "2.19.39) vuttattā na sijjhati.",
  "anya-e0104n1:111_15": "Na hi kusalakiriyāmahaggataṁ anāsevanaṁ atthīti.",
  "anya-e0104n1:111_16": "Etassa ca vādassa nissayabhāvo āvajjanajavanānaṁ khaṇapaccuppannaniruddhārammaṇatāvacanassa na sijjhati,",
  "anya-e0104n1:111_17": "‘‘yaṁ pavattaṁ,",
  "anya-e0104n1:111_18": "pavattissati cā’’ti visesaṁ akatvā gahaṇe āvajjanassa anāgataggahaṇābhāvaṁ,",
  "anya-e0104n1:111_19": "tadabhāvā javanānampi vattamānaggahaṇābhāvañca sandhāyeva tassa vuttattā.",
  "anya-e0104n1:111_20": "Tadā hi bhavaṅgacalanānantaraṁ abhimukhībhūtameva cittaṁ ārabbha āvajjanā pavattatīti jānanacittassapi",
  "anya-e0104n1:111_21": "vattamānārammaṇabhāve āvajjanajānanacittānaṁ sahaṭṭhānadosāpattiyā,",
  "anya-e0104n1:111_22": "rāsiekadesāvajjanapaṭivedhe sampattasampattāvajjanajānane ca aniṭṭhe ṭhāne āvajjanajavanānaṁ nānārammaṇabhāvadosāpattiyā",
  "anya-e0104n1:111_23": "ca yaṁ vuttaṁ ‘‘khaṇapaccuppannaṁ cittaṁ cetopariyañāṇassa ārammaṇaṁ hotī’’ti,",
  "anya-e0104n1:111_24": "taṁ ayuttanti paṭikkhipitvā yathāvuttadosāpattiṁ,",
  "anya-e0104n1:111_25": "kālavasena ca addhāsantatipaccuppannārammaṇattā nānārammaṇatābhāvaṁ disvā āvajjanajavanānaṁ vattamānataṁ niruddhārammaṇabhāvo vuttoti.",
  "anya-e0104n1:111_26": "Tampi vacanaṁ purimavādino nānujāneyyuṁ.",
  "anya-e0104n1:111_27": "Tasmiṁ hi sati ‘‘āvajjanā kusalāna’’ntiādīsu (paṭṭhā 1.1.417) viya aññapadasaṅgahitassa anantarapaccayavidhānato",
  "anya-e0104n1:111_28": "‘‘paccuppannārammaṇaāvajjanā atītārammaṇānaṁ khandhānaṁ anantarapaccayena paccayo’’ti ca vattabbaṁ siyā,",
  "anya-e0104n1:111_29": "na ca vuttanti.",
  "anya-e0104n1:112_0": "Kasmā panevaṁ cetopariyañāṇassa paccuppannārammaṇatā vicāritā,",
  "anya-e0104n1:112_1": "nanu ‘‘atīto dhammo paccuppannassa dhammassa,",
  "anya-e0104n1:112_2": "anāgato dhammo paccuppannassa dhammassa ārammaṇapaccayena paccayo’’ti (paṭṭhā.",
  "anya-e0104n1:112_3": "2.18.2) etesaṁ vibhaṅgesu ‘‘atītā khandhā iddhividhañāṇassa cetopariyañāṇassa pubbenivāsānussatiñāṇassa",
  "anya-e0104n1:112_4": "yathākammūpagañāṇassa āvajjanāya ārammaṇapaccayena paccayo,",
  "anya-e0104n1:112_5": "anāgatā khandhā iddhividhañāṇassa cetopariyañāṇassa anāgataṁsañāṇassa āvajjanāya ārammaṇapaccayena paccayo’’ti,",
  "anya-e0104n1:112_6": "uppannattike ca ‘‘anuppannā khandhā uppādino khandhā iddhividhañāṇassa cetopariyañāṇassa anāgataṁsañāṇassa",
  "anya-e0104n1:112_7": "āvajjanāya ārammaṇapaccayena paccayo’’ti (paṭṭhā.",
  "anya-e0104n1:112_8": "2.17.3) cetopariyañāṇaggahaṇaṁ katvā ‘‘paccuppanno dhammo paccuppannassa dhammassā’’ti (paṭṭhā.",
  "anya-e0104n1:112_9": "2.18.3) etassa vibhaṅge ‘‘paccuppannā khandhā iddhividhañāṇassa āvajjanāya ārammaṇapaccayena paccayo’’ti (paṭṭhā. 2.18.3),",
  "anya-e0104n1:112_10": "uppannattike ca ‘‘uppannā khandhā iddhividhañāṇassa āvajjanāya ārammaṇapaccayena paccayo’’ti (paṭṭhā.",
  "anya-e0104n1:112_11": "2.17.2) ettakasseva vuttattā paccuppanne citte cetopariyañāṇaṁ nappavattatīti viññāyati.",
  "anya-e0104n1:112_12": "Yadi hi pavatteyya,",
  "anya-e0104n1:112_13": "purimesu viya itaresu ca cetopariyañāṇaggahaṇaṁ kattabbaṁ siyāti?",
  "anya-e0104n1:112_14": "Saccaṁ kattabbaṁ,",
  "anya-e0104n1:112_15": "nayadassanavasena pana taṁ saṁkhittanti aññāya pāḷiyā viññāyati.",
  "anya-e0104n1:113_0": "‘‘Atītārammaṇo dhammo paccuppannārammaṇassa dhammassa ārammaṇapaccayena paccayo,",
  "anya-e0104n1:113_1": "anāgatārammaṇo dhammo paccuppannārammaṇassa,",
  "anya-e0104n1:113_2": "paccuppannārammaṇo dhammo paccuppannārammaṇassā’’ti (paṭṭhā.",
  "anya-e0104n1:113_3": "2.19.20-22) etesaṁ hi vibhaṅgesu ‘‘cetopariyañāṇena atītārammaṇapaccuppannacittasamaṅgissa cittaṁ jānāti,",
  "anya-e0104n1:113_4": "atītārammaṇā paccuppannā khandhā cetopariyañāṇassa āvajjanāya ārammaṇapaccayena paccayo,",
  "anya-e0104n1:113_5": "cetopariyañāṇena anāgatārammaṇapaccuppannacittasamaṅgissa cittaṁ jānāti,",
  "anya-e0104n1:113_6": "anāgatārammaṇā paccuppannā khandhā cetopariyañāṇassa āvajjanāya ārammaṇapaccayena paccayo,",
  "anya-e0104n1:113_7": "cetopariyañāṇena paccuppannārammaṇapaccuppannacittasamaṅgissa cittaṁ jānāti,",
  "anya-e0104n1:113_8": "paccuppannārammaṇā paccuppannā khandhā cetopariyañāṇassa āvajjanāya ārammaṇapaccayena paccayo’’ti (paṭṭhā.",
  "anya-e0104n1:113_9": "2.19.20-22) cetopariyañāṇassa paccuppannārammaṇe pavatti vuttāti.",
  "anya-e0104n1:113_10": "Tenevāyaṁ vicāraṇā katāti veditabbā.",
  "anya-e0104n1:114_0": "417.Tesanti tesu dvīsu ñāṇesūti niddhāraṇe sāmivacanaṁ.",
  "anya-e0104n1:114_1": "Cittameva ārammaṇaṁ cetopariyañāṇattāti adhippāyo.",
  "anya-e0104n1:114_2": "Tenāha ‘‘aññaṁ khandhaṁ vā khandhappaṭibaddhaṁ vā na jānātī’’ti.",
  "anya-e0104n1:114_3": "Tattha khandhappaṭibaddhaṁ nāmagottādi.",
  "anya-e0104n1:114_4": "Yadi evaṁ kathaṁ maggārammaṇanti āha ‘‘maggasampayuttacittārammaṇattā pana pariyāyato maggārammaṇanti vutta’’nti.",
  "anya-e0104n1:114_5": "Cetanāmattameva ārammaṇaṁ,",
  "anya-e0104n1:114_6": "tathā hi taṁ ‘‘yathākammūpagañāṇa’’nti vuccatīti adhippāyo.",
  "anya-e0104n1:114_7": "Khandhappaṭibaddhesūti ettha nibbānampi khandhappaṭibaddhameva.",
  "anya-e0104n1:114_8": "Khandhehi visayīkatattāti vadanti.",
  "anya-e0104n1:114_9": "Tathā hi vuttaṁ aṭṭhasāliniyaṁ ‘‘atīte buddhā maggaṁ bhāvayiṁsu,",
  "anya-e0104n1:114_10": "phalaṁ sacchākaṁsu,",
  "anya-e0104n1:114_11": "anupādisesāya nibbānadhātuyā parinibbāyiṁsūti chinnavaṭumakānussaraṇavasena maggaphalanibbānapaccavekkhaṇatopi appamāṇārammaṇa’’nti (dha. sa. aṭṭha. 1421).",
  "anya-e0104n1:114_12": "Tattha maggaphalapaccavekkhaṇāni tāva pubbenivāsānussatiñāṇena maggaphalesu ñāṇesu pavattanti.",
  "anya-e0104n1:114_13": "Nibbānapaccavekkhaṇañca nibbānārammaṇesu appamāṇadhammesu ñāṇesūti maggādipaccavekkhaṇāni pubbenivāsānussatiñāṇassa",
  "anya-e0104n1:114_14": "appamāṇārammaṇataṁ sādhentīti veditabbāni.",
  "anya-e0104n1:114_15": "‘‘Appamāṇā khandhā pubbenivāsānussatiñāṇassa ārammaṇapaccayena paccayo’’icceva (paṭṭhā.",
  "anya-e0104n1:114_16": "9.12.58) hi vuttaṁ,",
  "anya-e0104n1:114_17": "na vuttaṁ ‘‘nibbāna’’nti.",
  "anya-e0104n1:114_18": "Tasmā pubbenivāsañāṇena eva maggaphalapaccavekkhaṇakicce vuccamānepi nibbānapaccavekkhaṇatā na sakkā vattuṁ.",
  "anya-e0104n1:114_19": "Aṭṭhakathāyaṁ pana nibbānārammaṇatā nidassitā.",
  "anya-e0104n1:115_0": "Kusalākhandhāti iddhividhapubbenivāsānāgataṁsañāṇāpekkho bahuvacananiddeso,",
  "anya-e0104n1:115_1": "na cetopariyayathākammūpagañāṇāpekkhāti tesaṁ catukkhandhārammaṇabhāvassa asādhakoti ce? Na,",
  "anya-e0104n1:115_2": "aññattha ‘‘avitakkavicāramattā khandhā ca vicāro ca cetopariyañāṇassa pubbenivāsānussatiñāṇassa anāgataṁsañāṇassa",
  "anya-e0104n1:115_3": "ārammaṇapaccayena paccayo’’ti (paṭṭhā. 2.6.72),",
  "anya-e0104n1:115_4": "‘‘savitakkasavicārā khandhā ca vitakko ca cetopariyañāṇassa pubbenivāsānussatiñāṇassa anāgataṁsañāṇassa ārammaṇapaccayena paccayo’’ti (paṭṭhā.",
  "anya-e0104n1:115_5": "2.6.73) ca vuttattā cetopariyañāṇāpekkhāpi bahuvacananiddesoti imassa atthassa siddhito.",
  "anya-e0104n1:115_6": "Evampi yathākammūpagañāṇassa ‘‘avitakkavicāramattā khandhā ca vicāro cā’’tiādīsu avuttattā catukkhandhārammaṇatā na sijjhatīti? Na,",
  "anya-e0104n1:115_7": "tattha avacanassa aññakāraṇattā.",
  "anya-e0104n1:115_8": "Yathākammūpagañāṇena hi kammasaṁsaṭṭhā cattāro khandhā kammamukhena gayhati.",
  "anya-e0104n1:115_9": "Tañhi yathā cetopariyañāṇaṁ purimaparikammavasena avitakkādivibhāgaṁ,",
  "anya-e0104n1:115_10": "sarāgādivibhāgañca cittaṁ vibhāveti,",
  "anya-e0104n1:115_11": "na evaṁ vibhāgaṁ vibhāveti.",
  "anya-e0104n1:115_12": "Kammavaseneva pana samudāyaṁ vibhāveti,",
  "anya-e0104n1:115_13": "tasmā ‘‘avitakkavicāramattā khandhā ca vicāro cā’’tiādike vibhāgakaraṇe taṁ na vuttaṁ,",
  "anya-e0104n1:115_14": "na catukkhandhānārammaṇatoti.",
  "anya-e0104n1:115_15": "Idaṁ panassa akāraṇanti keci.",
  "anya-e0104n1:115_16": "Tatthāpi ‘‘pubbenivāsānussatiñāṇassa yathākammūpagañāṇassa anāgataṁsañāṇassā’’ti paṭhanti eva.",
  "anya-e0104n1:115_17": "Na hi taṁ kusalākusalavibhāgaṁ viya savitakkādivibhāgaṁ kammaṁ vibhāvetuṁ asamatthaṁ.",
  "anya-e0104n1:115_18": "Duccaritasucaritavibhāvanampi hi lobhādialobhādisampayogavibhāgavisesavibhāvanaṁ hotīti.",
  "anya-e0104n1:116_0": "‘‘Pubbenivāsānussatiñāṇaṁ nāmagottānussaraṇakāle na vattabbārammaṇa’’nti ettakameva aṭṭhakathāyaṁ vuttaṁ.",
  "anya-e0104n1:116_1": "Nāmagottaṁ pana khandhūpanibandho sammutisiddho byañjanattho,",
  "anya-e0104n1:116_2": "na byañjananti.",
  "anya-e0104n1:116_3": "Ayamettha amhākaṁ khantīti ācariyassāyaṁ attano mati.",
  "anya-e0104n1:116_4": "Yaṁ pana vuttaṁ ‘‘na byañjana’’nti,",
  "anya-e0104n1:116_5": "tassa samatthanaṁ ‘‘byañjanañhī’’tiādi.",
  "anya-e0104n1:117_0": "419.Kāmāvacarenibbattissatīti nibbattikkhandhajānanamāha.",
  "anya-e0104n1:118_0": "420.Etthāti etasmiṁ ajjhattārammaṇattikavasena abhiññāñāṇānaṁ,",
  "anya-e0104n1:118_1": "ārammaṇavicāre.",
  "anya-e0104n1:118_2": "‘‘Ajjhattārammaṇañceva bahiddhārammaṇañcā’’ti ekajjhaṁ gahetvā yaṁ vuttaṁ porāṇaṭṭhakathāyaṁ,",
  "anya-e0104n1:118_3": "taṁ ‘‘kālena…pe…",
  "anya-e0104n1:118_4": "hotiyevā’’ti iminā adhippāyena vuttanti attho.",
  "anya-e0104n1:118_5": "Na hi ajjhattabahiddhā nāma visuṁ ekaṁ atthi,",
  "anya-e0104n1:118_6": "nāpi taṁ ekajjhaṁ ārammaṇaṁ karīyatīti.",
  "anya-e0104n1:118_7": "Yadi evaṁ tiko eva na pūrati padadvayāsaṅgahitassa tatiyassa atthantarassa abhāvato, na,",
  "anya-e0104n1:118_8": "pakārabhedavisayattā tikaniddesassa.",
  "anya-e0104n1:118_9": "Tathā hi aṭṭhakathāyaṁ ‘‘te eva tippakārepi dhamme’’ti vuttaṁ.",
  "anya-e0104n1:118_10": "Te eva ajjhattādivasena tividhepi dhammeti attho.",
  "anya-e0104n1:118_11": "Ettha hi ‘‘te eva dhamme’’ti avatvā ‘‘tippakāre’’ti vacanaṁ pakārabhedanibandhanā ayaṁ tikadesanāti dassanatthaṁ.",
  "anya-e0104n1:118_12": "Yathā hi kusalattikādīnaṁ desanā yathārahaṁ dhammānaṁ jātisampayogappahānasikkhābhūmiārammaṇappabhedaniyamakālādibhedanibandhanā,",
  "anya-e0104n1:118_13": "na evamayaṁ jātiādibhedanibandhanā,",
  "anya-e0104n1:118_14": "nāpi sanidassanattikahetudukādidesanā viya sabhāvādibhedanibandhanā,",
  "anya-e0104n1:118_15": "atha kho pakārabhedanibandhanā.",
  "anya-e0104n1:118_16": "Pañceva hi khandhā sasantatipariyāpannataṁ upādāya ‘‘ajjhattā’’ti vuttā,",
  "anya-e0104n1:118_17": "parasantatipariyāpannataṁ upādāya ‘‘bahiddhā’’ti,",
  "anya-e0104n1:118_18": "tadubhayaṁ upādāya ‘‘ajjhattabahiddhā’’ti.",
  "anya-e0104n1:118_19": "Tenāha ‘‘anindriyabaddharūpañca nibbānañca ṭhapetvā sabbe dhammā siyā ajjhattā,",
  "anya-e0104n1:118_20": "siyā bahiddhā,",
  "anya-e0104n1:118_21": "siyā ajjhattabahiddhā’’ti (dha. sa. 1435).",
  "anya-e0104n1:118_22": "Nanu cettha atthantarābhāvato,",
  "anya-e0104n1:118_23": "pakārantarassa ca anāmaṭṭhattā tatiyo rāsi natthīti?",
  "anya-e0104n1:118_24": "Nayidamevaṁ.",
  "anya-e0104n1:118_25": "Yadipi hi paṭhamapadena asaṅgahitasaṅgaṇhanavasena dutiyapadassa pavattattā sabbepi sabhāvadhammā padadvayeneva pariggahitā,",
  "anya-e0104n1:118_26": "tehi pana visuṁ visuṁ gahitadhamme ekajjhaṁ gahaṇavasena tatiyapadaṁ vuttanti attheva tatiyo rāsi.",
  "anya-e0104n1:118_27": "Na hi samudāyo avayavo hoti,",
  "anya-e0104n1:118_28": "bhinnavatthuke pana dhamme adhiṭṭhānabhedaṁ amuñcitvā ekajjhaṁ gahaṇaṁ na sambhavatīti kālena ajjhattaṁ,",
  "anya-e0104n1:118_29": "kālena bahiddhā jānanakāleti vuttanti daṭṭhabbaṁ.",
  "anya-e0104n1:119_0": "Abhiññāniddesavaṇṇanā niṭṭhitā.",
  "anya-e0104n1:120_0": "Iti terasamaparicchedavaṇṇanā."
}