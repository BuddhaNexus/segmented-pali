{
  "atk-s0511a22:0_0": "22. Sikhībuddhavaṁsavaṇṇanā",
  "atk-s0511a22:1_0": "Vipassissa aparabhāge antarahite ca tasmiṁ kappe tato paraṁ ekūnasaṭṭhiyā kappesu buddhā loke na uppajjiṁsu.",
  "atk-s0511a22:1_1": "Apagatabuddhāloko ahosi.",
  "atk-s0511a22:1_2": "Kilesadevaputtamārānaṁ ekarajjaṁ apagatakaṇṭakaṁ ahosi.",
  "atk-s0511a22:1_3": "Ito pana ekattiṁsakappe siniddhasukkhasāradārupacito pahūtasappisitto nidhūmo sikhī viya sikhī ca vessabhū cāti dve sammāsambuddhā loke uppajjiṁsu.",
  "atk-s0511a22:1_4": "Tattha sikhī pana bhagavā pāramiyo pūretvā tusitapure nibbattitvā tato cavitvā kusalakaraṇavatī aruṇavatīnagare",
  "atk-s0511a22:1_5": "paramaguṇavato aruṇavato nāma rañño aggamahesiyā rattakanakapaṭibimbarucirappabhāya pabhāvatiyā nāma",
  "atk-s0511a22:1_6": "deviyā kucchismiṁ paṭisandhiṁ gahetvā dasa māse vītināmetvā nisabhuyyāne mātukucchito nikkhami.",
  "atk-s0511a22:1_7": "Nemittikā panassa nāmaṁ karontā uṇhīsassa sikhā viya uggatattā ‘‘sikhī’’ti nāmamakaṁsu.",
  "atk-s0511a22:1_8": "So sattavassasahassāni agāraṁ ajjhāvasi.",
  "atk-s0511a22:1_9": "Sucandakasirīgiriyasanārivasabha nāmakā tayo pāsādā ahesuṁ.",
  "atk-s0511a22:1_10": "Sabbakāmādevippamukhāni catuvīsati itthisahassāni paccupaṭṭhitāni ahesuṁ.",
  "atk-s0511a22:2_0": "So cattāri nimittāni disvā sabbakāmādeviyā guṇagaṇātule atule nāma putte uppanne hatthiyānena hatthikkhandhavaragato",
  "atk-s0511a22:2_1": "mahābhinikkhamanaṁ nikkhamitvā pabbaji.",
  "atk-s0511a22:2_2": "Taṁ sattatipurisasatasahassāni anupabbajiṁsu.",
  "atk-s0511a22:2_3": "So tehi parivuto aṭṭhamāsaṁ padhānacariyaṁ caritvā visākhapuṇṇamāya gaṇasaṅgaṇikaṁ pahāya sudassananigame",
  "atk-s0511a22:2_4": "piyadassīseṭṭhino dhītuyā dinnaṁ madhupāyāsaṁ paribhuñjitvā taruṇakhadiravane divāvihāraṁ vītināmetvā",
  "atk-s0511a22:2_5": "anomadassinā nāma tāpasena dinnā aṭṭha kusatiṇamuṭṭhiyo gahetvā puṇḍarīkabodhiṁ upasaṅkami.",
  "atk-s0511a22:2_6": "Tassā kira puṇḍarīkabodhiyāpi pāṭaliyā pamāṇameva pamāṇaṁ ahosi.",
  "atk-s0511a22:2_7": "Taṁdivasameva so paṇṇāsaratanakkhandho hutvā abbhuggato,",
  "atk-s0511a22:2_8": "sākhāpissa paṇṇāsaratanamattāva.",
  "atk-s0511a22:2_9": "So dibbehi gandhehi pupphehi sañchanno ahosi.",
  "atk-s0511a22:2_10": "Na kevalaṁ puppheheva,",
  "atk-s0511a22:2_11": "phalehipi sañchanno ahosi.",
  "atk-s0511a22:2_12": "Tassa ekapassato taruṇāni phalāni ekato majjhimāni ekato nātipakkāni ekato pakkhittadibbojāni viya surasāni",
  "atk-s0511a22:2_13": "vaṇṇagandharasasampannāni tato tato olambanti.",
  "atk-s0511a22:2_14": "Yathā ca so ,",
  "atk-s0511a22:2_15": "evaṁ dasasahassicakkavāḷesu pupphūpagā rukkhā pupphehi phalūpagā rukkhā phalehi paṭimaṇḍitā ahesuṁ.",
  "atk-s0511a22:3_0": "So tattha catuvīsatihatthavitthataṁ tiṇasantharaṁ santharitvā pallaṅkaṁ ābhujitvā caturaṅgavīriyaṁ adhiṭṭhāya nisīdi.",
  "atk-s0511a22:3_1": "Evaṁ nisīditvā chattiṁsa yojanavitthataṁ samāraṁ mārabalaṁ vidhamitvā sambodhiṁ pāpuṇitvā –",
  "atk-s0511a22:3_2": "‘‘anekajātisaṁsāraṁ…pe…",
  "atk-s0511a22:3_3": "taṇhānaṁ khayamajjhagā’’ti udānaṁ udānetvā bodhisamīpeyeva sattasattāhaṁ vītināmetvā brahmāyācanaṁ sampaṭicchitvā",
  "atk-s0511a22:3_4": "attanā saha pabbajitānaṁ sattatiyā bhikkhusatasahassānaṁ upanissayasampattiṁ disvā surapathena gantvā",
  "atk-s0511a22:3_5": "vividhāvaraṇavatiyā aruṇavatiyā rājadhāniyā samīpe migājinuyyāne otaritvā tehi munigaṇehi parivuto tesaṁ",
  "atk-s0511a22:3_6": "majjhe dhammacakkaṁ pavattesi.",
  "atk-s0511a22:3_7": "Tadā koṭisatasahassānaṁ paṭhamo abhisamayo ahosi.",
  "atk-s0511a22:3_8": "Tena vuttaṁ –",
  "atk-s0511a22:4_0": "1.",
  "atk-s0511a22:5_0": " ‘‘Vipassissa aparena, sambuddho dvipaduttamo;",
  "atk-s0511a22:6_0": "Sikhivhayo āsi jino, asamo appaṭipuggalo.",
  "atk-s0511a22:7_0": "2.",
  "atk-s0511a22:8_0": " ‘‘Mārasenaṁ pamadditvā, patto sambodhimuttamaṁ;",
  "atk-s0511a22:9_0": "Dhammacakkaṁ pavattesi, anukampāya pāṇinaṁ.",
  "atk-s0511a22:10_0": "3.",
  "atk-s0511a22:11_0": " ‘‘Dhammacakkaṁ pavattente, sikhimhi jinapuṅgave;",
  "atk-s0511a22:12_0": "Koṭisatasahassānaṁ, paṭhamābhisamayo ahū’’ti.",
  "atk-s0511a22:13_0": "Punapi aruṇavatiyā rājadhāniyā samīpeyeva abhibhūrājaputtassa ca sambhavarājaputtassa cāti dvinnaṁ saparivārānaṁ",
  "atk-s0511a22:13_1": "dhammaṁ desetvā navutikoṭisahassāni dhammāmataṁ pāyesi.",
  "atk-s0511a22:13_2": "So dutiyo abhisamayo ahosi.",
  "atk-s0511a22:13_3": "Tena vuttaṁ –",
  "atk-s0511a22:14_0": "4.",
  "atk-s0511a22:15_0": " ‘‘Aparampi dhammaṁ desente, gaṇaseṭṭhe naruttame;",
  "atk-s0511a22:16_0": "Navuttikoṭisahassānaṁ, dutiyābhisamayo ahū’’ti.",
  "atk-s0511a22:17_0": "Yadā pana sūriyavatīnagaradvāre campakarukkhamūle titthiyamadamānabhañjanatthaṁ sabbajanabandhanamokkhatthañca",
  "atk-s0511a22:17_1": "yamakapāṭihāriyaṁ karonto bhagavā dhammaṁ desesi ,",
  "atk-s0511a22:17_2": "tadā asītikoṭisahassānaṁ tatiyo abhisamayo ahosi.",
  "atk-s0511a22:17_3": "Tena vuttaṁ –",
  "atk-s0511a22:18_0": "5.",
  "atk-s0511a22:19_0": " ‘‘Yamakapāṭihāriyañca , dassayante sadevake;",
  "atk-s0511a22:20_0": "Asītikoṭisahassānaṁ, tatiyābhisamayo ahū’’ti.",
  "atk-s0511a22:21_0": "Abhibhunā ca sambhavena ca rājaputtena saddhiṁ pabbajitānaṁ arahantānaṁ satasahassānaṁ majjhe nisīditvā pātimokkhaṁ uddisi,",
  "atk-s0511a22:21_1": "so paṭhamo sannipāto ahosi,",
  "atk-s0511a22:21_2": "aruṇavatīnagare ñātisamāgame pabbajitānaṁ asītiyā bhikkhusahassānaṁ majjhe nisīditvā pātimokkhaṁ uddisi,",
  "atk-s0511a22:21_3": "so dutiyo sannipāto ahosi.",
  "atk-s0511a22:21_4": "Dhanañjayanagare dhanapālakanāgavinayanasamaye pabbajitānaṁ sattatiyā bhikkhusahassānaṁ majjhe bhagavā pātimokkhaṁ uddisi,",
  "atk-s0511a22:21_5": "so tatiyo sannipāto ahosi.",
  "atk-s0511a22:21_6": "Tena vuttaṁ –",
  "atk-s0511a22:22_0": "6.",
  "atk-s0511a22:23_0": " ‘‘Sannipātā tayo āsuṁ, sikhissāpi mahesino;",
  "atk-s0511a22:24_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a22:25_0": "7.",
  "atk-s0511a22:26_0": " ‘‘Bhikkhusatasahassānaṁ, paṭhamo āsi samāgamo;",
  "atk-s0511a22:27_0": "Asītibhikkhusahassānaṁ, dutiyo āsi samāgamo.",
  "atk-s0511a22:28_0": "8.",
  "atk-s0511a22:29_0": " ‘‘Sattatibhikkhusahassānaṁ , tatiyo āsi samāgamo;",
  "atk-s0511a22:30_0": "Anupalitto padumaṁva, toyamhi sampavaḍḍhita’’nti.",
  "atk-s0511a22:31_0": "Tattha anupalitto padumaṁvāti toye jātaṁ toyeva vaḍḍhitaṁ padumaṁ viya toyena anupalittaṁ,",
  "atk-s0511a22:31_1": "sopi bhikkhusannipāto loke jātopi lokadhammehi anupalitto ahosīti attho.",
  "atk-s0511a22:32_0": "Tadā kira amhākaṁ bodhisatto katthaci asaṁsaṭṭho paribhuttanagare arindamo nāma rājā hutvā sikhimhi satthari",
  "atk-s0511a22:32_1": "paribhuttanagaramanuppatte saparivāro rājā bhagavato paccuggantvā pasādavaḍḍhitahadayanayanasoto dasabalassa",
  "atk-s0511a22:32_2": "amalacaraṇakamalayugaḷesu saparivāro sirasā abhivanditvā dasabalaṁ nimantetvā sattāhaṁ issariyakulavibhavasaddhānurūpaṁ",
  "atk-s0511a22:32_3": "mahādānaṁ datvā dussabhaṇḍāgāradvārāni vivarāpetvā buddhappamukhassa bhikkhusaṅghassa mahagghāni vatthāni adāsi.",
  "atk-s0511a22:32_4": "Attano ca balarūpalakkhaṇajavasampannahemajālamālāsamalaṅkataṁ navakanakaruciradaṇḍakosacāmarayugavirājitaṁ",
  "atk-s0511a22:32_5": "vipulamudukaṇṇaṁ candarājivirājitavadanasobhaṁ erāvaṇavāraṇamiva arivāraṇaṁ varavāraṇaṁ datvā vāraṇappamāṇameva",
  "atk-s0511a22:32_6": "katvā kappiyabhaṇḍañca adāsi.",
  "atk-s0511a22:32_7": "Sopi naṁ satthā –",
  "atk-s0511a22:32_8": "‘‘ito ekattiṁsakappe buddho bhavissatī’’ti byākāsi.",
  "atk-s0511a22:32_9": "Tena vuttaṁ –",
  "atk-s0511a22:33_0": "9.",
  "atk-s0511a22:34_0": " ‘‘Ahaṁ tena samayena, arindamo nāma khattiyo;",
  "atk-s0511a22:35_0": "Sambuddhappamukhaṁ saṅghaṁ, annapānena tappayiṁ.",
  "atk-s0511a22:36_0": "10.",
  "atk-s0511a22:37_0": " ‘‘Bahuṁ dussavaraṁ datvā, dussakoṭiṁ anappakaṁ;",
  "atk-s0511a22:38_0": "Alaṅkataṁ hatthiyānaṁ, sambuddhassa adāsahaṁ.",
  "atk-s0511a22:39_0": "11.",
  "atk-s0511a22:40_0": " ‘‘Hatthiyānaṁ nimminitvā, kappiyaṁ upanāmayiṁ;",
  "atk-s0511a22:41_0": "Pūrayiṁ mānasaṁ mayhaṁ, niccaṁ daḷhamupaṭṭhitaṁ.",
  "atk-s0511a22:42_0": "12.",
  "atk-s0511a22:43_0": " ‘‘Sopi maṁ buddho byākāsi, sikhī lokagganāyako;",
  "atk-s0511a22:44_0": "Ekattiṁse ito kappe, ayaṁ buddho bhavissati.",
  "atk-s0511a22:45_0": "13.",
  "atk-s0511a22:46_0": " ‘‘Ahu kapilavhayā rammā…pe… hessāma sammukhā imaṁ.",
  "atk-s0511a22:47_0": "14.",
  "atk-s0511a22:48_0": " ‘‘Tassāhaṁ vacanaṁ sutvā, bhiyyo cittaṁ pasādayiṁ;",
  "atk-s0511a22:49_0": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a22:50_0": "Tattha nimminitvāti tassa hatthino pamāṇena tulayitvā.",
  "atk-s0511a22:50_1": "Kappiyanti kappiyabhaṇḍaṁ,",
  "atk-s0511a22:50_2": "bhikkhūnaṁ yaṁ bhaṇḍaṁ kappati gahetuṁ,",
  "atk-s0511a22:50_3": "taṁ kappiyabhaṇḍaṁ nāma.",
  "atk-s0511a22:50_4": "Pūrayiṁ mānasaṁ mayhanti mama cittaṁ dānapītiyā pūrayiṁ,",
  "atk-s0511a22:50_5": "mayhaṁ hāsuppādanasamatthaṁ akāsinti attho.",
  "atk-s0511a22:50_6": "Niccaṁ daḷhamupaṭṭhitanti niccakālaṁ dānaṁ dassāmī’’ti dānavasena daḷhaṁ upaṭṭhitaṁ cittanti attho.",
  "atk-s0511a22:51_0": "Tassa pana bhagavato nagaraṁ aruṇavatī nāma ahosi.",
  "atk-s0511a22:51_1": "Aruṇavā nāma rājā pitā,",
  "atk-s0511a22:51_2": "pabhāvatī nāma mātā,",
  "atk-s0511a22:51_3": "abhibhū ca sambhavo ca dve aggasāvakā,",
  "atk-s0511a22:51_4": "khemaṅkaro nāmupaṭṭhāko,",
  "atk-s0511a22:51_5": "sakhilā ca madumā ca dve aggasāvikā,",
  "atk-s0511a22:51_6": "puṇḍarīkarukkho bodhi,",
  "atk-s0511a22:51_7": "sarīrañcassa sattatihatthubbedhaṁ ahosi .",
  "atk-s0511a22:51_8": "Sarīrappabhā niccakālaṁ yojanattayaṁ pharitvā aṭṭhāsi.",
  "atk-s0511a22:51_9": "Sattativassasahassāni āyu,",
  "atk-s0511a22:51_10": "sabbakāmā nāmassa aggamahesī,",
  "atk-s0511a22:51_11": "atulo nāmassa putto,",
  "atk-s0511a22:51_12": "hatthiyānena nikkhami.",
  "atk-s0511a22:51_13": "Tena vuttaṁ –",
  "atk-s0511a22:52_0": "15.",
  "atk-s0511a22:53_0": " ‘‘Nagaraṁ aruṇavatī nāma, aruṇo nāma khattiyo;",
  "atk-s0511a22:54_0": "Pabhāvatī nāma janikā, sikhissāpi mahesino.",
  "atk-s0511a22:55_0": "20.",
  "atk-s0511a22:56_0": " ‘‘Abhibhū sambhavo ceva, ahesuṁ aggasāvakā;",
  "atk-s0511a22:57_0": "Khemaṅkaro nāmupaṭṭhāko, sikhissāpi mahesino.",
  "atk-s0511a22:58_0": "21.",
  "atk-s0511a22:59_0": " ‘‘Sakhilā ca padumā ca, ahesuṁ aggasāvikā;",
  "atk-s0511a22:60_0": "Bodhi tassa bhagavato, puṇḍarīkoti vuccati.",
  "atk-s0511a22:61_0": "22.",
  "atk-s0511a22:62_0": " ‘‘Sirivaḍḍho ca nando ca, ahesuṁ aggupaṭṭhakā;",
  "atk-s0511a22:63_0": "Cittā ceva suguttā ca, ahesuṁ aggupaṭṭhikā.",
  "atk-s0511a22:64_0": "23.",
  "atk-s0511a22:65_0": " ‘‘Uccattanena so buddho, sattatihatthamuggato;",
  "atk-s0511a22:66_0": "Kañcanagghiyasaṅkāso, dvattiṁsavaralakkhaṇo.",
  "atk-s0511a22:67_0": "24.",
  "atk-s0511a22:68_0": " ‘‘Tassāpi byāmappabhā kāyā, divārattiṁ nirantaraṁ;",
  "atk-s0511a22:69_0": "Disodisaṁ niccharanti, tīṇi yojanaso pabhā.",
  "atk-s0511a22:70_0": "25.",
  "atk-s0511a22:71_0": " ‘‘Sattativassasahassāni, āyu tassa mahesino;",
  "atk-s0511a22:72_0": "Tāvatā tiṭṭhamāno so, tāresi janataṁ bahuṁ.",
  "atk-s0511a22:73_0": "26.",
  "atk-s0511a22:74_0": " ‘‘Dhammameghaṁ pavassetvā, temayitvā sadevake;",
  "atk-s0511a22:75_0": "Khemantaṁ pāpayitvāna, nibbuto so sasāvako.",
  "atk-s0511a22:76_0": "27.",
  "atk-s0511a22:77_0": " ‘‘Anubyañjanasampannaṁ, dvattiṁsavaralakkhaṇaṁ;",
  "atk-s0511a22:78_0": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a22:79_0": "Tattha puṇḍarīkoti setambarukkho.",
  "atk-s0511a22:79_1": "Tīṇi yojanaso pabhāti tīṇi yojanāni pabhā niccharantīti attho.",
  "atk-s0511a22:79_2": "Dhammameghanti dhammavassaṁ,",
  "atk-s0511a22:79_3": "dhammavassanako buddhamegho.",
  "atk-s0511a22:79_4": "Temayitvāti dhammakathāsalilena temetvā,",
  "atk-s0511a22:79_5": "siñcitvāti attho.",
  "atk-s0511a22:79_6": "Sadevaketi sadevake satte.",
  "atk-s0511a22:79_7": "Khemantanti khemantaṁ nibbānaṁ .",
  "atk-s0511a22:79_8": "Anubyañjanasampannanti tambanakhatuṅganāsavaṭṭaṅgulitādīhi asītiyā anubyañjanehi sampannaṁ,",
  "atk-s0511a22:79_9": "dvattiṁsamahāpurisalakkhaṇapaṭimaṇḍitaṁ bhagavato sarīranti attho.",
  "atk-s0511a22:79_10": "Sikhī kira sammāsambuddho sīlavatīnagare assārāme parinibbāyi.",
  "atk-s0511a22:80_0": "‘‘Sikhīva loke tapasā jalitvā, sikhīva meghāgamane naditvā;",
  "atk-s0511a22:81_0": "Sikhī mahesindhanavippahīno, sikhīva santiṁ sugato gato so’’.",
  "atk-s0511a22:82_0": "Sikhissa kira bhagavato dhātuyo ekagghanāva hutvā aṭṭhaṁsu na vippakiriṁsu.",
  "atk-s0511a22:82_1": "Sakalajambudīpavāsino pana manussā tiyojanubbedhaṁ sattaratanamayaṁ himagirisadisasobhaṁ thūpamakaṁsu.",
  "atk-s0511a22:82_2": "Sesamettha gāthāsu pākaṭamevāti.",
  "atk-s0511a22:83_0": "Sikhībuddhavaṁsavaṇṇanā niṭṭhitā.",
  "atk-s0511a22:84_0": "Niṭṭhito vīsatimo buddhavaṁso."
}