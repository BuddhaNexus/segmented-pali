{
  "atk-s0301a10:0_0": "10. Yakkhasaṁyuttaṁ",
  "atk-s0301a10:1_0": "1. Indakasuttavaṇṇanā",
  "atk-s0301a10:2_0": "235.",
  "atk-s0301a10:2_1": "Yakkhasaṁyuttassa paṭhame indakassāti indakūṭanivāsino yakkhassa.",
  "atk-s0301a10:2_2": "Yakkhato hi kūṭena,",
  "atk-s0301a10:2_3": "kūṭato ca yakkhena nāmaṁ laddhaṁ.",
  "atk-s0301a10:2_4": "Rūpaṁ na jīvanti vadantīti yadi buddhā rūpaṁ jīvanti na vadanti,",
  "atk-s0301a10:2_5": "yadi rūpaṁ satto puggaloti evaṁ na vadantīti attho.",
  "atk-s0301a10:2_6": "Kathaṁ nvayanti kathaṁ nu ayaṁ?",
  "atk-s0301a10:2_7": "Kutassa aṭṭhīyakapiṇḍametīti assa sattassa aṭṭhiyakapiṇḍañca kuto āgacchati?",
  "atk-s0301a10:2_8": "Ettha ca aṭṭhiggahaṇena tīṇi aṭṭhisatāni,",
  "atk-s0301a10:2_9": "yakapiṇḍaggahaṇena nava maṁsapesisatāni gahitāni.",
  "atk-s0301a10:2_10": "Yadi rūpaṁ na jīvo,",
  "atk-s0301a10:2_11": "athassa imāni ca aṭṭhīni imā ca maṁsapesiyo kuto āgacchantīti pucchati.",
  "atk-s0301a10:2_12": "Kathaṁ nvayaṁ sajjati gabbharasminti kena nu kāraṇena ayaṁ satto mātukucchismiṁ sajjati laggati,",
  "atk-s0301a10:2_13": "tiṭṭhatīti?",
  "atk-s0301a10:2_14": "Puggalavādī kiresa yakkho,",
  "atk-s0301a10:2_15": "“ekappahāreneva satto mātukucchismiṁ nibbattatī”ti gahetvā gabbhaseyyakasattassa mātā macchamaṁsādīni khādati,",
  "atk-s0301a10:2_16": "sabbāni ekarattivāsena pacitvā pheṇaṁ viya vilīyanti.",
  "atk-s0301a10:2_17": "Yadi rūpaṁ satto na bhaveyya,",
  "atk-s0301a10:2_18": "evameva vilīyeyyāti laddhiyā evamāha.",
  "atk-s0301a10:2_19": "Athassa bhagavā –",
  "atk-s0301a10:2_20": "“na mātukucchismiṁ ekappahāreneva nibbattati,",
  "atk-s0301a10:2_21": "anupubbena pana vaḍḍhatī”ti dassento paṭhamaṁ kalalaṁ hotītiādimāha.",
  "atk-s0301a10:2_22": "Tattha paṭhamanti paṭhamena paṭisandhiviññāṇena saddhiṁ tissoti vā phussoti vā nāmaṁ natthi,",
  "atk-s0301a10:2_23": "atha kho tīhi jātiuṇṇaṁsūhi katasuttagge saṇṭhitatelabinduppamāṇaṁ kalalaṁ hoti,",
  "atk-s0301a10:2_24": "yaṁ sandhāya vuttaṁ –",
  "atk-s0301a10:3_0": "“Tilatelassa yathā bindu, sappimaṇḍo anāvilo;",
  "atk-s0301a10:4_0": "Evaṁ vaṇṇappaṭibhāgaṁ, kalalaṁ sampavuccatī”ti.",
  "atk-s0301a10:5_0": "Kalalāhoti abbudanti tasmā kalalā sattāhaccayena maṁsadhovanaudakavaṇṇaṁ abbudaṁ nāma hoti,",
  "atk-s0301a10:5_1": "kalalanti nāmaṁ antaradhāyati.",
  "atk-s0301a10:5_2": "Vuttampi cetaṁ –",
  "atk-s0301a10:6_0": "“Sattāhaṁ kalalaṁ hoti, paripakkaṁ samūhataṁ;",
  "atk-s0301a10:7_0": "Vivaṭṭamānaṁ tabbhāvaṁ, abbudaṁ nāma jāyatī”ti.",
  "atk-s0301a10:8_0": "Abbudājāyate pesīti tasmāpi abbudā sattāhaccayena vilīnatipusadisā pesi nāma sañjāyati.",
  "atk-s0301a10:8_1": "Sā maricaphāṇitena dīpetabbā.",
  "atk-s0301a10:8_2": "Gāmadārikā hi supakkāni maricāni gahetvā sāṭakante bhaṇḍikaṁ katvā pīḷetvā maṇḍaṁ ādāya kapāle pakkhipitvā ātape ṭhapenti,",
  "atk-s0301a10:8_3": "taṁ sukkhamānaṁ sabbabhāgehi muccati.",
  "atk-s0301a10:8_4": "Evarūpā pesi hoti,",
  "atk-s0301a10:8_5": "abbudanti nāmaṁ antaradhāyati.",
  "atk-s0301a10:8_6": "Vuttampi cetaṁ –",
  "atk-s0301a10:9_0": "“Sattāhaṁ abbudaṁ hoti, paripakkaṁ samūhataṁ;",
  "atk-s0301a10:10_0": "Vivaṭṭamānaṁ tabbhāvaṁ, pesi nāma pajāyatī”ti.",
  "atk-s0301a10:11_0": "Pesi nibbattatī ghanoti tato pesito sattāhaccayena kukkuṭaṇḍasaṇṭhāno ghano nāma maṁsapiṇḍo nibbattati,",
  "atk-s0301a10:11_1": "pesīti nāmaṁ antaradhāyati.",
  "atk-s0301a10:11_2": "Vuttampi cetaṁ –",
  "atk-s0301a10:12_0": "“Sattāhaṁ pesi bhavati, paripakkaṁ samūhataṁ;",
  "atk-s0301a10:13_0": "Vivaṭṭamānaṁ tabbhāvaṁ, ghanoti nāma jāyati.",
  "atk-s0301a10:14_0": "“Yathā kukkuṭiyā aṇḍaṁ, samantā parimaṇḍalaṁ;",
  "atk-s0301a10:15_0": "Evaṁ ghanassa saṇṭhānaṁ, nibbattaṁ kammapaccayā”ti.",
  "atk-s0301a10:16_0": "Ghanā pasākhā jāyantīti pañcame sattāhe dvinnaṁ hatthapādānaṁ sīsassa catthāya pañca pīḷakā jāyanti,",
  "atk-s0301a10:16_1": "yaṁ sandhāyetaṁ vuttaṁ “pañcame,",
  "atk-s0301a10:16_2": "bhikkhave,",
  "atk-s0301a10:16_3": "sattāhe pañca pīḷakā saṇṭhahanti kammato”ti.",
  "atk-s0301a10:17_0": "Ito paraṁ chaṭṭhasattamādīni sattāhāni atikkamma desanaṁ saṅkhipitvā dvācattālīse sattāhe pariṇatakālaṁ gahetvā dassento kesātiādimāha.",
  "atk-s0301a10:17_1": "Tattha kesā lomā nakhāpi cāti dvācattālīse sattāhe etāni jāyanti.",
  "atk-s0301a10:18_0": "Tena so tattha yāpetīti tassa hi nābhito uṭṭhito nāḷo mātu udarapaṭalena ekābaddho hoti,",
  "atk-s0301a10:18_1": "so uppaladaṇḍako viya chiddo,",
  "atk-s0301a10:18_2": "tena āhāraraso saṁsaritvā āhārasamuṭṭhānarūpaṁ samuṭṭhāpeti.",
  "atk-s0301a10:18_3": "Evaṁ so dasa māse yāpeti.",
  "atk-s0301a10:18_4": "Mātukucchigato naroti mātuyā tirokucchigato,",
  "atk-s0301a10:18_5": "kucchiyā abbhantaragatoti attho.",
  "atk-s0301a10:18_6": "Iti bhagavā “evaṁ kho, yakkha,",
  "atk-s0301a10:18_7": "ayaṁ satto anupubbena mātukucchiyaṁ vaḍḍhati,",
  "atk-s0301a10:18_8": "na ekappahāreneva nibbattatī”ti dasseti. Paṭhamaṁ.",
  "atk-s0301a10:19_0": "2. Sakkanāmasuttavaṇṇanā",
  "atk-s0301a10:20_0": "236.",
  "atk-s0301a10:20_1": "Dutiye sakkanāmakoti evaṁ nāmako eko yakkho,",
  "atk-s0301a10:20_2": "so kira mārapakkhikayakkho.",
  "atk-s0301a10:20_3": "Vippamuttassāti tīhi bhavehi vippamuttassa.",
  "atk-s0301a10:20_4": "Yadaññanti yaṁ aññaṁ.",
  "atk-s0301a10:20_5": "Vaṇṇenāti kāraṇena.",
  "atk-s0301a10:20_6": "Saṁvāsoti ekato vāso,",
  "atk-s0301a10:20_7": "sakkhidhammo mittadhammoti attho.",
  "atk-s0301a10:20_8": "Sappaññoti supañño sambuddho. Dutiyaṁ.",
  "atk-s0301a10:21_0": "3. Sūcilomasuttavaṇṇanā",
  "atk-s0301a10:22_0": "237.",
  "atk-s0301a10:22_1": "Tatiye gayāyanti gayāgāme,",
  "atk-s0301a10:22_2": "gayāya avidūre niviṭṭhagāmaṁ upanissāyāti attho.",
  "atk-s0301a10:22_3": "Ṭaṅkitamañceti dīghamañce pādamajjhe vijjhitvā aṭaniyo pavesetvā katamañce.",
  "atk-s0301a10:22_4": "Tassa “idaṁ upari,",
  "atk-s0301a10:22_5": "idaṁ heṭṭhā”ti natthi,",
  "atk-s0301a10:22_6": "parivattetvā atthatopi tādisova hoti,",
  "atk-s0301a10:22_7": "taṁ devaṭṭhāne ṭhapenti.",
  "atk-s0301a10:22_8": "Catunnaṁ pāsāṇānaṁ upari pāsāṇaṁ attharitvā katagehampi “ṭaṅkitamañco”ti vuccati.",
  "atk-s0301a10:22_9": "Sūcilomassāti kathinasūcisadisalomassa.",
  "atk-s0301a10:22_10": "So kira kassapassa bhagavato sāsane pabbajitvā dūraṭṭhānato āgato sedamalaggahitena gattena supaññattaṁ",
  "atk-s0301a10:22_11": "saṅghikamañcaṁ anādarena apaccattharitvā nipajji,",
  "atk-s0301a10:22_12": "tassa parisuddhasīlassa taṁ kammaṁ suddhavatthe kāḷakaṁ viya ahosi.",
  "atk-s0301a10:22_13": "So tasmiṁ attabhāve visesaṁ nibbattetuṁ asakkonto kālaṁkatvā gayāgāmadvāre saṅkāraṭṭhāne yakkho hutvā nibbatti.",
  "atk-s0301a10:22_14": "Nibbattamattasseva cassa sakalasarīraṁ kathinasūcīhi gavicchivijjhitaṁ viya jātaṁ.",
  "atk-s0301a10:23_0": "Athekadivasaṁ bhagavā paccūsasamaye lokaṁ olokento taṁ yakkhaṁ paṭhamāvajjanasseva āpāthaṁ āgataṁ disvā –",
  "atk-s0301a10:23_1": "“ayaṁ ekaṁ buddhantaraṁ mahādukkhaṁ anubhavi.",
  "atk-s0301a10:23_2": "Kiṁ nu khvāssa maṁ āgamma sotthikāraṇaṁ bhaveyyā”ti?",
  "atk-s0301a10:23_3": "Āvajjento paṭhamamaggassa upanissayaṁ addasa.",
  "atk-s0301a10:23_4": "Athassa saṅgahaṁ kātukāmo surattadupaṭṭaṁ nivāsetvā sugatamahācīvaraṁ pārupitvā devavimānakappaṁ gandhakuṭiṁ",
  "atk-s0301a10:23_5": "pahāya hatthigavāssamanussakukkurādikuṇapaduggandhaṁ saṅkāraṭṭhānaṁ gantvā tattha mahāgandhakuṭiyaṁ viya nisīdi.",
  "atk-s0301a10:23_6": "Taṁ sandhāya vuttaṁ “sūcilomassa yakkhassa bhavane”ti.",
  "atk-s0301a10:24_0": "Kharoti suṁsumārapiṭṭhi viya chadaniṭṭhakāhi visamacchadanapiṭṭhi viya ca kharasarīro.",
  "atk-s0301a10:24_1": "So kira kassapasammāsambuddhakāle sīlasampanno upāsako ekadivase vihāre cittattharaṇādīhi atthatāya bhūmiyā",
  "atk-s0301a10:24_2": "saṅghike attharaṇe attano uttarāsaṅgaṁ apaccattharitvā nipajji.",
  "atk-s0301a10:24_3": "Saṅghikaṁ telaṁ abhājetvā attano uttarāsaṅgaṁ apaccattharitvā nipajji.",
  "atk-s0301a10:24_4": "Saṅghikaṁ telaṁ abhājetvā attano hatthehi sarīraṁ makkhesītipi vadanti.",
  "atk-s0301a10:24_5": "So tena kammena sagge nibbattituṁ asakkonto tasseva gāmassa dvāre saṅkāraṭṭhāne yakkho hutvā nibbatti.",
  "atk-s0301a10:24_6": "Nibbattamattassa cassa sakalasarīraṁ vuttappakāraṁ ahosi.",
  "atk-s0301a10:24_7": "Te ubhopi sahāyā jātā.",
  "atk-s0301a10:24_8": "Iti kharassa kharabhāvo veditabbo.",
  "atk-s0301a10:25_0": "Avidūre atikkamantīti gocaraṁ pariyesantā samāgamaṭṭhānaṁ vā gacchantā āsanne ṭhāne gacchanti.",
  "atk-s0301a10:25_1": "Tesu sūcilomo satthāraṁ na passati,",
  "atk-s0301a10:25_2": "kharalomo paṭhamataraṁ disvā sūcilomaṁ yakkhaṁ etadavoca –",
  "atk-s0301a10:25_3": "“eso samaṇo”ti, samma,",
  "atk-s0301a10:25_4": "esa tava bhavanaṁ pavisitvā nisinno eko samaṇoti.",
  "atk-s0301a10:25_5": "Neso samaṇo,",
  "atk-s0301a10:25_6": "samaṇako esoti so kira yo maṁ passitvā bhīto palāyati,",
  "atk-s0301a10:25_7": "taṁ samaṇakoti vadati.",
  "atk-s0301a10:25_8": "Yo na bhāyati,",
  "atk-s0301a10:25_9": "taṁ samaṇoti.",
  "atk-s0301a10:25_10": "Tasmā “ayaṁ maṁ disvā bhīto palāyissatī”ti maññamāno evamāha.",
  "atk-s0301a10:26_0": "Kāyaṁ upanāmesīti bheravarūpaṁ nimminitvā mahāmukhaṁ vivaritvā sakalasarīre lomāni uṭṭhāpetvā kāyaṁ upanāmesi.",
  "atk-s0301a10:26_1": "Apanāmesīti ratanasatikaṁ suvaṇṇagghanikaṁ viya thokaṁ apanāmesi.",
  "atk-s0301a10:26_2": "Pāpakoti lāmako amanuñño.",
  "atk-s0301a10:26_3": "So gūthaṁ viya aggi viya kaṇhasappo viya ca parivajjetabbo,",
  "atk-s0301a10:26_4": "na iminā suvaṇṇavaṇṇena sarīrena sampaṭicchitabbo.",
  "atk-s0301a10:26_5": "Evaṁ vutte pana sūcilomo “pāpako kira me samphasso”ti kuddho pañhaṁ taṁ,",
  "atk-s0301a10:26_6": "samaṇātiādimāha.",
  "atk-s0301a10:26_7": "Cittaṁ vā te khipissāmīti yesañhi amanussā cittaṁ khipitukāmā honti,",
  "atk-s0301a10:26_8": "tesaṁ setamukhaṁ nīlodaraṁ surattahatthapādaṁ mahāsīsaṁ pajjalitanettaṁ bheravaṁ vā attabhāvaṁ nimminitvā dassenti,",
  "atk-s0301a10:26_9": "bheravaṁ vā saddaṁ sāventi,",
  "atk-s0301a10:26_10": "kathentānaṁyeva vā mukhe hatthaṁ pakkhipitvā hadayaṁ maddanti,",
  "atk-s0301a10:26_11": "tena te sattā ummattakā honti khittacittā.",
  "atk-s0301a10:26_12": "Taṁ sandhāyevamāha.",
  "atk-s0301a10:26_13": "Pāragaṅgāyāti dvīsu pādesu gahetvā taṁ āviñchetvā yathā na punāgacchasi,",
  "atk-s0301a10:26_14": "evaṁ pāraṁ vā gaṅgāya khipissāmīti vadati.",
  "atk-s0301a10:26_15": "Sadevaketiādi vuttatthameva.",
  "atk-s0301a10:26_16": "Puccha yadākaṅkhasīti yaṁkiñci ākaṅkhasi,",
  "atk-s0301a10:26_17": "taṁ sabbaṁ puccha,",
  "atk-s0301a10:26_18": "asesaṁ te byākarissāmīti sabbaññupavāraṇaṁ pavāreti.",
  "atk-s0301a10:27_0": "Kutonidānāti kiṁnidānā,",
  "atk-s0301a10:27_1": "kiṁpaccayāti attho?",
  "atk-s0301a10:27_2": "Kumārakā dhaṅkamivossajantīti yathā kumārakā kākaṁ gahetvā ossajanti khipanti,",
  "atk-s0301a10:27_3": "evaṁ pāpavitakkā kuto samuṭṭhāya cittaṁ ossajantīti pucchati?",
  "atk-s0301a10:28_0": "Itonidānāti ayaṁ attabhāvo nidānaṁ etesanti ito nidānā.",
  "atk-s0301a10:28_1": "Itojāti ito attabhāvato jātā.",
  "atk-s0301a10:28_2": "Ito samuṭṭhāya manovitakkāti yathā dīghasuttakena pāde baddhaṁ kākaṁ kumārakā tassa suttapariyantaṁ aṅguliyaṁ veṭhetvā ossajanti,",
  "atk-s0301a10:28_3": "so dūraṁ gantvāpi puna tesaṁ pādamūleyeva patati,",
  "atk-s0301a10:28_4": "evameva ito attabhāvato samuṭṭhāya pāpavitakkā cittaṁ ossajanti.",
  "atk-s0301a10:29_0": "Snehajāti taṇhāsinehato jātā.",
  "atk-s0301a10:29_1": "Attasambhūtāti attani sambhūtā.",
  "atk-s0301a10:29_2": "Nigrodhasseva khandhajāti nigrodhakhandhe jātā pārohā viya.",
  "atk-s0301a10:29_3": "Puthūti bahū anekappakārā pāpavitakkā taṁsampayuttakilesā ca.",
  "atk-s0301a10:29_4": "Visattāti laggā laggitā.",
  "atk-s0301a10:29_5": "Kāmesūti vatthukāmesu.",
  "atk-s0301a10:29_6": "Māluvāva vitatā vaneti yathā vane māluvā latā yaṁ rukkhaṁ nissāya jāyati,",
  "atk-s0301a10:29_7": "taṁ mūlato yāva aggā,",
  "atk-s0301a10:29_8": "aggato yāva mūlā punappunaṁ saṁsibbitvā ajjhottharitvā otatavitatā tiṭṭhati.",
  "atk-s0301a10:29_9": "Evaṁ vatthukāmesu puthū kilesakāmā visattā,",
  "atk-s0301a10:29_10": "puthū vā sattā tehi kilesakāmehi vatthukāmesu visattā.",
  "atk-s0301a10:29_11": "Ye naṁ pajānantīti ye “attasambhūtā”ti ettha vuttaṁ attabhāvaṁ jānanti.",
  "atk-s0301a10:30_0": "Yatonidānanti yaṁ nidānamassa attabhāvassa tañca jānanti.",
  "atk-s0301a10:30_1": "Te naṁ vinodentīti te evaṁ attabhāvasaṅkhātassa dukkhasaccassa nidānabhūtaṁ samudayasaccaṁ maggasaccena vinodenti.",
  "atk-s0301a10:30_2": "Te duttaranti te samudayasaccaṁ nīharantā idaṁ duttaraṁ kilesoghaṁ taranti.",
  "atk-s0301a10:30_3": "Atiṇṇapubbanti anamatagge saṁsāre supinantepi na tiṇṇapubbaṁ.",
  "atk-s0301a10:30_4": "Apunabbhavāyāti apunabbhavasaṅkhātassa nirodhasaccassatthāya.",
  "atk-s0301a10:30_5": "Iti imāya gāthāya cattāri saccāni pakāsento arahattanikūṭena desanaṁ niṭṭhapesi.",
  "atk-s0301a10:30_6": "Desanāvasāne sūcilomo tasmiṁyeva padese ṭhito desanānusārena ñāṇaṁ pesetvā sotāpattiphale patiṭṭhito.",
  "atk-s0301a10:30_7": "Sotāpannā ca nāma na kiliṭṭhattabhāve tiṭṭhantīti saha phalapaṭilābhenassa sarīre setakaṇḍupīḷakasūciyo sabbā patitā.",
  "atk-s0301a10:30_8": "So dibbavatthanivattho dibbavaradukūluttarāsaṅgo dibbaveṭhanaveṭhito dibbābharaṇagandhamāladharo suvaṇṇavaṇṇo hutvā bhummadevatāparihāraṁ paṭilabhīti. Tatiyaṁ.",
  "atk-s0301a10:31_0": "4. Maṇibhaddasuttavaṇṇanā",
  "atk-s0301a10:32_0": "238.",
  "atk-s0301a10:32_1": "Catutthe sukhamedhatīti,",
  "atk-s0301a10:32_2": "sukhaṁ paṭilabhati.",
  "atk-s0301a10:32_3": "Suve seyyoti suve suve seyyo,",
  "atk-s0301a10:32_4": "niccameva seyyoti attho.",
  "atk-s0301a10:32_5": "Verā na parimuccatīti ahaṁ satimāti ettakena verato na muccati.",
  "atk-s0301a10:32_6": "Yassāti yassa arahato.",
  "atk-s0301a10:32_7": "Ahiṁsāyāti karuṇāya ceva karuṇāpubbabhāge ca.",
  "atk-s0301a10:32_8": "Mettaṁsoti so mettañceva mettāpubbabhāgañca bhāveti.",
  "atk-s0301a10:32_9": "Atha vā aṁsoti koṭṭhāso vuccati.",
  "atk-s0301a10:32_10": "Mettā aṁso etassāti mettaṁso.",
  "atk-s0301a10:32_11": "Idaṁ vuttaṁ hoti –",
  "atk-s0301a10:32_12": "yassa arahato sabbakālaṁ ahiṁsāya rato mano,",
  "atk-s0301a10:32_13": "yassa ca sabbabhūtesu mettākoṭṭhāso atthi,",
  "atk-s0301a10:32_14": "tassa kenaci puggalena saddhiṁ veraṁ nāma natthi yakkhāti.",
  "atk-s0301a10:32_15": "Catutthaṁ.",
  "atk-s0301a10:33_0": "5. Sānusuttavaṇṇanā",
  "atk-s0301a10:34_0": "239.",
  "atk-s0301a10:34_1": "Pañcame yakkhena gahito hotīti so kira tassā upāsikāya ekaputtako.",
  "atk-s0301a10:34_2": "Atha naṁ sā daharakāleyeva pabbājesi.",
  "atk-s0301a10:34_3": "So pabbajitakālato paṭṭhāya sīlavā ahosi vattasampanno,",
  "atk-s0301a10:34_4": "ācariyupajjhāyaāgantukādīnaṁ vattaṁ katameva hoti,",
  "atk-s0301a10:34_5": "māsassa aṭṭhamīdivase pāto vuṭṭhāya udakamāḷake udakaṁ upaṭṭhāpetvā dhammassavanaggaṁ sammajjitvā dīpaṁ jāletvā madhurassarena dhammassavanaṁ ghoseti.",
  "atk-s0301a10:34_6": "Bhikkhū tassa thāmaṁ ñatvā “sarabhāṇaṁ bhaṇa,",
  "atk-s0301a10:34_7": "sāmaṇerā”ti ajjhesanti.",
  "atk-s0301a10:34_8": "So “mayhaṁ hadayavāto rujati,",
  "atk-s0301a10:34_9": "kāso vā bādhatī”ti kiñci paccāhāraṁ akatvā dhammāsanaṁ abhiruhitvā ākāsagaṅgaṁ otārento viya sarabhāṇaṁ vatvā otaranto –",
  "atk-s0301a10:34_10": "“mayhaṁ mātāpitūnampi imasmiṁ sarabhaññe pattī”ti vadati.",
  "atk-s0301a10:34_11": "Tassa manussā mātāpitaro pattiyā dinnabhāvaṁ na jānanti.",
  "atk-s0301a10:34_12": "Anantarattabhāve panassa mātā yakkhinī jātā.",
  "atk-s0301a10:34_13": "Sā devatāhi saddhiṁ āgatā,",
  "atk-s0301a10:34_14": "dhammaṁ sutvā –",
  "atk-s0301a10:34_15": "“sāmaṇerena dinnapattiṁ anumodāmi,",
  "atk-s0301a10:34_16": "tātā”ti vadati.",
  "atk-s0301a10:34_17": "Sīlasampannā ca nāma bhikkhū sadevakassa lokassa piyā hontīti tasmiṁ sāmaṇere devatā salajjā sagāravā",
  "atk-s0301a10:34_18": "mahābrahmaṁ viya aggikkhandhaṁ viya ca naṁ maññanti.",
  "atk-s0301a10:34_19": "Sāmaṇere gāravena taṁ yakkhiniṁ garuṁ katvā passanti.",
  "atk-s0301a10:34_20": "Dhammassavanayakkhasamāgamādīsu “sānumātā sānumātā”ti yakkhiniyā aggāsanaṁ aggodakaṁ aggapiṇḍaṁ denti.",
  "atk-s0301a10:34_21": "Mahesakkhāpi yakkhā taṁ disvā maggā okkamanti,",
  "atk-s0301a10:34_22": "āsanā vuṭṭhahanti.",
  "atk-s0301a10:35_0": "Atha kho sāmaṇero vuḍḍhimanvāya paripakkindriyo anabhiratipīḷito anabhiratiṁ vinodetuṁ asakkonto parūḷhakesanakho",
  "atk-s0301a10:35_1": "kiliṭṭhanivāsanapārupano kassaci anārocetvā pattacīvaramādāya ekakova mātu gharaṁ gato.",
  "atk-s0301a10:35_2": "Upāsikā puttaṁ disvā,",
  "atk-s0301a10:35_3": "vanditvā āha – “tāta,",
  "atk-s0301a10:35_4": "tvaṁ pubbe ācariyupajjhāyehi vā daharasāmaṇerehi vā saddhiṁ idhāgacchasi.",
  "atk-s0301a10:35_5": "Kasmā ekakova ajja āgato”ti?",
  "atk-s0301a10:35_6": "So ukkaṇṭhitabhāvaṁ ārocesi.",
  "atk-s0301a10:35_7": "Saddhā upāsikā nānappakārena gharāvāse ādīnavaṁ dassetvā puttaṁ ovadamānāpi taṁ saññāpetuṁ asakkontī,",
  "atk-s0301a10:35_8": "“appeva nāma attano dhammatāyapi sallakkhessatī”ti anuyojetvāva – “tiṭṭha, tāta,",
  "atk-s0301a10:35_9": "yāva te yāgubhattaṁ sampādemi,",
  "atk-s0301a10:35_10": "yāguṁ pivitvā katabhattakiccassa te manāpāni vatthāni nīharitvā dassāmī”ti vatvā āsanaṁ paññāpetvā adāsi.",
  "atk-s0301a10:35_11": "Nisīdi sāmaṇero.",
  "atk-s0301a10:35_12": "Upāsikā muhutteneva yāgukhajjakaṁ sampādetvā adāsi.",
  "atk-s0301a10:35_13": "Tato “bhattaṁ sampādessāmī”ti avidūre nisinnā taṇḍule dhovati.",
  "atk-s0301a10:35_14": "Tasmiṁ samaye sā yakkhinī “kahaṁ nu kho sāmaṇero?",
  "atk-s0301a10:35_15": "Kiñci bhikkhāhāraṁ labhati,",
  "atk-s0301a10:35_16": "udāhu no”ti?",
  "atk-s0301a10:35_17": "Āvajjamānā tassa vibbhamitukāmatāya nisinnabhāvaṁ ñatvā,",
  "atk-s0301a10:35_18": "“mā heva kho me devatānaṁ antare lajjaṁ uppādeyya,",
  "atk-s0301a10:35_19": "gacchāmissa vibbhamane antarāyaṁ karomī”ti āgantvā sarīre adhimuccitvā gīvaṁ parivattetvā bhūmiyaṁ pātesi.",
  "atk-s0301a10:35_20": "So akkhīhi viparivattehi kheḷena paggharantena bhūmiyaṁ vipphandati.",
  "atk-s0301a10:35_21": "Tena vuttaṁ “yakkhena gahito hotī”ti.",
  "atk-s0301a10:36_0": "Abhāsīti upāsikā puttassa taṁ vippakāraṁ disvā vegena gantvā puttaṁ āliṅgetvā ūrūsu nipajjāpesi.",
  "atk-s0301a10:36_1": "Sakalagāmavāsino āgantvā balikammādīni karonti.",
  "atk-s0301a10:36_2": "Upāsikā paridevamānā imā gāthāyo abhāsi.",
  "atk-s0301a10:37_0": "Pāṭihāriyapakkhañcāti manussā “aṭṭhamīuposathassa paccuggamanañca anuggamanañca karissāmā”ti sattamiyāpi navamiyāpi uposathaṅgāni samādiyanti,",
  "atk-s0301a10:37_1": "cātuddasīpannarasīnaṁ paccuggamanānuggamanaṁ karontā terasiyāpi pāṭipadepi samādiyanti,",
  "atk-s0301a10:37_2": "“vassāvāsassa anuggamanaṁ karissāmā”ti dvinnaṁ pavāraṇānaṁ antare aḍḍhamāsaṁ nibaddhuposathikā bhavanti.",
  "atk-s0301a10:37_3": "Idaṁ sandhāya vuttaṁ “pāṭihāriyapakkhañcā”ti.",
  "atk-s0301a10:37_4": "Aṭṭhaṅgasusamāgatanti aṭṭhaṅgehi suṭṭhu samāgataṁ,",
  "atk-s0301a10:37_5": "sampayuttanti attho.",
  "atk-s0301a10:37_6": "Brahmacariyanti seṭṭhacariyaṁ.",
  "atk-s0301a10:37_7": "Na te hi yakkhā kīḷantīti na te gahetvā yakkhā kilamenti.",
  "atk-s0301a10:38_0": "Puna cātuddasinti imāya gāthāya sāmaṇerassa kāye adhimuttā yakkhinī āha.",
  "atk-s0301a10:38_1": "Āvi vā yadi vā rahoti kassaci sammukhe vā parammukhe vā.",
  "atk-s0301a10:38_2": "Pamutyatthīti pamutti atthi.",
  "atk-s0301a10:38_3": "Uppaccāpīti uppatitvāpi.",
  "atk-s0301a10:38_4": "Sacepi sakuṇo viya uppatitvā palāyasi,",
  "atk-s0301a10:38_5": "tathāpi te mokkho natthīti vadati.",
  "atk-s0301a10:38_6": "Evañca pana vatvā sāmaṇeraṁ muñci.",
  "atk-s0301a10:38_7": "Sāmaṇero akkhīni ummīlesi,",
  "atk-s0301a10:38_8": "mātā kese pakiriya assasantī passasantī rodati.",
  "atk-s0301a10:38_9": "So “amanussena gahitomhī”ti na jānāti.",
  "atk-s0301a10:38_10": "Olokento pana “ahaṁ pubbe pīṭhe nisinno.",
  "atk-s0301a10:38_11": "Mātā me avidūre nisīditvā taṇḍule dhovati.",
  "atk-s0301a10:38_12": "Idāni panamhi bhūmiyaṁ nisinno,",
  "atk-s0301a10:38_13": "mātāpi me assasantī passasantī rodati,",
  "atk-s0301a10:38_14": "sakalagāmavāsinopi sannipatitā.",
  "atk-s0301a10:38_15": "Kiṁ nu kho eta”nti?",
  "atk-s0301a10:38_16": "Nipannakova mataṁ vā ammāti gāthamāha.",
  "atk-s0301a10:39_0": "Kāmecajitvānāti duvidhepi kāme pahāya.",
  "atk-s0301a10:39_1": "Punarāgacchateti vibbhamanavasena āgacchati.",
  "atk-s0301a10:39_2": "Puna jīvaṁ mato hi soti uppabbajitvā puna jīvantopi so matakova,",
  "atk-s0301a10:39_3": "tasmā tampi rodantīti vadati.",
  "atk-s0301a10:40_0": "Idānissa gharāvāse ādīnavaṁ dassentī kukkuḷātiādimāha.",
  "atk-s0301a10:40_1": "Tattha kukkuḷāti gharāvāso kira uṇhaṭṭhena kukkuḷā nāma hoti.",
  "atk-s0301a10:40_2": "Kassa ujjhāpayāmaseti –",
  "atk-s0301a10:40_3": "“abhidhāvatha,",
  "atk-s0301a10:40_4": "bhaddaṁ te hotū”ti evaṁ vatvā –",
  "atk-s0301a10:40_5": "“yaṁ tvaṁ vibbhamitukāmo yakkhena pāpito,",
  "atk-s0301a10:40_6": "imaṁ vippakāraṁ kassa mayaṁ ujjhāpayāma nijjhāpayāma ārocayāmā”ti vadati.",
  "atk-s0301a10:40_7": "Puna ḍayhitumicchasītiādittagharato nīhaṭabhaṇḍaṁ viya gharā nīharitvā buddhasāsane pabbajito puna mahāḍāhasadise gharāvāse ḍayhituṁ icchasīti attho.",
  "atk-s0301a10:40_8": "So mātari kathentiyā kathentiyā sallakkhetvā hirottappaṁ paṭilabhitvā,",
  "atk-s0301a10:40_9": "“natthi mayhaṁ gihibhāvena attho”ti āha.",
  "atk-s0301a10:40_10": "Athassa mātā “sādhu,",
  "atk-s0301a10:40_11": "tātā”ti tuṭṭhā paṇītabhojanaṁ bhojetvā,",
  "atk-s0301a10:40_12": "“kati vassosi,",
  "atk-s0301a10:40_13": "tātā”ti pucchi.",
  "atk-s0301a10:40_14": "Paripuṇṇavassomhi upāsiketi. “Tena hi, tāta,",
  "atk-s0301a10:40_15": "upasampadaṁ karohī”ti cīvarasāṭake adāsi.",
  "atk-s0301a10:40_16": "So ticīvaraṁ kārāpetvā upasampanno buddhavacanaṁ uggaṇhanto tepiṭako hutvā sīlādīnaṁ āgataṭṭhāne taṁ",
  "atk-s0301a10:40_17": "taṁ pūrento nacirasseva arahattaṁ patvā mahādhammakathiko hutvā vīsavassasataṁ ṭhatvā sakalajambudīpaṁ",
  "atk-s0301a10:40_18": "khobhetvā parinibbāyi. Pañcamaṁ.",
  "atk-s0301a10:41_0": "6. Piyaṅkarasuttavaṇṇanā",
  "atk-s0301a10:42_0": "240.",
  "atk-s0301a10:42_1": "Chaṭṭhe jetavaneti jetavanassa paccante kosambakakuṭi nāma atthi,",
  "atk-s0301a10:42_2": "tattha viharati.",
  "atk-s0301a10:42_3": "Dhammapadānīti idha pāṭiyekkaṁ saṅgahaṁ āruḷhā chabbīsativaggā tanti adhippetā.",
  "atk-s0301a10:42_4": "Tatra thero tasmiṁ samaye antovihāre nisinno madhurassarena sarabhaññaṁ katvā appamādavaggaṁ bhāsati.",
  "atk-s0301a10:42_5": "Evaṁ tosesīti sā kira puttaṁ piyaṅkaraṁ aṅkenādāya jetavanassa pacchimabhāgato paṭṭhāya gocaraṁ pariyesantī",
  "atk-s0301a10:42_6": "anupubbena nagarābhimukhī hutvā uccārapassāvakheḷasiṅghāṇikadubbhojanāni pariyesamānā therassa vasanaṭṭhānaṁ",
  "atk-s0301a10:42_7": "patvā madhurassaraṁ assosi.",
  "atk-s0301a10:42_8": "Tassā so saddo chaviādīni chetvā aṭṭhimiñjaṁ āhacca hadayaṅgamanīyo hutvā aṭṭhāsi.",
  "atk-s0301a10:42_9": "Athassā gocarapariyesane cittampi na uppajji,",
  "atk-s0301a10:42_10": "ohitasotā dhammameva suṇantī ṭhitā.",
  "atk-s0301a10:42_11": "Yakkhadārakassa pana daharatāya dhammassavane cittaṁ natthi.",
  "atk-s0301a10:42_12": "So jighacchāya pīḷitattā,",
  "atk-s0301a10:42_13": "“kasmā ammā gatagataṭṭhāne khāṇuko viya tiṭṭhasi?",
  "atk-s0301a10:42_14": "Na mayhaṁ khādanīyaṁ vā bhojanīyaṁ vā pariyesasī”ti punappunaṁ mātaraṁ codeti.",
  "atk-s0301a10:42_15": "Sā “dhammassavanassa me antarāyaṁ karotī”ti puttakaṁ “mā saddaṁ kari,",
  "atk-s0301a10:42_16": "piyaṅkarā”ti evaṁ tosesi.",
  "atk-s0301a10:42_17": "Tattha mā saddaṁ karīti saddaṁ mā kari.",
  "atk-s0301a10:43_0": "Pāṇesu cāti gāthāya sā attano dhammatāya samādiṇṇaṁ pañcasīlaṁ dasseti.",
  "atk-s0301a10:43_1": "Tattha saṁyamāmaseti saṁyamāma saṁyatā homa.",
  "atk-s0301a10:43_2": "Iminā pāṇātipātā virati gahitā,",
  "atk-s0301a10:43_3": "dutiyapadena musāvādā virati,",
  "atk-s0301a10:43_4": "tatiyapadena sesā tisso viratiyo.",
  "atk-s0301a10:43_5": "Api muccema pisācayoniyāti api nāma yakkhaloke uppannāni pañca verāni pahāya,",
  "atk-s0301a10:43_6": "yoniso paṭipajjitvā imāya chātakadubbhikkhāya pisācayakkhayoniyā muccema,",
  "atk-s0301a10:43_7": "tātāti vadati. Chaṭṭhaṁ.",
  "atk-s0301a10:44_0": "7. Punabbasusuttavaṇṇanā",
  "atk-s0301a10:45_0": "241.",
  "atk-s0301a10:45_1": "Sattame tena kho pana samayenāti katarasamayena?",
  "atk-s0301a10:45_2": "Sūriyassa atthaṅgamanasamayena.",
  "atk-s0301a10:45_3": "Tadā kira bhagavā pacchābhatte mahājanassa dhammaṁ desetvā mahājanaṁ uyyojetvā nhānakoṭṭhake nhatvā gandhakuṭipariveṇe",
  "atk-s0301a10:45_4": "paññattavarabuddhāsane puratthimalokadhātuṁ olokayamāno nisīdi.",
  "atk-s0301a10:45_5": "Athekacārikadvicārikādayo paṁsukūlikapiṇḍapātikabhikkhū attano attano vasanaṭṭhānehi nikkhamitvā āgamma",
  "atk-s0301a10:45_6": "dasabalaṁ vanditvā rattasāṇiyā parikkhipamānā viya nisīdiṁsu.",
  "atk-s0301a10:45_7": "Atha nesaṁ ajjhāsayaṁ viditvā satthā nibbānapaṭisaṁyuttaṁ dhammakathaṁ kathesi.",
  "atk-s0301a10:46_0": "Evaṁ tosesīti sā kira dhītaraṁ aṅkenādāya puttaṁ aṅguliyā gahetvā jetavanapiṭṭhiyaṁ pākāraparikkhepasamīpe",
  "atk-s0301a10:46_1": "uccārapassāvakheḷasiṅghāṇikaṁ pariyesamānā anupubbena jetavanadvārakoṭṭhakaṁ sampattā.",
  "atk-s0301a10:46_2": "Bhagavato ca, “ānanda,",
  "atk-s0301a10:46_3": "pattaṁ āhara,",
  "atk-s0301a10:46_4": "cīvaraṁ āhara,",
  "atk-s0301a10:46_5": "vighāsādānaṁ dānaṁ dehī”ti kathentassa saddo samantā dvādasahatthamattameva gaṇhāti.",
  "atk-s0301a10:46_6": "Dhammaṁ desentassa sacepi cakkavāḷapariyantaṁ katvā parisā nisīdati,",
  "atk-s0301a10:46_7": "yathā parisaṁ gacchati,",
  "atk-s0301a10:46_8": "bahiparisāya ekaṅgulimattampi na niggacchati,",
  "atk-s0301a10:46_9": "“mā akāraṇā madhurasaddo nassī”ti.",
  "atk-s0301a10:46_10": "Tatrāyaṁ yakkhinī bahiparisāya ṭhitā saddaṁ na suṇāti,",
  "atk-s0301a10:46_11": "dvārakoṭṭhake ṭhitāya panassā mahatiyā buddhavīthiyā abhimukhe ṭhitā gandhakuṭi paññāyi.",
  "atk-s0301a10:46_12": "Sā nivāte dīpasikhā viya buddhagāravena hatthakukkuccādirahitaṁ niccalaṁ parisaṁ disvā –",
  "atk-s0301a10:46_13": "“nūna mettha kiñci bhājanīyabhaṇḍaṁ bhavissati,",
  "atk-s0301a10:46_14": "yato ahaṁ sappitelamadhuphāṇitādīsu kiñcideva pattato vā hatthato vā paggharantaṁ bhūmiyaṁ vā pana patitaṁ labhissāmī”ti antovihāraṁ pāvisi.",
  "atk-s0301a10:46_15": "Dvārakoṭṭhake avaruddhakānaṁ nivāraṇatthāya ṭhitā ārakkhadevatā yakkhiniyā upanissayaṁ disvā na nivāresi.",
  "atk-s0301a10:46_16": "Tassā saha parisāya ekībhāvagamanena madhurassaro chaviādīni chinditvā aṭṭhimiñjaṁ āhacca aṭṭhāsi.",
  "atk-s0301a10:46_17": "Taṁ dhammassavanatthāya niccalaṁ ṭhitaṁ purimanayeneva puttakā codayiṁsu.",
  "atk-s0301a10:46_18": "Sā “dhammassavanassa me antarāyaṁ karontī”ti puttake tuṇhī uttarike hohīti evaṁ tosesi.",
  "atk-s0301a10:47_0": "Tattha yāvāti yāva dhammaṁ suṇāmi,",
  "atk-s0301a10:47_1": "tāva tuṇhī hohīti attho.",
  "atk-s0301a10:47_2": "Sabbaganthappamocananti nibbānaṁ āgamma sabbe ganthā pamuccanti,",
  "atk-s0301a10:47_3": "tasmā taṁ sabbaganthappamocananti vuccati.",
  "atk-s0301a10:47_4": "Ativelāti velātikkantā pamāṇātikkantā.",
  "atk-s0301a10:47_5": "Piyāyanāti magganā patthanā.",
  "atk-s0301a10:47_6": "Tato piyataranti yā ayaṁ assa dhammassa magganā patthanā,",
  "atk-s0301a10:47_7": "idaṁ mayhaṁ tato piyataranti attho.",
  "atk-s0301a10:47_8": "Piyatarāti vā pāṭho.",
  "atk-s0301a10:47_9": "Pāṇinanti yathā pāṇīnaṁ dukkhā moceti.",
  "atk-s0301a10:47_10": "Ke mocetīti?",
  "atk-s0301a10:47_11": "Pāṇineti āharitvā vattabbaṁ.",
  "atk-s0301a10:47_12": "Yaṁ dhammaṁ abhisambuddhanti,",
  "atk-s0301a10:47_13": "yaṁ dhammaṁ bhagavā abhisambuddho.",
  "atk-s0301a10:47_14": "Tuṇhībhūtāyamuttarāti na kevalaṁ ahameva,",
  "atk-s0301a10:47_15": "ayaṁ me bhaginī uttarāpi tuṇhībhūtāti vadati.",
  "atk-s0301a10:47_16": "Saddhammassa anaññāyāti, amma,",
  "atk-s0301a10:47_17": "mayaṁ pubbepi imaṁ saddhammameva ajānitvā idāni idaṁ khuppipāsādidukkhaṁ anubhavantā dukkhaṁ carāma viharāma.",
  "atk-s0301a10:48_0": "Cakkhumāti pañcahi cakkhūhi cakkhumā.",
  "atk-s0301a10:48_1": "Dhammaṁ desentoyeva bhagavā parisaṁ sallakkhayamāno tassā yakkhiniyā ceva yakkhadārakassa ca sotāpattiphalassa",
  "atk-s0301a10:48_2": "upanissayaṁ disvā desanaṁ vinivaṭṭetvā catusaccakathaṁ dīpeti,",
  "atk-s0301a10:48_3": "taṁ sutvā tasmiṁyeva dese ṭhitā yakkhinī saddhiṁ puttena sotāpattiphale patiṭṭhitā.",
  "atk-s0301a10:48_4": "Dhītuyāpi panassā upanissayo atthi,",
  "atk-s0301a10:48_5": "atidaharattā pana desanaṁ sampaṭicchituṁ nāsakkhi.",
  "atk-s0301a10:49_0": "Idāni sā yakkhinī puttassa anumodanaṁ karontī sādhu kho paṇḍito nāmātiādimāha.",
  "atk-s0301a10:49_1": "Ajjāhamhi samuggatāti ahamhi ajja vaṭṭato uggatā samuggatā sāsane vā uggatā samuggatā,",
  "atk-s0301a10:49_2": "tvampi sukhī hohīti.",
  "atk-s0301a10:49_3": "Diṭṭhānīti mayā ca tayā ca diṭṭhāni.",
  "atk-s0301a10:49_4": "Uttarāpi suṇātu meti,",
  "atk-s0301a10:49_5": "“amhākaṁ catusaccapaṭivedhabhāvaṁ,",
  "atk-s0301a10:49_6": "dhītā me uttarāpi,",
  "atk-s0301a10:49_7": "suṇātū”ti vadati.",
  "atk-s0301a10:49_8": "Saha saccapaṭivedheneva sāpi sūcilomo viya sabbaṁ setakaṇḍukacchuādibhāvaṁ pahāya dibbasampattiṁ paṭilabhati saddhiṁ puttena.",
  "atk-s0301a10:49_9": "Dhītā panassā yathā nāma loke mātāpitūhi issariye laddhe puttānampi taṁ hoti,",
  "atk-s0301a10:49_10": "evaṁ mātu-ānubhāveneva sampattiṁ labhi.",
  "atk-s0301a10:49_11": "Tato paṭṭhāya ca sā saddhiṁ puttakehi gandhakuṭisamīparukkheyeva nivāsarukkhaṁ labhitvā sāyaṁ pātaṁ buddhadassanaṁ",
  "atk-s0301a10:49_12": "labhamānā dhammaṁ suṇamānā dīgharattaṁ tattheva vasi. Sattamaṁ.",
  "atk-s0301a10:50_0": "8. Sudattasuttavaṇṇanā",
  "atk-s0301a10:51_0": "242.",
  "atk-s0301a10:51_1": "Aṭṭhame kenacideva karaṇīyenāti vāṇijjakammaṁ adhippetaṁ.",
  "atk-s0301a10:51_2": "Anāthapiṇḍiko ca rājagahaseṭṭhi ca aññamaññaṁ bhaginipatikā honti.",
  "atk-s0301a10:51_3": "Yadā rājagahe uṭṭhānakabhaṇḍakaṁ mahagghaṁ hoti,",
  "atk-s0301a10:51_4": "tadā rājagahaseṭṭhi taṁ gahetvā pañcasakaṭasatehi sāvatthiṁ gantvā yojanamatte ṭhito attano āgatabhāvaṁ jānāpeti.",
  "atk-s0301a10:51_5": "Anāthapiṇḍiko paccuggantvā tassa mahāsakkāraṁ katvā ekayānaṁ āropetvā sāvatthiṁ pavisati.",
  "atk-s0301a10:51_6": "So sace bhaṇḍaṁ lahukaṁ vikkīyati,",
  "atk-s0301a10:51_7": "vikkiṇāti. No ce,",
  "atk-s0301a10:51_8": "bhaginighare ṭhapetvā pakkamati.",
  "atk-s0301a10:51_9": "Anāthapiṇḍikopi tatheva karoti.",
  "atk-s0301a10:51_10": "Svāyaṁ tadāpi teneva karaṇīyena agamāsi.",
  "atk-s0301a10:51_11": "Taṁ sandhāyetaṁ vuttaṁ.",
  "atk-s0301a10:52_0": "Taṁ divasaṁ pana rājagahaseṭṭhi yojanamatte ṭhitena anāthapiṇḍikena āgatabhāvajānanatthaṁ pesitaṁ paṇṇaṁ na suṇi,",
  "atk-s0301a10:52_1": "dhammassavanatthāya vihāraṁ agamāsi.",
  "atk-s0301a10:52_2": "So dhammakathaṁ sutvā svātanāya buddhappamukhaṁ bhikkhusaṅghaṁ nimantetvā attano ghare uddhanakhaṇāpanadāruphālanādīni kāresi.",
  "atk-s0301a10:52_3": "Anāthapiṇḍikopi “idāni mayhaṁ paccuggamanaṁ karissati,",
  "atk-s0301a10:52_4": "idāni karissatī”ti gharadvārepi paccuggamanaṁ alabhitvā antogharaṁ paviṭṭho paṭisanthārampi na bahuṁ alattha. “Kiṁ,",
  "atk-s0301a10:52_5": "mahāseṭṭhi,",
  "atk-s0301a10:52_6": "kusalaṁ dārakarūpānaṁ?",
  "atk-s0301a10:52_7": "Nasi magge kilanto”ti?",
  "atk-s0301a10:52_8": "Ettakova paṭisanthāro ahosi.",
  "atk-s0301a10:52_9": "So tassa mahābyāpāraṁ disvā,",
  "atk-s0301a10:52_10": "“kiṁ nu te, gahapati,",
  "atk-s0301a10:52_11": "āvāho vā bhavissatī”ti?",
  "atk-s0301a10:52_12": "Khandhake āgatanayeneva kathaṁ pavattetvā tassa mukhato buddhasaddaṁ sutvā pañcavaṇṇaṁ pītiṁ paṭilabhi.",
  "atk-s0301a10:52_13": "Sā tassa sīsena uṭṭhāya yāva pādapiṭṭhiyā,",
  "atk-s0301a10:52_14": "pādapiṭṭhiyā uṭṭhāya yāva sīsā gacchati,",
  "atk-s0301a10:52_15": "ubhato uṭṭhāya majjhe osarati,",
  "atk-s0301a10:52_16": "majjhe uṭṭhāya ubhato gacchati.",
  "atk-s0301a10:52_17": "So pītiyā nirantaraṁ phuṭṭho,",
  "atk-s0301a10:52_18": "“buddhoti tvaṁ, gahapati, vadesi?",
  "atk-s0301a10:52_19": "Buddho tāhaṁ, gahapati,",
  "atk-s0301a10:52_20": "vadāmī”ti evaṁ tikkhattuṁ pucchitvā,",
  "atk-s0301a10:52_21": "“ghosopi kho eso dullabho lokasmiṁ yadidaṁ buddho”ti āha.",
  "atk-s0301a10:52_22": "Idaṁ sandhāya vuttaṁ “assosi kho anāthapiṇḍiko, gahapati,",
  "atk-s0301a10:52_23": "buddho kira loke uppanno”ti.",
  "atk-s0301a10:53_0": "Etadahosi akālo kho ajjāti so kira taṁ seṭṭhiṁ pucchi,",
  "atk-s0301a10:53_1": "“kuhiṁ gahapati satthā viharatī”ti?",
  "atk-s0301a10:53_2": "Athassa so –",
  "atk-s0301a10:53_3": "“buddhā nāma durāsadā āsīvisasadisā honti,",
  "atk-s0301a10:53_4": "satthā sivathikāya vasati,",
  "atk-s0301a10:53_5": "na sakkā tattha tumhādisehi imāya velāya gantu”nti ācikkhi.",
  "atk-s0301a10:53_6": "Athassa etadahosi.",
  "atk-s0301a10:53_7": "Buddhagatāya satiyā nipajjīti taṁdivasaṁ kirassa bhaṇḍasakaṭesu vā upaṭṭhākesu vā cittampi na uppajji,",
  "atk-s0301a10:53_8": "sāyamāsampi na akāsi,",
  "atk-s0301a10:53_9": "sattabhūmikaṁ pana pāsādaṁ āruyha supaññattālaṅkatavarasayane “buddho buddho”ti sajjhāyaṁ karontova nipajjitvā niddaṁ okkami.",
  "atk-s0301a10:53_10": "Tena vuttaṁ “buddhagatāya satiyā nipajjī”ti.",
  "atk-s0301a10:54_0": "Rattiyā sudaṁ tikkhattuṁ uṭṭhāsi pabhātanti maññamānoti paṭhamayāme tāva vītivatte uṭṭhāya buddhaṁ anussari,",
  "atk-s0301a10:54_1": "athassa balavappasādo udapādi,",
  "atk-s0301a10:54_2": "pītiāloko ahosi,",
  "atk-s0301a10:54_3": "sabbatamaṁ vigacchi,",
  "atk-s0301a10:54_4": "dīpasahassujjalaṁ viya canduṭṭhānaṁ sūriyuṭṭhānaṁ viya ca jātaṁ.",
  "atk-s0301a10:54_5": "So “papādaṁ āpanno vatamhi,",
  "atk-s0301a10:54_6": "sūriyo uggato”ti uṭṭhāya ākāsatale ṭhitaṁ candaṁ ulloketvā “ekova yāmo gato,",
  "atk-s0301a10:54_7": "aññe dve atthī”ti puna pavisitvā nipajji.",
  "atk-s0301a10:54_8": "Etenupāyena majjhimayāmāvasānepi pacchimayāmāvasānepīti tikkhattuṁ uṭṭhāsi.",
  "atk-s0301a10:54_9": "Pacchimayāmāvasāne pana balavapaccūseyeva uṭṭhāya ākāsatalaṁ āgantvā mahādvārābhimukhova ahosi,",
  "atk-s0301a10:54_10": "sattabhūmikadvāraṁ sayameva vivaṭaṁ ahosi.",
  "atk-s0301a10:54_11": "So pāsādā oruyha antaravīthiṁ paṭipajji.",
  "atk-s0301a10:55_0": "Vivariṁsūti “ayaṁ mahāseṭṭhi ‘buddhupaṭṭhānaṁ gamissāmī’ti nikkhanto,",
  "atk-s0301a10:55_1": "paṭhamadassaneneva sotāpattiphale patiṭṭhāya tiṇṇaṁ ratanānaṁ aggupaṭṭhāko hutvā asadisaṁ saṅghārāmaṁ",
  "atk-s0301a10:55_2": "katvā cātuddisassa ariyagaṇassa anāvaṭadvāro bhavissati,",
  "atk-s0301a10:55_3": "na yuttamassa dvāraṁ pidahitu”nti cintetvā vivariṁsu.",
  "atk-s0301a10:55_4": "Antaradhāyīti rājagahaṁ kira ākiṇṇamanussaṁ antonagare nava koṭiyo,",
  "atk-s0301a10:55_5": "bahinagare navāti taṁ upanissāya aṭṭhārasa manussakoṭiyo vasanti.",
  "atk-s0301a10:55_6": "Avelāya matamanusse bahi nīharituṁ asakkontā aṭṭālake ṭhatvā bahidvāre khipanti.",
  "atk-s0301a10:55_7": "Mahāseṭṭhi nagarato bahinikkhantamattova allasarīraṁ pādena akkami,",
  "atk-s0301a10:55_8": "aparampi piṭṭhipādena pahari.",
  "atk-s0301a10:55_9": "Makkhikā uppatitvā parikiriṁsu.",
  "atk-s0301a10:55_10": "Duggandho nāsapuṭaṁ abhihani.",
  "atk-s0301a10:55_11": "Buddhappasādo tanuttaṁ gato.",
  "atk-s0301a10:55_12": "Tenassa āloko antaradhāyi,",
  "atk-s0301a10:55_13": "andhakāro pāturahosi.",
  "atk-s0301a10:55_14": "Saddamanussāvesīti “seṭṭhissa ussāhaṁ janessāmī”ti suvaṇṇakiṅkiṇikaṁ ghaṭṭento viya madhurassarena saddaṁ anussāvesi.",
  "atk-s0301a10:56_0": "Sataṁ kaññāsahassānīti purimapadānipi imināva sahassapadena saddhiṁ sambandhanīyāni.",
  "atk-s0301a10:56_1": "Yatheva hi sataṁ kaññāsahassāni,",
  "atk-s0301a10:56_2": "sataṁ sahassāni hatthī,",
  "atk-s0301a10:56_3": "sataṁ sahassāni assā,",
  "atk-s0301a10:56_4": "sataṁ sahassāni rathāti ayamettha attho.",
  "atk-s0301a10:56_5": "Iti ekekasatasahassameva dīpitaṁ.",
  "atk-s0301a10:56_6": "Padavītihārassāti padavītihāro nāma samagamane dvinnaṁ padānaṁ antare muṭṭhiratanamattaṁ.",
  "atk-s0301a10:56_7": "Kalaṁ nāgghanti soḷasinti taṁ ekaṁ padavītihāraṁ soḷasabhāge katvā tato eko koṭṭhāso puna soḷasadhā,",
  "atk-s0301a10:56_8": "tato eko soḷasadhāti evaṁ soḷasa vāre soḷasadhā bhinnassa eko koṭṭhāso soḷasikalā nāma,",
  "atk-s0301a10:56_9": "taṁ soḷasikalaṁ etāni cattāri satasahassāni na agghanti.",
  "atk-s0301a10:56_10": "Idaṁ vuttaṁ hoti –",
  "atk-s0301a10:56_11": "sataṁ hatthisahassāni sataṁ assasahassāni sataṁ rathasahassāni sataṁ kaññāsahassāni,",
  "atk-s0301a10:56_12": "tā ca kho āmukkamaṇikuṇḍalā sakalajambudīparājadhītaro vāti imasmā ettakā lābhā vihāraṁ gacchantassa",
  "atk-s0301a10:56_13": "tasmiṁ soḷasikalasaṅkhāte padese pavattacetanāva uttaritarāti.",
  "atk-s0301a10:56_14": "Idaṁ pana vihāragamanaṁ kassa vasena gahitanti?",
  "atk-s0301a10:56_15": "Vihāraṁ gantvā anantarāyena sotāpattiphale patiṭṭhahantassa.",
  "atk-s0301a10:56_16": "“Gandhamālādīhi pūjaṁ karissāmi,",
  "atk-s0301a10:56_17": "cetiyaṁ vandissāmi,",
  "atk-s0301a10:56_18": "dhammaṁ sossāmi,",
  "atk-s0301a10:56_19": "dīpapūjaṁ karissāmi,",
  "atk-s0301a10:56_20": "saṅghaṁ nimantetvā dānaṁ dassāmi,",
  "atk-s0301a10:56_21": "sikkhāpadesu vā saraṇesu vā patiṭṭhahissāmī”ti gacchatopi vasena vaṭṭatiyeva.",
  "atk-s0301a10:57_0": "Andhakāro antaradhāyīti so kira cintesi –",
  "atk-s0301a10:57_1": "“ahaṁ ekakoti saññaṁ karomi,",
  "atk-s0301a10:57_2": "anuyuttāpi me atthi,",
  "atk-s0301a10:57_3": "kasmā bhāyāmī”ti sūro ahosi.",
  "atk-s0301a10:57_4": "Athassa balavā buddhappasādo udapādi.",
  "atk-s0301a10:57_5": "Tasmā andhakāro antaradhāyīti.",
  "atk-s0301a10:57_6": "Sesavāresupi eseva nayo.",
  "atk-s0301a10:57_7": "Apica purato purato gacchanto bhiṁsanake susānamagge aṭṭhikasaṅkhalikasamaṁsalohitantiādīni anekavidhāni kuṇapāni addasa.",
  "atk-s0301a10:57_8": "Soṇasiṅgālādīnaṁ saddaṁ assosi.",
  "atk-s0301a10:57_9": "Taṁ sabbaṁ parissayaṁ punappunaṁ buddhagataṁ pasādaṁ vaḍḍhetvā maddanto agamāsiyeva.",
  "atk-s0301a10:58_0": "Ehi sudattāti so kira seṭṭhi gacchamānova cintesi –",
  "atk-s0301a10:58_1": "“imasmiṁ loke bahū pūraṇakassapādayo titthiyā ‘mayaṁ buddhā mayaṁ buddhā’ti vadanti,",
  "atk-s0301a10:58_2": "kathaṁ nu kho ahaṁ satthu buddhabhāvaṁ jāneyya”nti?",
  "atk-s0301a10:58_3": "Athassa etadahosi –",
  "atk-s0301a10:58_4": "“mayhaṁ guṇavasena uppannaṁ nāmaṁ mahājano jānāti,",
  "atk-s0301a10:58_5": "kuladattiyaṁ pana me nāmaṁ aññatra mayā na koci jānāti.",
  "atk-s0301a10:58_6": "Sace buddho bhavissati,",
  "atk-s0301a10:58_7": "kuladattikanāmena maṁ ālapissatī”ti.",
  "atk-s0301a10:58_8": "Satthā tassa cittaṁ ñatvā evamāha.",
  "atk-s0301a10:59_0": "Parinibbutoti kilesaparinibbānena parinibbuto.",
  "atk-s0301a10:59_1": "Āsattiyoti taṇhāyo.",
  "atk-s0301a10:59_2": "Santinti kilesavūpasamaṁ.",
  "atk-s0301a10:59_3": "Pappuyyāti patvā.",
  "atk-s0301a10:59_4": "Idañca pana vatvā satthā tassa anupubbikathaṁ kathetvā matthake cattāri saccāni pakāsesi.",
  "atk-s0301a10:59_5": "Seṭṭhi dhammadesanaṁ sutvā sotāpattiphale patiṭṭhāya buddhappamukhaṁ bhikkhusaṅghaṁ nimantetvā punadivasato paṭṭhāya mahādānaṁ dātuṁ ārabhi.",
  "atk-s0301a10:59_6": "Bimbisārādayo seṭṭhissa sāsanaṁ pesenti –",
  "atk-s0301a10:59_7": "“tvaṁ āgantuko,",
  "atk-s0301a10:59_8": "yaṁ nappahoti,",
  "atk-s0301a10:59_9": "taṁ ito āharāpehī”ti.",
  "atk-s0301a10:59_10": "So “alaṁ tumhe bahukiccā”ti sabbe paṭikkhipitvā pañcahi sakaṭasatehi ānītavibhavena sattāhaṁ mahādānaṁ adāsi.",
  "atk-s0301a10:59_11": "Dānapariyosāne ca bhagavantaṁ sāvatthiyaṁ vassāvāsaṁ paṭijānāpetvā rājagahassa ca sāvatthiyā ca antare",
  "atk-s0301a10:59_12": "yojane yojane satasahassaṁ datvā pañcacattālīsa vihāre kārento sāvatthiṁ gantvā jetavanamahāvihāraṁ kāretvā",
  "atk-s0301a10:59_13": "buddhappamukhassa bhikkhusaṅghassa niyyādesīti. Aṭṭhamaṁ.",
  "atk-s0301a10:60_0": "9. Paṭhamasukkāsuttavaṇṇanā",
  "atk-s0301a10:61_0": "243.",
  "atk-s0301a10:61_1": "Navame rathikāya rathikanti ekaṁ rathikaṁ gahetvā tato aparaṁ gacchanto rathikāya rathikaṁ upasaṅkamanto nāma hoti.",
  "atk-s0301a10:61_2": "Siṅghāṭakepi eseva nayo.",
  "atk-s0301a10:61_3": "Ettha ca rathikāti racchā.",
  "atk-s0301a10:61_4": "Siṅghāṭakanti catukkaṁ.",
  "atk-s0301a10:61_5": "Kiṁ me katāti kiṁ ime katā?",
  "atk-s0301a10:61_6": "Kiṁ karontīti attho.",
  "atk-s0301a10:61_7": "Madhupītāvaseyareti gandhamadhupānaṁ pītā viya sayanti.",
  "atk-s0301a10:61_8": "Gandhamadhupānaṁ pīto kira sīsaṁ ukkhipituṁ na sakkoti,",
  "atk-s0301a10:61_9": "asaññī hutvā sayateva.",
  "atk-s0301a10:61_10": "Tasmā evamāha.",
  "atk-s0301a10:62_0": "Tañca pana appaṭivānīyanti tañca pana dhammaṁ appaṭivānīyaṁ deseti.",
  "atk-s0301a10:62_1": "Bāhirakañhi sumadhurampi bhojanaṁ punappunaṁ bhuñjantassa na ruccati,",
  "atk-s0301a10:62_2": "“apanetha,",
  "atk-s0301a10:62_3": "kiṁ iminā”ti?",
  "atk-s0301a10:62_4": "Paṭivānetabbaṁ apanetabbaṁ hoti,",
  "atk-s0301a10:62_5": "na evamayaṁ dhammo.",
  "atk-s0301a10:62_6": "Imaṁ hi dhammaṁ paṇḍitā vassasatampi vassasahassampi suṇantā tittiṁ na gacchanti.",
  "atk-s0301a10:62_7": "Tenāha “appaṭivānīya”nti.",
  "atk-s0301a10:62_8": "Asecanakamojavanti anāsittakaṁ ojavantaṁ.",
  "atk-s0301a10:62_9": "Yathā hi bāhirāni asambhinnapāyāsādīnipi sappimadhusakkharāhi āsittāni yojitāneva madhurāni ojavantāni honti,",
  "atk-s0301a10:62_10": "na evamayaṁ dhammo.",
  "atk-s0301a10:62_11": "Ayaṁ hi attano dhammatāya madhuro ceva ojavā ca,",
  "atk-s0301a10:62_12": "na aññena upasitto.",
  "atk-s0301a10:62_13": "Tenāha “asecanakamojava”nti.",
  "atk-s0301a10:62_14": "Pivanti maññe sappaññāti paṇḍitapurisā pivanti viya.",
  "atk-s0301a10:62_15": "Valāhakameva panthagūti valāhakantarato nikkhantaudakaṁ ghammābhitattā pathikā viya. Navamaṁ.",
  "atk-s0301a10:63_0": "10-11. Dutiyasukkāsuttādivaṇṇanā",
  "atk-s0301a10:64_0": "244. Dasame puññaṁ vata pasavi bahunti bahuṁ vata puññaṁ pasavatīti. Dasamaṁ.",
  "atk-s0301a10:65_0": "245. Ekādasamaṁ uttānameva. Ekādasamaṁ.",
  "atk-s0301a10:66_0": "12. Āḷavakasuttavaṇṇanā",
  "atk-s0301a10:67_0": "246.",
  "atk-s0301a10:67_1": "Dvādasame āḷaviyanti āḷavīti taṁ raṭṭhampi nagarampi.",
  "atk-s0301a10:67_2": "Tañca bhavanaṁ nagarassa avidūre gāvutamatte ṭhitaṁ.",
  "atk-s0301a10:67_3": "Bhagavā tattha viharanto taṁ nagaraṁ upanissāya āḷaviyaṁ viharatīti vutto.",
  "atk-s0301a10:67_4": "Āḷavakassa yakkhassa bhavaneti ettha pana ayamanupubbikathā –",
  "atk-s0301a10:67_5": "āḷavako kira rājā vividhanāṭakūpabhogaṁ chaḍḍetvā corapaṭibāhanatthaṁ paṭirājanisedhanatthaṁ byāyāmakaraṇatthañca",
  "atk-s0301a10:67_6": "sattame sattame divase migavaṁ gacchanto ekadivasaṁ balakāyena saddhiṁ katikaṁ akāsi –",
  "atk-s0301a10:67_7": "“yassa passena migo palāyati,",
  "atk-s0301a10:67_8": "tasseva so bhāro”ti.",
  "atk-s0301a10:67_9": "Atha tasseva passena migo palāyi,",
  "atk-s0301a10:67_10": "javasampanno rājā dhanuṁ gahetvā pattikova tiyojanaṁ taṁ migaṁ anubandhi.",
  "atk-s0301a10:67_11": "Eṇimigā ca tiyojanavegā eva honti.",
  "atk-s0301a10:67_12": "Atha parikkhīṇajavaṁ taṁ udakaṁ viya pavisitvā ṭhitaṁ vadhitvā dvidhā chetvā anatthikopi maṁsena “nāsakkhi",
  "atk-s0301a10:67_13": "migaṁ gahetu”nti apavādamocanatthaṁ kājenādāya āgacchanto nagarassāvidūre bahalapattapalāsaṁ mahānigrodhaṁ",
  "atk-s0301a10:67_14": "disvā parissamavinodanatthaṁ tassa mūlamupagato.",
  "atk-s0301a10:67_15": "Tasmiñca nigrodhe āḷavako yakkho mahārājasantikā bhavanaṁ labhitvā majjhanhikasamaye tassa rukkhassa",
  "atk-s0301a10:67_16": "chāyāya phuṭṭhokāsaṁ paviṭṭhe pāṇino khādanto paṭivasati.",
  "atk-s0301a10:67_17": "So taṁ disvā khādituṁ upagato.",
  "atk-s0301a10:67_18": "Rājā tena saddhiṁ katikaṁ akāsi –",
  "atk-s0301a10:67_19": "“muñca maṁ,",
  "atk-s0301a10:67_20": "ahaṁ te divase divase manussañca thālipākañca pesessāmī”ti. Yakkho –",
  "atk-s0301a10:67_21": "“tvaṁ rājūpabhogena pamatto na sarissasi,",
  "atk-s0301a10:67_22": "ahaṁ pana bhavanaṁ anupagatañca ananuññātañca khādituṁ na labhāmi,",
  "atk-s0301a10:67_23": "svāhaṁ bhavantampi jīyeyya”nti na muñci.",
  "atk-s0301a10:67_24": "Rājā “yaṁ divasaṁ na pesemi,",
  "atk-s0301a10:67_25": "taṁ divasaṁ maṁ gahetvā khādā”ti attānaṁ anujānitvā tena mutto nagarābhimukho agamāsi.",
  "atk-s0301a10:68_0": "Balakāyo magge khandhāvāraṁ bandhitvā ṭhito rājānaṁ disvā, “kiṁ, mahārāja,",
  "atk-s0301a10:68_1": "ayasamattabhayā evaṁ kilantosī”ti?",
  "atk-s0301a10:68_2": "Vadanto paccuggantvā paṭiggahesi.",
  "atk-s0301a10:68_3": "Rājā taṁ pavattiṁ anārocetvā nagaraṁ gantvā katapātarāso nagaraguttikaṁ āmantetvā etamatthaṁ ārocesi.",
  "atk-s0301a10:68_4": "Nagaraguttiko – “kiṁ, deva,",
  "atk-s0301a10:68_5": "kālaparicchedo kato”ti āha?",
  "atk-s0301a10:68_6": "Na kato bhaṇeti.",
  "atk-s0301a10:68_7": "Duṭṭhu kataṁ, deva,",
  "atk-s0301a10:68_8": "amanussā hi paricchinnamattameva labhanti,",
  "atk-s0301a10:68_9": "aparicchinne pana janapadassābādho bhavissati,",
  "atk-s0301a10:68_10": "hotu deva,",
  "atk-s0301a10:68_11": "kiñcāpi evamakāsi,",
  "atk-s0301a10:68_12": "appossukko tvaṁ rajjasukhamanubhohi,",
  "atk-s0301a10:68_13": "ahamettha kātabbaṁ karissāmīti.",
  "atk-s0301a10:68_14": "So kālasseva vuṭṭhāya bandhanāgāradvāre ṭhatvā ye ye vajjhā honti,",
  "atk-s0301a10:68_15": "te te sandhāya “yo jīvitatthiko,",
  "atk-s0301a10:68_16": "so nikkhamatū”ti bhaṇati.",
  "atk-s0301a10:68_17": "Yo paṭhamaṁ nikkhamati,",
  "atk-s0301a10:68_18": "taṁ gehaṁ netvā nhāpetvā bhojetvā ca “imaṁ thālipākaṁ yakkhassa dehī”ti peseti.",
  "atk-s0301a10:68_19": "Taṁ rukkhamūlaṁ paviṭṭhamattaṁyeva yakkho bheravaṁ attabhāvaṁ nimminitvā mūlakandaṁ viya khādi.",
  "atk-s0301a10:68_20": "Yakkhānubhāvena kira manussānaṁ kesādīni upādāya sakalasarīraṁ navanītapiṇḍaṁ viya hoti,",
  "atk-s0301a10:68_21": "yakkhassa bhattaṁ gāhāpetuṁ gatapurisā taṁ disvā bhītā yathāmittaṁ ārocesuṁ.",
  "atk-s0301a10:68_22": "Tato pabhuti “rājā core gahetvā yakkhassa detī”ti manussā corakammato paṭiviratā.",
  "atk-s0301a10:68_23": "Tato aparena samayena navacorānaṁ abhāvena purāṇacorānañca parikkhayena bandhanāgārāni suññāni ahesuṁ.",
  "atk-s0301a10:69_0": "Atha nagaraguttiko rañño ārocesi.",
  "atk-s0301a10:69_1": "Rājā attano dhanaṁ nagararacchāsu chaḍḍāpesi “appeva nāma koci lobhena gaṇheyyā”ti.",
  "atk-s0301a10:69_2": "Taṁ pādenapi koci nacchupi.",
  "atk-s0301a10:69_3": "So core alabhanto amaccānaṁ ārocesi.",
  "atk-s0301a10:69_4": "Amaccā “kulapaṭipāṭiyā ekamekaṁ jiṇṇakaṁ pesema,",
  "atk-s0301a10:69_5": "so pakatiyāpi maccupathe vattatī”ti āhaṁsu.",
  "atk-s0301a10:69_6": "Rājā “amhākaṁ pitaraṁ amhākaṁ pitāmahaṁ pesetīti manussā khobhaṁ karissanti,",
  "atk-s0301a10:69_7": "mā vo etaṁ ruccī”ti vāresi. “Tena hi, deva,",
  "atk-s0301a10:69_8": "dārakaṁ pesema uttānaseyyakaṁ,",
  "atk-s0301a10:69_9": "tathāvidhassa hi ‘mātā me’ti ‘pitā me’ti sineho natthī”ti āhaṁsu.",
  "atk-s0301a10:69_10": "Rājā anujāni.",
  "atk-s0301a10:69_11": "Te tathā akaṁsu.",
  "atk-s0301a10:69_12": "Nagare dārakamātaro ca dārake gahetvā gabbhiniyo ca palāyitvā parajanapade dārake saṁvaḍḍhetvā ānenti.",
  "atk-s0301a10:69_13": "Evaṁ dvādasa vassāni gatāni.",
  "atk-s0301a10:70_0": "Tato ekadivasaṁ sakalanagaraṁ vicinitvā ekampi dārakaṁ alabhitvā amaccā rañño ārocesuṁ – “natthi, deva,",
  "atk-s0301a10:70_1": "nagare dārako ṭhapetvā antepure tava puttaṁ āḷavakakumāra”nti.",
  "atk-s0301a10:70_2": "Rājā “yathā mama putto piyo,",
  "atk-s0301a10:70_3": "evaṁ sabbalokassa,",
  "atk-s0301a10:70_4": "attanā pana piyataraṁ natthi,",
  "atk-s0301a10:70_5": "gacchatha tampi datvā mama jīvitaṁ rakkhathā”ti.",
  "atk-s0301a10:70_6": "Tena ca samayena āḷavakassa mātā puttaṁ nhāpetvā maṇḍetvā dukūlacumbaṭake katvā aṅke sayāpetvā nisinnā hoti.",
  "atk-s0301a10:70_7": "Rājapurisā rañño āṇāya tattha gantvā vippalapantiyā tassā soḷasannañca devisahassānaṁ saddhiṁ dhātiyā taṁ ādāya pakkamiṁsu,",
  "atk-s0301a10:70_8": "“sve yakkhabhakkho bhavissatī”ti.",
  "atk-s0301a10:70_9": "Taṁdivasañca bhagavā paccūsasamayaṁ paccuṭṭhāya jetavanavihāre gandhakuṭiyaṁ mahākaruṇāsamāpattiṁ samāpajjitvā",
  "atk-s0301a10:70_10": "buddhacakkhunā lokaṁ olokento addasa āḷavakassa kumārassa anāgāmiphaluppattiyā upanissayaṁ yakkhassa",
  "atk-s0301a10:70_11": "ca sotāpattiphaluppattiyā,",
  "atk-s0301a10:70_12": "desanāpariyosāne ca caturāsītipāṇasahassānaṁ dhammacakkhupaṭilābhassāti.",
  "atk-s0301a10:70_13": "So vibhātāya rattiyā purimabhattakiccaṁ katvā suniṭṭhitapacchābhattakicco kāḷapakkhūposathadivase vattamāne",
  "atk-s0301a10:70_14": "oggate sūriye eko adutiyo pattacīvaramādāya pādamaggeneva sāvatthito tiṁsa yojanāni gantvā tassa yakkhassa",
  "atk-s0301a10:70_15": "bhavanaṁ pāvisi.",
  "atk-s0301a10:70_16": "Tena vuttaṁ “āḷavakassa yakkhassa bhavane”ti.",
  "atk-s0301a10:71_0": "Kiṁ pana bhagavā yasmiṁ nigrodhe āḷavakassa bhavanaṁ,",
  "atk-s0301a10:71_1": "tassa mūle vihāsi,",
  "atk-s0301a10:71_2": "udāhu bhavaneyevāti?",
  "atk-s0301a10:71_3": "Bhavaneyeva.",
  "atk-s0301a10:71_4": "Yatheva hi yakkhā attano bhavanaṁ passanti,",
  "atk-s0301a10:71_5": "tathā bhagavāpi.",
  "atk-s0301a10:71_6": "So tattha gantvā bhavanadvāre aṭṭhāsi.",
  "atk-s0301a10:71_7": "Tadā āḷavako himavante yakkhasamāgamaṁ gato hoti.",
  "atk-s0301a10:71_8": "Tato āḷavakassa dvārapālo gadrabho nāma yakkho bhagavantaṁ upasaṅkamitvā vanditvā, “kiṁ, bhante,",
  "atk-s0301a10:71_9": "bhagavā vikāle āgato”ti āha. Āma, gadrabha, āgatomhi,",
  "atk-s0301a10:71_10": "sace te agaru,",
  "atk-s0301a10:71_11": "vihareyyāmekarattaṁ āḷavakassa bhavaneti. Na me, bhante, garu,",
  "atk-s0301a10:71_12": "apica kho so yakkho kakkhaḷo pharuso,",
  "atk-s0301a10:71_13": "mātāpitūnampi abhivādanādīni na karoti,",
  "atk-s0301a10:71_14": "mā rucci bhagavato idha vāsoti. Jānāmi, gadrabha,",
  "atk-s0301a10:71_15": "tassa sabhāvaṁ,",
  "atk-s0301a10:71_16": "na koci mamantarāyo bhavissati.",
  "atk-s0301a10:71_17": "Sace te agaru,",
  "atk-s0301a10:71_18": "vihareyyāmekarattanti.",
  "atk-s0301a10:72_0": "Dutiyampi gadrabho yakkho bhagavantaṁ etadavoca –",
  "atk-s0301a10:72_1": "“aggitattakapālasadiso, bhante, āḷavako,",
  "atk-s0301a10:72_2": "mātāpitaroti vā samaṇabrāhmaṇāti vā dhammoti vā na jānāti,",
  "atk-s0301a10:72_3": "idhāgatānaṁ pana cittakkhepampi karoti,",
  "atk-s0301a10:72_4": "hadayampi phāleti,",
  "atk-s0301a10:72_5": "pādepi gahetvā parasamuddaṁ vā paracakkavāḷaṁ vā khipatī”ti.",
  "atk-s0301a10:72_6": "Dutiyampi bhagavā āha – “jānāmi, gadrabha,",
  "atk-s0301a10:72_7": "sacepi te agaru,",
  "atk-s0301a10:72_8": "vihareyyāmekaratta”nti. Na me, bhante, garu,",
  "atk-s0301a10:72_9": "apica kho so yakkho attano anārocetvā anujānantaṁ maṁ jīvitāpi voropeyya, ārocemi, bhante, tassāti.",
  "atk-s0301a10:72_10": "Yathāsukhaṁ, gadrabha,",
  "atk-s0301a10:72_11": "ārocehīti. “Tena hi, bhante,",
  "atk-s0301a10:72_12": "tvameva jānāhī”ti bhagavantaṁ abhivādetvā himavantābhimukho pakkāmi.",
  "atk-s0301a10:72_13": "Bhavanadvārampi sayameva bhagavato vivaramadāsi.",
  "atk-s0301a10:72_14": "Bhagavā antobhavanaṁ pavisitvā yattha abhilakkhitesu maṅgaladivasādīsu nisīditvā āḷavako siriṁ anubhoti,",
  "atk-s0301a10:72_15": "tasmiṁyeva dibbaratanamaye pallaṅke nisīditvā suvaṇṇābhaṁ muñci.",
  "atk-s0301a10:72_16": "Taṁ disvā yakkhassa itthiyo āgantvā bhagavantaṁ vanditvā samparivāretvā nisīdiṁsu.",
  "atk-s0301a10:72_17": "Bhagavā “pubbe tumhe dānaṁ datvā sīlaṁ samādiyitvā pūjaneyyaṁ pūjetvā imaṁ sampattiṁ pattā,",
  "atk-s0301a10:72_18": "idānipi tatheva karotha,",
  "atk-s0301a10:72_19": "mā aññamaññaṁ issāmacchariyābhibhūtā viharathā”tiādinā nayena tāsaṁ pakiṇṇakadhammakathaṁ kathesi.",
  "atk-s0301a10:72_20": "Tā bhagavato madhuranigghosaṁ sutvā sādhukārasahassāni datvā bhagavantaṁ samparivāretvā nisīdiṁsuyeva.",
  "atk-s0301a10:72_21": "Gadrabhopi himavantaṁ gantvā āḷavakassārocesi – “yagghe, mārisa,",
  "atk-s0301a10:72_22": "jāneyyāsi vimāne te bhagavā nisinno”ti.",
  "atk-s0301a10:72_23": "So gadrabhassa saññaṁ akāsi “tuṇhī hohi,",
  "atk-s0301a10:72_24": "gantvā kattabbaṁ karissāmī”ti.",
  "atk-s0301a10:72_25": "Purisamānena kira lajjito ahosi,",
  "atk-s0301a10:72_26": "tasmā “mā koci parisamajjhe suṇeyyā”ti evamakāsi.",
  "atk-s0301a10:73_0": "Tadā sātāgirahemavatā bhagavantaṁ jetavaneyeva vanditvā “yakkhasamāgamaṁ gamissāmā”ti saparivārā nānāyānehi ākāsena gacchanti.",
  "atk-s0301a10:73_1": "Ākāse ca yakkhānaṁ sabbattha maggo natthi,",
  "atk-s0301a10:73_2": "ākāsaṭṭhāni vimānāni pariharitvā maggaṭṭhāneneva maggo hoti.",
  "atk-s0301a10:73_3": "Āḷavakassa pana vimānaṁ bhūmaṭṭhaṁ suguttaṁ pākāraparikkhittaṁ susaṁvihitadvāraaṭṭālakagopuraṁ upari",
  "atk-s0301a10:73_4": "kaṁsajālasañchannaṁ mañjūsasadisaṁ tiyojanaṁ ubbedhena,",
  "atk-s0301a10:73_5": "tassa upari maggo hoti.",
  "atk-s0301a10:73_6": "Te taṁ padesamāgamma gantuṁ nāsakkhiṁsu.",
  "atk-s0301a10:73_7": "Buddhānaṁ hi nisinnokāsassa uparibhāgena yāva bhavaggā koci gantuṁ na sakkoti.",
  "atk-s0301a10:73_8": "Te “kimida”nti?",
  "atk-s0301a10:73_9": "Āvajjetvā bhagavantaṁ disvā ākāse khittaleḍḍu viya oruyha vanditvā dhammaṁ sutvā padakkhiṇaṁ katvā,",
  "atk-s0301a10:73_10": "“yakkhasamāgamaṁ gacchāma bhagavā”ti tīṇi vatthūni pasaṁsantā yakkhasamāgamaṁ agamaṁsu.",
  "atk-s0301a10:73_11": "Āḷavako te disvā,",
  "atk-s0301a10:73_12": "“idha nisīdathā”ti paṭikkamma okāsamadāsi.",
  "atk-s0301a10:73_13": "Te āḷavakassa nivedesuṁ –",
  "atk-s0301a10:73_14": "“lābhā te, āḷavaka,",
  "atk-s0301a10:73_15": "yassa te bhavane bhagavā viharati,",
  "atk-s0301a10:73_16": "gacchāvuso,",
  "atk-s0301a10:73_17": "bhagavantaṁ payirupāsassū”ti.",
  "atk-s0301a10:73_18": "Evaṁ bhagavā bhavaneyeva vihāsi,",
  "atk-s0301a10:73_19": "na yasmiṁ nigrodhe āḷavakassa bhavanaṁ,",
  "atk-s0301a10:73_20": "tassa mūleti.",
  "atk-s0301a10:73_21": "Tena vuttaṁ –",
  "atk-s0301a10:73_22": "“ekaṁ samayaṁ bhagavā āḷaviyaṁ viharati āḷavakassa yakkhassa bhavane”ti.",
  "atk-s0301a10:74_0": "Atha kho āḷavako…pe…",
  "atk-s0301a10:74_1": "etadavoca –",
  "atk-s0301a10:74_2": "“nikkhama,",
  "atk-s0301a10:74_3": "samaṇā”ti kasmā panāyaṁ etadavoca?",
  "atk-s0301a10:74_4": "Rosetukāmatāya.",
  "atk-s0301a10:74_5": "Tatrevaṁ ādito pabhuti sambandho veditabbo –",
  "atk-s0301a10:74_6": "ayaṁ hi yasmā assaddhassa saddhākathā dukkathā hoti dussīlādīnaṁ sīlādikathā viya,",
  "atk-s0301a10:74_7": "tasmā tesaṁ yakkhānaṁ santikā bhagavato pasaṁsaṁ sutvāyeva aggimhi pakkhittaloṇasakkharā viya abbhantare",
  "atk-s0301a10:74_8": "kopena taṭataṭāyamānahadayo hutvā “ko so bhagavā nāma,",
  "atk-s0301a10:74_9": "yo mama bhavanaṁ paviṭṭho”ti āha.",
  "atk-s0301a10:74_10": "Te ahaṁsu – “na tvaṁ, āvuso,",
  "atk-s0301a10:74_11": "jānāsi bhagavantaṁ amhākaṁ satthāraṁ,",
  "atk-s0301a10:74_12": "yo tusitabhavane ṭhito pañcamahāvilokitaṁ viloketvā”tiādinā nayena yāva dhammacakkapavattanā kathentā paṭisandhiādīsu dvattiṁsa pubbanimittāni vatvā,",
  "atk-s0301a10:74_13": "“imānipi tvaṁ, āvuso,",
  "atk-s0301a10:74_14": "acchariyāni nāddasā”ti? Codesuṁ.",
  "atk-s0301a10:74_15": "So disvāpi kodhavasena “nāddasa”nti āha.",
  "atk-s0301a10:74_16": "Āvuso āḷavaka,",
  "atk-s0301a10:74_17": "passeyyāsi vā tvaṁ, na vā,",
  "atk-s0301a10:74_18": "ko tayā attho passatā vā apassatā vā?",
  "atk-s0301a10:74_19": "Kiṁ tvaṁ karissasi amhākaṁ satthuno,",
  "atk-s0301a10:74_20": "yo tvaṁ taṁ upanidhāya calakkakudha-mahāusabhasamīpe tadahujātavacchako viya,",
  "atk-s0301a10:74_21": "tidhā pabhinnamattavāraṇasamīpe bhiṅkapotako viya,",
  "atk-s0301a10:74_22": "bhāsuravilambitakesarasobhitakkhandhassa migarañño samīpe jarasiṅgālo viya,",
  "atk-s0301a10:74_23": "diyaḍḍhayojanasatapavaḍḍhakāyasupaṇṇarājasamīpe chinnapakkhakākapotako viya khāyasi,",
  "atk-s0301a10:74_24": "gaccha yaṁ te karaṇīyaṁ,",
  "atk-s0301a10:74_25": "taṁ karohīti.",
  "atk-s0301a10:74_26": "Evaṁ vutte duṭṭho āḷavako uṭṭhahitvā manosilātale vāmapādena ṭhatvā –",
  "atk-s0301a10:74_27": "“passatha dāni tumhākaṁ vā satthā mahānubhāvo,",
  "atk-s0301a10:74_28": "ahaṁ vā”ti dakkhiṇapādena saṭṭhiyojanamattaṁ kelāsapabbatakūṭaṁ akkami.",
  "atk-s0301a10:74_29": "Taṁ ayokūṭapahaṭo viya niddhantaayopiṇḍo papaṭikāyo muñci,",
  "atk-s0301a10:74_30": "so tatra ṭhatvā,",
  "atk-s0301a10:74_31": "“ahaṁ āḷavako”ti ugghosesi.",
  "atk-s0301a10:74_32": "Sakalajambudīpaṁ saddo phari.",
  "atk-s0301a10:75_0": "Cattāro kira saddā sakalajambudīpe sūyiṁsu –",
  "atk-s0301a10:75_1": "yañca puṇṇako yakkhasenāpati dhanañjayakorabyarājānaṁ jūtaṁ jinitvā apphoṭetvā “ahaṁ jini”nti ugghosesi;",
  "atk-s0301a10:75_2": "yañca sakko devānamindo kassapabhagavato sāsane osakkante vissakammadevaputtaṁ sunakhaṁ karitvā –",
  "atk-s0301a10:75_3": "“ahaṁ pāpabhikkhū ca pāpabhikkhuniyo ca upāsake ca upāsikāyo ca sabbeva ca adhammavādino khādāmī”ti ugghosāpesi;",
  "atk-s0301a10:75_4": "yañca kusajātake pabhāvatihetu sattahi rājūhi nagare uparuddhe pabhāvatiṁ attanā saha hatthikkhandhe āropetvā nagarā nikkhamma –",
  "atk-s0301a10:75_5": "“ahaṁ sīhassaramahākusarājā”ti mahāpuriso ugghosesi;",
  "atk-s0301a10:75_6": "yañca kelāsamuddhani ṭhatvā āḷavakoti.",
  "atk-s0301a10:75_7": "Tadā hi sakalajambudīpe dvāre ṭhatvā ugghositasadisaṁ ahosi.",
  "atk-s0301a10:75_8": "Tiyojanasahassavitthato ca himavāpi saṅkampi yakkhassānubhāvena.",
  "atk-s0301a10:76_0": "So vātamaṇḍalaṁ samuṭṭhāpesi –",
  "atk-s0301a10:76_1": "“eteneva samaṇaṁ palāpessāmī”ti.",
  "atk-s0301a10:76_2": "Te puratthimādibhedā vātā samuṭṭhahitvā aḍḍhayojanayojanadviyojanatiyojanappamāṇāni pabbatakūṭāni padāletvā vanagaccharukkhādīni ummūlaṁ katvā,",
  "atk-s0301a10:76_3": "āḷavinagaraṁ pakkhantā jiṇṇahatthisālādīni cuṇṇentā chadaniṭṭhakā ākāse vidhamentā.",
  "atk-s0301a10:76_4": "Bhagavā “mā kassaci uparodho hotū”ti adhiṭṭhāsi.",
  "atk-s0301a10:76_5": "Te vātā dasabalaṁ patvā cīvarakaṇṇamattampi cāletuṁ nāsakkhiṁsu.",
  "atk-s0301a10:76_6": "Tato mahāvassaṁ samuṭṭhāpesi.",
  "atk-s0301a10:76_7": "“Udakena ajjhottharitvā samaṇaṁ māressāmī”ti.",
  "atk-s0301a10:76_8": "Tassānubhāvena uparūpari satapaṭalasahassapaṭalādibhedā valāhakā uṭṭhahitvā pavassiṁsu.",
  "atk-s0301a10:76_9": "Vuṭṭhidhārāvegena pathavī chiddā ahosi.",
  "atk-s0301a10:76_10": "Vanarukkhādīnaṁ upari mahogho āgantvā dasabalassa cīvare ussāvabindumattampi temetuṁ nāsakkhi.",
  "atk-s0301a10:76_11": "Tato pāsāṇavassaṁ samuṭṭhāpesi.",
  "atk-s0301a10:76_12": "Mahantāni mahantāni pabbatakūṭāni dhūmāyantāni pajjalantāni ākāsenāgantvā dasabalaṁ patvā dibbamālāguḷāni sampajjiṁsu.",
  "atk-s0301a10:76_13": "Tato paharaṇavassaṁ samuṭṭhāpesi.",
  "atk-s0301a10:76_14": "Ekatodhārāubhatodhārāasisattikhurappādayo dhūmāyantā pajjalantā ākāsenāgantvā dasabalaṁ patvā dibbapupphāni ahesuṁ.",
  "atk-s0301a10:76_15": "Tato aṅgāravassaṁ samuṭṭhāpesi.",
  "atk-s0301a10:76_16": "Kiṁsuka vaṇṇā aṅgārā ākāsenāgantvā dasabalassa pādamūle dibbapupphāni hutvā vikīrayiṁsu.",
  "atk-s0301a10:76_17": "Tato kukkulavassaṁ samuṭṭhāpesi.",
  "atk-s0301a10:76_18": "Accuṇhā kukkulā ākāsenāgantvā dasabalassa pādamūle candanacuṇṇaṁ hutvā nipatiṁsu.",
  "atk-s0301a10:76_19": "Tato vālikavassaṁ samuṭṭhāpesi.",
  "atk-s0301a10:76_20": "Atisukhumavālikā dhūmāyantā pajjalantā ākāsenāgantvā dasabalassa pādamūle dibbapupphāni hutvā nipatiṁsu.",
  "atk-s0301a10:76_21": "Tato kalalavassaṁ samuṭṭhāpesi.",
  "atk-s0301a10:76_22": "Taṁ kalalavassaṁ dhūmāyantaṁ pajjalantaṁ ākāsenāgantvā dasabalassa pādamūle dibbagandhaṁ hutvā nipati.",
  "atk-s0301a10:76_23": "Tato andhakāraṁ samuṭṭhāpesi “bhiṁsetvā samaṇaṁ palāpessāmī”ti.",
  "atk-s0301a10:76_24": "Taṁ caturaṅgasamannāgataṁ andhakārasadisaṁ hutvā dasabalaṁ patvā sūriyappabhāvihatamiva andhakāraṁ antaradhāyi.",
  "atk-s0301a10:77_0": "Evaṁ yakkho imāhi navahi vātavassapāsāṇapaharaṇaṅgārakukkulavālikakalalandhakāravuṭṭhīhi bhagavantaṁ",
  "atk-s0301a10:77_1": "palāpetuṁ asakkonto nānāvidhapaharaṇahatthāya anekappakārarūpabhūtagaṇasamākulāya caturaṅginiyā senāya",
  "atk-s0301a10:77_2": "sayameva bhagavantaṁ abhigato.",
  "atk-s0301a10:77_3": "Te bhūtagaṇā anekappakāre vikāre katvā “gaṇhatha hanathā”ti bhagavato upari āgacchantā viya honti.",
  "atk-s0301a10:77_4": "Apica kho niddhantalohapiṇḍaṁ viya makkhikā,",
  "atk-s0301a10:77_5": "bhagavantaṁ allīyituṁ asamatthāva ahesuṁ.",
  "atk-s0301a10:77_6": "Evaṁ santepi yathā bodhimaṇḍe māro āgatavelāyameva nivatto,",
  "atk-s0301a10:77_7": "tathā anivattetvā upaḍḍharattimattaṁ byākulamakaṁsu.",
  "atk-s0301a10:77_8": "Evaṁ upaḍḍharattimattaṁ anekappakāravibhiṁsanakadassanenapi bhagavantaṁ cāletuṁ asakkonto āḷavako cintesi –",
  "atk-s0301a10:77_9": "“yaṁnūnāhaṁ kenaci ajeyyaṁ dussāvudhaṁ muñceyya”nti.",
  "atk-s0301a10:78_0": "Cattāri kira āvudhāni loke seṭṭhāni –",
  "atk-s0301a10:78_1": "sakkassa vajirāvudhaṁ,",
  "atk-s0301a10:78_2": "vessavaṇassa gadāvudhaṁ,",
  "atk-s0301a10:78_3": "yamassa nayanāvudhaṁ,",
  "atk-s0301a10:78_4": "āḷavakassa dussāvudhanti.",
  "atk-s0301a10:78_5": "Yadi hi sakko duṭṭho vajirāvudhaṁ sinerumatthake pahareyya,",
  "atk-s0301a10:78_6": "aṭṭhasaṭṭhisahassādhikayojanasatasahassaṁ vinivijjhitvā heṭṭhato gaccheyya.",
  "atk-s0301a10:78_7": "Vessavaṇena kujjhanakāle vissajjitaṁ gadāvudhaṁ bahūnaṁ yakkhasahassānaṁ sīsaṁ pātetvā puna hatthapāsaṁ āgantvā tiṭṭhati.",
  "atk-s0301a10:78_8": "Yamena duṭṭhena nayanāvudhena olokitamatte anekāni kumbhaṇḍasahassāni tattakapāle tilā viya pharantāni vinassanti.",
  "atk-s0301a10:78_9": "Āḷavako duṭṭho sace ākāse dussāvudhaṁ muñceyya,",
  "atk-s0301a10:78_10": "dvādasa vassāni devo na vasseyya.",
  "atk-s0301a10:78_11": "Sace pathaviyaṁ muñceyya.",
  "atk-s0301a10:78_12": "Sabbarukkhatiṇādīni sussitvā dvādasavassantare na puna viruheyyuṁ.",
  "atk-s0301a10:78_13": "Sace samudde muñceyya,",
  "atk-s0301a10:78_14": "tattakapāle udakabindu viya sabbamudakaṁ susseyya.",
  "atk-s0301a10:78_15": "Sace sinerusadisepi pabbate muñceyya,",
  "atk-s0301a10:78_16": "khaṇḍākhaṇḍaṁ hutvā vikireyya.",
  "atk-s0301a10:78_17": "So evaṁ mahānubhāvaṁ dussāvudhaṁ uttarisāṭakaṁ muñcitvā aggahesi.",
  "atk-s0301a10:78_18": "Yebhuyyena dasasahassīlokadhātudevatā vegena sannipatiṁsu “ajja bhagavā āḷavakaṁ damessati,",
  "atk-s0301a10:78_19": "tattha dhammaṁ sossāmā”ti yuddhadassanakāmāpi devatā sannipatiṁsu.",
  "atk-s0301a10:78_20": "Evaṁ sakalampi ākāsaṁ devatāhi paripuṇṇamahosi.",
  "atk-s0301a10:79_0": "Atha āḷavako bhagavato samīpe uparūpari vicaritvā vatthāvudhaṁ muñci.",
  "atk-s0301a10:79_1": "Taṁ asanivicakkaṁ viya ākāse bheravasaddaṁ karontaṁ dhūmāyantaṁ pajjalantaṁ bhagavantaṁ patvā yakkhamānamaddanatthaṁ",
  "atk-s0301a10:79_2": "pādapuñchanacoḷaṁ hutvā pādamūle nipati.",
  "atk-s0301a10:79_3": "Āḷavako taṁ disvā chinnavisāṇo viya usabho uddhatadāṭho viya sappo nittejo nimmado nipatitamānaddhajo hutvā cintesi –",
  "atk-s0301a10:79_4": "“dussāvudhampi me samaṇaṁ nābhibhosi.",
  "atk-s0301a10:79_5": "Kiṁ nu kho kāraṇa”nti?",
  "atk-s0301a10:79_6": "“Idaṁ kāraṇaṁ,",
  "atk-s0301a10:79_7": "mettāvihārayutto samaṇo,",
  "atk-s0301a10:79_8": "handa naṁ rosetvā mettāya viyojemī”ti iminā sambandhenetaṁ vuttaṁ –",
  "atk-s0301a10:79_9": "atha kho āḷavako yakkho yena bhagavā…pe…",
  "atk-s0301a10:79_10": "nikkhama samaṇāti.",
  "atk-s0301a10:79_11": "Tatthāyamadhippāyo –",
  "atk-s0301a10:79_12": "kasmā mayā ananuññāto mama bhavanaṁ pavisitvā gharasāmiko viya itthāgārassa majjhe nisinnosi?",
  "atk-s0301a10:79_13": "Ananuyuttametaṁ samaṇassa yadidaṁ adinnaparibhogo itthisaṁsaggo ca?",
  "atk-s0301a10:79_14": "Tasmā yadi tvaṁ samaṇadhamme ṭhito,",
  "atk-s0301a10:79_15": "nikkhama samaṇāti.",
  "atk-s0301a10:79_16": "Eke pana –",
  "atk-s0301a10:79_17": "“etāni aññāni ca pharusavacanāni vatvā evāyaṁ etadavocā”ti bhaṇanti.",
  "atk-s0301a10:80_0": "Atha bhagavā –",
  "atk-s0301a10:80_1": "“yasmā thaddho paṭithaddhabhāvena vinetuṁ na sakkā,",
  "atk-s0301a10:80_2": "so hi paṭithaddhabhāve kayiramāne,",
  "atk-s0301a10:80_3": "seyyathāpi caṇḍassa kukkurassa nāsāya pittaṁ bhindeyya,",
  "atk-s0301a10:80_4": "so bhiyyosomattāya caṇḍataro assa,",
  "atk-s0301a10:80_5": "evaṁ thaddhataro hoti,",
  "atk-s0301a10:80_6": "mudunā pana so sakkā vinetu”nti ñatvā,",
  "atk-s0301a10:80_7": "sādhāvusoti piyavacanena tassa vacanaṁ sampaṭicchitvā nikkhami.",
  "atk-s0301a10:80_8": "Tena vuttaṁ sādhāvusoti bhagavā nikkhamīti.",
  "atk-s0301a10:81_0": "Tato āḷavako –",
  "atk-s0301a10:81_1": "“subbaco vatāyaṁ samaṇo ekavacaneneva nikkhanto,",
  "atk-s0301a10:81_2": "evaṁ nāma nikkhametuṁ sukhaṁ samaṇaṁ akāraṇenevāhaṁ sakalarattiṁ yuddhena abbhuyyāsi”nti muducitto hutvā puna cintesi –",
  "atk-s0301a10:81_3": "“idānipi na sakkā jānituṁ,",
  "atk-s0301a10:81_4": "kiṁ nu kho subbacatāya nikkhanto udāhu kodhano.",
  "atk-s0301a10:81_5": "Handāhaṁ vīmaṁsāmī”ti.",
  "atk-s0301a10:81_6": "Tato pavisa,",
  "atk-s0301a10:81_7": "samaṇāti āha.",
  "atk-s0301a10:81_8": "Atha subbacoti mudubhūtacittavavatthānakaraṇatthaṁ puna piyavacanaṁ vadanto sādhāvusoti bhagavā pāvisi.",
  "atk-s0301a10:81_9": "Āḷavako punappunaṁ tameva subbacabhāvaṁ vīmaṁsanto dutiyampi tatiyampi nikkhama pavisāti āha.",
  "atk-s0301a10:81_10": "Bhagavāpi tathā akāsi.",
  "atk-s0301a10:81_11": "Yadi na kareyya,",
  "atk-s0301a10:81_12": "pakatiyāpi thaddhayakkhassa cittaṁ thaddhataraṁ hutvā dhammakathāya bhājanaṁ na bhaveyya.",
  "atk-s0301a10:81_13": "Tasmā yathā nāma mātā rodantaṁ puttakaṁ yaṁ so icchati,",
  "atk-s0301a10:81_14": "taṁ datvā vā katvā vā saññāpesi tathā bhagavā kilesarodanena rodantaṁ yakkhaṁ saññāpetuṁ yaṁ so bhaṇati,",
  "atk-s0301a10:81_15": "taṁ akāsi.",
  "atk-s0301a10:81_16": "Yathā ca dhātī thaññaṁ apivantaṁ dārakaṁ kiñci datvā upalāḷetvā pāyeti,",
  "atk-s0301a10:81_17": "tathā bhagavā yakkhaṁ lokuttaradhammakhīraṁ pāyetuṁ tassa patthitavacanakaraṇena upalāḷento evamakāsi.",
  "atk-s0301a10:81_18": "Yathā ca puriso lābumhi catumadhuraṁ pūretukāmo tassabbhantaraṁ sodheti,",
  "atk-s0301a10:81_19": "evaṁ bhagavā yakkhassa citte lokuttaracatumadhuraṁ pūretukāmo tassabbhantare kodhamalaṁ sodhetuṁ yāva tatiyaṁ nikkhamanapavisanaṁ akāsi.",
  "atk-s0301a10:82_0": "Atha āḷavako “subbaco ayaṁ samaṇo ‘nikkhamā’ti vutto nikkhamati,",
  "atk-s0301a10:82_1": "‘pavisā’ti vutto pavisati.",
  "atk-s0301a10:82_2": "Yaṁnūnāhaṁ imaṁ samaṇaṁ evameva sakalarattiṁ kilametvā pāde gahetvā pāragaṅgāya khipeyya”nti?",
  "atk-s0301a10:82_3": "Pāpakaṁ cittaṁ uppādetvā catutthavāraṁ āha nikkhama, samaṇāti.",
  "atk-s0301a10:82_4": "Taṁ ñatvā bhagavā na khvāhaṁ tanti āha.",
  "atk-s0301a10:82_5": "Evaṁ vā vutte taduttarikaraṇīyaṁ pariyesamāno pañhaṁ pucchitabbaṁ maññissati.",
  "atk-s0301a10:82_6": "Taṁ dhammakathāya mukhaṁ bhavissatīti ñatvā,",
  "atk-s0301a10:82_7": "na khvāhaṁ tanti āha.",
  "atk-s0301a10:82_8": "Tattha na-iti paṭikkhepe.",
  "atk-s0301a10:82_9": "Khoti avadhāraṇe.",
  "atk-s0301a10:82_10": "Ahanti attanidassanaṁ.",
  "atk-s0301a10:82_11": "Tanti hetuvacanaṁ.",
  "atk-s0301a10:82_12": "Tenevettha “yasmā tvaṁ evaṁ cintesi,",
  "atk-s0301a10:82_13": "tasmā ahaṁ, āvuso,",
  "atk-s0301a10:82_14": "neva nikkhamissāmi,",
  "atk-s0301a10:82_15": "yaṁ te karaṇīyaṁ,",
  "atk-s0301a10:82_16": "taṁ karohī”ti evamattho daṭṭhabbo.",
  "atk-s0301a10:83_0": "Tato āḷavako yasmā pubbepi ākāsena gamanavelāya –",
  "atk-s0301a10:83_1": "“kiṁ nu kho etaṁ suvaṇṇavimānaṁ,",
  "atk-s0301a10:83_2": "udāhu rajatamaṇivimānānaṁ aññataraṁ,",
  "atk-s0301a10:83_3": "handa naṁ passāmā”ti evaṁ attano vimānaṁ āgate iddhimante tāpasaparibbājake pañhaṁ pucchitvā vissajjetuṁ asakkonte cittakkhepādīhi viheṭheti,",
  "atk-s0301a10:83_4": "tasmā bhagavantampi tathā viheṭhessāmīti maññamāno pañhaṁ tantiādimāha.",
  "atk-s0301a10:84_0": "Kuto panassa pañhāti ?",
  "atk-s0301a10:84_1": "Tassa kira mātāpitaro kassapaṁ bhagavantaṁ payirupāsitvā aṭṭha pañhe saha vissajjanena uggahesuṁ.",
  "atk-s0301a10:84_2": "Te daharakāle āḷavakaṁ pariyāpuṇāpesuṁ;",
  "atk-s0301a10:84_3": "so kālaccayena vissajjanaṁ sammussi.",
  "atk-s0301a10:84_4": "Tato “ime pañhāpi mā vinassantū”ti suvaṇṇapaṭṭhe jātihiṅgulakena lekhāpetvā vimāne nikkhipi.",
  "atk-s0301a10:84_5": "Evamete puṭṭhapañhā buddhavisayāva honti.",
  "atk-s0301a10:84_6": "Bhagavā taṁ sutvā yasmā buddhānaṁ pariccattalābhantarāyo vā jīvitantarāyo vā sabbaññutaññāṇabyāmappabhādipaṭighāto vā na sakkā kenaci kātuṁ,",
  "atk-s0301a10:84_7": "tasmā naṁ loke asādhāraṇaṁ buddhānubhāvaṁ dassento na khvāhaṁ taṁ, āvuso,",
  "atk-s0301a10:84_8": "passāmi sadevake loketiādimāha.",
  "atk-s0301a10:85_0": "Evaṁ bhagavā tassa bādhanacittaṁ paṭisedhetvā pañhāpucchane ussāhaṁ janento āha apica tvaṁ, āvuso, puccha,",
  "atk-s0301a10:85_1": "yadākaṅkhasīti.",
  "atk-s0301a10:85_2": "Tassattho – puccha,",
  "atk-s0301a10:85_3": "yadi ākāṅkhasi,",
  "atk-s0301a10:85_4": "na me pañhāvissajjane bhāro atthi.",
  "atk-s0301a10:85_5": "Atha vā puccha,",
  "atk-s0301a10:85_6": "yaṁ ākaṅkhasi.",
  "atk-s0301a10:85_7": "Sabbaṁ te vissajjessāmīti sabbaññupavāraṇaṁ pavāresi asādhāraṇaṁ paccekabuddhaaggasāvakamahāsāvakehi.",
  "atk-s0301a10:85_8": "Evaṁ bhagavato sabbaññupavāraṇāya pavāritāya atha kho āḷavako yakkho bhagavantaṁ gāthāya ajjhabhāsi.",
  "atk-s0301a10:86_0": "Tattha kiṁ sūdha vittanti,",
  "atk-s0301a10:86_1": "kiṁ su idha vittaṁ.",
  "atk-s0301a10:86_2": "Vittanti dhanaṁ.",
  "atk-s0301a10:86_3": "Taṁ hi pītisaṅkhātaṁ vittiṁ karoti,",
  "atk-s0301a10:86_4": "tasmā “vitta”nti vuccati.",
  "atk-s0301a10:86_5": "Suciṇṇanti sukataṁ.",
  "atk-s0301a10:86_6": "Sukhanti kāyikacetasikaṁ sātaṁ.",
  "atk-s0301a10:86_7": "Āvahātīti āvahati āneti deti appeti.",
  "atk-s0301a10:86_8": "Have-iti daḷhatthe nipāto.",
  "atk-s0301a10:86_9": "Sādutaranti atisayena sādu.",
  "atk-s0301a10:86_10": "“Sādhutara”ntipi pāṭho.",
  "atk-s0301a10:86_11": "Rasānanti rasasaññitānaṁ dhammānaṁ.",
  "atk-s0301a10:86_12": "Kathanti kena pakārena.",
  "atk-s0301a10:86_13": "Kathaṁjīvino jīvitaṁ kathaṁjīviṁjīvitaṁ.",
  "atk-s0301a10:86_14": "Gāthābandhasukhatthaṁ pana sānunāsikaṁ vuccati.",
  "atk-s0301a10:86_15": "Kathaṁjīviṁ jīvatanti vā pāṭho,",
  "atk-s0301a10:86_16": "tassa “jīvantānaṁ kathaṁjīvi”nti attho.",
  "atk-s0301a10:86_17": "Evaṁ imāya gāthāya “kiṁ su idha loke purisassa vittaṁ seṭṭhaṁ?",
  "atk-s0301a10:86_18": "Kiṁ su suciṇṇaṁ sukhamāvahāti?",
  "atk-s0301a10:86_19": "Kiṁ rasānaṁ sādutaraṁ?",
  "atk-s0301a10:86_20": "Kathaṁjīviṁ jīvitaṁ seṭṭhamāhū”ti?",
  "atk-s0301a10:86_21": "Ime cattāro pañhe pucchi.",
  "atk-s0301a10:87_0": "Athassa bhagavā kassapadasabalena vissajjitanayeneva vissajjento imaṁ gāthamāha saddhīdha vittanti.",
  "atk-s0301a10:87_1": "Tattha yathā hiraññasuvaṇṇādi vittaṁ upabhogasukhaṁ āvahati,",
  "atk-s0301a10:87_2": "khuppipāsādidukkhaṁ paṭibāhati,",
  "atk-s0301a10:87_3": "dāliddiyaṁ vūpasameti,",
  "atk-s0301a10:87_4": "muttādiratanapaṭilābhahetu hoti,",
  "atk-s0301a10:87_5": "lokasantatiñca āvahati,",
  "atk-s0301a10:87_6": "evaṁ lokiyalokuttarā saddhāpi yathāsambhavaṁ lokiyalokuttaraṁ vipākaṁ sukhamāvahati,",
  "atk-s0301a10:87_7": "saddhādhurena paṭipannānaṁ jātijarādidukkhaṁ paṭibāhati,",
  "atk-s0301a10:87_8": "guṇadāliddiyaṁ vūpasameti,",
  "atk-s0301a10:87_9": "satisambojjhaṅgādiratanapaṭilābhahetu hoti.",
  "atk-s0301a10:88_0": "“Saddho sīlena sampanno, yaso bhogasamappito;",
  "atk-s0301a10:89_0": "Yaṁ yaṁ padesaṁ bhajati, tattha tattheva pūjito”ti. –",
  "atk-s0301a10:90_0": "Vacanato lokasantatiñca āvahatīti katvā “vitta”nti vuttaṁ.",
  "atk-s0301a10:90_1": "Yasmā pana tesaṁ saddhāvittaṁ anugāmikaṁ anaññasādhāraṇaṁ sabbasampattihetu,",
  "atk-s0301a10:90_2": "lokiyassa hiraññasuvaṇṇādivittassāpi nidānaṁ.",
  "atk-s0301a10:90_3": "Saddhoyeva hi dānādīni puññāni katvā vittaṁ adhigacchati,",
  "atk-s0301a10:90_4": "assaddhassa pana vittaṁ yāvadeva anatthāya hoti,",
  "atk-s0301a10:90_5": "tasmā seṭṭhanti vuttaṁ.",
  "atk-s0301a10:90_6": "Purisassāti ukkaṭṭhaparicchedadesanā.",
  "atk-s0301a10:90_7": "Tasmā na kevalaṁ purisassa,",
  "atk-s0301a10:90_8": "itthiādīnampi saddhāvittameva seṭṭhanti veditabbaṁ.",
  "atk-s0301a10:91_0": "Dhammoti dasakusaladhammo,",
  "atk-s0301a10:91_1": "dānasīlabhāvanādhammo vā.",
  "atk-s0301a10:91_2": "Suciṇṇoti sukato sucarito.",
  "atk-s0301a10:91_3": "Sukhamāvahatīti soṇaseṭṭhiputtaraṭṭhapālādīnaṁ viya manussasukhaṁ,",
  "atk-s0301a10:91_4": "sakkādīnaṁ viya dibbasukhaṁ,",
  "atk-s0301a10:91_5": "pariyosāne mahāpadumādīnaṁ viya nibbānasukhañca āvahati.",
  "atk-s0301a10:92_0": "Saccanti ayaṁ saccasaddo anekesu atthesu dissati.",
  "atk-s0301a10:92_1": "Seyyathidaṁ –",
  "atk-s0301a10:92_2": "“saccaṁ bhaṇe na kujjheyyā ” tiādīsu vācāsacce.",
  "atk-s0301a10:92_3": "“Sacce ṭhitā samaṇabrāhmaṇā cā”tiādīsu viratisacce.",
  "atk-s0301a10:92_4": "“Kasmā nu saccāni vadanti nānā,",
  "atk-s0301a10:92_5": "pavādiyāse kusalā vadānā”tiādīsu diṭṭhisacce.",
  "atk-s0301a10:92_6": "“Cattārimāni,",
  "atk-s0301a10:92_7": "bhikkhave,",
  "atk-s0301a10:92_8": "brāhmaṇasaccānī”tiādīsu brāhmaṇasacce.",
  "atk-s0301a10:92_9": "“Ekaṁ hi saccaṁ na dutiyamatthī”tiādīsu paramatthasacce.",
  "atk-s0301a10:92_10": "“Catunnaṁ saccānaṁ kati kusalā”tiādīsu ariyasacce.",
  "atk-s0301a10:92_11": "Idha pana paramatthasaccaṁ nibbānaṁ viratisaccañca abbhantaraṁ katvā vācāsaccaṁ adhippetaṁ,",
  "atk-s0301a10:92_12": "yassānubhāvena udakādīni vase vattenti,",
  "atk-s0301a10:92_13": "jātijarāmaraṇapāraṁ taranti. Yathāha –",
  "atk-s0301a10:93_0": "“Saccena vācenudakamhi dhāvati,",
  "atk-s0301a10:94_0": "Visampi saccena hananti paṇḍitā;",
  "atk-s0301a10:95_0": "Saccena devo thanayaṁ pavassati,",
  "atk-s0301a10:96_0": "Sace ṭhitā nibbutiṁ patthayanti.",
  "atk-s0301a10:97_0": "“Ye kecime atthi rasā pathabyā,",
  "atk-s0301a10:98_0": "Saccaṁ tesaṁ sādutaraṁ rasānaṁ;",
  "atk-s0301a10:99_0": "Sacce ṭhitā samaṇabrāhmaṇā ca,",
  "atk-s0301a10:100_0": "Taranti jātimaraṇassa pāra”nti. ;",
  "atk-s0301a10:101_0": "Sādutaranti madhurataraṁ paṇītataraṁ.",
  "atk-s0301a10:101_1": "Rasānanti ye ime “mūlaraso khandharaso”tiādinā nayena sāyanīyadhammā,",
  "atk-s0301a10:101_2": "yecime “anujānāmi,",
  "atk-s0301a10:101_3": "bhikkhave,",
  "atk-s0301a10:101_4": "sabbaṁ phalarasaṁ,",
  "atk-s0301a10:101_5": "arasarūpo bhavaṁ gotamo, ye te, brāhmaṇa,",
  "atk-s0301a10:101_6": "rūparasā saddarasā,",
  "atk-s0301a10:101_7": "anāpatti rasarase,",
  "atk-s0301a10:101_8": "ayaṁ dhammavinayo ekaraso vimuttiraso,",
  "atk-s0301a10:101_9": "bhāgī vā bhagavā attharasassa dhammarasassā”tiādinā nayena rūpācārarasupavajjā avasesā byañjanādayo “dhammarasā”ti vuccanti.",
  "atk-s0301a10:101_10": "Tesaṁ rasānaṁ saccaṁ have sādutaraṁ saccameva sādutaraṁ.",
  "atk-s0301a10:101_11": "Sādhutaraṁ vā,",
  "atk-s0301a10:101_12": "seṭṭhataraṁ,",
  "atk-s0301a10:101_13": "uttamataraṁ.",
  "atk-s0301a10:101_14": "Mūlarasādayo hi sarīramupabrūhenti,",
  "atk-s0301a10:101_15": "saṁkilesikañca sukhamāvahanti.",
  "atk-s0301a10:101_16": "Saccarase viratisaccavācāsaccarasā samathavipassanādīhi cittaṁ upabrūheti,",
  "atk-s0301a10:101_17": "asaṁkilesikañca sukhamāvahati.",
  "atk-s0301a10:101_18": "Vimuttiraso paramatthasaccarasaparibhāvitattā sādu,",
  "atk-s0301a10:101_19": "attharasadhammarasā ca tadadhigamūpāyabhūtaṁ atthañca dhammañca nissāya pavattitoti.",
  "atk-s0301a10:102_0": "Paññājīviṁjīvitanti ettha pana yvāyaṁ andhekacakkhudvicakkhukesu dvicakkhupuggalo gahaṭṭho vā kammantānuṭṭhāna-saraṇagamanadāna-saṁvibhāga-sīlasamādānuposathakammādi",
  "atk-s0301a10:102_1": "gahaṭṭhapaṭipadaṁ,",
  "atk-s0301a10:102_2": "pabbajito vā avippaṭisārakarasīlasaṅkhātaṁ taduttaricittavisuddhiādibhedampi pabbajitapaṭipadaṁ paññāya ārādhetvā jīvati,",
  "atk-s0301a10:102_3": "tassa paññāya jīvino jīvitaṁ,",
  "atk-s0301a10:102_4": "taṁ vā paññājīvitaṁ seṭṭhamāhūti evamattho daṭṭhabbo.",
  "atk-s0301a10:103_0": "Evaṁ bhagavatā vissajjite cattāropi pañhe sutvā attamano yakkho avasesepi cattāro pañhe pucchanto kathaṁsu tarati oghanti gāthamāha.",
  "atk-s0301a10:103_1": "Athassa bhagavā purimanayeneva vissajjento saddhāya taratīti gāthamāha.",
  "atk-s0301a10:103_2": "Tattha kiñcāpi yo catubbidhamoghaṁ tarati,",
  "atk-s0301a10:103_3": "so saṁsāraṇṇavampi tarati,",
  "atk-s0301a10:103_4": "vaṭṭadukkhampi acceti,",
  "atk-s0301a10:103_5": "kilesamalāpi parisujjhati,",
  "atk-s0301a10:103_6": "evaṁ santepi pana yasmā assaddho oghataraṇaṁ asaddahanto na pakkhandati,",
  "atk-s0301a10:103_7": "pañcasu kāmaguṇesu cittavossaggena pamatto tattheva visattattā saṁsāraṇṇavaṁ na tarati,",
  "atk-s0301a10:103_8": "kusīto dukkhaṁ viharati vokiṇṇo akusalehi dhammehi,",
  "atk-s0301a10:103_9": "appañño suddhimaggaṁ ajānanto na parisujjhati,",
  "atk-s0301a10:103_10": "tasmā tappaṭipakkhaṁ dassentena bhagavatā ayaṁ gāthā vuttā.",
  "atk-s0301a10:104_0": "Evaṁ vuttāya cetāya yasmā sotāpattiyaṅgapadaṭṭhānaṁ saddhindriyaṁ,",
  "atk-s0301a10:104_1": "tasmā saddhāya tarati oghanti iminā padena diṭṭhoghataraṇaṁ sotāpattimaggaṁ sotāpannañca pakāseti.",
  "atk-s0301a10:104_2": "Yasmā pana sotāpanno kusalānaṁ dhammānaṁ bhāvanāya sātaccakiriyasaṅkhatena appamādena samannāgato dutiyamaggaṁ",
  "atk-s0301a10:104_3": "ārādhetvā ṭhapetvā sakidevimaṁ lokaṁ āgamanamaggaṁ avasesaṁ sotāpattimaggena atiṇṇaṁ bhavoghavatthuṁ",
  "atk-s0301a10:104_4": "saṁsāraṇṇavaṁ tarati,",
  "atk-s0301a10:104_5": "tasmā appamādena aṇṇavanti iminā padena bhavoghataraṇaṁ sakadāgāmimaggaṁ sakadāgāmiñca pakāseti.",
  "atk-s0301a10:104_6": "Yasmā ca sakadāgāmī vīriyena tatiyamaggaṁ ārādhetvā sakadāgāmimaggena anatītaṁ kāmoghavatthuṁ kāmoghasaññitañca kāmadukkhamacceti,",
  "atk-s0301a10:104_7": "tasmā vīriyena dukkhamaccetīti iminā padena kāmoghataraṇaṁ anāgāmimaggaṁ anāgāmiñca pakāseti.",
  "atk-s0301a10:104_8": "Yasmā pana anāgāmī vigatakāmasaññāya parisuddhāya paññāya ekantaparisuddhaṁ catutthamaggapaññaṁ ārādhetvā",
  "atk-s0301a10:104_9": "anāgāmimaggena appahīnaṁ avijjāsaṅkhātaṁ paramamalaṁ pajahati,",
  "atk-s0301a10:104_10": "tasmā paññāya parisujjhatīti,",
  "atk-s0301a10:104_11": "iminā padena avijjoghataraṇaṁ arahattamaggañca arahattañca pakāseti.",
  "atk-s0301a10:104_12": "Imāya ca arahattanikūṭena kathitāya gāthāya pariyosāne yakkho sotāpattiphale patiṭṭhāsi.",
  "atk-s0301a10:105_0": "Idāni tameva “paññāya parisujjhatī”ti ettha vuttaṁ paññāpadaṁ gahetvā attano paṭibhānena lokiyalokuttaramissakaṁ",
  "atk-s0301a10:105_1": "pañhaṁ pucchanto kathaṁsu labhate paññanti imaṁ chappadaṁ gāthamāha.",
  "atk-s0301a10:105_2": "Tattha kathaṁsūti sabbattheva atthayuttipucchā honti.",
  "atk-s0301a10:105_3": "Ayaṁ hi paññādiatthaṁ ñatvā tassa yuttiṁ pucchati – “kathaṁ,",
  "atk-s0301a10:105_4": "kāya yuttiyā,",
  "atk-s0301a10:105_5": "kena kāraṇena paññaṁ labhatī”ti?",
  "atk-s0301a10:105_6": "Esa nayo dhanādīsu.",
  "atk-s0301a10:106_0": "Athassa bhagavā catūhi kāraṇehi paññālābhaṁ dassento saddahānotiādimāha.",
  "atk-s0301a10:106_1": "Tassattho –",
  "atk-s0301a10:106_2": "yena pubbabhāge kāyasucaritādibhedena aparabhāge ca sattatiṁsabodhipakkhiyabhedena dhammena arahanto buddhapaccekabuddhasāvakā nibbānaṁ pattā,",
  "atk-s0301a10:106_3": "taṁ saddahāno arahataṁ dhammaṁ nibbānapattiyā lokiyalokuttarapaññaṁ labhati,",
  "atk-s0301a10:106_4": "tañca kho na saddhāmattakeneva.",
  "atk-s0301a10:106_5": "Yasmā pana saddhājāto upasaṅkamati,",
  "atk-s0301a10:106_6": "upasaṅkamanto payirupāsati,",
  "atk-s0301a10:106_7": "payirupāsanto sotaṁ odahati,",
  "atk-s0301a10:106_8": "ohitasoto dhammaṁ suṇāti,",
  "atk-s0301a10:106_9": "tasmā upasaṅkamanato pabhuti yāva dhammassavanena sussūsaṁ labhati.",
  "atk-s0301a10:106_10": "Kiṁ vuttaṁ hoti –",
  "atk-s0301a10:106_11": "taṁ dhammaṁ saddahitvāpi ācariyupajjhāye kālena upasaṅkamitvā vattakaraṇena payirupāsitvā yadā payirupāsanāya ārādhitacittā kiñci vattukāmā honti.",
  "atk-s0301a10:106_12": "Atha adhigatāya sotukāmatāya sotaṁ odahitvā suṇanto labhatīti.",
  "atk-s0301a10:106_13": "Evaṁ sussūsampi ca satiavippavāsena appamatto subhāsitadubbhāsitaññutāya vicakkhaṇo eva labhati, na itaro.",
  "atk-s0301a10:106_14": "Tenāha “appamatto vicakkhaṇo”ti.",
  "atk-s0301a10:107_0": "Evaṁ yasmā saddhāya paññalābhasaṁvattanikaṁ paṭipadaṁ paṭipajjati,",
  "atk-s0301a10:107_1": "sussūsāya sakkaccaṁ paññādhigamūpāyaṁ suṇāti,",
  "atk-s0301a10:107_2": "appamādena gahitaṁ na pamussati.",
  "atk-s0301a10:107_3": "Vicakkhaṇatāya anūnādhikaṁ aviparītañca gahetvā vitthārikaṁ karoti.",
  "atk-s0301a10:107_4": "Sussūsāya vā ohitasoto paññāpaṭilābhahetuṁ dhammaṁ suṇāti,",
  "atk-s0301a10:107_5": "appamādena sutadhammaṁ dhāreti,",
  "atk-s0301a10:107_6": "vicakkhaṇatāya dhatānaṁ dhammānaṁ atthamupaparikkhati,",
  "atk-s0301a10:107_7": "athānupubbena paramatthasaccaṁ sacchikaroti,",
  "atk-s0301a10:107_8": "tasmāssa bhagavā “kathaṁsu labhate pañña”nti puṭṭho imāni cattāri kāraṇāni dassento imaṁ gāthamāha.",
  "atk-s0301a10:108_0": "Idāni tato pare tayo pañhe vissajjento patirūpakārīti imaṁ gāthamāha.",
  "atk-s0301a10:108_1": "Tattha desakālādīni ahāpetvā lokiyassa lokuttarassa vā dhanassa patirūpaṁ adhigamūpāyaṁ karotīti patirūpakārī.",
  "atk-s0301a10:108_2": "Dhuravāti cetasikavīriyavasena anikkhittadhuro.",
  "atk-s0301a10:108_3": "Uṭṭhātāti,",
  "atk-s0301a10:108_4": "“yo ca sītañca uṇhañca,",
  "atk-s0301a10:108_5": "tiṇā bhiyyo na maññatī”tiādinā nayena kāyikavīrīyavasena uṭṭhānasampanno asithilaparakkamo.",
  "atk-s0301a10:108_6": "Vindate dhananti ekamūsikāya nacirasseva catusatasahassasaṅkhaṁ cūḷantevāsī viya lokiyadhanañca,",
  "atk-s0301a10:108_7": "mahallakamahātissatthero viya lokuttaradhanañca labhati.",
  "atk-s0301a10:108_8": "So “tīhiyeva iriyāpathehi viharissāmī”ti vattaṁ katvā thinamiddhāgamanavelāya palālacumbaṭakaṁ temetvā",
  "atk-s0301a10:108_9": "sīse katvā galappamāṇaṁ udakaṁ pavisitvā thinamiddhaṁ paṭibāhanto dasahi vassehi arahattaṁ pāpuṇi.",
  "atk-s0301a10:108_10": "Saccenāti vacīsaccenāpi “saccavādī bhūtavādī”ti,",
  "atk-s0301a10:108_11": "paramatthasaccenāpi “buddho paccekabuddho ariyasāvako”ti evaṁ kittiṁ pappoti.",
  "atk-s0301a10:108_12": "Dadanti yaṁkiñci icchitapatthitaṁ dadanto mittāni ganthati,",
  "atk-s0301a10:108_13": "sampādeti karotīti attho.",
  "atk-s0301a10:108_14": "Duddadaṁ vā dadaṁ taṁ ganthati.",
  "atk-s0301a10:108_15": "Dānamukhena vā cattāripi saṅgahavatthūni gahitānīti veditabbāni,",
  "atk-s0301a10:108_16": "tehi mittāni karotīti vuttaṁ hoti.",
  "atk-s0301a10:109_0": "Evaṁ gahaṭṭhapabbajitānaṁ sādhāraṇena lokiyalokuttaramissakena nayena cattāro pañhe vissajjetvā idāni",
  "atk-s0301a10:109_1": "“kathaṁ pecca na socatī”ti imaṁ pañcamaṁ pañhaṁ gahaṭṭhavasena vissajjento yassetetiādīmāha.",
  "atk-s0301a10:109_2": "Tassattho –",
  "atk-s0301a10:109_3": "yassa “saddahāno arahata”nti ettha vuttāya sabbakalyāṇadhammuppādikāya saddhāya samannāgatattā saddhassa,",
  "atk-s0301a10:109_4": "gharamesinoti gharāvāsaṁ pañca vā kāmaguṇe esantassa gavesantassa kāmabhogino gahaṭṭhassa “saccena kittiṁ pappotī”ti ettha vuttappakāraṁ saccaṁ.",
  "atk-s0301a10:109_5": "“Sussūsaṁ labhate pañña”nti ettha sussūsapaññānāmena vuttova damo.",
  "atk-s0301a10:109_6": "“Dhuravā uṭṭhātā”ti ettha dhuranāmena uṭṭhānanāmena ca vuttā dhiti.",
  "atk-s0301a10:109_7": "“Dadaṁ mittāni ganthatī”ti ettha vuttappakāro cāgo cāti ete caturo dhammā santi.",
  "atk-s0301a10:109_8": "Sa ve pecca na socatīti idhalokā paralokaṁ gantvā sa ve na socatīti.",
  "atk-s0301a10:110_0": "Evaṁ bhagavā pañcamampi pañhaṁ vissajjetvā taṁ yakkhaṁ codento iṅgha aññepītiādimāha.",
  "atk-s0301a10:110_1": "Tattha iṅghāti codanatthe nipāto.",
  "atk-s0301a10:110_2": "Aññepīti aññepi dhamme puthū samaṇabrāhmaṇe pucchassu.",
  "atk-s0301a10:110_3": "Aññepi vā pūraṇādayo sabbaññupaṭiññe puthū samaṇabrāhmaṇe pucchassu.",
  "atk-s0301a10:110_4": "Yadi amhehi “saccena kittiṁ pappotī”ti ettha vuttappakārā saccā bhiyyo kittippattikāraṇaṁ vā,",
  "atk-s0301a10:110_5": "“sussūsaṁ labhate pañña”nti ettha sussūsāti paññāpadesena vuttā dammā bhiyyo lokiyalokuttarapaññāpaṭilābhakāraṇaṁ vā,",
  "atk-s0301a10:110_6": "“dadaṁ mittāni ganthatī”ti ettha vuttappakārā cāgā bhiyyo mittaganthanakāraṇaṁ vā,",
  "atk-s0301a10:110_7": "“dhuravā uṭṭhātā”ti ettha taṁ taṁ atthavasaṁ paṭicca dhuranāmena uṭṭhānanāmena ca vuttāya mahābhārasahanatthena",
  "atk-s0301a10:110_8": "ussoḷhibhāvappattāya vīriyasaṅkhātāya khantyā bhiyyo lokiyalokuttaradhanavindanakāraṇaṁ vā,",
  "atk-s0301a10:110_9": "“saccaṁ dammo dhiti cāgo”ti evaṁ vuttehi imeheva catūhi dhammehi bhiyyo asmā lokā paraṁ lokaṁ pecca asocanakāraṇaṁ",
  "atk-s0301a10:110_10": "vā idha vijjatīti ayamettha saddhiṁ saṅkhepayojanāya atthavaṇṇanā.",
  "atk-s0301a10:110_11": "Vitthārato pana ekamekaṁ padaṁ atthuddhārapaduddhārapadavaṇṇanānayehi vibhajitvā veditabbā.",
  "atk-s0301a10:111_0": "Evaṁ vutte yakkho yena saṁsayena aññe puccheyya,",
  "atk-s0301a10:111_1": "tassa pahīnattā kathaṁ nu dāni puccheyyaṁ,",
  "atk-s0301a10:111_2": "puthū samaṇabrāhmaṇeti vatvā yepissa apucchanakāraṇaṁ na jānanti,",
  "atk-s0301a10:111_3": "tepi jānāpento yohaṁ ajjapajānāmi,",
  "atk-s0301a10:111_4": "yo attho samparāyikoti āha.",
  "atk-s0301a10:111_5": "Tattha ajjāti ajjādiṁ katvāti adhippāyo.",
  "atk-s0301a10:111_6": "Pajānāmīti yathāvuttena pakārena jānāmi.",
  "atk-s0301a10:111_7": "Yo atthoti ettāvatā “sussūsaṁ labhate pañña”ntiādinā nayena vuttaṁ diṭṭhadhammikaṁ dasseti.",
  "atk-s0301a10:111_8": "Samparāyikoti iminā “yassete caturo dhammā”ti vuttaṁ pecca sokābhāvakāraṇaṁ samparāyikaṁ.",
  "atk-s0301a10:111_9": "Atthoti ca kāraṇassetaṁ adhivacanaṁ.",
  "atk-s0301a10:111_10": "Ayaṁ hi atthasaddo “sātthaṁ sabyañjana”nti evamādīsu pāṭhatthe vattati.",
  "atk-s0301a10:111_11": "“Attho me, gahapati,",
  "atk-s0301a10:111_12": "hiraññasuvaṇṇenā”tiādīsu vicakkhaṇe.",
  "atk-s0301a10:111_13": "“Hoti sīlavataṁ attho”tiādīsu vuḍḍhimhi.",
  "atk-s0301a10:111_14": "“Bahujano bhajate atthahetū”tiādīsu dhane.",
  "atk-s0301a10:111_15": "“Ubhinnamatthaṁ caratī”tiādīsu hite.",
  "atk-s0301a10:111_16": "“Atthe jāte ca paṇḍita”ntiādīsu kāraṇe.",
  "atk-s0301a10:111_17": "Idha pana kāraṇe.",
  "atk-s0301a10:111_18": "Tasmā yaṁ paññādilābhādīnaṁ kāraṇaṁ diṭṭhadhammikaṁ,",
  "atk-s0301a10:111_19": "yañca pecca sokābhāvassa kāraṇaṁ samparāyikaṁ,",
  "atk-s0301a10:111_20": "taṁ yohaṁ ajja bhagavatā vuttanayena sāmaṁyeva pajānāmi,",
  "atk-s0301a10:111_21": "so kathaṁ nu dāni puccheyyaṁ puthū samaṇabrāhmaṇeti evamettha saṅkhepato attho veditabbo.",
  "atk-s0301a10:112_0": "Evaṁ yakkho “pajānāmi yo attho samparāyiko”ti vatvā tassa ñāṇassa bhagavaṁmūlakattaṁ dassento atthāya vata me buddhoti āha.",
  "atk-s0301a10:112_1": "Tattha atthāyāti hitāya vuḍḍhiyā ca.",
  "atk-s0301a10:112_2": "Yattha dinnaṁ mahapphalanti “yassete caturo dhammā”ti ettha vuttacāgena yattha dinnaṁ mahapphalaṁ,",
  "atk-s0301a10:112_3": "taṁ aggadakkhiṇeyyaṁ buddhaṁ pajānāmīti attho.",
  "atk-s0301a10:112_4": "Keci pana “saṅghaṁ sandhāya evamāhā”ti bhaṇanti.",
  "atk-s0301a10:113_0": "Evaṁ imāya gāthāya attano hitādhigamaṁ dassetvā idāni sahitapaṭipattiṁ dīpento so ahaṁ vicarissāmītiādimāha.",
  "atk-s0301a10:113_1": "Tattha gāmā gāmanti devagāmā devagāmaṁ.",
  "atk-s0301a10:113_2": "Purā puranti devanagarato devanagaraṁ.",
  "atk-s0301a10:113_3": "Namassamāno sambuddhaṁ,",
  "atk-s0301a10:113_4": "dhammassa ca sudhammatanti “sammāsambuddho vata bhagavā,",
  "atk-s0301a10:113_5": "svākkhāto vata bhagavato dhammo”tiādinā nayena buddhasubodhitañca dhammasudhammatañca ca-saddena “suppaṭipanno",
  "atk-s0301a10:113_6": "vata bhagavato sāvakasaṅgho”tiādinā saṅghasuppaṭipattiñca abhitthavitvā namassamāno dhammaghosako hutvā",
  "atk-s0301a10:113_7": "vicarissāmīti vuttaṁ hoti.",
  "atk-s0301a10:114_0": "Evamimāya gāthāya pariyosānañca rattivibhāvanañca sādhukārasadduṭṭhānañca āḷavakakumārassa yakkhabhavanaṁ ānayanañca ekakkhaṇeyeva ahosi.",
  "atk-s0301a10:114_1": "Rājapurisā sādhukārasaddaṁ sutvā –",
  "atk-s0301a10:114_2": "“evarūpo sādhukārasaddo ṭhapetvā buddhe na aññesaṁ abbhuggacchati,",
  "atk-s0301a10:114_3": "āgato nu kho bhagavā”ti āvajjentā bhagavato sarīrappabhaṁ disvā pubbe viya bahi aṭṭhatvā nibbisaṅkā antoyeva",
  "atk-s0301a10:114_4": "pavisitvā addasaṁsu bhagavantaṁ yakkhassa bhavane nisinnaṁ,",
  "atk-s0301a10:114_5": "yakkhañca añjaliṁ paggahetvā ṭhitaṁ.",
  "atk-s0301a10:114_6": "Disvāna yakkhaṁ āhaṁsu – “ayaṁ te,",
  "atk-s0301a10:114_7": "mahāyakkha,",
  "atk-s0301a10:114_8": "rājakumāro balikammāya ānīto,",
  "atk-s0301a10:114_9": "handa naṁ khāda vā bhuñja vā,",
  "atk-s0301a10:114_10": "yathāpaccayaṁ vā karohī”ti.",
  "atk-s0301a10:114_11": "So sotāpannattā lajjito visesena ca bhagavato purato evaṁ vuccamāno atha taṁ kumāraṁ ubhohi hatthehi paṭiggahetvā bhagavato upanāmesi “ayaṁ, bhante,",
  "atk-s0301a10:114_12": "kumāro mayhaṁ pesito,",
  "atk-s0301a10:114_13": "imāhaṁ bhagavato dammi,",
  "atk-s0301a10:114_14": "hitānukampakā buddhā,",
  "atk-s0301a10:114_15": "paṭiggaṇhātu, bhante,",
  "atk-s0301a10:114_16": "bhagavā imaṁ dārakaṁ imassa hitatthāya sukhatthāyā”ti imañca gāthamāha –",
  "atk-s0301a10:115_0": "“Imaṁ kumāraṁ satapuññalakkhaṇaṁ,",
  "atk-s0301a10:116_0": "Sabbaṅgupetaṁ paripuṇṇabyañjanaṁ;",
  "atk-s0301a10:117_0": "Udaggacitto sumano dadāmi te,",
  "atk-s0301a10:118_0": "Paṭiggaha lokahitāya cakkhumā”ti.",
  "atk-s0301a10:119_0": "Paṭiggahesi bhagavā kumāraṁ.",
  "atk-s0301a10:119_1": "Paṭiggaṇhanto ca yakkhassa ca kumārassa ca maṅgalakaraṇatthaṁ pādūnagāthaṁ abhāsi.",
  "atk-s0301a10:119_2": "Taṁ yakkho kumāraṁ saraṇaṁ gamento tikkhattuṁ catutthapādena pūresi.",
  "atk-s0301a10:119_3": "Seyyathidaṁ –",
  "atk-s0301a10:120_0": "“Dīghāyuko hotu ayaṁ kumāro,",
  "atk-s0301a10:121_0": "Tuvañca yakkha sukhito bhavāhi;",
  "atk-s0301a10:122_0": "Abyādhitā lokahitāya tiṭṭhatha,",
  "atk-s0301a10:123_0": "Ayaṁ kumāro saraṇamupeti buddhaṁ;",
  "atk-s0301a10:124_0": "Ayaṁ kumāro saraṇamupeti dhammaṁ;",
  "atk-s0301a10:125_0": "Ayaṁ kumāro saraṇamupeti saṅgha”nti.",
  "atk-s0301a10:126_0": "Atha bhagavā kumāraṁ rājapurisānaṁ adāsi –",
  "atk-s0301a10:126_1": "“imaṁ vaḍḍhetvā puna mameva dethā”ti.",
  "atk-s0301a10:126_2": "Evaṁ so kumāro rājapurisānaṁ hatthato yakkhassa hatthaṁ,",
  "atk-s0301a10:126_3": "yakkhassa hatthato bhagavato hatthaṁ,",
  "atk-s0301a10:126_4": "bhagavato hatthato puna rājapurisānaṁ hatthaṁ gatattā nāmato “hatthako āḷavako”ti jāto.",
  "atk-s0301a10:126_5": "Taṁ ādāya paṭinivatte rājapurise disvā kassakavanakammikādayo “kiṁ yakkho kumāraṁ atidaharattā na icchī”ti?",
  "atk-s0301a10:126_6": "Bhītā pucchiṁsu.",
  "atk-s0301a10:126_7": "Rājapurisā “mā bhāyatha.",
  "atk-s0301a10:126_8": "Khemaṁ kataṁ bhagavatā”ti sabbamārocesuṁ.",
  "atk-s0301a10:126_9": "Tato “sādhu sādhū”ti sakalaṁ āḷavinagaraṁ ekakolāhalena yakkhābhimukhaṁ ahosi.",
  "atk-s0301a10:126_10": "Yakkhopi bhagavato bhikkhācārakāle anuppatte pattacīvaraṁ gahetvā upaḍḍhamaggaṁ anugantvā nivatti.",
  "atk-s0301a10:127_0": "Atha bhagavā nagare piṇḍāya caritvā katabhattakicco nagaradvāre aññatarasmiṁ vivitte rukkhamūle paññattabuddhāsane nisīdi.",
  "atk-s0301a10:127_1": "Tato mahājanakāyena saddhiṁ rājā ca nāgarā ca ekato sampiṇḍitvā bhagavantaṁ upasaṅkamma vanditvā parivāretvā nisinnā – “kathaṁ, bhante,",
  "atk-s0301a10:127_2": "evaṁ dāruṇaṁ yakkhaṁ damayitthā”ti pucchiṁsu.",
  "atk-s0301a10:127_3": "Tesaṁ bhagavā yuddhamādiṁ katvā “evaṁ navavidhaṁ vassaṁ vassetvā evaṁ vibhiṁsanakaṁ akāsi,",
  "atk-s0301a10:127_4": "evaṁ pañhaṁ pucchi.",
  "atk-s0301a10:127_5": "Tassāhaṁ evaṁ vissajjesi”nti tamevāḷavakasuttaṁ kathesi.",
  "atk-s0301a10:127_6": "Kathāpariyosāne caturāsītipāṇasahassānaṁ dhammābhisamayo ahosi.",
  "atk-s0301a10:127_7": "Tato rājā ceva nāgarā ca vessavaṇamahārājassa bhavanasamīpe yakkhassa bhavanaṁ katvā pupphagandhādisakkārupetaṁ niccabaliṁ pavattesuṁ.",
  "atk-s0301a10:127_8": "Tañca kumāraṁ viññutaṁ pattaṁ “tvaṁ bhagavantaṁ nissāya jīvitaṁ labhi,",
  "atk-s0301a10:127_9": "gaccha bhagavantaṁyeva payirupāsassu bhikkhusaṅghañcā”ti vissajjesuṁ.",
  "atk-s0301a10:127_10": "So bhagavantañca bhikkhusaṅghañca payirupāsamāno nacirasseva anāgāmiphale patiṭṭhāya sabbaṁ buddhavacanaṁ uggahetvā pañcasataupāsakaparivāro ahosi.",
  "atk-s0301a10:127_11": "Bhagavā ca naṁ etadagge niddisi –",
  "atk-s0301a10:127_12": "“etadaggaṁ,",
  "atk-s0301a10:127_13": "bhikkhave,",
  "atk-s0301a10:127_14": "mama sāvakānaṁ upāsakānaṁ catūhi saṅgahavatthūhi parisaṁ saṅgaṇhantānaṁ yadidaṁ hatthako āḷavako”ti.",
  "atk-s0301a10:127_15": "Dvādasamaṁ.",
  "atk-s0301a10:128_0": "Iti sāratthappakāsiniyā",
  "atk-s0301a10:129_0": "Saṁyuttanikāya-aṭṭhakathāya",
  "atk-s0301a10:130_0": "Yakkhasaṁyuttavaṇṇanā niṭṭhitā."
}