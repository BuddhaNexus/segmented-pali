{
  "tika-vin13t3:0_0": "Mūlasikkhā",
  "tika-vin13t3:1_0": "Ganthārambhakathā",
  "tika-vin13t3:2_0": "Natvā nāthaṁ pavakkhāmi, mūlasikkhaṁ samāsato;",
  "tika-vin13t3:3_0": "Bhikkhunā navakenādo, mūlabhāsāya sikkhituṁ.",
  "tika-vin13t3:4_0": "1. Pārājikaniddeso",
  "tika-vin13t3:5_0": "1.",
  "tika-vin13t3:6_0": " Saṁ nimittaṁ pavesanto, bhikkhu maggattaye cuto;",
  "tika-vin13t3:7_0": "Pavesanaṭṭhituddhāra-paviṭṭhe cepi sādiyaṁ.",
  "tika-vin13t3:8_0": "2.",
  "tika-vin13t3:9_0": " Adinnaṁ mānusaṁ bhaṇḍaṁ, theyyāyekena ādiyaṁ;",
  "tika-vin13t3:10_0": "Pañcavīsāvahāresu, garukaṁ ce cuto bhave.",
  "tika-vin13t3:11_0": "3.",
  "tika-vin13t3:12_0": " Ādiyanto harantova-harantopiriyāpathaṁ;",
  "tika-vin13t3:13_0": "Vikopento tathā ṭhānā, cāventopi parājiko.",
  "tika-vin13t3:14_0": "4.",
  "tika-vin13t3:15_0": " Tattha nānekabhaṇḍānaṁ, pañcakānaṁ vasā pana;",
  "tika-vin13t3:16_0": "Avahārā dasañceti, viññātabbā vibhāvinā.",
  "tika-vin13t3:17_0": "5.",
  "tika-vin13t3:18_0": " Sāhatthāṇattiko ceva, nissaggo cātthasādhako;",
  "tika-vin13t3:19_0": "Dhuranikkhepanañceva, idaṁ sāhatthapañcakaṁ.",
  "tika-vin13t3:20_0": "6.",
  "tika-vin13t3:21_0": " Pubbasahappayogo ca, saṁvidhāharaṇampi ca;",
  "tika-vin13t3:22_0": "Saṅketakammaṁ nimittaṁ, pubbappayogapañcakaṁ.",
  "tika-vin13t3:23_0": "7.",
  "tika-vin13t3:24_0": " Theyyāpasayhaparikappa-ppaṭicchannakusādikā;",
  "tika-vin13t3:25_0": "Avahārā ime pañca, viññātabbā vibhāvinā.",
  "tika-vin13t3:26_0": "8.",
  "tika-vin13t3:27_0": " Manussapāṇaṁ pāṇoti, jānaṁ vadhakacetasā;",
  "tika-vin13t3:28_0": "Jīvitā yo viyojeti, sāsanā so parājito.",
  "tika-vin13t3:29_0": "9.",
  "tika-vin13t3:30_0": " Jhānādibhedaṁ hadaye asantaṁ,",
  "tika-vin13t3:31_0": "Aññapadesañca vinādhimānaṁ;",
  "tika-vin13t3:32_0": "Manussajātissa vadeyya bhikkhu,",
  "tika-vin13t3:33_0": "Ñātakkhaṇe tena parājiko bhaveti.",
  "tika-vin13t3:34_0": "2. Garukāpattiniddeso",
  "tika-vin13t3:35_0": "10.",
  "tika-vin13t3:36_0": " Mocetukāmacittena, upakkamma vimocayaṁ;",
  "tika-vin13t3:37_0": "Sukkamaññatra supinā, samaṇo garukaṁ phuse.",
  "tika-vin13t3:38_0": "11.",
  "tika-vin13t3:39_0": " Kāyasaṁsaggarāgena , manussitthiṁ parāmasaṁ;",
  "tika-vin13t3:40_0": "Itthisaññī upakkamma, samaṇo garukaṁ phuse.",
  "tika-vin13t3:41_0": "12.",
  "tika-vin13t3:42_0": " Duṭṭhullavācassādena, maggaṁ vārabbha methunaṁ;",
  "tika-vin13t3:43_0": "Obhāsanto manussitthiṁ, suṇamānaṁ garuṁ phuse.",
  "tika-vin13t3:44_0": "13.",
  "tika-vin13t3:45_0": " Vaṇṇaṁ vatvāttanokāma-pāricariyāya methunaṁ;",
  "tika-vin13t3:46_0": "Itthiṁ methunarāgena, yācamāno garuṁ phuse.",
  "tika-vin13t3:47_0": "14.",
  "tika-vin13t3:48_0": " Sandesaṁ paṭiggaṇhitvā, purisassitthiyāpi vā;",
  "tika-vin13t3:49_0": "Vīmaṁsitvā haraṁpaccā, samaṇo garukaṁ phuse.",
  "tika-vin13t3:50_0": "15.",
  "tika-vin13t3:51_0": " Cāvetukāmo codento, amūlantimavatthunā;",
  "tika-vin13t3:52_0": "Codāpayaṁ vā samaṇo, suṇamānaṁ garuṁ phuse.",
  "tika-vin13t3:53_0": "16.",
  "tika-vin13t3:54_0": " Lesamattaṁ upādāya, amūlantimavatthunā;",
  "tika-vin13t3:55_0": "Cāvetukāmo codento, suṇamānaṁ garuṁ phuseti.",
  "tika-vin13t3:56_0": "3. Nissaggiyaniddeso",
  "tika-vin13t3:57_0": "17.",
  "tika-vin13t3:58_0": " Vikappanamadhiṭṭhāna-makatvā kālacīvaraṁ;",
  "tika-vin13t3:59_0": "Dasāhamatimāpeti, tassa nissaggiyaṁ siyā.",
  "tika-vin13t3:60_0": "18.",
  "tika-vin13t3:61_0": " Bhikkhusammutiyāññatra, ticīvaramadhiṭṭhitaṁ;",
  "tika-vin13t3:62_0": "Ekāhamatimāpeti, nissaggi samayaṁ vinā.",
  "tika-vin13t3:63_0": "19.",
  "tika-vin13t3:64_0": " Aññātikā bhikkhuniyā, purāṇacīvaraṁ pana;",
  "tika-vin13t3:65_0": "Dhovāpeti rajāpeti, ākoṭāpeti taṁ siyā.",
  "tika-vin13t3:66_0": "20.",
  "tika-vin13t3:67_0": " Aññātikā bhikkhuniyā, hatthato kiñci mūlakaṁ;",
  "tika-vin13t3:68_0": "Adatvā cīvarādāne, nissaggiyamudīritaṁ.",
  "tika-vin13t3:69_0": "21.",
  "tika-vin13t3:70_0": " Appavāritamaññātiṁ, viññāpentassa cīvaraṁ;",
  "tika-vin13t3:71_0": "Aññatra samayā tassa, nissaggiyamudīritaṁ.",
  "tika-vin13t3:72_0": "22.",
  "tika-vin13t3:73_0": " Rajataṁ jātarūpaṁ vā, māsakaṁ vā kahāpaṇaṁ;",
  "tika-vin13t3:74_0": "Gaṇheyya vā gaṇhāpeyya, nissaggi sādiyeyya vā.",
  "tika-vin13t3:75_0": "23.",
  "tika-vin13t3:76_0": " Parivatteyya nissaggi, rajatādi catubbidhaṁ;",
  "tika-vin13t3:77_0": "Kappiyaṁ kappiyenāpi, ṭhapetvā sahadhammike.",
  "tika-vin13t3:78_0": "24.",
  "tika-vin13t3:79_0": " Vikappanamadhiṭṭhāna-makatvāna pamāṇikaṁ;",
  "tika-vin13t3:80_0": "Dasāhamatimāpeti, pattaṁ nissaggiyaṁ siyā.",
  "tika-vin13t3:81_0": "25.",
  "tika-vin13t3:82_0": " Pañcabandhanato ūna-patte sati paraṁ pana;",
  "tika-vin13t3:83_0": "Viññāpeti navaṁ pattaṁ, tassa nissaggiyaṁ siyā.",
  "tika-vin13t3:84_0": "26.",
  "tika-vin13t3:85_0": " Paṭiggahetvā bhuñjanto, sappitelādikaṁ pana;",
  "tika-vin13t3:86_0": "Sattāhamatimāpeti, tassa nissaggiyaṁ siyā.",
  "tika-vin13t3:87_0": "27.",
  "tika-vin13t3:88_0": " Bhikkhussa cīvaraṁ datvā, acchindantassa taṁ puna;",
  "tika-vin13t3:89_0": "Sakasaññāya nissaggi, acchindāpayatopi vā.",
  "tika-vin13t3:90_0": "28.",
  "tika-vin13t3:91_0": " Appavāritamaññātiṁ , suttaṁ yāciya cīvaraṁ;",
  "tika-vin13t3:92_0": "Vāyāpentassa nissaggi, vinā ñātippavārite.",
  "tika-vin13t3:93_0": "29.",
  "tika-vin13t3:94_0": " Jānanto bhikkhu saṅghassa, lābhaṁ pariṇataṁ pana;",
  "tika-vin13t3:95_0": "Attano pariṇāmeti, tassa nissaggiyaṁ siyāti.",
  "tika-vin13t3:96_0": "4. Pācittiyaniddeso",
  "tika-vin13t3:97_0": "30.",
  "tika-vin13t3:98_0": " Sampajānamusāvāde, pācittiyamudīritaṁ;",
  "tika-vin13t3:99_0": "Bhikkhuñca omasantassa, pesuññaharaṇepi ca.",
  "tika-vin13t3:100_0": "31.",
  "tika-vin13t3:101_0": " Ṭhapetvā bhikkhuniṁ bhikkhuṁ, aññena piṭakattayaṁ;",
  "tika-vin13t3:102_0": "Padasodhammaṁ bhaṇantassa, pācittiyamudīritaṁ.",
  "tika-vin13t3:103_0": "32.",
  "tika-vin13t3:104_0": " Anupasampanneneva, sayitvāna tirattiyaṁ;",
  "tika-vin13t3:105_0": "Pācitti sahaseyyāya, catutthatthaṅgate puna.",
  "tika-vin13t3:106_0": "33.",
  "tika-vin13t3:107_0": " Itthiyā ekarattampi, seyyaṁ kappayatopi vā;",
  "tika-vin13t3:108_0": "Desentassa vinā viññuṁ, dhammañca chappaduttariṁ.",
  "tika-vin13t3:109_0": "34.",
  "tika-vin13t3:110_0": " Duṭṭhullaṁ bhikkhuno vajjaṁ, bhikkhusammutiyā vinā;",
  "tika-vin13t3:111_0": "Abhikkhuno vadantassa, pācittiyamudīritaṁ.",
  "tika-vin13t3:112_0": "35.",
  "tika-vin13t3:113_0": " Khaṇeyya vā khaṇāpeyya, pathaviñca akappiyaṁ;",
  "tika-vin13t3:114_0": "Bhūtagāmaṁ vikopeyya, tassa pācittiyaṁ siyā.",
  "tika-vin13t3:115_0": "36.",
  "tika-vin13t3:116_0": " Ajjhokāse tu mañcādiṁ, katvā santharaṇādikaṁ;",
  "tika-vin13t3:117_0": "Saṅghikaṁ yāti pācitti, akatvāpucchanādikaṁ.",
  "tika-vin13t3:118_0": "37.",
  "tika-vin13t3:119_0": " Saṅghikāvasathe seyyaṁ, katvā santharaṇādikaṁ;",
  "tika-vin13t3:120_0": "Akatvāpucchanādiṁ yo, yāti pācitti tassapi.",
  "tika-vin13t3:121_0": "38.",
  "tika-vin13t3:122_0": " Jānaṁ sappāṇakaṁ toyaṁ, pācitti paribhuñjato;",
  "tika-vin13t3:123_0": "Aññātikā bhikkhuniyā, ṭhapetvā pārivattakaṁ.",
  "tika-vin13t3:124_0": "39.",
  "tika-vin13t3:125_0": " Cīvaraṁ deti pācitti, cīvaraṁ sibbatopi ca;",
  "tika-vin13t3:126_0": "Atirittaṁ akāretvā, pavāretvāna bhuñjato.",
  "tika-vin13t3:127_0": "40.",
  "tika-vin13t3:128_0": " Bhikkhuṁ āsādanāpekkho, pavāreti pavāritaṁ;",
  "tika-vin13t3:129_0": "Anatirittena bhutte tu, pācittiyamudīritaṁ.",
  "tika-vin13t3:130_0": "41.",
  "tika-vin13t3:131_0": " Sannidhibhojanaṁ bhuñje, vikāle yāvakālikaṁ;",
  "tika-vin13t3:132_0": "Bhuñjato vāpi pācitti, agilāno paṇītakaṁ.",
  "tika-vin13t3:133_0": "42.",
  "tika-vin13t3:134_0": " Viññāpetvāna bhuñjeyya, sappibhattādikampi ca;",
  "tika-vin13t3:135_0": "Appaṭiggahitaṁ bhuñje, dantakaṭṭhodakaṁ vinā.",
  "tika-vin13t3:136_0": "43.",
  "tika-vin13t3:137_0": " Titthiyassa dade kiñci, bhuñjitabbaṁ sahatthato;",
  "tika-vin13t3:138_0": "Nisajjaṁ vāraho kappe, mātugāmena cekato.",
  "tika-vin13t3:139_0": "44.",
  "tika-vin13t3:140_0": " Surāmerayapānepi, pācittiyamudīritaṁ;",
  "tika-vin13t3:141_0": "Aṅgulipatodake cāpi, hasadhammepi codake.",
  "tika-vin13t3:142_0": "45.",
  "tika-vin13t3:143_0": " Anādarepi pācitti, bhikkhuṁ bhīsayatopi vā;",
  "tika-vin13t3:144_0": "Bhayānakaṁ kathaṁ katvā, dassetvā vā bhayānakaṁ.",
  "tika-vin13t3:145_0": "46.",
  "tika-vin13t3:146_0": " Ṭhapetvā paccayaṁ kiñci, agilāno jaleyya vā;",
  "tika-vin13t3:147_0": "Jotiṁ jalāpayeyyāpi, tassa pācittiyaṁ siyā.",
  "tika-vin13t3:148_0": "47.",
  "tika-vin13t3:149_0": " Kappabindumanādāya, navacīvarabhogino;",
  "tika-vin13t3:150_0": "Hasāpekkhassa pācitti, bhikkhuno cīvarādikaṁ.",
  "tika-vin13t3:151_0": "48.",
  "tika-vin13t3:152_0": " Apanetvā nidhentassa, nidhāpentassa vā pana;",
  "tika-vin13t3:153_0": "Jānaṁ pāṇaṁ mārentassa, tiracchānagatampi ca.",
  "tika-vin13t3:154_0": "49.",
  "tika-vin13t3:155_0": " Chādetukāmo chādeti, duṭṭhullaṁ bhikkhunopi ca;",
  "tika-vin13t3:156_0": "Gāmantaragatassāpi, saṁvidhāyitthiyā saha.",
  "tika-vin13t3:157_0": "50.",
  "tika-vin13t3:158_0": " Bhikkhuṁ paharato vāpi, talasattikamuggire;",
  "tika-vin13t3:159_0": "Codeti vā codāpeti, garukāmūlakenapi.",
  "tika-vin13t3:160_0": "51.",
  "tika-vin13t3:161_0": " Kukkuccuppādane cāpi, bhaṇḍanatthāyupassutiṁ;",
  "tika-vin13t3:162_0": "Sotuṁ bhaṇḍanajātānaṁ, yāti pācittiyaṁ siyā.",
  "tika-vin13t3:163_0": "52.",
  "tika-vin13t3:164_0": " Saṅghassa lābhaṁ pariṇāmitaṁ tu,",
  "tika-vin13t3:165_0": "Nāmeti yo taṁ parapuggalassa;",
  "tika-vin13t3:166_0": "Pucchaṁ akatvāpi ca santabhikkhuṁ,",
  "tika-vin13t3:167_0": "Pācitti gāmassa gate vikāleti.",
  "tika-vin13t3:168_0": "5. Pakiṇṇakaniddeso",
  "tika-vin13t3:169_0": "53.",
  "tika-vin13t3:170_0": " Saṅghikaṁ garubhaṇḍaṁ yo, deti aññassa issaro;",
  "tika-vin13t3:171_0": "Thullaccayaṁ yathāvatthuṁ, theyyā pārājikādipi.",
  "tika-vin13t3:172_0": "54.",
  "tika-vin13t3:173_0": " Kusādimayacīrāni, kambalaṁ kesavālajaṁ;",
  "tika-vin13t3:174_0": "Samayaṁ vinā dhārayato, lūkapakkhājinakkhipaṁ.",
  "tika-vin13t3:175_0": "55.",
  "tika-vin13t3:176_0": " Satthakamme vatthikamme, saṁ nimittañca chindato;",
  "tika-vin13t3:177_0": "Thullaccayaṁ manussānaṁ, maṁsādibhojanepi vā.",
  "tika-vin13t3:178_0": "56.",
  "tika-vin13t3:179_0": " Kadalerakakkadussāni , potthakaṁ sabbanīlakaṁ;",
  "tika-vin13t3:180_0": "Sabbapītādikañcāpi, dhārayantassa dukkaṭaṁ.",
  "tika-vin13t3:181_0": "57.",
  "tika-vin13t3:182_0": " Hatthissuragasoṇānaṁ, sīhabyagghacchadīpinaṁ;",
  "tika-vin13t3:183_0": "Taracchassa ca maṁsādiṁ, uddissakatakampi ca.",
  "tika-vin13t3:184_0": "58.",
  "tika-vin13t3:185_0": " Anāpucchitamaṁsañca, bhuñjato dukkaṭaṁ siyā;",
  "tika-vin13t3:186_0": "Yātānupubbaṁ hitvāna, dakatitthādikaṁ vaje.",
  "tika-vin13t3:187_0": "59.",
  "tika-vin13t3:188_0": " Sahasā vubbhajitvāna, pavise nikkhameyya vā;",
  "tika-vin13t3:189_0": "Vaccapassāvakuṭikaṁ, vinā ukkāsikaṁ vise.",
  "tika-vin13t3:190_0": "60.",
  "tika-vin13t3:191_0": " Nitthunanto kare vaccaṁ, dantakaṭṭhañca khādayaṁ;",
  "tika-vin13t3:192_0": "Vaccapassāvadoṇīnaṁ, bahi vaccādikaṁ kare.",
  "tika-vin13t3:193_0": "61.",
  "tika-vin13t3:194_0": " Kharena cāvalekheyya, kaṭṭhaṁ pāteyya kūpake;",
  "tika-vin13t3:195_0": "Ūhatañca na dhoveyya, uklāpañca na sodhaye.",
  "tika-vin13t3:196_0": "62.",
  "tika-vin13t3:197_0": " Dakakiccaṁ karontassa, katvā ‘‘capucapū’’ti ca;",
  "tika-vin13t3:198_0": "Anajjhiṭṭhova therena, pātimokkhampi uddise.",
  "tika-vin13t3:199_0": "63.",
  "tika-vin13t3:200_0": " Anāpucchāya pañhassa, kathane vissajjanepi ca;",
  "tika-vin13t3:201_0": "Sajjhāyakaraṇe dīpa-jālane vijjhāpanepi ca.",
  "tika-vin13t3:202_0": "64.",
  "tika-vin13t3:203_0": " Vātapānakavāṭāni, vivareyya thakeyya vā;",
  "tika-vin13t3:204_0": "Vandanādiṁ kare naggo, gamanaṁ bhojanādikaṁ.",
  "tika-vin13t3:205_0": "65.",
  "tika-vin13t3:206_0": " Parikammaṁ kare kāre, tipaṭicchannakaṁ vinā;",
  "tika-vin13t3:207_0": "Kāyaṁ nahāyaṁ ghaṁseyya, kuṭṭe thambhe tarumhi vā.",
  "tika-vin13t3:208_0": "66.",
  "tika-vin13t3:209_0": " Kuruvindakasuttena, aññamaññassa kāyato;",
  "tika-vin13t3:210_0": "Agilāno bahārāme, careyya saupāhano.",
  "tika-vin13t3:211_0": "67.",
  "tika-vin13t3:212_0": " Upāhanaṁ yo dhāreti, sabbanīlādikampi ca;",
  "tika-vin13t3:213_0": "Nimittaṁ itthiyā ratto, mukhaṁ vā bhikkhadāyiyā.",
  "tika-vin13t3:214_0": "68.",
  "tika-vin13t3:215_0": " Ujjhānasaññī aññassa, pattaṁ vā attano mukhaṁ;",
  "tika-vin13t3:216_0": "Ādāsādimhi passeyya, uccāsanamahāsane.",
  "tika-vin13t3:217_0": "69.",
  "tika-vin13t3:218_0": " Nisajjādiṁ karontassa, dukkaṭaṁ vandanepi ca;",
  "tika-vin13t3:219_0": "Ukkhittānupasampanna-nānāsaṁvāsakādinaṁ.",
  "tika-vin13t3:220_0": "70.",
  "tika-vin13t3:221_0": " Ekato paṇḍakitthīhi, ubhatobyañjanena vā;",
  "tika-vin13t3:222_0": "Dīghāsane nisīdeyya, adīghe āsane pana.",
  "tika-vin13t3:223_0": "71.",
  "tika-vin13t3:224_0": " Asamānāsanikena, mañcapīṭhe sayeyya vā;",
  "tika-vin13t3:225_0": "Kulasaṅgahatthaṁ dadato, phalapupphādikampi ca.",
  "tika-vin13t3:226_0": "72.",
  "tika-vin13t3:227_0": " Ganthimādiṁ kare kāre, jinavāritapaccaye;",
  "tika-vin13t3:228_0": "Paribhuñjeyya abyatto, anissāya vaseyya vā.",
  "tika-vin13t3:229_0": "73.",
  "tika-vin13t3:230_0": " Anuññātehi aññassa, bhesajjaṁ vā kare vade;",
  "tika-vin13t3:231_0": "Kare sāpattiko bhikkhu, uposathappavāraṇaṁ.",
  "tika-vin13t3:232_0": "74.",
  "tika-vin13t3:233_0": " Dvārabandhādike ṭhāne, parivattakavāṭakaṁ;",
  "tika-vin13t3:234_0": "Apidhāya vinābhogaṁ, niyogaṁ vā saye divā.",
  "tika-vin13t3:235_0": "75.",
  "tika-vin13t3:236_0": " Dhaññitthirūparatanaṁ, āvudhitthipasādhanaṁ;",
  "tika-vin13t3:237_0": "Tūriyabhaṇḍaṁ phalaṁ rukkhe, pubbaṇṇādiñca āmase.",
  "tika-vin13t3:238_0": "76.",
  "tika-vin13t3:239_0": " Sasitthodakatelehi, phaṇahatthaphaṇehi vā;",
  "tika-vin13t3:240_0": "Kesamosaṇṭhanekasmiṁ, bhājane bhojanepi ca.",
  "tika-vin13t3:241_0": "77.",
  "tika-vin13t3:242_0": " Ekattharaṇapāvuraṇā, sayeyyuṁ dvekamañcake;",
  "tika-vin13t3:243_0": "Dantakaṭṭhañca khādeyya, adhikūnaṁ pamāṇato.",
  "tika-vin13t3:244_0": "78.",
  "tika-vin13t3:245_0": " Yojeti vā yojāpeti, naccaṁ gītañca vāditaṁ;",
  "tika-vin13t3:246_0": "Dassanaṁ savanaṁ tesaṁ, karontassa ca dukkaṭaṁ.",
  "tika-vin13t3:247_0": "79.",
  "tika-vin13t3:248_0": " Vīhādiropime cāpi, bahipākārakuṭṭake;",
  "tika-vin13t3:249_0": "Vaccādichaḍḍanādimhi, dīghakesādidhāraṇe.",
  "tika-vin13t3:250_0": "80.",
  "tika-vin13t3:251_0": " Nakhamaṭṭhakaraṇādimhi, sambādhe lomahāraṇe;",
  "tika-vin13t3:252_0": "Parikammakataṁ bhūmiṁ, akkame saupāhano.",
  "tika-vin13t3:253_0": "81.",
  "tika-vin13t3:254_0": " Adhotaallapādehi, saṅghikaṁ mañcapīṭhakaṁ;",
  "tika-vin13t3:255_0": "Parikammakataṁ bhittiṁ, āmasantassa dukkaṭaṁ.",
  "tika-vin13t3:256_0": "82.",
  "tika-vin13t3:257_0": " Saṅghāṭiyāpi pallatthe, dupparibhuñjeyya cīvaraṁ;",
  "tika-vin13t3:258_0": "Akāyabandhano gāmaṁ, vaje katvāna vaccakaṁ.",
  "tika-vin13t3:259_0": "83.",
  "tika-vin13t3:260_0": " Nācameyya dake sante, samādeyya akappiye;",
  "tika-vin13t3:261_0": "Desanārocanādimhi, sabhāgāpattiyāpi ca.",
  "tika-vin13t3:262_0": "84.",
  "tika-vin13t3:263_0": " Na vase vassaṁ visaṁvāde, suddhacitte paṭissavaṁ;",
  "tika-vin13t3:264_0": "Vassaṁ vasitvā gamane, ananuññātakiccato.",
  "tika-vin13t3:265_0": "85.",
  "tika-vin13t3:266_0": " Vināpadaṁ tarussuddhaṁ, porisamhābhirūhaṇe;",
  "tika-vin13t3:267_0": "Aparissāvanoddhānaṁ, vaje taṁ yācato na de.",
  "tika-vin13t3:268_0": "86.",
  "tika-vin13t3:269_0": " Attano ghātane itthi-rūpādiṁ kārayeyya vā;",
  "tika-vin13t3:270_0": "Hitvā mālādikaṁ cittaṁ, jātakādiṁ sayaṁ kare.",
  "tika-vin13t3:271_0": "87.",
  "tika-vin13t3:272_0": " Bhuñjantamuṭṭhape tassa, sālādīsu nisīdato;",
  "tika-vin13t3:273_0": "Vuḍḍhānaṁ pana okāsaṁ, adatvā vāpi dukkaṭaṁ.",
  "tika-vin13t3:274_0": "88.",
  "tika-vin13t3:275_0": " Yānādimabhirūheyya, kallako ratanattayaṁ;",
  "tika-vin13t3:276_0": "Ārabbha vade davañña-parisāyopalālane.",
  "tika-vin13t3:277_0": "89.",
  "tika-vin13t3:278_0": " Kāyādiṁ vivaritvāna, bhikkhunīnaṁ na dassaye;",
  "tika-vin13t3:279_0": "Vāce lokāyataṁ palitaṁ, gaṇheyya gaṇhāpeyya vā.",
  "tika-vin13t3:280_0": "90.",
  "tika-vin13t3:281_0": " Yattha katthaci peḷāyaṁ, bhuñjato pattahatthako;",
  "tika-vin13t3:282_0": "Vātapānakavāṭaṁ vā, paṇāme sodakampi ca.",
  "tika-vin13t3:283_0": "91.",
  "tika-vin13t3:284_0": " Uṇheyya paṭisāmeyya, atiuṇheyya vodakaṁ;",
  "tika-vin13t3:285_0": "Ṭhapeyya bhūmiyaṁ pattaṁ, aṅke vā mañcapīṭhake.",
  "tika-vin13t3:286_0": "92.",
  "tika-vin13t3:287_0": " Miḍḍhante paribhaṇḍante, pāde chatte ṭhapeti vā;",
  "tika-vin13t3:288_0": "Calakādiṁ ṭhape pattaṁ, patte vā hatthadhovane.",
  "tika-vin13t3:289_0": "93.",
  "tika-vin13t3:290_0": " Pattena nīharantassa, ucchiṭṭhamudakampi ca;",
  "tika-vin13t3:291_0": "Akappiyampi pattaṁ vā, paribhuñjeyya dukkaṭaṁ.",
  "tika-vin13t3:292_0": "94.",
  "tika-vin13t3:293_0": " Vade ‘‘jīvā’’ti khipite, na sikkhati anādaro;",
  "tika-vin13t3:294_0": "Parimaṇḍalakādimhi, sekhiye dukkaṭaṁ siyā.",
  "tika-vin13t3:295_0": "95.",
  "tika-vin13t3:296_0": " Yo bhaṇḍagāre payutova bhaṇḍakaṁ,",
  "tika-vin13t3:297_0": "Mātūna pācittiyamassa gopaye;",
  "tika-vin13t3:298_0": "Davāya hīnenapi jātiādinā,",
  "tika-vin13t3:299_0": "Vadeyya dubbhāsitamuttamampi yoti.",
  "tika-vin13t3:300_0": "6. Vattādikaṇḍaniddeso",
  "tika-vin13t3:301_0": "96.",
  "tika-vin13t3:302_0": " Upajjhācariyavattañca, gamikāgantukampi ca;",
  "tika-vin13t3:303_0": "Senāsanādivattañca, kātabbaṁ piyasīlinā.",
  "tika-vin13t3:304_0": "97.",
  "tika-vin13t3:305_0": " Hatthapāse ṭhito kiñci, gahitabbaṁ dade tidhā;",
  "tika-vin13t3:306_0": "Gahetukāmo gaṇheyya, dvidhāyaṁ sampaṭiggaho.",
  "tika-vin13t3:307_0": "98.",
  "tika-vin13t3:308_0": " Saṅghāṭimuttarāsaṅgaṁ, tathā antaravāsakaṁ;",
  "tika-vin13t3:309_0": "‘‘Etaṁ imaṁ adhiṭṭhāmi’’, tathā ‘‘paccuddharāmi’’ti.",
  "tika-vin13t3:310_0": "99.",
  "tika-vin13t3:311_0": " ‘‘Imaṁ imāni etāni, etampi cīvara’’nti vā;",
  "tika-vin13t3:312_0": "‘‘Parikkhāracoḷānī’’ti, tathā ‘‘paccuddharāmi’’ti.",
  "tika-vin13t3:313_0": "100.",
  "tika-vin13t3:314_0": " ‘‘Etaṁ imaṁ adhiṭṭhāmi, pattaṁ paccuddharāmi’’ti;",
  "tika-vin13t3:315_0": "Evaṁ paccuddharedhiṭṭhe, cīvarādiṁ yathāvidhi.",
  "tika-vin13t3:316_0": "101.",
  "tika-vin13t3:317_0": " Sañcarittaṁ vinā sesā, sacittā garukantimā;",
  "tika-vin13t3:318_0": "Acchinnaṁ pariṇataṁ hitvā, nissaggiyamacittakaṁ.",
  "tika-vin13t3:319_0": "102.",
  "tika-vin13t3:320_0": " Padasodhammaṁ duve seyyā, itthiyā dhammadesanā;",
  "tika-vin13t3:321_0": "Duve senāsanānīpi, sibbanaṁ cīvarassapi.",
  "tika-vin13t3:322_0": "103.",
  "tika-vin13t3:323_0": " Pavāritaṁ surāpānaṁ, pañcasannidhiādikaṁ;",
  "tika-vin13t3:324_0": "Jotinujjālanañceva, kappabindumanādikaṁ;",
  "tika-vin13t3:325_0": "Gāmappavesanantete, pācittīsu acittakā.",
  "tika-vin13t3:326_0": "104.",
  "tika-vin13t3:327_0": " Pakiṇṇakesu uddissa-kataṁ hitvāññamaṁsakaṁ;",
  "tika-vin13t3:328_0": "Ekattharaṇapāvuraṇaṁ, ekamañce tuvaṭṭanaṁ;",
  "tika-vin13t3:329_0": "Ekato bhuñjanañcāpi, naccagītādisattapi.",
  "tika-vin13t3:330_0": "105.",
  "tika-vin13t3:331_0": " Akāyabandhanañcāpi , pattahatthakavāṭakaṁ;",
  "tika-vin13t3:332_0": "Acittakamidaṁ sabbaṁ, sesamettha sacittakaṁ.",
  "tika-vin13t3:333_0": "106.",
  "tika-vin13t3:334_0": " Vītikkamanacittena, sacittakamacittakaṁ;",
  "tika-vin13t3:335_0": "Paññattijānanenāpi, vadantācariyā tathā.",
  "tika-vin13t3:336_0": "107.",
  "tika-vin13t3:337_0": " Pubbakaraṇādikaṁ katvā, uposathappavāraṇaṁ;",
  "tika-vin13t3:338_0": "Navadhā dīpitaṁ sabbaṁ, kātabbaṁ piyasīlinā.",
  "tika-vin13t3:339_0": "108.",
  "tika-vin13t3:340_0": " Sammajjanī padīpo ca, udakaṁ āsanena ca;",
  "tika-vin13t3:341_0": "Uposathassa etāni, pubbakaraṇanti vuccati.",
  "tika-vin13t3:342_0": "109.",
  "tika-vin13t3:343_0": " Chandapārisuddhiutukkhānaṁ , bhikkhugaṇanā ca ovādo;",
  "tika-vin13t3:344_0": "Uposathassa etāni, pubbakiccanti vuccati.",
  "tika-vin13t3:345_0": "110.",
  "tika-vin13t3:346_0": " Uposatho yāvatikā ca bhikkhū kammappattā,",
  "tika-vin13t3:347_0": "Sabhāgāpattiyo ca na vijjanti;",
  "tika-vin13t3:348_0": "Vajjanīyā ca puggalā tasmiṁ na honti,",
  "tika-vin13t3:349_0": "Pattakallanti vuccati.",
  "tika-vin13t3:350_0": "111.",
  "tika-vin13t3:350_1": "Pubbakaraṇapubbakiccāni samāpetvā desitāpattikassa samaggassa bhikkhusaṅghassa anumatiyā pātimokkhaṁ uddisituṁ ārādhanaṁ karoma.",
  "tika-vin13t3:351_0": "112.",
  "tika-vin13t3:352_0": " Pārisuddhiadhiṭṭhāna-suttuddesavasā tidhā;",
  "tika-vin13t3:353_0": "Gaṇapuggalasaṅghā ca, taṁ kareyyuṁ yathākkamaṁ.",
  "tika-vin13t3:354_0": "113.",
  "tika-vin13t3:355_0": " Cātuddaso pannaraso, sāmaggī dinato tidhā;",
  "tika-vin13t3:356_0": "Dinapuggalakattabbā-kārato te naveritā.",
  "tika-vin13t3:357_0": "114.",
  "tika-vin13t3:358_0": " Tayo tayoti katvāna, dinapuggalabhedato;",
  "tika-vin13t3:359_0": "Tevācīdvekavācīti, nava vuttā pavāraṇā.",
  "tika-vin13t3:360_0": "115.",
  "tika-vin13t3:361_0": " Kattikantimapakkhamhā, hemaṁ phaggunapuṇṇamā;",
  "tika-vin13t3:362_0": "Tassa antimapakkhamhā, gimhaṁ āsāḷhipuṇṇamā;",
  "tika-vin13t3:363_0": "Vassakālaṁ tato sesaṁ, catuvīsatuposathā.",
  "tika-vin13t3:364_0": "116.",
  "tika-vin13t3:365_0": " Cātuddasā cha etesu, pakkhā tatiyasattamā;",
  "tika-vin13t3:366_0": "Ñeyyā pannarasā sesā, aṭṭhārasa uposathā.",
  "tika-vin13t3:367_0": "117. ‘‘Chandaṁ dammi, chandaṁ me hara,",
  "tika-vin13t3:367_1": "chandaṁ me ārocehī’’ti chandaṁ dātabbaṁ.",
  "tika-vin13t3:368_0": "118. ‘‘Pārisuddhiṁ dammi, pārisuddhiṁ me hara,",
  "tika-vin13t3:368_1": "pārisuddhiṁ me ārocehī’’ti pārisuddhi dātabbā.",
  "tika-vin13t3:369_0": "119. ‘‘Pavāraṇaṁ dammi, pavāraṇaṁ me hara, pavāraṇaṁ me ārocehi,",
  "tika-vin13t3:369_1": "mamatthāya pavārehī’’ti pavāraṇā dātabbā.",
  "tika-vin13t3:370_0": "120. Āpattidesakena ‘‘ahaṁ, bhante,",
  "tika-vin13t3:370_1": "sambahulā nānāvatthukā āpattiyo āpajjiṁ,",
  "tika-vin13t3:370_2": "tā tumhamūle paṭidesemī’’ti vatvā paṭiggaṇhantena ‘‘passasi, āvuso, tā āpattiyo’’ti vutte ‘‘āma, bhante,",
  "tika-vin13t3:370_3": "passāmī’’ti vatvā puna paṭiggaṇhantena ‘‘āyatiṁ, āvuso,",
  "tika-vin13t3:370_4": "saṁvareyyāsī’’ti vutte ‘‘sādhu, suṭṭhu,",
  "tika-vin13t3:370_5": "bhante saṁvarissāmī’’ti tikkhattuṁ vatvā desetabbaṁ.",
  "tika-vin13t3:371_0": "121. Vematiṁ ārocentena ‘‘ahaṁ, bhante,",
  "tika-vin13t3:371_1": "sambahulāsu nānāvatthukāsu āpattīsu vematiko, yadā nibbematiko bhavissāmi,",
  "tika-vin13t3:371_2": "tadā tā āpattiyo paṭikarissāmī’’ti tikkhattuṁ vatvā ārocetabbaṁ.",
  "tika-vin13t3:372_0": "122.",
  "tika-vin13t3:372_1": "‘‘Ajja me uposatho ‘pannaraso,",
  "tika-vin13t3:372_2": "cātuddaso’ti vā adhiṭṭhāmī’’ti tikkhattuṁ vatvā puggalena adhiṭṭhānuposatho kātabbo.",
  "tika-vin13t3:373_0": "123.",
  "tika-vin13t3:373_1": "Dvīsu pana therena ‘‘parisuddho ahaṁ āvuso,",
  "tika-vin13t3:373_2": "‘parisuddho’ti maṁ dhārehī’’ti tikkhattuṁ vattabbaṁ. Navakenapi tatheva vattabbaṁ. ‘‘Bhante, dhārethā’’ti vacanaṁ viseso.",
  "tika-vin13t3:374_0": "124.",
  "tika-vin13t3:374_1": "Tīsu pana ‘‘suṇantu me āyasmantā, ajjuposatho pannaraso, yadāyasmantānaṁ pattakallaṁ,",
  "tika-vin13t3:374_2": "mayaṁ aññamaññaṁ pārisuddhiuposathaṁ kareyyāmā’’ti ñattiṁ ṭhapetvā paṭipāṭiyā vuttanayena pārisuddhiuposatho kātabbo.",
  "tika-vin13t3:375_0": "125.",
  "tika-vin13t3:375_1": "‘‘Ajja me pavāraṇā ‘cātuddasī,",
  "tika-vin13t3:375_2": "pannarasī’ti vā adhiṭṭhāmī’’ti tikkhattuṁ vatvā ekena pavāretabbaṁ.",
  "tika-vin13t3:376_0": "126. Dvīsu pana therena ‘‘ahaṁ, āvuso,",
  "tika-vin13t3:376_1": "āyasmantaṁ pavāremi diṭṭhena vā sutena vā parisaṅkāya vā,",
  "tika-vin13t3:376_2": "vadatu maṁ āyasmā anukampaṁ upādāya,",
  "tika-vin13t3:376_3": "passanto paṭikarissāmī’’ti tikkhattuṁ vatvā pavāretabbaṁ. Navakenāpi tatheva vattabbaṁ. ‘‘Bhante’’ti vacanaṁ viseso.",
  "tika-vin13t3:377_0": "127.",
  "tika-vin13t3:377_1": "Tīsu vā catūsu vā pana ‘‘suṇantu me āyasmantā, ajja pavāraṇā pannarasī, yadāyasmantānaṁ pattakallaṁ,",
  "tika-vin13t3:377_2": "mayaṁ aññamaññaṁ pavāreyyāmā’’ti ñattiṁ ṭhapetvā therena ‘‘ahaṁ, āvuso,",
  "tika-vin13t3:377_3": "āyasmante pavāremi diṭṭhena vā sutena vā parisaṅkāya vā,",
  "tika-vin13t3:377_4": "vadantu maṁ āyasmantā anukampaṁ upādāya,",
  "tika-vin13t3:377_5": "passanto paṭikarissāmī’’ti tikkhattuṁ vatvā pavāretabbaṁ.",
  "tika-vin13t3:377_6": "Navakehipi tatheva paṭipāṭiyā pavāretabbaṁ. ‘‘Bhante’’tivacanaṁ viseso.",
  "tika-vin13t3:378_0": "128.",
  "tika-vin13t3:378_1": "Catūhi adhikesu pana ‘‘suṇātu me āvuso saṅgho, ajja pavāraṇā pannarasī, yadi saṅghassa pattakallaṁ,",
  "tika-vin13t3:378_2": "saṅgho pavāreyyā’’ti ñattiṁ ṭhapetvā vuḍḍhatarena ‘‘saṅghaṁ, āvuso,",
  "tika-vin13t3:378_3": "pavāremi diṭṭhena vā sutena vā parisaṅkāya vā,",
  "tika-vin13t3:378_4": "vadantu maṁ āyasmanto anukampaṁ upādāya,",
  "tika-vin13t3:378_5": "passanto paṭikarissāmī’’ti tikkhattuṁ vatvā pavāretabbaṁ.",
  "tika-vin13t3:378_6": "Navakehipi tatheva paṭipāṭiyā ‘‘saṅghaṁ, bhante,",
  "tika-vin13t3:378_7": "pavāremi diṭṭhena vā sutena vā parisaṅkāya vā,",
  "tika-vin13t3:378_8": "vadantu maṁ āyasmanto anukampaṁ upādāya,",
  "tika-vin13t3:378_9": "passanto paṭikarissāmī’’ti tikkhattuṁ vatvā pavāretabbaṁ.",
  "tika-vin13t3:379_0": "Mūlasikkhā niṭṭhitā.",
  "tika-vin13t3:380_0": " Namo tassa bhagavato arahato sammāsambuddhassa"
}