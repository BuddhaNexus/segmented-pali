{
  "tika-vin11t35:0_0": "Kammaṭṭhānavibhāvanāvidhānakathāvaṇṇanā",
  "tika-vin11t35:1_0": "3125. ‘‘Ādimhi sīlaṁ dasseyya.",
  "tika-vin11t35:2_0": "Majjhe maggaṁ vibhāvaye;",
  "tika-vin11t35:3_0": "Pariyosāne ca nibbānaṁ;",
  "tika-vin11t35:4_0": "Esā kathikasaṇṭhitī’’ti. (dī. ni. aṭṭha. 1.190; ma. ni. aṭṭha. 1.291; a. ni. aṭṭha. 2.3.64) –",
  "tika-vin11t35:5_0": "Vuttaṁ dhammakathikalakkhaṇaṁ samanussarantoyamācariyo pātimokkhasaṁvarasīlaparidīpakaṁ vinicchayaṁ nātisaṅkhepavitthāramukhena",
  "tika-vin11t35:5_1": "dassetvā taṁmūlakānaṁ itaresañca tiṇṇaṁ sīlānaṁ taṁdassaneneva dassitabhāvañca sīlavisuddhimūlikā cittavisuddhiādiyo",
  "tika-vin11t35:5_2": "pañcavisuddhiyo ca taṁmūlikañca ariyamaggasaṅkhātaṁ ñāṇadassanavisuddhiṁ tadadhigamanīyaṁ nibbānañca",
  "tika-vin11t35:5_3": "dassetvā yathāraddhaṁ vinayakathaṁ pariyosāpetukāmo āha ‘‘pāmokkhe’’tiādi.",
  "tika-vin11t35:5_4": "Tattha pāmokkheti samādhiādīnaṁ anavajjadhammānaṁ patiṭṭhābhāvena uttame.",
  "tika-vin11t35:5_5": "Mokkhappavesaneti amatamahānibbānanagarassa pavesananimitte.",
  "tika-vin11t35:5_6": "Mukhe asahāyadvārabhūte. Yathāha –",
  "tika-vin11t35:6_0": "‘‘Saggārohaṇasopānaṁ, aññaṁ sīlasamaṁ kuto;",
  "tika-vin11t35:7_0": "Dvāraṁ vā pana nibbāna-nagarassa pavesane’’ti.",
  "tika-vin11t35:7_1": "(visuddhi. 1.9; bu. baṁ. aṭṭha.",
  "tika-vin11t35:7_2": "3.dīpaṅkarabuddhavaṁsavaṇṇanā);",
  "tika-vin11t35:8_0": "Sabbadukkhakkhayeti jātidukkhādisabbadukkhānaṁ khayassa ariyamaggassa adhigamūpāyattā phalūpacārena sabbadukkhakkhayasaṅkhāte.",
  "tika-vin11t35:8_1": "‘‘Pāmokkhe’’ti ca ‘‘mokkhappavesane mukhe’’ti ca ‘‘sabbadukkhakkhaye’’ti ca ‘‘pātimokkhasmi’’nti etassa visesanaṁ.",
  "tika-vin11t35:8_2": "Vutteti pārājikato paṭṭhāya nānappakārato niddiṭṭhe sati.",
  "tika-vin11t35:8_3": "Itarattayaṁ vuttamevāti sambandho.",
  "tika-vin11t35:8_4": "Indriyasaṁvarasīlaājīvapārisuddhisīlapaccayasannissitasīlasaṅkhātaṁ itaraṁ sīlattayaṁ vuttameva hoti ‘‘rājā āgato’’ti vutte parisāya āgamanaṁ viya,",
  "tika-vin11t35:8_5": "tasmā taṁ na vakkhāmāti adhippāyo.",
  "tika-vin11t35:9_0": "3126.Idaṁ catubbidhaṁ sīlanti pātimokkhasaṁvarasīlādiṁ catupārisuddhisīlaṁ.",
  "tika-vin11t35:9_1": "Ñatvāti lakkhaṇādito, vodānato,",
  "tika-vin11t35:9_2": "hānabhāgiyaṭṭhitibhāgiyavisesabhāgiyanibbedhabhāgiyādippakārato ca jānitvā.",
  "tika-vin11t35:9_3": "Tatthāti catubbidhasīle.",
  "tika-vin11t35:9_4": "Patiṭṭhitoti acchiddādiaṅgasamannāgatabhāvamāpādanena patiṭṭhito.",
  "tika-vin11t35:9_5": "Samādhinti upacārappanābhedalokiyasamādhiṁ.",
  "tika-vin11t35:9_6": "Bhāvetvāti samacattālīsāya kammaṭṭhānesu punappunaṁ anuyogavasena vaḍḍhetvā.",
  "tika-vin11t35:9_7": "Paññāyāti tilakkhaṇākārādiparicchedikāya lokuttarāya paññāya hetubhūtāya,",
  "tika-vin11t35:9_8": "karaṇabhūtāya ca.",
  "tika-vin11t35:9_9": "Parimuccatīti sabbakilesabandhanaṁ chetvā saṁsāracārakā samantato muccati,",
  "tika-vin11t35:9_10": "anupādisesāya nibbānadhātuyā parinibbāyatīti adhippāyo.",
  "tika-vin11t35:10_0": "3127.",
  "tika-vin11t35:10_1": "Evaṁ samāsato vuttamevatthaṁ niddisanto āha ‘‘dasānussatiyo’’tiādi.",
  "tika-vin11t35:10_2": "Dasa anussatiyo ca dasa kasiṇā ca dasa asubhā ca catasso appamaññāyo ca tathā cattāro āruppā ca vuttā.",
  "tika-vin11t35:10_3": "Aparaṁ kammaṭṭhānadvayañca vuttanti sambandho.",
  "tika-vin11t35:11_0": "Tattha dasānussatiyo nāma ‘‘buddhānussati,",
  "tika-vin11t35:11_1": "dhammānussati,",
  "tika-vin11t35:11_2": "saṅghānussati,",
  "tika-vin11t35:11_3": "sīlānussati,",
  "tika-vin11t35:11_4": "cāgānussati,",
  "tika-vin11t35:11_5": "devatānussati,",
  "tika-vin11t35:11_6": "kāyagatāsati,",
  "tika-vin11t35:11_7": "maraṇānussati,",
  "tika-vin11t35:11_8": "ānāpānasati,",
  "tika-vin11t35:11_9": "upasamānussatī’’ti (visuddhi.",
  "tika-vin11t35:11_10": "1.47) evaṁ vuttā dasa anussatiyo.",
  "tika-vin11t35:12_0": "Dasa kasiṇā nāma ‘‘pathavīkasiṇaṁ,",
  "tika-vin11t35:12_1": "āpokasiṇaṁ,",
  "tika-vin11t35:12_2": "tejokasiṇaṁ,",
  "tika-vin11t35:12_3": "vāyokasiṇaṁ,",
  "tika-vin11t35:12_4": "nīlakasiṇaṁ,",
  "tika-vin11t35:12_5": "pītakasiṇaṁ,",
  "tika-vin11t35:12_6": "lohitakasiṇaṁ,",
  "tika-vin11t35:12_7": "odātakasiṇaṁ,",
  "tika-vin11t35:12_8": "ālokakasiṇaṁ,",
  "tika-vin11t35:12_9": "paricchinnākāsakasiṇa’’nti (visuddhi.",
  "tika-vin11t35:12_10": "1.47) vuttā ime dasa kasiṇā.",
  "tika-vin11t35:13_0": "Dasa asubhā nāma ‘‘uddhumātakaṁ,",
  "tika-vin11t35:13_1": "vinīlakaṁ,",
  "tika-vin11t35:13_2": "vipubbakaṁ,",
  "tika-vin11t35:13_3": "vicchiddakaṁ,",
  "tika-vin11t35:13_4": "vikkhāyitakaṁ,",
  "tika-vin11t35:13_5": "vikkhittakaṁ,",
  "tika-vin11t35:13_6": "hatavikkhittakaṁ,",
  "tika-vin11t35:13_7": "lohitakaṁ,",
  "tika-vin11t35:13_8": "puḷuvakaṁ,",
  "tika-vin11t35:13_9": "aṭṭhika’’nti (visuddhi.",
  "tika-vin11t35:13_10": "1.47) vuttā ime dasa asubhā.",
  "tika-vin11t35:14_0": "Catasso appamaññāyo nāma ‘‘mettā, karuṇā, muditā,",
  "tika-vin11t35:14_1": "upekkhā’’ti (visuddhi.",
  "tika-vin11t35:14_2": "1.47) vuttā ime appamaññāyo.",
  "tika-vin11t35:15_0": "Cattāro āruppā nāma ‘‘ākāsānañcāyatanaṁ,",
  "tika-vin11t35:15_1": "viññāṇañcāyatanaṁ,",
  "tika-vin11t35:15_2": "ākiñcaññāyatanaṁ,",
  "tika-vin11t35:15_3": "nevasaññānāsaññāyatana’’nti (visuddhi.",
  "tika-vin11t35:15_4": "1.47) vuttā ime āruppā.",
  "tika-vin11t35:15_5": "Aparaṁ kammaṭṭhānadvayaṁ nāma ‘‘āhārepaṭikkūlasaññā,",
  "tika-vin11t35:15_6": "catudhātuvavatthāna’’nti vuttaṁ ṭṭhānaubhayaṁ.",
  "tika-vin11t35:16_0": "3128.",
  "tika-vin11t35:16_1": "Iccevaṁ cattālīsavidhaṁ manobhuno kammaṭṭhānaṁ sabbampi kammaṭṭhānaṁ samuddiṭṭhaṁ siyāti yojanā.",
  "tika-vin11t35:16_2": "Kammassa yogasaṅkhātassa ṭhānaṁ ārammaṇabhāvena pavattiṭṭhānanti kammaṭṭhānaṁ.",
  "tika-vin11t35:16_3": "Tiṭṭhati ettha phalaṁ tadāyattavuttitāyāti ṭhānaṁ, kāraṇaṁ,",
  "tika-vin11t35:16_4": "kammassa vipassanāya ṭhānaṁ kāraṇaṁ kammaṭṭhānaṁ,",
  "tika-vin11t35:16_5": "kassāti āha ‘‘manobhuno’’ti.",
  "tika-vin11t35:16_6": "Mano abhibhavatīti manobhū,",
  "tika-vin11t35:16_7": "tassa manobhuno,",
  "tika-vin11t35:16_8": "kusalacittappavattinivāraṇena tathāladdhanāmassa kāmadevassāti attho.",
  "tika-vin11t35:16_9": "Iminā kammaṭṭhānagaṇanāparicchedo dassito.",
  "tika-vin11t35:17_0": "3129-30.",
  "tika-vin11t35:17_1": "Imesaṁ kammaṭṭhānānaṁ bhāvanāmayaṁ bhinditvā dassetuṁ mātikaṁ tāva dassento āha ‘‘upacārappanāto’’tiādi.",
  "tika-vin11t35:17_2": "Tattha upacārappanātoti ‘‘ettakāni kammaṭṭhānāni upacārāvahāni ,",
  "tika-vin11t35:17_3": "ettakāni appanāvahānī’’ti evaṁ upacārappanāvasena ca.",
  "tika-vin11t35:17_4": "Jhānabhedāti ‘‘ettakāni paṭhamajjhānikāni,",
  "tika-vin11t35:17_5": "ettakāni tikacatukkajjhānikāni,",
  "tika-vin11t35:17_6": "ettakāni pañcakajjhānikānī’’tiādinā jhānabhedā ca.",
  "tika-vin11t35:17_7": "Atikkamāti aṅgānaṁ,",
  "tika-vin11t35:17_8": "ārammaṇānañca atikkamato.",
  "tika-vin11t35:17_9": "Vaḍḍhanāvaḍḍhanā cāpīti aṅguladvaṅgulādivasena vaḍḍhetabbā,",
  "tika-vin11t35:17_10": "avaḍḍhetabbā ca.",
  "tika-vin11t35:17_11": "Ārammaṇabhūmitoti nimittārammaṇādiārammaṇato ceva labbhamānālabbhamānabhūmito ca.",
  "tika-vin11t35:18_0": "Gahaṇāti diṭṭhādivasena gahetabbato.",
  "tika-vin11t35:18_1": "Paccayāti taṁtaṁṭhānānaṁ paccayabhāvato ca.",
  "tika-vin11t35:18_2": "Bhiyyoti puna-saddatthanīhārattho.",
  "tika-vin11t35:18_3": "Cariyānukūlatoti rāgacariyādīnaṁ anukūlabhāvatoti ayaṁ viseso ayaṁ bhedo.",
  "tika-vin11t35:18_4": "Etesu cattālīsāya kammaṭṭhānesu.",
  "tika-vin11t35:19_0": "3131.",
  "tika-vin11t35:19_1": "Evaṁ mātikaṁ niddisitvā yathākkamaṁ niddisanto paṭhamaṁ tāva upacārāvahādayo dassetumāha ‘‘aṭṭhānussatiyo’’tiādi .",
  "tika-vin11t35:19_2": "Tatthāti tissaṁ mātikāyaṁ,",
  "tika-vin11t35:19_3": "tesu vā cattālīsāya kammaṭṭhānesu.",
  "tika-vin11t35:19_4": "Aṭṭhānussatiyoti kāyagatāsatiānāpānasatidvayavajjitā buddhānussatiādikā aṭṭha anussatiyo ca.",
  "tika-vin11t35:19_5": "Saññā āhārepaṭikkūlasaññā ca.",
  "tika-vin11t35:19_6": "Vavatthānañca catudhātuvavatthānañcāti ime dasa.",
  "tika-vin11t35:19_7": "Upacārāvahāti buddhaguṇādīnaṁ paramatthabhāvato,",
  "tika-vin11t35:19_8": "anekavidhattā,",
  "tika-vin11t35:19_9": "ekassāpi gambhīrabhāvato ca etesu dasasu kammaṭṭhānesu appanāvasena samādhissa patiṭṭhātumasakkuṇeyyattā",
  "tika-vin11t35:19_10": "appanābhāvanāppatto samādhi upacārabhāveyeva patiṭṭhāti,",
  "tika-vin11t35:19_11": "tasmā ete upacārāvahā.",
  "tika-vin11t35:20_0": "Nanu cettha dutiyacatutthāruppasamādhi,",
  "tika-vin11t35:20_1": "lokuttaro ca samādhi paramatthadhamme appanaṁ pāpuṇāti,",
  "tika-vin11t35:20_2": "tasmā ‘‘paramatthabhāvato’’ti hetu appanamapāpuṇane kāraṇabhāvena na vuccatīti? Na,",
  "tika-vin11t35:20_3": "tassa bhāvanāvisesena paramatthadhamme pavattisambhavato,",
  "tika-vin11t35:20_4": "imassa ca rūpāvacaracatutthabhāvanāvisesasambhavato ca.",
  "tika-vin11t35:20_5": "Tathā hi dutiyacatutthāruppasamādhi appanāpattassa arūpāvacarasamādhissa catutthajjhānassa ārammaṇasamatikkamamattabhāvanāvasena",
  "tika-vin11t35:20_6": "sabhāvārammaṇepi appanaṁ pāpuṇāti.",
  "tika-vin11t35:20_7": "Visuddhibhāvanānukkamabalena lokuttaro samādhi appanaṁ pāpuṇātīti.",
  "tika-vin11t35:21_0": "3132.Tatthāti tesu jhānāvahesu tiṁsakammaṭṭhānesu.",
  "tika-vin11t35:21_1": "Asubhāti uddhumātakādayo dasa asubhā.",
  "tika-vin11t35:21_2": "Kāyagatāsatīti kāyagatāsati cāti ime ekādasa.",
  "tika-vin11t35:21_3": "Paṭhamajjhānikāti imesaṁ paṭikkūlārammaṇattā,",
  "tika-vin11t35:21_4": "paṭikkūlārammaṇe ca cittassa caṇḍasotāya nadiyā arittabalena nāvāṭṭhānaṁ viya vitakkabaleneva pavattisambhavato",
  "tika-vin11t35:21_5": "avitakkānaṁ dutiyajjhānādīnaṁ asambhavoti savitakkassa paṭhamajjhānasseva sambhavato paṭhamajjhānikā.",
  "tika-vin11t35:21_6": "Ānāpānañca kasiṇā cāti ime ekādasa catukkajjhānikā rūpāvacaracatukkajjhānikā ca catukkanayena,",
  "tika-vin11t35:21_7": "pañcakajjhānikā ca.",
  "tika-vin11t35:22_0": "3133.Tissova appamaññāti mettā, karuṇā,",
  "tika-vin11t35:22_1": "muditāti appamaññā tissova.",
  "tika-vin11t35:22_2": "Sāmaññaniddese etāsameva gahaṇaṁ kathaṁ viññāyatīti?",
  "tika-vin11t35:22_3": "‘‘Atha pacchimā’’tiādinā catutthāya appamaññāya catutthajjhānikabhāvassa vakkhamānattā pārisesato taṁ viññāyati.",
  "tika-vin11t35:22_4": "Tikajjhānānīti tikajjhānikā.",
  "tika-vin11t35:22_5": "‘‘Tikajjhānā’’ti vattabbe liṅgavipallāsena evaṁ vuttanti daṭṭhabbaṁ.",
  "tika-vin11t35:22_6": "Mettādīnaṁ domanassasahagatabyāpādavihiṁsānabhiratīnaṁ pahāyakattā domanassapaṭipakkhena somanasseneva",
  "tika-vin11t35:22_7": "sahagatatā vuttāti catukkanayena tikajjhānikatā vuttā,",
  "tika-vin11t35:22_8": "pañcakanayena catukkajjhānikatā ca.",
  "tika-vin11t35:23_0": "‘‘Athā’’ti idaṁ ‘‘pacchimā’’ti padassa ‘‘tisso’’ti iminā purimapadena sambandhanivattanatthaṁ.",
  "tika-vin11t35:23_1": "Pacchimā appamaññā,",
  "tika-vin11t35:23_2": "cattāro āruppā ca catutthajjhānikā matā catukkanayena,",
  "tika-vin11t35:23_3": "pañcamajjhānikā ca.",
  "tika-vin11t35:23_4": "‘‘Sabbe sattā sukhitā hontu,",
  "tika-vin11t35:23_5": "dukkhā muccantu,",
  "tika-vin11t35:23_6": "laddhasukhasampattito mā vigacchantū’’ti mettāditividhavasappavattaṁ byāpārattayaṁ pahāya kammassakatādassanena",
  "tika-vin11t35:23_7": "sattesu majjhattākārappattabhāvanānibbattāya tatramajjhattopekkhāya balavatarattā appanāppattassa upekkhābrahmavihārassa",
  "tika-vin11t35:23_8": "sukhasahagatatāsambhavato upekkhāsahagatatā vuttā.",
  "tika-vin11t35:24_0": "3134.",
  "tika-vin11t35:24_1": "Aṅgārammaṇato atikkamo dvidhā vuttoti yojanā.",
  "tika-vin11t35:24_2": "Catukkatikajjhānesūti dasakasiṇā,",
  "tika-vin11t35:24_3": "ānāpānasatīti ekādasasu catukkajjhānikesu ceva mettādipurimabrahmavihārattayasaṅkhātesu tikajjhānikesu ca kammaṭṭhānesu.",
  "tika-vin11t35:24_4": "Aṅgātikkamatāti ekasmiṁyeva ārammaṇe vitakkādijhānaṅga samatikkamena paṭhamajjhānādīnaṁ ārammaṇeyeva",
  "tika-vin11t35:24_5": "dutiyajjhānādīnaṁ uppattito aṅgātikkamo adhippetoti attho.",
  "tika-vin11t35:24_6": "Aṅgātikkamoyeva aṅgātikkamatā.",
  "tika-vin11t35:25_0": "3135.Aṅgātikkamatoti tatiyajjhānasampayuttasomanassātikkamanato.",
  "tika-vin11t35:25_1": "Ārammaṇamatikkammāti paṭibhāganimittakasiṇugghāṭimākāsatabbisayapaṭhamāruppaviññāṇatadabhāvasaṅkhātāni cattāri ārammaṇāni yathākkamaṁ atikkamitvā.",
  "tika-vin11t35:25_2": "Kasiṇugghāṭimākāsatabbisayapaṭhamāruppaviññāṇatadabhāvatabbisayatatiyāruppaviññāṇasaṅkhātesu catūsu ārammaṇesu",
  "tika-vin11t35:25_3": "āruppā ākāsānañcāyatanādīni cattāri arūpāvacarajjhānāni jāyare uppajjanti.",
  "tika-vin11t35:26_0": "3136.Etthāti etesu ārammaṇesu.",
  "tika-vin11t35:26_1": "Vaḍḍhetabbānīti ‘‘yattakaṁ okāsaṁ kasiṇena pharati,",
  "tika-vin11t35:26_2": "tadabbhantare dibbāya sotadhātuyā saddaṁ sotuṁ,",
  "tika-vin11t35:26_3": "dibbena cakkhunā rūpaṁ passituṁ,",
  "tika-vin11t35:26_4": "parasattānañca cetasā cittaṁ aññātuṁ samattho hotī’’ti vuttappayojanaṁ sandhāya aṅgagaṇanādivasena paricchinditvā yattakaṁ icchati,",
  "tika-vin11t35:26_5": "tattakaṁ vaḍḍhetabbāni.",
  "tika-vin11t35:26_6": "Sesaṁ asubhādi sabbaṁ taṁ kammaṭṭhānaṁ payojanābhāvā na vaḍḍhetabbamevāti yojanā.",
  "tika-vin11t35:27_0": "3137.Tattha tesu kammaṭṭhānesu dasa kasiṇā ca dasa asubhā ca kāyagatāsati,",
  "tika-vin11t35:27_1": "ānāpānasatīti ime bāvīsati kammaṭṭhānāni paṭibhāgārammaṇānīti yojanā.",
  "tika-vin11t35:27_2": "Ettha ‘‘kasiṇā’’tiādinā tadārammaṇāni jhānāni gahitāni.",
  "tika-vin11t35:28_0": "3138.Dhātuvavatthananti catudhātuvavatthānaṁ,",
  "tika-vin11t35:28_1": "gāthābandhavasena rassattaṁ.",
  "tika-vin11t35:28_2": "Viññāṇañcāti viññāṇañcāyatanaṁ.",
  "tika-vin11t35:28_3": "Nevasaññāti nevasaññānāsaññāyatanaṁ.",
  "tika-vin11t35:28_4": "Dasa dveti dvādasa.",
  "tika-vin11t35:28_5": "Bhāvagocarāti sabhāvadhammagocarā,",
  "tika-vin11t35:28_6": "paramatthadhammālambaṇāti vuttaṁ hoti.",
  "tika-vin11t35:29_0": "3139.Dve ca āruppamānasāti ākāsānañcāyatanaākiñcaññāyatanasaṅkhātā arūpāvacaracittuppādā dve ca.",
  "tika-vin11t35:29_1": "Cha ime dhammā navattabbagocarā niddiṭṭhāti yojanā catunnaṁ appamaññānaṁ sattapaññattiyā,",
  "tika-vin11t35:29_2": "paṭhamāruppassa kasiṇugghāṭimākāsapaññattiyā,",
  "tika-vin11t35:29_3": "tatiyāruppassa paṭhamāruppaviññāṇābhāvapaññattiyā ca ārammaṇattā.",
  "tika-vin11t35:30_0": "3140.Paṭikkūlasaññāti āhārepaṭikkūlasaññā.",
  "tika-vin11t35:30_1": "Kāyagatāsatīti dvādaseva bhūmito devesu kāmāvacaradevesu kuṇapānaṁ,",
  "tika-vin11t35:30_2": "paṭikkūlārahassa ca asambhavā na pavattantīti yojanā.",
  "tika-vin11t35:31_0": "3141.",
  "tika-vin11t35:31_1": "Tāni dvādasa ca.",
  "tika-vin11t35:31_2": "Bhiyyoti adhikatthe nipāto,",
  "tika-vin11t35:31_3": "tato adhikaṁ ānāpānasati cāti terasa rūpārūpaloke assāsapassāsānañca abhāvā sabbaso na jāyareti yojanā.",
  "tika-vin11t35:32_0": "3142.Arūpāvacare arūpabhave caturo āruppe ṭhapetvā aññe chattiṁsa dhammā rūpasamatikkamābhāvā na jāyantīti yojanā.",
  "tika-vin11t35:32_1": "Sabbe samacattālīsa dhammā mānuse manussaloke sabbesameva labbhamānattā jāyanti.",
  "tika-vin11t35:33_0": "3143.Catutthakasiṇaṁ hitvāti vāyokasiṇaṁ diṭṭhaphuṭṭhena gahetabbattā taṁ vajjetvā nava kasiṇā ca dasa",
  "tika-vin11t35:33_1": "asubhā cāti te ekūnavīsati dhammā diṭṭheneva cakkhuviññāṇena pubbabhāge parikammakāle gahetabbā bhavantīti yojanā.",
  "tika-vin11t35:33_2": "Pubbabhāge cakkhunā oloketvā parikammaṁ kataṁ,",
  "tika-vin11t35:33_3": "tena uggahitanimittaṁ tesaṁ gahetabbanti vuttaṁ hoti.",
  "tika-vin11t35:34_0": "3144.Phuṭṭhenāti nāsikagge,",
  "tika-vin11t35:34_1": "uttaroṭṭhe vā phuṭṭhavasena.",
  "tika-vin11t35:34_2": "Kāyagatāsatiyaṁ tacapañcakaṁ diṭṭhena gahetabbaṁ.",
  "tika-vin11t35:34_3": "Mālutoti vāyokasiṇaṁ diṭṭhaphuṭṭhena gahetabbaṁ ucchusassādīnaṁ pattesu calamānavaṇṇaggahaṇamukhena,",
  "tika-vin11t35:34_4": "kāyappasādaghaṭṭanena ca gahetabbattā.",
  "tika-vin11t35:34_5": "Ettha etesu kammaṭṭhānesu.",
  "tika-vin11t35:34_6": "Sesakanti vuttāvasesaṁ.",
  "tika-vin11t35:34_7": "Buddhānussatiādikā aṭṭhānussatiyo,",
  "tika-vin11t35:34_8": "cattāro brahmavihārā,",
  "tika-vin11t35:34_9": "cattāro āruppā,",
  "tika-vin11t35:34_10": "āhārepaṭikkūlasaññā,",
  "tika-vin11t35:34_11": "catudhātuvavatthānaṁ,",
  "tika-vin11t35:34_12": "kāyagatāsatiyaṁ vakkapañcakādīni cāti sabbametaṁ parato sutvā gahetabbattā suteneva gahetabbanti vuttaṁ.",
  "tika-vin11t35:35_0": "3145.Ettha etesu kammaṭṭhānesu ākāsakasiṇaṁ ṭhapetvā nava kasiṇā paṭhamāruppacittassa ārammaṇabhūtakasiṇugghāṭimākāsassa",
  "tika-vin11t35:35_1": "hetubhāvato paccayā jāyare paccayā bhavantīti yojanā.",
  "tika-vin11t35:36_0": "3146.",
  "tika-vin11t35:36_1": "Dasapi kasiṇā abhiññānaṁ dibbacakkhuñāṇādīnaṁ paccayā bhavantīti yojanā.",
  "tika-vin11t35:36_2": "Catutthassāti catutthassa brahmavihārassa.",
  "tika-vin11t35:37_0": "3147.Heṭṭhimaheṭṭhimāruppanti ākāsānañcāyatanādikaṁ.",
  "tika-vin11t35:37_1": "Parassa ca parassa cāti viññāṇañcāyatanādiuttarajjhānassa paccayoti pakāsitanti yojanā.",
  "tika-vin11t35:37_2": "Nevasaññāti nevasaññānāsaññāyatanaṁ.",
  "tika-vin11t35:37_3": "Nirodhassāti saññāvedayitanirodhassa,",
  "tika-vin11t35:37_4": "tāya nirodhasamāpattiyā.",
  "tika-vin11t35:38_0": "3148.Sabbeti samacattālīsakammaṭṭhānadhammā.",
  "tika-vin11t35:38_1": "Sukhavihārassāti diṭṭhadhammasukhavihārassa.",
  "tika-vin11t35:38_2": "Bhavanissaraṇassacāti vibhavūpanissayatāya vipassanāpādakattena āsavakkhayañāṇena adhigantabbassa nibbānassa ca.",
  "tika-vin11t35:38_3": "Bhavasukhānañcāti parikammopacārabhāvanāvasappavattāni kāmāvacarakusalacittāni kāmasugatibhavasukhānaṁ,",
  "tika-vin11t35:38_4": "rūpāvacarappanāvasapavattāni rūpāvacaracittāni rūpāvacarabhavasukhānaṁ,",
  "tika-vin11t35:38_5": "itarāni arūpāvacarabhūtāni arūpāvacarabhavasukhānañca paccayāti dīpitā.",
  "tika-vin11t35:39_0": "3149.",
  "tika-vin11t35:39_1": "Dasa asubhā,",
  "tika-vin11t35:39_2": "kāyagatāsatīti ime ekādasa rāgacaritassa visesato anukūlā viññeyyāti yojanā.",
  "tika-vin11t35:39_3": "‘‘Visesato’’ti iminā rāgassa ujuvipaccanīkabhāvena ca atisappāyato ca vutto,",
  "tika-vin11t35:39_4": "itare ca apaṭikkhittāti dīpeti.",
  "tika-vin11t35:39_5": "Vuttañhetaṁ visuddhimagge ‘‘sabbañcetaṁ ujuvipaccanīkavasena ca atisappāyavasena ca vuttaṁ,",
  "tika-vin11t35:39_6": "rāgādīnaṁ pana avikkhambhikā,",
  "tika-vin11t35:39_7": "saddhādīnaṁ vā anupakārā kusalabhāvanā nāma natthī’’ti (visuddhi. 1.47).",
  "tika-vin11t35:40_0": "3150.Savaṇṇakasiṇāti catūhi vaṇṇakehi kasiṇehi sahitā.",
  "tika-vin11t35:40_1": "Catasso appamaññāyoti ime aṭṭha dosacaritassa anukūlāti pakāsitāti yojanā.",
  "tika-vin11t35:41_0": "3151.Mohappakatinoti mohacaritassa. ‘‘Ānāpānasati ekāvā’’ti padacchedo.",
  "tika-vin11t35:42_0": "3152.Maraṇūpasameti maraṇañca upasamo ca maraṇūpasamaṁ,",
  "tika-vin11t35:42_1": "tasmiṁ maraṇūpasame.",
  "tika-vin11t35:42_2": "Satīti maraṇānussati,",
  "tika-vin11t35:42_3": "upasamānussati cāti ete cattāro dhammā.",
  "tika-vin11t35:42_4": "Paññāpakatinoti buddhicaritassa.",
  "tika-vin11t35:43_0": "3153.Ādianussaticchakkanti buddhadhammasaṅghasīlacāgadevatānussatisaṅkhātaṁ chakkaṁ.",
  "tika-vin11t35:43_1": "Saddhācaritavaṇṇitanti saddhācaritassa anukūlanti kathitaṁ.",
  "tika-vin11t35:43_2": "Āruppāti cattāro āruppā.",
  "tika-vin11t35:43_3": "Sesā kasiṇāti bhūtakasiṇaālokākāsakasiṇānaṁ vasena cha kasiṇāti sesā dasa dhammā.",
  "tika-vin11t35:43_4": "Sabbānurūpakāti sabbesaṁ channaṁ cariyānaṁ anukūlāti attho.",
  "tika-vin11t35:44_0": "3154-8.",
  "tika-vin11t35:44_1": "Evaṁ yathānikkhittamātikānukkamena kammaṭṭhānappabhedaṁ vibhāvetvā idāni bhāvanānayaṁ dassetumāha ‘‘eva’’ntiādi.",
  "tika-vin11t35:44_2": "Evaṁ pabhedato ñatvā kammaṭṭhānānīti yathāvuttabhedanayamukhena bhāvanāmayārambhadassanaṁ.",
  "tika-vin11t35:44_3": "Paṇḍitoti tihetukapaṭisandhipaññāya paññavā bhabbapuggalo.",
  "tika-vin11t35:44_4": "Tesūti niddhāraṇe bhummaṁ.",
  "tika-vin11t35:44_5": "Medhāvīti pārihāriyapaññāya samannāgato.",
  "tika-vin11t35:44_6": "Daḷhaṁ gahetvānātiādimajjhapariyosāne suṭṭhu sallakkhantena daḷhaṁ aṭṭhiṁ katvā sakkaccaṁ uggahetvā.",
  "tika-vin11t35:44_7": "Kalyāṇamittakoti –",
  "tika-vin11t35:45_0": "‘‘Piyo garu bhāvanīyo;",
  "tika-vin11t35:46_0": "Vattā ca vacanakkhamo;",
  "tika-vin11t35:47_0": "Gambhīrañca kathaṁ kattā;",
  "tika-vin11t35:48_0": "No caṭṭhāne niyojako’’ti. (visuddhi. 1.37; netti. 113) –",
  "tika-vin11t35:49_0": "Vuttalakkhaṇako sīlasutapaññādiguṇasamannāgatakalyāṇamittako.",
  "tika-vin11t35:50_0": "Paṭhamameva palibodhānaṁ ucchedaṁ katvāti yojanā.",
  "tika-vin11t35:50_1": "Paṭhamanti bhāvanārambhato paṭhamameva.",
  "tika-vin11t35:50_2": "Palibodhānaṁ ucchedaṁ katvāti –",
  "tika-vin11t35:51_0": "‘‘Āvāso ca kulaṁ lābho;",
  "tika-vin11t35:52_0": "Gaṇo kammañca pañcamaṁ;",
  "tika-vin11t35:53_0": "Addhānaṁ ñāti ābādho;",
  "tika-vin11t35:54_0": "Gantho iddhīti te dasā’’ti. (visuddhi. 1.41) –",
  "tika-vin11t35:55_0": "Vuttānaṁ dasamahāpalibodhānaṁ,",
  "tika-vin11t35:55_1": "dīghakesanakhalomacchedanacīvararajanapattapacanādīnaṁ khuddakapaabodhānañcāti ubhayesaṁ palibodhānaṁ",
  "tika-vin11t35:55_2": "ucchedaṁ katvā niṭṭhāpanena vā ālayapariccāgena vā ucchedaṁ katvā.",
  "tika-vin11t35:55_3": "Iddhi panettha vipassanāya palibodho hoti,",
  "tika-vin11t35:55_4": "na samādhibhāvanāya.",
  "tika-vin11t35:55_5": "Vuttañhetaṁ visuddhimagge ‘‘iddhīti pothujjanikā iddhi.",
  "tika-vin11t35:55_6": "Sā hi uttānaseyyakadārako viya,",
  "tika-vin11t35:55_7": "taruṇasassaṁ viya ca dupparihārā hoti,",
  "tika-vin11t35:55_8": "appamattakeneva bhijjati.",
  "tika-vin11t35:55_9": "Sā pana vipassanāya palibodho hoti,",
  "tika-vin11t35:55_10": "na samādhissa samādhiṁ patvā pattabbattā’’ti (visuddhi. 1.41).",
  "tika-vin11t35:56_0": "Dosavajjite , anurūpe ca vihāre vasantenāti yojanā. Dosavajjiteti –",
  "tika-vin11t35:57_0": "‘‘Mahāvāsaṁ navāvāsaṁ, jarāvāsañca panthaniṁ;",
  "tika-vin11t35:58_0": "Soṇḍiṁ paṇṇañca pupphañca, phalaṁ patthitameva ca.",
  "tika-vin11t35:59_0": "‘‘Nagaraṁ dārunā khettaṁ, visabhāgena paṭṭanaṁ;",
  "tika-vin11t35:60_0": "Paccantasīmāsappāyaṁ, yattha mitto na labbhati.",
  "tika-vin11t35:61_0": "‘‘Aṭṭhārasetāni ṭhānāni, iti viññāya paṇḍito;",
  "tika-vin11t35:62_0": "Ārakā parivajjeyya, maggaṁ paṭibhayaṁ yathā’’ti. (visuddhi. 1.52) –",
  "tika-vin11t35:63_0": "Aṭṭhakathāsu vuttehi imehi aṭṭhārasahi dosehi gajjite.",
  "tika-vin11t35:64_0": "Anurūpe vasantenāti –",
  "tika-vin11t35:65_0": "‘‘Idha ,",
  "tika-vin11t35:65_1": "bhikkhave,",
  "tika-vin11t35:65_2": "senāsanaṁ nātidūraṁ hoti naccāsannaṁ gamanāgamanasampannaṁ,",
  "tika-vin11t35:65_3": "divā appākiṇṇaṁ,",
  "tika-vin11t35:65_4": "rattiṁ appasaddaṁ appanigghosaṁ,",
  "tika-vin11t35:65_5": "appaḍaṁsamakasavātātapasarīsapasamphassaṁ,",
  "tika-vin11t35:65_6": "tasmiṁ kho pana senāsane viharantassa appakasireneva uppajjanti cīvarapiṇḍapātasenāsanagilānapaccayabhesajjaparikkhārā,",
  "tika-vin11t35:65_7": "tasmiṁ kho pana senāsane ye te bhikkhū viharanti bahussutā āgatāgamā dhammadharā vinayadharā mātikādharā,",
  "tika-vin11t35:65_8": "te kālena kālaṁ upasaṅkamitvā paripucchati paripañhati ‘idaṁ, bhante, kathaṁ,",
  "tika-vin11t35:65_9": "imassa ko attho’ti,",
  "tika-vin11t35:65_10": "tassa te āyasmanto avivaṭañceva vivaranti,",
  "tika-vin11t35:65_11": "anuttānīkatañca uttāniṁ karonti,",
  "tika-vin11t35:65_12": "anekavihitesu ca kaṅkhaṭṭhānīyesu dhammesu kaṅkhaṁ paṭivinodenti. Evaṁ kho,",
  "tika-vin11t35:65_13": "bhikkhave,",
  "tika-vin11t35:65_14": "senāsanaṁ pañcaṅgasamannāgataṁ hotī’’ti (a. ni. 10.11) –",
  "tika-vin11t35:66_0": "Evaṁ bhagavatā vaṇṇitehi pañcahi guṇehi samannāgatattā anurūpe bhāvanākammānuguṇe vihāre viharantenāti attho.",
  "tika-vin11t35:66_1": "Paṭhamādīnīti paṭhamadutiyādīni rūpāvacarajjhānāni.",
  "tika-vin11t35:66_2": "Sabbaso bhāvetvāti visuddhimagge ‘‘sabbaṁ bhāvanāvidhānaṁ aparihāpentena bhāvetabbo’’ti (visuddhi.",
  "tika-vin11t35:66_3": "1.41) nikkhittassa mātikāpadassa vitthārakkamena bhāvetvā,",
  "tika-vin11t35:66_4": "cittavisuddhiṁ sampādetvāti vuttaṁ hoti.",
  "tika-vin11t35:67_0": "Sappaññoti kammajatihetukapaṭisandhipaññāya ceva kammaṭṭhānamanasikārasappāyāni pariggahetvā asappāyaṁ",
  "tika-vin11t35:67_1": "parivajjetvā sappāyasevanopakārāya pārihāriyapaññāya ca samannāgato yogāvacaro.",
  "tika-vin11t35:67_2": "Tatoti nevasaññānāsaññāyatanavajjitarūpārūpajjhānaṁ vipassanāpādakabhāvena samāpajjitvā aṭṭhannaṁ vipassanāpādakajjhānānamaññatarato jhānā vuṭṭhāya.",
  "tika-vin11t35:67_3": "Tenāha visuddhimagge ‘‘ṭhapetvā nevasaññānāsaññāyatanaṁ avasesarūpārūpāvacarajjhānānaṁ aññatarato vuṭṭhāyā’’ti (visuddhi. 2.663).",
  "tika-vin11t35:68_0": "Nāmarūpavavatthānaṁ katvāti visuddhimagge diṭṭhivisuddhiniddese vuttanayena pañcakkhandhādimukhesu yathicchitena",
  "tika-vin11t35:68_1": "mukhena pavisitvā nāmarūpaṁ vavatthapetvā ‘‘idaṁ nāmaṁ,",
  "tika-vin11t35:68_2": "idaṁ rūpaṁ,",
  "tika-vin11t35:68_3": "imamhā nāmarūpato byatirittaṁ attādi kiñci vattabbaṁ natthī’’ti niṭṭhaṁ gantvā,",
  "tika-vin11t35:68_4": "iminā diṭṭhivisuddhi dassitā.",
  "tika-vin11t35:69_0": "Kaṅkhaṁ vitīriyāti yathādiṭṭhanāmarūpadhammānaṁ visuddhimagge kaṅkhāvitaraṇavisuddhiniddese (visuddhi.",
  "tika-vin11t35:69_1": "2.678 ādayo) vuttanayena pañcadhā pariggahetvā ‘‘na tāvidaṁ nāmarūpaṁ ahetukaṁ,",
  "tika-vin11t35:69_2": "na attādihetuka’’nti yāthāvato nāmarūpassa pañcadhā dassanena addhattayagataṁ ‘‘ahosiṁ nu kho ahaṁ atītamaddhāna’’ntiādinayappavattaṁ (ma. ni. 1.18; saṁ. ni. 2.20; mahāni.",
  "tika-vin11t35:69_3": "174) soḷasavidhaṁ kaṅkhaṁ,",
  "tika-vin11t35:69_4": "‘‘satthari kaṅkhatī’’tiādinayappavattaṁ (dha. sa.",
  "tika-vin11t35:69_5": "1008) aṭṭhavidhañca kaṅkhaṁ vīriyena taritvā pajahitvā,",
  "tika-vin11t35:69_6": "iminā kaṅkhāvitaraṇavisuddhi dassitā hoti.",
  "tika-vin11t35:70_0": "Evaṁ kaṅkhāvitaraṇavisuddhinipphādanena ñātapariññāya ṭhito yogāvacaro sappāyaṁ nāmarūpaṁ lakkhaṇattayaṁ",
  "tika-vin11t35:70_1": "āropetvā kaṅkhāvūpasamañāṇena maggāmaggañāṇadassanavisuddhiniddese (visuddhi.",
  "tika-vin11t35:70_2": "2.692 ādayo) vuttanayena saṅkhāre sammasanto obhāso, ñāṇaṁ, pīti,",
  "tika-vin11t35:70_3": "passaddhi, sukhaṁ,",
  "tika-vin11t35:70_4": "adhimokkho, paggaho,",
  "tika-vin11t35:70_5": "upaṭṭhānaṁ, upekkhā,",
  "tika-vin11t35:70_6": "nikantīti dasasu upakkilesesu pātubhūtesu tathā pātubhūte obhāsādayo dasa upakkilese ‘‘amaggo’’ti maggavīthipaṭipannaṁ",
  "tika-vin11t35:70_7": "vipassanāñāṇameva ‘‘maggo’’ti paṇḍito paññavā yogāvacaro jānātīti attho,",
  "tika-vin11t35:70_8": "iminā maggāmaggañāṇadassanavisuddhi saṅkhepato dassitā hoti.",
  "tika-vin11t35:71_0": "3159.",
  "tika-vin11t35:71_1": "Ettāvatā tesaṁ tiṇṇaṁ vavatthāneti yojanā.",
  "tika-vin11t35:71_2": "Ettāvatāti ‘‘nāmarūpavavatthānaṁ katvā’’tiādinā saṅkhepato dassitanayena.",
  "tika-vin11t35:71_3": "Tesaṁ tiṇṇanti diṭṭhivisuddhi,",
  "tika-vin11t35:71_4": "kaṅkhāvitaraṇavisuddhi,",
  "tika-vin11t35:71_5": "maggāmaggañāṇadassanavisuddhīti tīhi visuddhīhi sakasakavipassanānaṁ nāmarūpatappaccayamaggāmaggānaṁ tiṇṇaṁ.",
  "tika-vin11t35:71_6": "Vavatthāne kate niyame kate.",
  "tika-vin11t35:71_7": "Tiṇṇaṁ saccānanti dukkhasamudayamaggasaṅkhaātānaṁ tiṇṇaṁ saccānaṁ.",
  "tika-vin11t35:71_8": "Vavatthānaṁ kataṁ siyāti ñātatīraṇapariññāsaṅkhātena lokiyeneva ñāṇena anubodhavasena nicchayo kato hotīti attho. Kathaṁ?",
  "tika-vin11t35:71_9": "Nāmarūpavavatthānasaṅkhātena diṭṭhivisuddhiñāṇena dukkhasaccavavatthānaṁ kataṁ hoti,",
  "tika-vin11t35:71_10": "paccayapariggahasaṅkhātena kaṅkhāvitaraṇavisuddhiñāṇena samudayasaccavavatthānaṁ,",
  "tika-vin11t35:71_11": "maggāmaggavavatthānasaṅkhātena maggāmaggañāṇadassanena maggasaccavavatthānaṁ.",
  "tika-vin11t35:72_0": "3160-1.",
  "tika-vin11t35:72_1": "Evaṁ ñātatīraṇapariññādvayaṁ saṅkhepato dassetvā pahānapariññāya sarīrabhūtāni nava ñāṇāni dassetumāha ‘‘udayabbayā’’tiādi.",
  "tika-vin11t35:72_2": "Tattha udayabbayāti uppādabhaṅgānupassanāvasappavattā uttarapadalopena ‘‘udayabbayā’’ti vuttā.",
  "tika-vin11t35:72_3": "Tattha udayaṁ muñcitvā vaye vā pavattā bhaṅgānupassanā ‘‘bhaṅgā’’ti vuttā.",
  "tika-vin11t35:72_4": "Bhayañca ādīnavo ca nibbidā ca bhayādīnavanibbidā,",
  "tika-vin11t35:72_5": "saṅkhārānaṁ bhayato anupassanavasena pavattā bhayānupassanā ca diṭṭhabhayānaṁ ādīnavato pekkhanavasena",
  "tika-vin11t35:72_6": "pavattā ādīnavānupassanā ca diṭṭhādīnavesu nibbedavasena pavattā nibbidānupassanā ca tathā vuttā.",
  "tika-vin11t35:72_7": "Nibbinditvā saṅkhārehi muccitukāmatāvaseneva pavattaṁ ñāṇaṁ muccitukāmatāñāṇaṁ.",
  "tika-vin11t35:72_8": "Muccanassa upāyasampaṭipādanatthaṁ puna saṅkhārattayapaṭiggahavasapavattaṁ ñāṇaṁ paṭisaṅkhānupassanā.",
  "tika-vin11t35:73_0": "Saṅkhāradhamme bhayanandivivajjanavasena ajjhupekkhitvā pavattañāṇaṁ saṅkhārupekkhāñāṇaṁ,",
  "tika-vin11t35:73_1": "saccānulomo tadadhigamāya ekantapaccayo hotīti ‘‘saccānulomika’’nti ca kalāpasammasanañāṇādīnaṁ purimānaṁ navannaṁ kiccanipphattiyā,",
  "tika-vin11t35:73_2": "upari ca sattatiṁsāya bodhipakkhiyadhammānañca anulomanato ‘‘anulomañāṇa’’nti ca vuttaṁ navamaṁ ñāṇañcāti",
  "tika-vin11t35:73_3": "yā navānupubbavipassanāsaṅkhātā pahānapariññā dassitā,",
  "tika-vin11t35:73_4": "ayaṁ ‘‘paṭipadāñāṇadassana’’nti pakāsitāti yojanā.",
  "tika-vin11t35:74_0": "3162.Tato anulomañāṇato paraṁ maggassa āvajjanaṭṭhāniyaṁ hutvā nibbānamālambitvā uppannassa puthujjanagottassa abhibhavanato,",
  "tika-vin11t35:74_1": "ariyagottassa bhāvanato vaḍḍhanato ca ‘‘gotrabhū’’ti saṅkhaṁ gatassa cittassa samanantarameva ca.",
  "tika-vin11t35:74_2": "Santimārammaṇaṁ katvāti sabbakilesadarathānañca saṅkhāradukkhaggino ca vūpasamanimittattā ‘‘santi’’nti saṅkhātaṁ nirodhamālambitvā.",
  "tika-vin11t35:74_3": "Ñāṇadassananti catunnaṁ ariyasaccānaṁ pariññābhisamayādivasena jānanaṭṭhena ñāṇaṁ,",
  "tika-vin11t35:74_4": "cakkhunā viya paccakkhato dassanaṭṭhena dassananti saṅkhaṁ gataṁ sotāpattimaggañāṇasaṅkhātaṁ sattamavisuddhiñāṇaṁ jāyate uppajjatīti attho.",
  "tika-vin11t35:75_0": "3163.Paccavekkhaṇapariyantanti paccavekkhaṇajavanapariyosānaṁ.",
  "tika-vin11t35:75_1": "Tassāti ñāṇadassanasaṅkhātassa sotāpattimaggassa.",
  "tika-vin11t35:75_2": "Phalanti phalacittaṁ anu pacchā maggānantaraṁ hutvā jāyate.",
  "tika-vin11t35:76_0": "Ettha ‘‘paccavekkhaṇapariyanta’’nti idaṁ ‘‘phala’’nti etassa visesanaṁ,",
  "tika-vin11t35:76_1": "kiriyāvisesanaṁ vā,",
  "tika-vin11t35:76_2": "paccavekkhaṇajavanaṁ mariyādaṁ katvāti attho.",
  "tika-vin11t35:76_3": "Maggānantaraṁ phale dvikkhattuṁ,",
  "tika-vin11t35:76_4": "tikkhattuṁ vā uppajjitvā niruddhe tadanantarameva bhavaṅgaṁ hoti,",
  "tika-vin11t35:76_5": "bhavaṅgaṁ āvaṭṭetvā paccavekkhitabbaṁ maggamālambitvā manodvārāvajjanaṁ uppajjati,",
  "tika-vin11t35:76_6": "tato paccavekkhaṇajavanāni.",
  "tika-vin11t35:76_7": "Evaṁ phalacittaṁ bhavaṅgapariyantameva hoti,",
  "tika-vin11t35:76_8": "na paccavekkhaṇapariyantaṁ.",
  "tika-vin11t35:76_9": "Tathāpi aññena javanena anantarikaṁ hutvā phalajavanānamanantaraṁ paccavekkhaṇajavanameva pavattatīti",
  "tika-vin11t35:76_10": "dassanatthaṁ phalapaccavekkhaṇajavanānantare uppannāni bhavaṅgāvajjanāni abbohārikāni katvā ‘‘paccavekkhaṇapariyantaṁ,",
  "tika-vin11t35:76_11": "phalaṁ tassānujāyate’’ti vuttanti gahetabbaṁ.",
  "tika-vin11t35:77_0": "Paccavekkhaṇañca maggaphalanibbānapahīnakilesaavasiṭṭhakilesānaṁ paccavekkhaṇavasena pañcavidhaṁ hoti.",
  "tika-vin11t35:77_1": "Tesu ekekaṁ ekekena javanavārena paccavekkhatīti pañca paccavekkhaṇajavanavārāni honti.",
  "tika-vin11t35:77_2": "Tāni paccavekkhaṇaggahaṇena sāmaññato dassitānīti daṭṭhabbāni.",
  "tika-vin11t35:78_0": "3164.Teneva ca upāyenāti udayabbayānupassanādivipassanānaṁ paṭhamaṁ maggo adhigato,",
  "tika-vin11t35:78_1": "teneva upāyena.",
  "tika-vin11t35:78_2": "So bhikkhūti so yogāvacaro bhikkhu.",
  "tika-vin11t35:78_3": "Punappunaṁ bhāventoti punappunaṁ vipassanaṁ vaḍḍhetvā.",
  "tika-vin11t35:78_4": "Yathā paṭhamamaggaphalāni patto, tathā.",
  "tika-vin11t35:78_5": "Sesamaggaphalāni cāti dutiyādimaggaphalāni ca pāpuṇāti.",
  "tika-vin11t35:79_0": "3165.Iccevaṁ yathāvuttanayena uppādavayantātītakattā accantaṁ amataṁ dhammaṁ avecca paṭivijjhitvā asesaṁ",
  "tika-vin11t35:79_1": "akusalaṁ viddhaṁsayitvā samucchedappahānena pajahitvā tayo bhave kāmabhavādīsu tīsu bhavesu nikantiyā",
  "tika-vin11t35:79_2": "sosanavasena tayo bhave visesena sosayitvā so aggadakkhiṇeyyo khīṇāsavo bhikkhu paṭhamaṁ kilesaparinibbāne",
  "tika-vin11t35:79_3": "sositavipākakkhandhakaṭattārūpasaṅkhātaupādisesarahitattā nirupādisesaṁ nibbānadhātuṁ upeti adhigacchatīti yojanā.",
  "tika-vin11t35:80_0": "Iccevaṁ saṅkhepato kammaṭṭhānabhāvanānayo ācariyena dassitoti ganthabhīrujanānuggahavasena vitthāravaṇṇanaṁ",
  "tika-vin11t35:80_1": "anāmasitvā anupadavaṇṇanāmattamevettha kataṁ.",
  "tika-vin11t35:80_2": "Vitthāravaṇṇanā panassa visuddhimaggato,",
  "tika-vin11t35:80_3": "tabbaṇṇanato ca gahetabbā.",
  "tika-vin11t35:81_0": "3166-7.Viññāsakkamato vāpīti akkharapadavākyasaṅkhātagantharacanakkamato vā.",
  "tika-vin11t35:81_1": "Pubbāparavasena vāti vattabbānamatthavisesānaṁ paṭipāṭivasena vā.",
  "tika-vin11t35:81_2": "Akkharabandhe vāti saddasatthaalaṅkārasatthachandovicitisatthānupātena kātabbāya akkharapadaracanāya,",
  "tika-vin11t35:81_3": "gāthābandheti attho.",
  "tika-vin11t35:81_4": "Ayuttaṁ viya yadi dissatīti yojanā.",
  "tika-vin11t35:82_0": "Tanti taṁ ‘‘ayutta’’nti dissamānaṭṭhānaṁ.",
  "tika-vin11t35:82_1": "Tathā na gahetabbanti dissamānākāreneva ayuttanti na gahetabbaṁ.",
  "tika-vin11t35:82_2": "Kathaṁ gahetabbanti āha ‘‘gahetabbamadosato’’ti.",
  "tika-vin11t35:82_3": "Tassa kāraṇamāha ‘‘mayā upaparikkhitvā,",
  "tika-vin11t35:82_4": "katattā pana sabbaso’’ti.",
  "tika-vin11t35:82_5": "Yo yo panettha doso dissati khittadoso vā hotu vipallāsaggahaṇadoso vā,",
  "tika-vin11t35:82_6": "nāparaṁ dosoti dīpeti.",
  "tika-vin11t35:82_7": "Tenetaṁ pakaraṇaṁ sabbesaṁ tipiṭakapariyattippabhedāyatanabahussutānaṁ sikkhākāmānaṁ therānaṁ attano pamāṇabhūtataṁ sūceti.",
  "tika-vin11t35:82_8": "Attano pamāṇasūcanena attanā viracitassa vinayavinicchayassāpi pamāṇataṁ vibhāvento tassa savanuggahadhāraṇādīsu sotujanaṁ niyojetīti daṭṭhabbaṁ.",
  "tika-vin11t35:83_0": "Iti vinayatthasārasandīpaniyā vinayavinicchayavaṇṇanāya",
  "tika-vin11t35:84_0": "Kammaṭṭhānabhāvanāvidhānakathāvaṇṇanā niṭṭhitā.",
  "tika-vin11t35:85_0": "Nigamanakathāvaṇṇanā",
  "tika-vin11t35:86_0": "3168-78.",
  "tika-vin11t35:86_1": "Evaṁ ‘‘vinayo saṁvaratthāya,",
  "tika-vin11t35:86_2": "saṁvaro avippaṭisāratthāya,",
  "tika-vin11t35:86_3": "avippaṭisāro pāmojjatthāya,",
  "tika-vin11t35:86_4": "pāmojjaṁ pītatthāya,",
  "tika-vin11t35:86_5": "pīti passaddhatthāya,",
  "tika-vin11t35:86_6": "passaddhi sukhatthāya,",
  "tika-vin11t35:86_7": "sukhaṁ samādhatthāya,",
  "tika-vin11t35:86_8": "samādhi yathābhūtañāṇadassanatthāya,",
  "tika-vin11t35:86_9": "yathābhūtañāṇadassanaṁ nibbidatthāya,",
  "tika-vin11t35:86_10": "nibbidā virāgatthāya,",
  "tika-vin11t35:86_11": "virāgo vimuttatthāya,",
  "tika-vin11t35:86_12": "vimutti vimuttiñāṇadassanatthāya,",
  "tika-vin11t35:86_13": "vimuttiñāṇadassanaṁ anupādāpaanibbānatthāyā’’ti (pari.",
  "tika-vin11t35:86_14": "365) dassitānisaṁsaparamparāniddhāraṇamukhena anupādisesanibbānadhātupariyantaṁ sānisaṁsaṁ vinayakathaṁ",
  "tika-vin11t35:86_15": "kathetvā tassā pamāṇatañca vibhāvetvā attano sutabuddhattā ‘‘sanidānaṁ,",
  "tika-vin11t35:86_16": "bhikkhave,",
  "tika-vin11t35:86_17": "dhammaṁ desemī’’ti (a. ni. 3.126; kathā.",
  "tika-vin11t35:86_18": "806) vacanato bhagavato caritamanuvattanto tassa desakālādivasena nidānaṁ dassetumāha ‘‘seṭṭhassā’’tiādi.",
  "tika-vin11t35:87_0": "Tattha seṭṭhassāti dhanadhaññavatthālaṅkārādiupabhogaparibhogasampattiyā ceva gāmarājadhānikhettavatthunaditaḷākārāmādisampattiyā ca pasatthatarassa.",
  "tika-vin11t35:87_1": "Nābhibhūteti majjhavattitāya nābhisadise.",
  "tika-vin11t35:87_2": "Nirākuleti majjhavattitāyeva parimaṇḍalādisambhavato vilopādiākularahite.",
  "tika-vin11t35:87_3": "Sabbassa pana lokassa rāmaṇīyake sampiṇḍite viya ramaṇīyatare bhūtamaṅgale gāmeti sambandho.",
  "tika-vin11t35:88_0": "Punapi kiṁvisiṭṭheti āha ‘‘kadalī’’tiādi.",
  "tika-vin11t35:88_1": "Kadalī ca sālañca tālañca ucchu ca nāḷikerā ca kadalī…pe… nāḷikerā,",
  "tika-vin11t35:88_2": "tesaṁ vanāni kadalī…pe…",
  "tika-vin11t35:88_3": "nāḷikeravanāni,",
  "tika-vin11t35:88_4": "tehi ākule ākiṇṇeti attho.",
  "tika-vin11t35:88_5": "Kamalāni ca uppalāni ca kamaluppalāni,",
  "tika-vin11t35:88_6": "tehi sañchannā kamaluppalasañchannā,",
  "tika-vin11t35:88_7": "salilassa āsayā salilāsayā,",
  "tika-vin11t35:88_8": "kamaluppalasañchannā ca te salilāsayā cāti kamala…pe…",
  "tika-vin11t35:88_9": "salilāsayā,",
  "tika-vin11t35:88_10": "tehi sobhito kamaluppalasañchannasalilāsayasobhito, tasmiṁ.",
  "tika-vin11t35:89_0": "Kāveriyā jalaṁ kāverijalaṁ,",
  "tika-vin11t35:89_1": "kāverijalassa sampāto pavattanaṁ kāverijalasampāto,",
  "tika-vin11t35:89_2": "tena pari samantato bhūtaṁ pavattitaṁ mahītalaṁ etassāti kāverijalasampātaparibhūtamahītalo, tasmiṁ.",
  "tika-vin11t35:89_3": "Iddheti nānāsampattiyā samiddhe.",
  "tika-vin11t35:89_4": "Sabbaṅgasampanneti sabbasukhopakaraṇasampanne.",
  "tika-vin11t35:89_5": "Maṅgaleti janānaṁ iddhivuddhikāraṇabhūte.",
  "tika-vin11t35:89_6": "Bhūtamaṅgaleti evaṁnāmake gāme.",
  "tika-vin11t35:90_0": "Pavaro tiratārīṇatalādigaṇehi kulācalacakkabhoginā bhogavalayasīdantarasāgarādi ākāro etāsanti pavarākārā,",
  "tika-vin11t35:90_1": "pākārā ca parikhā ca pākāraparikhā,",
  "tika-vin11t35:90_2": "pavarākārā ca tā pākāraparikhā cāti pavarākārapākāraparikhā,",
  "tika-vin11t35:90_3": "tāhi parivārito pavarākārapākāraparikhāparivārito, tasmiṁ.",
  "tika-vin11t35:90_4": "Dassanīyeti dassanārahe.",
  "tika-vin11t35:90_5": "Mano ramati etthāti manoramo, tasmiṁ.",
  "tika-vin11t35:91_0": "Tīrassa anto tīranto,",
  "tika-vin11t35:91_1": "tīrameva vā anto tīranto,",
  "tika-vin11t35:91_2": "pokkharaṇisobbhaudakavāhakaparikhādīnaṁ kūlappadeso,",
  "tika-vin11t35:91_3": "tīrante ruhiṁsu jāyiṁsūti tīrantaruhā,",
  "tika-vin11t35:91_4": "tīrantaruhā ca te bahuttā atīrā aparicchedā cāti tīrantaruhavātīrā.",
  "tika-vin11t35:91_5": "Va-kāro sandhijo,",
  "tika-vin11t35:91_6": "tarūnaṁ rājāno tarurājāno,",
  "tika-vin11t35:91_7": "tīrantaruhavātīrā ca te tarurājāno cāti tīrantaruhavātīratarurājāno,",
  "tika-vin11t35:91_8": "tehi virājito tīranta…pe… virājito, tasmiṁ,",
  "tika-vin11t35:91_9": "pupphūpagaphalūpagachāyūpagehi mahārukkhehi paṭimaṇḍiteti attho.",
  "tika-vin11t35:91_10": "‘‘Tīrantaruhavānatarurājivirājite’’ti vā pāṭho,",
  "tika-vin11t35:91_11": "tīrantaruhānaṁ vānatarūnaṁ vetarūparukkhānaṁ rājīhi pantīhi paṭimaṇḍiteti attho.",
  "tika-vin11t35:91_12": "Dijānaṁ gaṇā dijagaṇā,",
  "tika-vin11t35:91_13": "nānā ca te dijagaṇā cāti nānādijagaṇā,",
  "tika-vin11t35:91_14": "te tato tato āgantvā ramanti etthāti nānādijagaṇārāmo, tasmiṁ,",
  "tika-vin11t35:91_15": "sukakokilamayūrādisakuṇānaṁ āgantvā ramanaṭṭhānabhūteti attho.",
  "tika-vin11t35:91_16": "Nānārāmamanorameti nānā aneke ārāmā pupphaphalārāmā nānārāmā,",
  "tika-vin11t35:91_17": "tehi manoramoti nānārāmamanoramo, tasmiṁ.",
  "tika-vin11t35:92_0": "Cārū ca te paṅkajā cāti cārupaṅkajā,",
  "tika-vin11t35:92_1": "kamaluppalakumudādayo,",
  "tika-vin11t35:92_2": "cārupaṅkajehi saṁkiṇṇā sañchannā cārupaṅkajasaṁkiṇṇā,",
  "tika-vin11t35:92_3": "cārupaṅkajasaṁkiṇṇā ca te taḷākā ceti cārupaṅkajasaṁkiṇṇataḷākā,",
  "tika-vin11t35:92_4": "tehi samalaṅkato vibhūsito cāru…pe…",
  "tika-vin11t35:92_5": "samalaṅkato, tasmiṁ.",
  "tika-vin11t35:92_6": "Sundaro madhuro raso assāti surasaṁ,",
  "tika-vin11t35:92_7": "surasañca taṁ udakañcāti surasodakaṁ,",
  "tika-vin11t35:92_8": "surasodakena sampuṇṇā surasodakasampuṇṇā,",
  "tika-vin11t35:92_9": "varā ca te kūpā cāti varakūpā,",
  "tika-vin11t35:92_10": "surasodakasampuṇṇā ca te varakūpā ceti surasodakasampuṇṇavarakūpā,",
  "tika-vin11t35:92_11": "tehi upasobhito suraso…pe…",
  "tika-vin11t35:92_12": "kūpasobhito, tasmiṁ.",
  "tika-vin11t35:93_0": "Visesena citrāti vicitrā,",
  "tika-vin11t35:93_1": "vicitrā ca te vipulā cāti vicitravipulā,",
  "tika-vin11t35:93_2": "vicitravipulā ca te maṇḍapā cāti…pe… maṇḍapā,",
  "tika-vin11t35:93_3": "atisayena uggatā accuggatā,",
  "tika-vin11t35:93_4": "accuggatā ca te varamaṇḍapā cāti accuggavaramaṇḍapā,",
  "tika-vin11t35:93_5": "gāthābandhavasena vaṇṇalopo,",
  "tika-vin11t35:93_6": "vicitravipulā ca te accuggavaramaṇḍapā cāti vicitravipulaaccuggavaramaṇḍapā,",
  "tika-vin11t35:93_7": "tehi maṇḍito vibhūsito vicitra…pe… maṇḍito, tasmiṁ.",
  "tika-vin11t35:93_8": "Maṇḍaṁ sūriyarasmiṁ pāti rakkhatīti maṇḍapo.",
  "tika-vin11t35:93_9": "Tato tato āgamma vasanti etthāti āvāso,",
  "tika-vin11t35:93_10": "pāsādahammiyamāḷādayo.",
  "tika-vin11t35:93_11": "Anekehīti bahūhi.",
  "tika-vin11t35:93_12": "Accantanti atisayena.",
  "tika-vin11t35:94_0": "Dharaṇītalaṁ bhetvā uggatena viya,",
  "tika-vin11t35:94_1": "kharaṁ pharusaṁ kelāsasikharaṁ jitvā avahasantena viya thūpena ca upasobhite vihāreti yojanā.",
  "tika-vin11t35:95_0": "Ambuṁ dadātīti ambudo,",
  "tika-vin11t35:95_1": "sarade ambudo saradambudo,",
  "tika-vin11t35:95_2": "thullanatamahantabhāvasāmaññena saradambudena saṅkāso saradambudasaṅkāso, tasmiṁ.",
  "tika-vin11t35:95_3": "Sammā ussito uggatoti samussito, tasmiṁ.",
  "tika-vin11t35:95_4": "Olokentānaṁ,",
  "tika-vin11t35:95_5": "vasantānañca pasādaṁ cittassa tosaṁ janetīti pasādajananaṁ, tasmiṁ.",
  "tika-vin11t35:95_6": "Ettāvatā vinayavinicchayakathāya pavattitadesaṁ dasseti,",
  "tika-vin11t35:95_7": "‘‘vasatā mayā’’ti kattāraṁ.",
  "tika-vin11t35:96_0": "Devadattaciñcamāṇavikādīhi katāparādhassa,",
  "tika-vin11t35:96_1": "sītuṇhādiparissayassa ca sahanato,",
  "tika-vin11t35:96_2": "sasantānagatakilesādīnaṁ hananato ca sīho viyāti sīho,",
  "tika-vin11t35:96_3": "buddho ca so sīho cāti buddhasīho.",
  "tika-vin11t35:96_4": "Seṭṭhapariyāyo vā sīha-saddo,",
  "tika-vin11t35:96_5": "buddhaseṭṭhenāti attho.",
  "tika-vin11t35:96_6": "Vuttassāti desitassa.",
  "tika-vin11t35:96_7": "Vinayassa vinayapiṭakassa.",
  "tika-vin11t35:96_8": "Vinicchayoti pāṭhāgato ceva aṭṭhakathāgato ca ācariyaparamparābhato ca vinicchayo.",
  "tika-vin11t35:96_9": "Buddhasīhanti evaṁnāmakaṁ mahātheraṁ.",
  "tika-vin11t35:96_10": "Samuddissāti uddisitvā,",
  "tika-vin11t35:96_11": "tena kataāyācanaṁ paṭiccāti vuttaṁ hoti.",
  "tika-vin11t35:96_12": "Iminā bāhiranimittaṁ dassitaṁ.",
  "tika-vin11t35:97_0": "Ayaṁ vinicchayo mama saddhivihārikaṁ buddhasīhaṁ samuddissa bhikkhūnaṁ hitatthāya samāsato varapāsāde vasatā mayā katoti yojanā.",
  "tika-vin11t35:98_0": "Kimatthāyāti āha ‘‘vinayassāvabodhatthaṁ,",
  "tika-vin11t35:98_1": "sukhenevācirena cā’’ti,",
  "tika-vin11t35:98_2": "anupādisesena nibbānapariyantānisaṁsassa vinayapiṭakassa pakaraṇassa ganthavasena samāsetvā atthavasena",
  "tika-vin11t35:98_3": "suṭṭhu vinicchitattā sukhena ceva acirena ca avabodhanatthanti vuttaṁ hoti.",
  "tika-vin11t35:98_4": "Bhikkhūnanti padhānanidassanaṁ,",
  "tika-vin11t35:98_5": "ekasesaniddeso vā heṭṭhā –",
  "tika-vin11t35:99_0": "‘‘Bhikkhūnaṁ bhikkhunīnañca hitatthāya samāhito. Pavakkhāmī’’ti (vi. vi. ganthārambhakathā 2) –",
  "tika-vin11t35:100_0": "Āraddhattā. Iminā payojanaṁ dassitaṁ.",
  "tika-vin11t35:101_0": "3179.",
  "tika-vin11t35:101_1": "Evaṁ desakattunimittapayojanāni dassetvā kālaniyamaṁ dassetumāha ‘‘accutā’’tiādi.",
  "tika-vin11t35:101_2": "Vikkamanaṁ vikkanto,",
  "tika-vin11t35:101_3": "vikkamoti attho.",
  "tika-vin11t35:101_4": "Accutaṁ kenaci anabhibhūtaṁ,",
  "tika-vin11t35:101_5": "tañca taṁ vikkantañcāti accutavikkantaṁ,",
  "tika-vin11t35:101_6": "accutassa nārāyanassa viya accutavikkantaṁ etassāti accutaccutavikkanto. Ko so? Rājā, tasmiṁ.",
  "tika-vin11t35:101_7": "Kalambhakulaṁ nandayatīti kalambhakulanandano, tasmiṁ.",
  "tika-vin11t35:101_8": "Iminā tassa kulavaṁso nidassito.",
  "tika-vin11t35:101_9": "Kalambhakulavaṁsajāte accutaccutavikkantanāme coḷarājini mahiṁ coḷaraṭṭhaṁ samanusāsante sammā anusāsante",
  "tika-vin11t35:101_10": "sati tasmiṁ coḷarājini rajjaṁ kārente sati ayaṁ vinicchayo mayā āraddho ceva samāpito cāti.",
  "tika-vin11t35:101_11": "Iminā kālaṁ nidasseti.",
  "tika-vin11t35:102_0": "3180.",
  "tika-vin11t35:102_1": "Idāni imaṁ vinayavinicchayappakaraṇaṁ karontena attano puññasampadaṁ sakalalokahitatthāya pariṇāmento āha ‘‘yathā’’tiādi.",
  "tika-vin11t35:102_2": "Ayaṁ vinayavinicchayo antarāyaṁ vinā yathā siddhiṁ nipphattiṁ patto,",
  "tika-vin11t35:102_3": "tathā sattānaṁ dhammasaṁyutā kusalanissitā saṅkappā cittuppādā,",
  "tika-vin11t35:102_4": "adhippetatthā vā sabbe antarāyaṁ vinā sijjhantu nippajjantūti yojanā.",
  "tika-vin11t35:103_0": "3181.",
  "tika-vin11t35:103_1": "Teneva puññapphalabhāvena sakalalokahitekahetuno bhagavato sāsanassa ciraṭṭhitimāsīsanto āha ‘‘yāva tiṭṭhatī’’tiādi.",
  "tika-vin11t35:103_2": "‘‘Mandāro’’ti vuccati sītasiniddhaekapabbatarājā.",
  "tika-vin11t35:103_3": "Kaṁ vuccati udakaṁ,",
  "tika-vin11t35:103_4": "tena dārito niggamappadeso ‘‘kandaro’’ti vuccati.",
  "tika-vin11t35:103_5": "Sītasiniddhavipulapulinatalehi,",
  "tika-vin11t35:103_6": "sandamānasātasītalapasannasalilehi,",
  "tika-vin11t35:103_7": "kīḷamānanānappakāramacchagumbehi,",
  "tika-vin11t35:103_8": "ubhayatīrapupphaphalapallavālaṅkatatarulatāvanehi,",
  "tika-vin11t35:103_9": "kūjamānasukasālikakaokilamayūrahaṁsādisakuntābhirutehi,",
  "tika-vin11t35:103_10": "tattha tattha paribhamantabhamarāmavajjāhi ca cāru manuññā kandarā etassāti cārukandaro.",
  "tika-vin11t35:103_11": "Kali vuccati aparādho,",
  "tika-vin11t35:103_12": "taṁ sāsati hiṁsati apanetīti kalisāsanaṁ.",
  "tika-vin11t35:103_13": "‘‘Kalusāsana’’nti vā pāṭho.",
  "tika-vin11t35:103_14": "Kalusaṁ vuccati pāpaṁ,",
  "tika-vin11t35:103_15": "taṁ asati vikkhipati dūramussārayatīti kalusāsanaṁ,",
  "tika-vin11t35:103_16": "pariyattipaṭipattipaṭivedhasaṅkhātaṁ tividhasāsanaṁ.",
  "tika-vin11t35:104_0": "3182.",
  "tika-vin11t35:104_1": "Evaṁ okassa diṭṭhadhammikasamparāyikaparamatthahitasādhakassa sāsanassa ciraṭṭhitiṁ patthetvā teneva",
  "tika-vin11t35:104_2": "puññakammānubhāvena lokassa diṭṭhadhammikatthahetumāsīsanto āha ‘‘kāle’’tiādi.",
  "tika-vin11t35:104_3": "Kāleti sassasamiddhīnaṁ anurūpe kāle.",
  "tika-vin11t35:104_4": "Sammā pavassantūti avuṭṭhiativuṭṭhidosarahitā yathā sassādīni sampajjanti,",
  "tika-vin11t35:104_5": "tathā vassaṁ vuṭṭhidhāraṁ pavassantūti attho.",
  "tika-vin11t35:104_6": "Vassavalāhakāti vassavalāhakādhiṭṭhitā pajjunnadevaputtā.",
  "tika-vin11t35:104_7": "Mahīpālāti rājāno.",
  "tika-vin11t35:104_8": "Dhammatoti dasarājadhammato.",
  "tika-vin11t35:104_9": "Sakalaṁ mahinti pathavinissitasabbajanakāyaṁ.",
  "tika-vin11t35:105_0": "3183.",
  "tika-vin11t35:105_1": "Evaṁ sabbalokassa lokiyalokuttarasampattisādhanatthāya attano puññapariṇāmaṁ katvā idāni viditalokuttarasampattinipphādanavaseneva",
  "tika-vin11t35:105_2": "puññapariṇāmaṁ karonto āha ‘‘ima’’ntiādi.",
  "tika-vin11t35:105_3": "Iminā attano viracitaṁ paccakkhaṁ vinicchayamāha.",
  "tika-vin11t35:105_4": "Sārabhūtanti sīlasārāditividhasikkhāsārassa pakāsanato hatthasāramiva bhūtaṁ.",
  "tika-vin11t35:105_5": "Hitanti tadatthe paṭipajjantānaṁ anupādisesanibbānāvasānassa hitassa āvahanato,",
  "tika-vin11t35:105_6": "saṁsāradukkhassa ca vūpasamanato amatosadhaṁ viya hitaṁ.",
  "tika-vin11t35:105_7": "Atthayuttanti diṭṭhadhammikasamparāyikaparamatthānaṁ vinayanādīhi yuttattā atthayuttaṁ.",
  "tika-vin11t35:105_8": "Karontenāti racayantena mayā.",
  "tika-vin11t35:105_9": "Yaṁ puññaṁ pattanti kārakaṁ punātīti puññaṁ,",
  "tika-vin11t35:105_10": "pujjabhavaphalanipphādanato vā ‘‘puñña’’nti saṅkhaṁ gataṁ yaṁ kusalakammaṁ aparimeyyabhavapariyantaṁ pasutaṁ adhigataṁ.",
  "tika-vin11t35:105_11": "Tena puññena hetubhūtena.",
  "tika-vin11t35:105_12": "Ayaṁ lokoti ayaṁ sakalopi sattaloko.",
  "tika-vin11t35:105_13": "Munindappayātanti munindena sammāsambuddhena sampattaṁ.",
  "tika-vin11t35:105_14": "Vītasokanti vigatasokaṁ.",
  "tika-vin11t35:105_15": "Sokaparidevadukkhadomanassaupāyāsādīhi vigatattā,",
  "tika-vin11t35:105_16": "tesaṁ nikkamananimittattā ca apagatasokādisaṁsāradukkhaṁ.",
  "tika-vin11t35:105_17": "Sivaṁ puraṁ nibbānapuraṁ pāpuṇātu sacchikarotu,",
  "tika-vin11t35:105_18": "kilesaparinibbānena,",
  "tika-vin11t35:105_19": "anupādisesāya nibbānadhātuyā ca parinibbātūti vuttaṁ hoti.",
  "tika-vin11t35:106_0": "Iti tambapaṇṇiyenātiādi pakaraṇakārakassa pabhavasuddhibāhusaccādiguṇamukhena pakaraṇe gāravaṁ janetukāmena etassa sissena ṭhapitaṁ vākyaṁ.",
  "tika-vin11t35:107_0": "Tattha tambapaṇṇiyenāti tambapaṇṇimhi jāto,",
  "tika-vin11t35:107_1": "tattha vidito,",
  "tika-vin11t35:107_2": "tato āgatoti vā tambapaṇṇiyo, tena.",
  "tika-vin11t35:107_3": "Byākaraṇamavecca adhītavāti veyyākaraṇo,",
  "tika-vin11t35:107_4": "paramo ca uttamo ca so veyyākaraṇo cāti paramaveyyākaraṇo, tena.",
  "tika-vin11t35:107_5": "Tīṇi piṭakāni samāhaṭāni,",
  "tika-vin11t35:107_6": "tiṇṇaṁ piṭakānaṁ samāhāro vā tipiṭakaṁ,",
  "tika-vin11t35:107_7": "nīyanti bujjhīyanti seyyatthikehīti nayā,",
  "tika-vin11t35:107_8": "nayanti vā etehi lokiyalokuttarasampattiṁ visesenāti nayā,",
  "tika-vin11t35:107_9": "pāḷinayaatthanayaekattanayādayova,",
  "tika-vin11t35:107_10": "tipiṭake āgatā nayā tipiṭakanayā,",
  "tika-vin11t35:107_11": "vidhānaṁ pasāsanaṁ,",
  "tika-vin11t35:107_12": "pavattanaṁ vā vidhi,",
  "tika-vin11t35:107_13": "tipiṭakanayānaṁ vidhi tipiṭakanayavidhi,",
  "tika-vin11t35:107_14": "tipiṭakanayavidhimhi kusalo tipiṭakanayavidhikusalo, tena.",
  "tika-vin11t35:108_0": "Paramā ca te kavijanā cāti paramakavijanā,",
  "tika-vin11t35:108_1": "paramakavijanānaṁ hadayāni paramakavijanahadayāni,",
  "tika-vin11t35:108_2": "padumānaṁ vanāni padumavanāni,",
  "tika-vin11t35:108_3": "paramakavijanahadayāni ca tāni padumavanāni cāti paramakavijanahadayapadumavanāni,",
  "tika-vin11t35:108_4": "tesaṁ vikasanaṁ bodhaṁ sūriyo viya karotīti paramakavijanahadayapadumavanavikasanakaro, tena.",
  "tika-vin11t35:108_5": "Kavī ca te varā cāti kavivarā,",
  "tika-vin11t35:108_6": "kavīnaṁ varāti vā kavivarā,",
  "tika-vin11t35:108_7": "kavivarānaṁ vasabho uttamo kavivaravasabho, tena,",
  "tika-vin11t35:108_8": "kavirājarājenāti attho.",
  "tika-vin11t35:109_0": "Paramā ca sā rati cāti paramarati,",
  "tika-vin11t35:109_1": "paramaratiṁ karontīti paramaratikarāni,",
  "tika-vin11t35:109_2": "varāni ca tāni madhurāni cāti varamadhurāni,",
  "tika-vin11t35:109_3": "varamadhurāni ca tāni vacanāni cāti varamadhuravacanāni,",
  "tika-vin11t35:109_4": "paramaratikarāni ca tāni varamadhuravacanāni cāti paramaratikaravaramadhuravacanāni,",
  "tika-vin11t35:109_5": "uggiraṇaṁ kathanaṁ uggāro,",
  "tika-vin11t35:109_6": "paramaratikaravaramadhuravacanānaṁ uggāro etassāti parama…pe…",
  "tika-vin11t35:109_7": "vacanuggāro, tena.",
  "tika-vin11t35:109_8": "Uragapuraṁ paramapaveṇigāmo assa nivāsoti uragapuro, tena.",
  "tika-vin11t35:109_9": "Buddhadattenāti evaṁnāmakena therena,",
  "tika-vin11t35:109_10": "ācariyabuddhadattattherenāti attho.",
  "tika-vin11t35:109_11": "Ayaṁ vinayavinicchayo racitoti sambandho.",
  "tika-vin11t35:110_0": "Niṭṭhitā cāyaṁ vinayatthasārasandīpanī nāma",
  "tika-vin11t35:111_0": "Vinayavinicchayavaṇṇanā.",
  "tika-vin11t35:112_0": "Vinayavinicchaya-ṭīkā samattā.",
  "tika-vin11t35:113_0": " Namo tassa bhagavato arahato sammāsambuddhassa"
}