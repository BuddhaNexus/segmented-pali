{
  "atk-s0509a11:0_0": "12. Soḷasanipāto",
  "atk-s0509a11:1_0": "1. Puṇṇātherīgāthāvaṇṇanā",
  "atk-s0509a11:2_0": "Soḷasanipāte udahārī ahaṁ sītetiādikā puṇṇāya theriyā gāthā.",
  "atk-s0509a11:2_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī vipassissa",
  "atk-s0509a11:2_2": "bhagavato kāle kulagehe nibbattitvā viññutaṁ patvā hetusampannatāya sañjātasaṁvegā bhikkhunīnaṁ santikaṁ",
  "atk-s0509a11:2_3": "gantvā dhammaṁ sutvā laddhappasādā pabbajitvā parisuddhasīlā tīṇi piṭakāni uggahetvā bahussutā dhammadharā",
  "atk-s0509a11:2_4": "dhammakathikā ca ahosi.",
  "atk-s0509a11:2_5": "Yathā ca vipassissa bhagavato sāsane,",
  "atk-s0509a11:2_6": "evaṁ sikhissa vessabhussa kakusandhassa koṇāgamanassa kassapassa ca bhagavato sāsane pabbajitvā sīlasampannā",
  "atk-s0509a11:2_7": "bahussutā dhammadharā dhammakathikā ca ahosi.",
  "atk-s0509a11:2_8": "Mānadhātukattā pana kilese samucchindituṁ nāsakkhi.",
  "atk-s0509a11:2_9": "Mānopanissayavasena kammassa katattā imasmiṁ buddhuppāde anāthapiṇḍikassa seṭṭhino gharadāsiyā kucchimhi nibbatti,",
  "atk-s0509a11:2_10": "puṇṇātissā nāmaṁ ahosi.",
  "atk-s0509a11:2_11": "Sā sīhanādasuttantadesanāya (ma. ni.",
  "atk-s0509a11:2_12": "1.146 ādayo) sotāpannā hutvā pacchā udakasuddhikaṁ brāhmaṇaṁ dametvā seṭṭhinā sambhāvitā hutvā tena bhujissabhāvaṁ",
  "atk-s0509a11:2_13": "pāpitā taṁ pabbajjaṁ anujānāpetvā pabbajitvā vipassanāya kammaṁ karontī na cirasseva saha paṭisambhidāhi",
  "atk-s0509a11:2_14": "arahattaṁ pāpuṇi.",
  "atk-s0509a11:2_15": "Tena vuttaṁ apadāne (apa.",
  "atk-s0509a11:2_16": "therī 2.4.184-203) –",
  "atk-s0509a11:3_0": "‘‘Vipassino bhagavato, sikhino vessabhussa ca;",
  "atk-s0509a11:4_0": "Kakusandhassa munino, koṇāgamanatādino.",
  "atk-s0509a11:5_0": "‘‘Kassapassa ca buddhassa, pabbajitvāna sāsane;",
  "atk-s0509a11:6_0": "Bhikkhunī sīlasampannā, nipakā saṁvutindriyā.",
  "atk-s0509a11:7_0": "‘‘Bahussutā dhammadharā, dhammatthapaṭipucchikā;",
  "atk-s0509a11:8_0": "Uggahetā ca dhammānaṁ, sotā payirupāsitā.",
  "atk-s0509a11:9_0": "‘‘Desentī janamajjhehaṁ, ahosiṁ jinasāsane;",
  "atk-s0509a11:10_0": "Bāhusaccena tenāhaṁ, pesalā abhimaññisaṁ.",
  "atk-s0509a11:11_0": "‘‘Pacchime ca bhave dāni, sāvatthiyaṁ puruttame;",
  "atk-s0509a11:12_0": "Anāthapiṇḍino gehe, jātāhaṁ kumbhadāsiyā.",
  "atk-s0509a11:13_0": "‘‘Gatā udakahāriyaṁ, sotthiyaṁ dijamaddasaṁ;",
  "atk-s0509a11:14_0": "Sītaṭṭaṁ toyamajjhamhi, taṁ disvā idamabraviṁ.",
  "atk-s0509a11:15_0": "‘‘Udahārī ahaṁ sīte, sadā udakamotariṁ;",
  "atk-s0509a11:16_0": "Ayyānaṁ daṇḍabhayabhītā, vācādosabhayaṭṭitā.",
  "atk-s0509a11:17_0": "‘‘Kassa brāhmaṇa tvaṁ bhīto, sadā udakamotari;",
  "atk-s0509a11:18_0": "Vedhamānehi gattehi, sītaṁ vedayase bhusaṁ.",
  "atk-s0509a11:19_0": "‘‘Jānantī vata maṁ bhoti, puṇṇike paripucchasi;",
  "atk-s0509a11:20_0": "Karontaṁ kusalaṁ kammaṁ, rundhantaṁ katapāpakaṁ.",
  "atk-s0509a11:21_0": "‘‘Yo ca vuḍḍho daharo vā, pāpakammaṁ pakubbati;",
  "atk-s0509a11:22_0": "Dakābhisecanā sopi, pāpakammā pamuccati.",
  "atk-s0509a11:23_0": "‘‘Uttarantassa akkhāsiṁ, dhammatthasaṁhitaṁ padaṁ;",
  "atk-s0509a11:24_0": "Tañca sutvā sa saṁviggo, pabbajitvārahā ahu.",
  "atk-s0509a11:25_0": "‘‘Pūrentī ūnakasataṁ, jātā dāsikule yato;",
  "atk-s0509a11:26_0": "Tato puṇṇāti nāmaṁ me, bhujissaṁ maṁ akaṁsu te.",
  "atk-s0509a11:27_0": "‘‘Seṭṭhiṁ tatonujānetvā, pabbajiṁ anagāriyaṁ;",
  "atk-s0509a11:28_0": "Na cireneva kālena, arahattamapāpuṇiṁ.",
  "atk-s0509a11:29_0": "‘‘Iddhīsu ca vasī homi, dibbāya sotadhātuyā;",
  "atk-s0509a11:30_0": "Cetopariyañāṇassa, vasī homi mahāmune.",
  "atk-s0509a11:31_0": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a11:32_0": "Sabbāsavaparikkhīṇā, natthi dāni punabbhavo.",
  "atk-s0509a11:33_0": "‘‘Atthadhammaniruttīsu, paṭibhāne tatheva ca;",
  "atk-s0509a11:34_0": "Ñāṇaṁ me vimalaṁ suddhaṁ, buddhaseṭṭhassa vāhasā.",
  "atk-s0509a11:35_0": "‘‘Bhāvanāya mahāpaññā, suteneva sutāvinī;",
  "atk-s0509a11:36_0": "Mānena nīcakulajā, na hi kammaṁ vinassati.",
  "atk-s0509a11:37_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a11:38_0": "Arahattaṁ pana patvā attano paṭipattiṁ paccavekkhitvā udānavasena –",
  "atk-s0509a11:39_0": "236.",
  "atk-s0509a11:40_0": " ‘‘Udahārī ahaṁ sīte, sadā udakamotariṁ;",
  "atk-s0509a11:41_0": "Ayyānaṁ daṇḍabhayabhītā, vācādosabhayaṭṭitā.",
  "atk-s0509a11:42_0": "237.",
  "atk-s0509a11:43_0": " ‘‘Kassa brāhmaṇa tvaṁ bhīto, sadā udakamotari;",
  "atk-s0509a11:44_0": "Vedhamānehi gattehi, sītaṁ vedayase bhusaṁ.",
  "atk-s0509a11:45_0": "238.",
  "atk-s0509a11:46_0": " ‘‘Jānantī vata maṁ bhoti, puṇṇike paripucchasi;",
  "atk-s0509a11:47_0": "Karontaṁ kusalaṁ kammaṁ, rundhantaṁ katapāpakaṁ.",
  "atk-s0509a11:48_0": "239.",
  "atk-s0509a11:49_0": " ‘‘Yo ca vuḍḍho daharo vā, pāpakammaṁ pakubbati;",
  "atk-s0509a11:50_0": "Dakābhisecanā sopi, pāpakammā pamuccati.",
  "atk-s0509a11:51_0": "240.",
  "atk-s0509a11:52_0": " ‘‘Ko nu te idamakkhāsi, ajānantassa ajānako;",
  "atk-s0509a11:53_0": "‘Dakābhisecanā nāma, pāpakammā pamuccati’.",
  "atk-s0509a11:54_0": "241.",
  "atk-s0509a11:55_0": " ‘‘Saggaṁ nūna gamissanti, sabbe maṇḍūkakacchapā;",
  "atk-s0509a11:56_0": "Nāgā ca susumārā ca, ye caññe udake carā.",
  "atk-s0509a11:57_0": "242.",
  "atk-s0509a11:58_0": " ‘‘Orabbhikā sūkarikā, macchikā migabandhakā;",
  "atk-s0509a11:59_0": "Corā ca vajjhaghātā ca, ye caññe pāpakammino;",
  "atk-s0509a11:60_0": "Dakābhisecanā tepi, pāpakammā pamuccare.",
  "atk-s0509a11:61_0": "243.",
  "atk-s0509a11:62_0": " ‘‘Sace imā nadiyo te, pāpaṁ pubbe kataṁ vahuṁ;",
  "atk-s0509a11:63_0": "Puññampi mā vaheyyuṁ te, tena tvaṁ paribāhiro.",
  "atk-s0509a11:64_0": "244.",
  "atk-s0509a11:65_0": " ‘‘Yassa brāhmaṇa tvaṁ bhīto, sadā udakamotari;",
  "atk-s0509a11:66_0": "Tameva brahme mākāsi, mā te sītaṁ chaviṁ hane.",
  "atk-s0509a11:67_0": "245.",
  "atk-s0509a11:68_0": " ‘‘Kummaggapaṭipannaṁ maṁ, ariyamaggaṁ samānayi;",
  "atk-s0509a11:69_0": "Dakābhisecanā bhoti, imaṁ sāṭaṁ dadāmi te.",
  "atk-s0509a11:70_0": "246.",
  "atk-s0509a11:71_0": " ‘‘Tuyheva sāṭako hotu, nāhamicchāmi sāṭakaṁ;",
  "atk-s0509a11:72_0": "Sace bhāyasi dukkhassa, sace te dukkhamappiyaṁ.",
  "atk-s0509a11:73_0": "247.",
  "atk-s0509a11:74_0": " ‘‘Mākāsi pāpakaṁ kammaṁ, āvi vā yadi vā raho;",
  "atk-s0509a11:75_0": "Sace ca pāpakaṁ kammaṁ, karissasi karosi vā.",
  "atk-s0509a11:76_0": "248.",
  "atk-s0509a11:77_0": " ‘‘Na te dukkhā pamutyatthi, upeccāpi palāyato;",
  "atk-s0509a11:78_0": "Sace bhāyasi dukkhassa, sace te dukkhamappiyaṁ.",
  "atk-s0509a11:79_0": "249.",
  "atk-s0509a11:80_0": " ‘‘Upehi saraṇaṁ buddhaṁ, dhammaṁ saṅghañca tādinaṁ;",
  "atk-s0509a11:81_0": "Samādiyāhi sīlāni, taṁ te atthāya hehiti.",
  "atk-s0509a11:82_0": "250.",
  "atk-s0509a11:83_0": " ‘‘Upemi saraṇaṁ buddhaṁ, dhammaṁ saṅghañca tādinaṁ;",
  "atk-s0509a11:84_0": "Samādiyāmi sīlāni, taṁ me atthāya hehiti.",
  "atk-s0509a11:85_0": "251.",
  "atk-s0509a11:86_0": " ‘‘Brahmabandhu pure āsiṁ, ajjamhi saccabrāhmaṇo;",
  "atk-s0509a11:87_0": "Tevijjo vedasampanno, sottiyo camhi nhātako’’ti. –",
  "atk-s0509a11:88_0": "Imā gāthā abhāsi.",
  "atk-s0509a11:89_0": "Tattha udahārīti ghaṭena udakaṁ vāhikā.",
  "atk-s0509a11:89_1": "Sīte tadā udakamotarinti sītakālepi sabbadā rattindivaṁ udakaṁ otariṁ.",
  "atk-s0509a11:89_2": "Yadā yadā ayyakānaṁ udakena attho,",
  "atk-s0509a11:89_3": "tadā tadā udakaṁ pāvisiṁ,",
  "atk-s0509a11:89_4": "udakamotaritvā udakaṁ upanesinti adhippāyo.",
  "atk-s0509a11:89_5": "Ayyānaṁ daṇḍabhayabhītāti ayyakānaṁ daṇḍabhayena bhītā.",
  "atk-s0509a11:89_6": "Vācādosabhayaṭṭitāti vacīdaṇḍabhayena ceva dosabhayena ca aṭṭitā pīḷitā,",
  "atk-s0509a11:89_7": "sītepi udakamotarinti yojanā.",
  "atk-s0509a11:90_0": "Athekadivasaṁ puṇṇā dāsī ghaṭena udakaṁ ānetuṁ udakatitthaṁ gatā.",
  "atk-s0509a11:90_1": "Tattha addasa aññataraṁ brāhmaṇaṁ udakasuddhikaṁ himapātasamaye mahati sīte vattamāne pātova udakaṁ otaritvā",
  "atk-s0509a11:90_2": "sasīsaṁ nimujjitvā mante jappitvā udakato uṭṭhahitvā allavatthaṁ allakesaṁ pavedhantaṁ dantavīṇaṁ vādayamānaṁ.",
  "atk-s0509a11:90_3": "Taṁ disvā karuṇāya sañcoditamānasā tato naṁ diṭṭhigatā vivecetukāmā ‘‘kassa, brāhmaṇa,",
  "atk-s0509a11:90_4": "tvaṁ bhīto’’ti gāthamāha.",
  "atk-s0509a11:90_5": "Tattha kassa, brāhmaṇa,",
  "atk-s0509a11:90_6": "tvaṁ kuto ca nāma bhayahetuto bhīto hutvā sadāudakamotari sabbakālaṁ sāyaṁ pātaṁ udakaṁ otari.",
  "atk-s0509a11:90_7": "Otaritvā ca vedhamānehi kampamānehi gattehi sarīrāvayavehi sītaṁ vedayase bhusaṁ sītadukkhaṁ ativiya dussahaṁ paṭisaṁvedayasi paccanubhavasi.",
  "atk-s0509a11:91_0": "Jānantī vata maṁ bhotīti,",
  "atk-s0509a11:91_1": "bhoti puṇṇike,",
  "atk-s0509a11:91_2": "tvaṁ taṁ upacitaṁ pāpakammaṁ rundhantaṁ nivāraṇasamatthaṁ kusalaṁ kammaṁ iminā udakorohanena karontaṁ maṁ jānantī vata paripucchasi.",
  "atk-s0509a11:92_0": "Nanu ayamattho loke pākaṭo eva.",
  "atk-s0509a11:92_1": "Kathāpi mayaṁ tuyhaṁ vadāmāti dassento ‘‘yo ca vuḍḍho’’ti gāthamāha.",
  "atk-s0509a11:92_2": "Tassattho –",
  "atk-s0509a11:92_3": "vuḍḍho vā daharo vā majjhimo vā yo koci hiṁsādibhedaṁ pāpakammaṁpakubbati ativiya karoti,",
  "atk-s0509a11:92_4": "sopi bhusaṁ pāpakammanirato dakābhisecanā sinānena tato pāpakammā pamuccati accantameva vimuccatīti.",
  "atk-s0509a11:93_0": "Taṁ sutvā puṇṇikā tassa paṭivacanaṁ dentī ‘‘ko nu te’’tiādimāha.",
  "atk-s0509a11:93_1": "Tattha ko nu te idamakkhāsi,",
  "atk-s0509a11:93_2": "ajānantassaajānakoti kammavipākaṁ ajānantassa te sabbena sabbaṁ kammavipākaṁ ajānato ajānako aviddasu",
  "atk-s0509a11:93_3": "bālo udakābhisecanahetu pāpakammato pamuccatīti,",
  "atk-s0509a11:93_4": "idaṁ atthajātaṁ ko nu nāma akkhāsi,",
  "atk-s0509a11:93_5": "na so saddheyyavacano,",
  "atk-s0509a11:93_6": "nāpi cetaṁ yuttanti adhippāyo.",
  "atk-s0509a11:94_0": "Idānissa tameva yuttiabhāvaṁ vibhāventī ‘‘saggaṁ nūna gamissantī’’tiādimāha.",
  "atk-s0509a11:94_1": "Tattha nāgāti vijjhasā.",
  "atk-s0509a11:94_2": "Susumārāti kumbhīlā.",
  "atk-s0509a11:94_3": "Ye caññe udake carāti ye caññepi vārigocarā macchamakaranandiyāvattādayo ca,",
  "atk-s0509a11:94_4": "tepi saggaṁ nūna gamissanti devalokaṁ upapajjissanti maññe,",
  "atk-s0509a11:94_5": "udakābhisecanā pāpakammato mutti hoti ceti attho.",
  "atk-s0509a11:95_0": "Orabbhikāti urabbhaghātakā.",
  "atk-s0509a11:95_1": "Sūkarikāti sūkaraghātakā.",
  "atk-s0509a11:95_2": "Macchikāti kevaṭṭā.",
  "atk-s0509a11:95_3": "Migabandhakāti māgavikā.",
  "atk-s0509a11:95_4": "Vajjhaghātāti vajjhaghātakamme niyuttā.",
  "atk-s0509a11:96_0": "Puññampi mā vaheyyunti imā aciravatiādayo nadiyo yathā tayā pubbe kataṁ pāpaṁ tattha udakābhisecanena sace vahuṁ nīhareyyuṁ,",
  "atk-s0509a11:96_1": "tathā tayā kataṁ puññampi imā nadiyo vaheyyuṁ pavāheyyuṁ.",
  "atk-s0509a11:96_2": "Tena tvaṁparibāhiroassa tathā sati tena puññakammena tvaṁ paribāhiro virahitova bhaveyyāti na cetaṁ yuttanti adhippāyo.",
  "atk-s0509a11:96_3": "Yathā vā udakena udakorohakassa puññapavāhanaṁ na hoti,",
  "atk-s0509a11:96_4": "evaṁ pāpapavāhanampi na hoti eva. Kasmā?",
  "atk-s0509a11:96_5": "Nhānassa pāpahetūnaṁ appaṭipakkhabhāvato.",
  "atk-s0509a11:96_6": "Yo yaṁ vināseti,",
  "atk-s0509a11:96_7": "so tassa paṭipakkho.",
  "atk-s0509a11:96_8": "Yathā āloko andhakārassa,",
  "atk-s0509a11:96_9": "vijjā ca avijjāya,",
  "atk-s0509a11:96_10": "na evaṁ nhānaṁ pāpassa.",
  "atk-s0509a11:96_11": "Tasmā niṭṭhamettha gantabbaṁ ‘‘na udakābhisecanā pāpato parimuttī’’ti.",
  "atk-s0509a11:96_12": "Tenāha bhagavā –",
  "atk-s0509a11:97_0": "‘‘Na udakena sucī hoti, bahvettha nhāyatī jano;",
  "atk-s0509a11:98_0": "Yamhi saccañca dhammo ca, so sucī so ca brāhmaṇo’’ti. (udā. 9; netti. 104);",
  "atk-s0509a11:99_0": "Idāni yadi pāpaṁ pavāhetukāmosi,",
  "atk-s0509a11:99_1": "sabbena sabbaṁ pāpaṁ mā karohīti dassetuṁ ‘‘yassa,",
  "atk-s0509a11:99_2": "brāhmaṇā’’ti gāthamāha.",
  "atk-s0509a11:99_3": "Tattha tameva brahme mākāsīti yato pāpato tvaṁ bhīto,",
  "atk-s0509a11:99_4": "tameva pāpaṁ brahme, brāhmaṇa,",
  "atk-s0509a11:99_5": "tvaṁ mā akāsi.",
  "atk-s0509a11:99_6": "Udakorohanaṁ pana īdise sītakāle kevalaṁ sarīrameva bādhati . Tenāha –",
  "atk-s0509a11:99_7": "‘‘mā te sītaṁ chaviṁ hane’’ti,",
  "atk-s0509a11:99_8": "īdise sītakāle udakābhisecanena jātasītaṁ tava sarīracchaviṁ mā haneyya mā bādhesīti attho.",
  "atk-s0509a11:100_0": "Kummaggapaṭipannaṁ manti ‘‘udakābhisecanena suddhi hotī’’ti imaṁ kummaggaṁ micchāgāhaṁ paṭipannaṁ paggayha ṭhitaṁ maṁ.",
  "atk-s0509a11:100_1": "Ariyamaggaṁ samānayīti ‘‘sabbapāpassa akaraṇaṁ,",
  "atk-s0509a11:100_2": "kusalassa upasampadā’’ti (dī. ni. 2.90; dha. pa. 183; netti. 30, 116, 124; peṭako.",
  "atk-s0509a11:100_3": "29) imaṁ buddhādīhi ariyehi gatamaggaṁ samānayi,",
  "atk-s0509a11:100_4": "sammadeva upanesi,",
  "atk-s0509a11:100_5": "tasmā bhoti imaṁ sāṭakaṁ tuṭṭhidānaṁ ācariyabhāgaṁ tuyhaṁ dadāmi,",
  "atk-s0509a11:100_6": "taṁ paṭiggaṇhāti attho.",
  "atk-s0509a11:101_0": "Sā taṁ paṭikkhipitvā dhammaṁ kathetvā saraṇesu sīlesu ca patiṭṭhāpetuṁ ‘‘tuyheva sāṭako hotu,",
  "atk-s0509a11:101_1": "nāhamicchāmi sāṭaka’’nti vatvā ‘‘sace bhāyasi dukkhassā’’tiādimāha.",
  "atk-s0509a11:101_2": "Tassattho –",
  "atk-s0509a11:101_3": "yadi tuvaṁ sakalāpāyike sugatiyañca aphāsukatādobhaggatādibhedā dukkhā bhāyasi.",
  "atk-s0509a11:101_4": "Yadi te taṁ appiyaṁ na iṭṭhaṁ.",
  "atk-s0509a11:101_5": "Āvi vā paresaṁ pākaṭabhāvena appaṭicchannaṁ katvā kāyena vācāya pāṇātipātādivasena vā yadi vā raho apākaṭabhāvena",
  "atk-s0509a11:101_6": "paṭicchannaṁ katvā manodvāreyeva abhijjhādivasena vā aṇumattampi pāpakaṁ lāmakaṁ kammaṁ mākāsi mā kari.",
  "atk-s0509a11:101_7": "Atha pana taṁ pāpakammaṁ āyatiṁ karissasi,",
  "atk-s0509a11:101_8": "etarahi karosi vā,",
  "atk-s0509a11:101_9": "‘‘nirayādīsu catūsu apāyesu manussesu ca tassa phalabhūtaṁ dukkhaṁ ito etto vā palāyante mayi nānubandhissatī’’ti",
  "atk-s0509a11:101_10": "adhippāyena upecca sañcicca palāyatopi te tato pāpato mutti mokkhā natthi,",
  "atk-s0509a11:101_11": "gatikālādipaccayantarasamavāye sati vipaccate evāti attho.",
  "atk-s0509a11:101_12": "‘‘Uppaccā’’ti vā pāṭho,",
  "atk-s0509a11:101_13": "uppatitvāti attho.",
  "atk-s0509a11:101_14": "Evaṁ pāpassa akaraṇena dukkhābhāvaṁ dassetvā idāni puññassa karaṇenapi taṁ dassetuṁ ‘‘sace bhāyasī’’tiādi vuttaṁ.",
  "atk-s0509a11:101_15": "Tattha tādinanti diṭṭhādīsu tādibhāvappattaṁ.",
  "atk-s0509a11:101_16": "Yathā vā purimakā sammāsambuddhā passitabbā,",
  "atk-s0509a11:101_17": "tathā passitabbato tādi,",
  "atk-s0509a11:101_18": "taṁ buddhaṁ saraṇaṁ upehīti yojanā.",
  "atk-s0509a11:101_19": "Dhammasaṅghesupi eseva nayo.",
  "atk-s0509a11:101_20": "Tādīnaṁ varabuddhānaṁ dhammaṁ,",
  "atk-s0509a11:101_21": "aṭṭhannaṁ ariyapuggalānaṁ saṅghaṁ samūhanti yojanā.",
  "atk-s0509a11:101_22": "Tanti saraṇagamanaṁ sīlānaṁ samādānañca.",
  "atk-s0509a11:101_23": "Hehitīti bhavissati.",
  "atk-s0509a11:102_0": "So brāhmaṇo saraṇesu sīlesu ca patiṭṭhāya aparabhāge satthu santike dhammaṁ sutvā paṭiladdhasaddho pabbajitvā",
  "atk-s0509a11:102_1": "ghaṭento vāyamanto na cirasseva tevijjo hutvā attano paṭipattiṁ paccavekkhitvā udānento ‘‘brahmabandhū’’ti",
  "atk-s0509a11:102_2": "gāthamāha.",
  "atk-s0509a11:103_0": "Tassattho –",
  "atk-s0509a11:103_1": "ahaṁ pubbe brāhmaṇakule uppattimattena brahmabandhu nāmāsiṁ.",
  "atk-s0509a11:103_2": "Tathā irubbedādīnaṁ ajjhenādimattena tevijjo vedasampanno sottiyo nhātako ca nāmāsiṁ.",
  "atk-s0509a11:103_3": "Idāni sabbaso bāhitapāpatāya saccabrāhmaṇo paramatthabrāhmaṇo,",
  "atk-s0509a11:103_4": "vijjattayādhigamena tevijjo,",
  "atk-s0509a11:103_5": "maggañāṇasaṅkhātena vedena samannāgatattā vedasampanno,",
  "atk-s0509a11:103_6": "nittharasabbapāpatāya nhātako ca amhīti.",
  "atk-s0509a11:103_7": "Ettha ca brāhmaṇena vuttagāthāpi attanā vuttagāthāpi pacchā theriyā paccekaṁ bhāsitāti sabbā theriyā gāthā eva jātāti.",
  "atk-s0509a11:104_0": "Puṇṇātherīgāthāvaṇṇanā niṭṭhitā.",
  "atk-s0509a11:105_0": "Soḷasanipātavaṇṇanā niṭṭhitā."
}