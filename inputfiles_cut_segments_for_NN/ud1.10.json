{
  "ud1.10:0.1_0": "Udāna 1.10",
  "ud1.10:0.2_0": "Bāhiyasutta",
  "ud1.10:1.1_0": "Evaṁ me sutaṁ—",
  "ud1.10:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud1.10:1.3_0": "Tena kho pana samayena bāhiyo dārucīriyo suppārake paṭivasati samuddatīre sakkato garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ.",
  "ud1.10:1.4_0": "Atha kho bāhiyassa dārucīriyassa rahogatassa paṭisallīnassa evaṁ cetaso parivitakko udapādi:",
  "ud1.10:1.5_0": "“ye kho keci loke arahanto vā arahattamaggaṁ vā samāpannā, ahaṁ tesaṁ aññataro”ti.",
  "ud1.10:2.1_0": "Atha kho bāhiyassa dārucīriyassa purāṇasālohitā devatā anukampikā atthakāmā bāhiyassa dārucīriyassa cetasā cetoparivitakkamaññāya yena bāhiyo dārucīriyo tenupasaṅkami;",
  "ud1.10:2.1_1": "upasaṅkamitvā bāhiyaṁ dārucīriyaṁ etadavoca:",
  "ud1.10:2.2_0": "“neva kho tvaṁ, bāhiya, arahā,",
  "ud1.10:2.2_1": "nāpi arahattamaggaṁ vā samāpanno.",
  "ud1.10:2.3_0": "Sāpi te paṭipadā natthi yāya tvaṁ arahā vā assa arahattamaggaṁ vā samāpanno”ti.",
  "ud1.10:3.1_0": "“Atha ke carahi sadevake loke arahanto vā arahattamaggaṁ vā samāpannā”ti?",
  "ud1.10:3.2_0": "“Atthi, bāhiya,",
  "ud1.10:3.2_1": "uttaresu janapadesu sāvatthī nāma nagaraṁ.",
  "ud1.10:3.3_0": "Tattha so bhagavā etarahi viharati arahaṁ sammāsambuddho.",
  "ud1.10:3.4_0": "So hi, bāhiya,",
  "ud1.10:3.4_1": "bhagavā arahā ceva arahattāya ca dhammaṁ desetī”ti.",
  "ud1.10:4.1_0": "Atha kho bāhiyo dārucīriyo tāya devatāya saṁvejito tāvadeva suppārakamhā pakkāmi.",
  "ud1.10:4.2_0": "Sabbattha ekarattiparivāsena yena sāvatthī jetavanaṁ anāthapiṇḍikassa ārāmo tenupasaṅkami.",
  "ud1.10:4.3_0": "Tena kho pana samayena sambahulā bhikkhū abbhokāse caṅkamanti.",
  "ud1.10:4.4_0": "Atha kho bāhiyo dārucīriyo yena te bhikkhū tenupasaṅkami;",
  "ud1.10:4.4_1": "upasaṅkamitvā te bhikkhū etadavoca:",
  "ud1.10:4.5_0": "“kahaṁ nu kho, bhante,",
  "ud1.10:4.5_1": "etarahi bhagavā viharati arahaṁ sammāsambuddho?",
  "ud1.10:4.6_0": "Dassanakāmamhā mayaṁ taṁ bhagavantaṁ arahantaṁ sammāsambuddhan”ti.",
  "ud1.10:4.7_0": "“Antaragharaṁ paviṭṭho kho, bāhiya, bhagavā piṇḍāyā”ti.",
  "ud1.10:5.1_0": "Atha kho bāhiyo dārucīriyo taramānarūpo jetavanā nikkhamitvā sāvatthiṁ pavisitvā addasa bhagavantaṁ sāvatthiyaṁ piṇḍāya carantaṁ pāsādikaṁ pasādanīyaṁ santindriyaṁ santamānasaṁ uttamadamathasamathamanuppattaṁ dantaṁ guttaṁ yatindriyaṁ nāgaṁ.",
  "ud1.10:5.2_0": "Disvāna yena bhagavā tenupasaṅkami;",
  "ud1.10:5.2_1": "upasaṅkamitvā bhagavato pāde sirasā nipatitvā bhagavantaṁ etadavoca:",
  "ud1.10:5.3_0": "“desetu me, bhante, bhagavā dhammaṁ;",
  "ud1.10:5.4_0": "desetu sugato dhammaṁ,",
  "ud1.10:5.4_1": "yaṁ mamassa dīgharattaṁ hitāya sukhāyā”ti.",
  "ud1.10:5.5_0": "Evaṁ vutte, bhagavā bāhiyaṁ dārucīriyaṁ etadavoca:",
  "ud1.10:5.6_0": "“akālo kho tāva, bāhiya,",
  "ud1.10:5.6_1": "antaragharaṁ paviṭṭhamhā piṇḍāyā”ti.",
  "ud1.10:6.1_0": "Dutiyampi kho bāhiyo dārucīriyo bhagavantaṁ etadavoca:",
  "ud1.10:6.2_0": "“dujjānaṁ kho panetaṁ, bhante,",
  "ud1.10:6.2_1": "bhagavato vā jīvitantarāyānaṁ, mayhaṁ vā jīvitantarāyānaṁ.",
  "ud1.10:6.3_0": "Desetu me, bhante, bhagavā dhammaṁ;",
  "ud1.10:6.4_0": "desetu sugato dhammaṁ,",
  "ud1.10:6.4_1": "yaṁ mamassa dīgharattaṁ hitāya sukhāyā”ti.",
  "ud1.10:6.5_0": "Dutiyampi kho bhagavā bāhiyaṁ dārucīriyaṁ etadavoca:",
  "ud1.10:6.6_0": "“akālo kho tāva, bāhiya,",
  "ud1.10:6.6_1": "antaragharaṁ paviṭṭhamhā piṇḍāyā”ti.",
  "ud1.10:7.1_0": "Tatiyampi kho bāhiyo dārucīriyo bhagavantaṁ etadavoca:",
  "ud1.10:7.2_0": "“dujjānaṁ kho panetaṁ, bhante,",
  "ud1.10:7.2_1": "bhagavato vā jīvitantarāyānaṁ, mayhaṁ vā jīvitantarāyānaṁ.",
  "ud1.10:7.3_0": "Desetu me, bhante, bhagavā dhammaṁ;",
  "ud1.10:7.4_0": "desetu sugato dhammaṁ,",
  "ud1.10:7.4_1": "yaṁ mamassa dīgharattaṁ hitāya sukhāyā”ti.",
  "ud1.10:8.1_0": "“Tasmātiha te, bāhiya, evaṁ sikkhitabbaṁ:",
  "ud1.10:8.2_0": "‘diṭṭhe diṭṭhamattaṁ bhavissati, sute sutamattaṁ bhavissati, mute mutamattaṁ bhavissati,",
  "ud1.10:8.2_1": "viññāte viññātamattaṁ bhavissatī’ti.",
  "ud1.10:8.3_0": "Evañhi te, bāhiya, sikkhitabbaṁ.",
  "ud1.10:8.4_0": "Yato kho te, bāhiya,",
  "ud1.10:8.4_1": "diṭṭhe diṭṭhamattaṁ bhavissati, sute sutamattaṁ bhavissati, mute mutamattaṁ bhavissati,",
  "ud1.10:8.4_2": "viññāte viññātamattaṁ bhavissati, tato tvaṁ, bāhiya, na tena;",
  "ud1.10:8.5_0": "yato tvaṁ, bāhiya, na tena tato tvaṁ, bāhiya, na tattha;",
  "ud1.10:8.6_0": "yato tvaṁ, bāhiya, na tattha, tato tvaṁ, bāhiya,",
  "ud1.10:8.6_1": "nevidha na huraṁ na ubhayamantarena.",
  "ud1.10:8.7_0": "Esevanto dukkhassā”ti.",
  "ud1.10:9.1_0": "Atha kho bāhiyassa dārucīriyassa bhagavato imāya saṅkhittāya dhammadesanāya tāvadeva anupādāya āsavehi cittaṁ vimucci.",
  "ud1.10:10.1_0": "Atha kho bhagavā bāhiyaṁ dārucīriyaṁ iminā saṅkhittena ovādena ovaditvā pakkāmi.",
  "ud1.10:10.2_0": "Atha kho acirapakkantassa bhagavato bāhiyaṁ dārucīriyaṁ gāvī taruṇavacchā adhipatitvā jīvitā voropesi.",
  "ud1.10:11.1_0": "Atha kho bhagavā sāvatthiyaṁ piṇḍāya caritvā pacchābhattaṁ piṇḍapātapaṭikkanto sambahulehi bhikkhūhi saddhiṁ nagaramhā nikkhamitvā addasa bāhiyaṁ dārucīriyaṁ kālaṅkataṁ;",
  "ud1.10:11.2_0": "disvāna bhikkhū āmantesi:",
  "ud1.10:11.3_0": "“gaṇhatha, bhikkhave,",
  "ud1.10:11.3_1": "bāhiyassa dārucīriyassa sarīrakaṁ;",
  "ud1.10:11.4_0": "mañcakaṁ āropetvā nīharitvā jhāpetha;",
  "ud1.10:11.5_0": "thūpañcassa karotha.",
  "ud1.10:11.6_0": "Sabrahmacārī vo, bhikkhave, kālaṅkato”ti.",
  "ud1.10:12.1_0": "“Evaṁ,",
  "ud1.10:12.1_1": "bhante”ti kho te bhikkhū bhagavato paṭissutvā bāhiyassa dārucīriyassa sarīrakaṁ mañcakaṁ āropetvā nīharitvā jhāpetvā thūpañcassa katvā yena bhagavā tenupasaṅkamiṁsu;",
  "ud1.10:12.1_2": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "ud1.10:12.2_0": "Ekamantaṁ nisinnā kho te bhikkhū bhagavantaṁ etadavocuṁ:",
  "ud1.10:12.3_0": "“daḍḍhaṁ, bhante,",
  "ud1.10:12.3_1": "bāhiyassa dārucīriyassa sarīraṁ, thūpo cassa kato.",
  "ud1.10:12.4_0": "Tassa kā gati, ko abhisamparāyo”ti?",
  "ud1.10:12.5_0": "“Paṇḍito, bhikkhave,",
  "ud1.10:12.5_1": "bāhiyo dārucīriyo paccapādi dhammassānudhammaṁ;",
  "ud1.10:12.6_0": "na ca maṁ dhammādhikaraṇaṁ vihesesi.",
  "ud1.10:12.7_0": "Parinibbuto, bhikkhave, bāhiyo dārucīriyo”ti.",
  "ud1.10:13.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud1.10:14.1_0": "“Yattha āpo ca pathavī,",
  "ud1.10:14.2_0": "tejo vāyo na gādhati;",
  "ud1.10:14.3_0": "Na tattha sukkā jotanti,",
  "ud1.10:14.4_0": "ādicco nappakāsati;",
  "ud1.10:14.5_0": "Na tattha candimā bhāti,",
  "ud1.10:14.6_0": "tamo tattha na vijjati.",
  "ud1.10:15.1_0": "Yadā ca attanāvedi,",
  "ud1.10:15.2_0": "muni monena brāhmaṇo;",
  "ud1.10:15.3_0": "Atha rūpā arūpā ca,",
  "ud1.10:15.4_0": "sukhadukkhā pamuccatī”ti.",
  "ud1.10:15.5_0": "Dasamaṁ.",
  "ud1.10:16.1_0": "Ayampi udāno vutto bhagavatā iti me sutanti.",
  "ud1.10:16.2_0": "Bodhivaggo paṭhamo.",
  "ud1.10:17.0_0": "Tassuddānaṁ",
  "ud1.10:17.1_0": "Tayo bodhī ca huṁhuṅko,",
  "ud1.10:17.2_0": "brāhmaṇā kassapena ca;",
  "ud1.10:17.3_0": "Aja saṅgāma jaṭilā,",
  "ud1.10:17.4_0": "bāhiyenāti te dasāti."
}