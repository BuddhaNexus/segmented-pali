{
  "atk-s0101a10:0_0": "10. Subhasuttavaṇṇanā",
  "atk-s0101a10:1_0": "Subhamāṇavakavatthuvaṇṇanā",
  "atk-s0101a10:2_0": "444.Evaṁme sutaṁ…pe…",
  "atk-s0101a10:2_1": "sāvatthiyanti subhasuttaṁ.",
  "atk-s0101a10:2_2": "Tatrāyaṁ anuttānapadavaṇṇanā.",
  "atk-s0101a10:2_3": "Aciraparinibbute bhagavatīti aciraṁ parinibbute bhagavati,",
  "atk-s0101a10:2_4": "parinibbānato uddhaṁ māsamatte kāle.",
  "atk-s0101a10:2_5": "Nidānavaṇṇanāyaṁ vuttanayeneva bhagavato pattacīvaraṁ ādāya āgantvā khīravirecanaṁ pivitvā vihāre nisinnadivasaṁ sandhāyetaṁ vuttaṁ.",
  "atk-s0101a10:2_6": "Todeyyaputtoti todeyyabrāhmaṇassa putto,",
  "atk-s0101a10:2_7": "so kira sāvatthiyā avidūre tudigāmo nāma atthi,",
  "atk-s0101a10:2_8": "tassa adhipatittā todeyyoti saṅkhyaṁ gato.",
  "atk-s0101a10:2_9": "Mahaddhano pana hoti pañcacattālīsakoṭivibhavo,",
  "atk-s0101a10:2_10": "paramamaccharī –",
  "atk-s0101a10:2_11": "‘‘dadato bhogānaṁ aparikkhayo nāma natthī’’ti cintetvā kassaci kiñci na deti,",
  "atk-s0101a10:2_12": "puttampi āha –",
  "atk-s0101a10:3_0": "‘‘Añjanānaṁ khayaṁ disvā, vammikānañca sañcayaṁ;",
  "atk-s0101a10:4_0": "Madhūnañca samāhāraṁ, paṇḍito gharamāvase’’ti.",
  "atk-s0101a10:5_0": "Evaṁ adānameva sikkhāpetvā kāyassa bhedā tasmiṁyeva ghare sunakho hutvā nibbatto.",
  "atk-s0101a10:5_1": "Subho taṁ sunakhaṁ ativiya piyāyati.",
  "atk-s0101a10:5_2": "Attano bhuñjanakabhattaṁyeva bhojeti,",
  "atk-s0101a10:5_3": "ukkhipitvā varasayane sayāpeti.",
  "atk-s0101a10:5_4": "Atha bhagavā ekadivasaṁ nikkhante māṇave taṁ gharaṁ piṇḍāya pāvisi.",
  "atk-s0101a10:5_5": "Sunakho bhagavantaṁ disvā bhukkāraṁ karonto bhagavato samīpaṁ gato.",
  "atk-s0101a10:5_6": "Tato naṁ bhagavā avoca ‘‘todeyya tvaṁ pubbepi maṁ ‘bho,",
  "atk-s0101a10:5_7": "bho’ti paribhavitvā sunakho jāto,",
  "atk-s0101a10:5_8": "idānipi bhukkāraṁ katvā avīciṁ gamissasī’’ti.",
  "atk-s0101a10:5_9": "Sunakho taṁ kathaṁ sutvā vippaṭisārī hutvā uddhanantare chārikāya nipanno,",
  "atk-s0101a10:5_10": "manussā naṁ ukkhipitvā sayane sayāpetuṁ nāsakkhiṁsu .",
  "atk-s0101a10:6_0": "Subho āgantvā ‘‘kenāyaṁ sunakho sayanā oropito’’ti āha.",
  "atk-s0101a10:6_1": "Manussā ‘‘na kenacī’’ti vatvā taṁ pavattiṁ ārocesuṁ.",
  "atk-s0101a10:6_2": "Māṇavo sutvā ‘‘mama pitā brahmaloke nibbatto,",
  "atk-s0101a10:6_3": "samaṇo pana gotamo me pitaraṁ sunakhaṁ karoti yaṁ kiñci esa mukhārūḷhaṁ bhāsatī’’ti kujjhitvā bhagavantaṁ",
  "atk-s0101a10:6_4": "musāvādena codetukāmo vihāraṁ gantvā taṁ pavattiṁ pucchi.",
  "atk-s0101a10:6_5": "Bhagavā tassa tatheva vatvā avisaṁvādanatthaṁ āha –",
  "atk-s0101a10:6_6": "‘‘atthi pana te, māṇava,",
  "atk-s0101a10:6_7": "pitarā na akkhātaṁ dhana’’nti. Atthi,",
  "atk-s0101a10:6_8": "bho gotama,",
  "atk-s0101a10:6_9": "satasahassagghanikā suvaṇṇamālā,",
  "atk-s0101a10:6_10": "satasahassagghanikā suvaṇṇapādukā,",
  "atk-s0101a10:6_11": "satasahassagghanikā suvaṇṇapāti,",
  "atk-s0101a10:6_12": "satasahassañca kahāpaṇanti.",
  "atk-s0101a10:6_13": "Gaccha taṁ sunakhaṁ appodakaṁ madhupāyāsaṁ bhojetvā sayanaṁ āropetvā īsakaṁ niddaṁ okkantakāle puccha,",
  "atk-s0101a10:6_14": "sabbaṁ te ācikkhissati,",
  "atk-s0101a10:6_15": "atha naṁ jāneyyāsi –",
  "atk-s0101a10:6_16": "‘‘pitā me eso’’ti.",
  "atk-s0101a10:6_17": "So tathā akāsi.",
  "atk-s0101a10:6_18": "Sunakho sabbaṁ ācikkhi,",
  "atk-s0101a10:6_19": "tadā naṁ –",
  "atk-s0101a10:6_20": "‘‘pitā me’’ti ñatvā bhagavati pasannacitto gantvā bhagavantaṁcuddasa pañhe pucchitvā vissajjanapariyosāne bhagavantaṁ saraṇaṁ gato,",
  "atk-s0101a10:6_21": "taṁ sandhāya vuttaṁ ‘‘subho māṇavo todeyyaputto’’ti.",
  "atk-s0101a10:6_22": "Sāvatthiyaṁ paṭivasatīti attano bhogagāmato āgantvā vasati.",
  "atk-s0101a10:7_0": "445-446.Aññataraṁ māṇavakaṁ āmantesīti satthari parinibbute ‘‘ānandatthero kirassa pattacīvaraṁ gahetvā āgato,",
  "atk-s0101a10:7_1": "mahājano taṁ dassanatthāya upasaṅkamatī’’ti sutvā ‘‘vihāraṁ kho pana gantvā mahājanamajjhe na sakkā sukhena paṭisanthāraṁ vā kātuṁ,",
  "atk-s0101a10:7_2": "dhammakathaṁ vā sotuṁ gehaṁ āgataṁyeva naṁ disvā sukhena paṭisanthāraṁ karissāmi,",
  "atk-s0101a10:7_3": "ekā ca me kaṅkhā atthi,",
  "atk-s0101a10:7_4": "tampi naṁ pucchissāmī’’ti cintetvā aññataraṁ māṇavakaṁ āmantesi.",
  "atk-s0101a10:7_5": "Appābādhantiādīsu ābādhoti visabhāgavedanā vuccati,",
  "atk-s0101a10:7_6": "yā ekadese uppajjitvā cattāro iriyāpathe ayapaṭṭena ābandhitvā viya gaṇhati,",
  "atk-s0101a10:7_7": "tassā abhāvaṁ pucchāti vadati.",
  "atk-s0101a10:7_8": "Appātaṅkoti kicchajīvitakaro rogo vuccati,",
  "atk-s0101a10:7_9": "tassāpi abhāvaṁ pucchāti vadati.",
  "atk-s0101a10:7_10": "Gilānasseva ca uṭṭhānaṁ nāma garukaṁ hoti,",
  "atk-s0101a10:7_11": "kāye balaṁ na hoti,",
  "atk-s0101a10:7_12": "tasmā niggelaññabhāvañca balañca pucchāti vadati.",
  "atk-s0101a10:7_13": "Phāsuvihāranti gamanaṭhānanisajjasayanesu catūsu iriyāpathesu sukhavihāraṁ pucchāti vadati.",
  "atk-s0101a10:7_14": "Athassa pucchitabbākāraṁ dassento ‘‘subho’’tiādimāha.",
  "atk-s0101a10:8_0": "447.Kālañca samayañca upādāyāti kālañca samayañca paññāya gahetvā upadhāretvāti attho.",
  "atk-s0101a10:8_1": "Sace amhākaṁ sve gamanakālo bhavissati,",
  "atk-s0101a10:8_2": "kāye balamattā ceva pharissati,",
  "atk-s0101a10:8_3": "gamanapaccayā ca añño aphāsuvihāro na bhavissati,",
  "atk-s0101a10:8_4": "athetaṁ kālañca gamanakāraṇasamavāyasaṅkhātaṁ samayañca upadhāretvā –",
  "atk-s0101a10:8_5": "‘‘api eva nāma sve āgaccheyyāmā’’ti vuttaṁ hoti.",
  "atk-s0101a10:9_0": "448.Cetakenabhikkhunāti cetiraṭṭhe jātattā cetakoti evaṁ laddhanāmena.",
  "atk-s0101a10:9_1": "Sammodanīyaṁ kathaṁ sāraṇīyanti bho, ānanda,",
  "atk-s0101a10:9_2": "dasabalassa ko nāma ābādho ahosi,",
  "atk-s0101a10:9_3": "kiṁ bhagavā paribhuñji.",
  "atk-s0101a10:9_4": "Api ca satthu parinibbānena tumhākaṁ soko udapādi,",
  "atk-s0101a10:9_5": "satthā nāma na kevalaṁ tumhākaṁyeva parinibbuto,",
  "atk-s0101a10:9_6": "sadevakassa lokassa mahājāni,",
  "atk-s0101a10:9_7": "ko dāni añño maraṇā muccissati,",
  "atk-s0101a10:9_8": "yatra so sadevakassa lokassa aggapuggalo parinibbuto,",
  "atk-s0101a10:9_9": "idāni kaṁ aññaṁ disvā maccurājā lajjissatīti evamādinā nayena maraṇapaṭisaṁyuttaṁ sammodanīyaṁ kathaṁ",
  "atk-s0101a10:9_10": "sāraṇīyaṁ vītisāretvā therassa hiyyo pītabhesajjānurūpaṁ āhāraṁ datvā bhattakiccāvasāne ekamantaṁ nisīdi.",
  "atk-s0101a10:10_0": "Upaṭṭhāko santikāvacaroti upaṭṭhāko hutvā santikāvacaro,",
  "atk-s0101a10:10_1": "na randhagavesī.",
  "atk-s0101a10:10_2": "Na vīmaṁsanādhippāyo.",
  "atk-s0101a10:10_3": "Samīpacārīti idaṁ purimapadasseva vevacanaṁ.",
  "atk-s0101a10:10_4": "Yesaṁ so bhavaṁ gotamoti kasmā pucchati?",
  "atk-s0101a10:10_5": "Tassa kira evaṁ ahosi ‘‘yesu dhammesu bhavaṁ gotamo imaṁ lokaṁ patiṭṭhapesi,",
  "atk-s0101a10:10_6": "te tassa accayena naṭṭhā nu kho,",
  "atk-s0101a10:10_7": "dharanti nu kho,",
  "atk-s0101a10:10_8": "sace dharanti,",
  "atk-s0101a10:10_9": "ānando jānissati,",
  "atk-s0101a10:10_10": "handa naṁ pucchāmī’’ti,",
  "atk-s0101a10:10_11": "tasmā pucchi.",
  "atk-s0101a10:11_0": "449.",
  "atk-s0101a10:11_1": "Athassa thero tīṇi piṭakāni tīhi khandhehi saṅgahetvā dassento ‘‘tiṇṇaṁ kho’’tiādimāha.",
  "atk-s0101a10:11_2": "Māṇavo saṅkhittena kathitaṁ asallakkhento –",
  "atk-s0101a10:11_3": "‘‘vitthārato pucchissāmī’’ti cintetvā ‘‘katamesaṁ tiṇṇa’’ntiādimāha.",
  "atk-s0101a10:12_0": "Sīlakkhandhavaṇṇanā",
  "atk-s0101a10:13_0": "450-453.",
  "atk-s0101a10:13_1": "Tato therena ‘‘ariyassa sīlakkhandhassā’’ti tesu dassitesu puna ‘‘katamo pana so,",
  "atk-s0101a10:13_2": "bho ānanda,",
  "atk-s0101a10:13_3": "ariyo sīlakkhandho’’ti ekekaṁ pucchi.",
  "atk-s0101a10:13_4": "Theropissa buddhuppādaṁ dassetvā tantidhammaṁ desento anukkamena bhagavatā vuttanayeneva sabbaṁ vissajjesi.",
  "atk-s0101a10:13_5": "Tattha atthicevettha uttarikaraṇīyanti ettha bhagavato sāsane na sīlameva sāro,",
  "atk-s0101a10:13_6": "kevalañhetaṁ patiṭṭhāmattameva hoti.",
  "atk-s0101a10:13_7": "Ito uttari pana aññampi kattabbaṁ atthi yevāti dassesi.",
  "atk-s0101a10:13_8": "Ito bahiddhāti buddhasāsanato bahiddhā.",
  "atk-s0101a10:14_0": "Samādhikkhandhavaṇṇanā",
  "atk-s0101a10:15_0": "454.Kathañca, māṇava,",
  "atk-s0101a10:15_1": "bhikkhu indriyesu guttadvāro hotīti idamāyasmā ānando ‘‘katamo pana so,",
  "atk-s0101a10:15_2": "bho ānanda,",
  "atk-s0101a10:15_3": "ariyo samādhikkhandho’’ti evaṁ samādhikkhandhaṁ puṭṭhopi ye te ‘‘sīlasampanno indriyesu guttadvāro satisampajaññena",
  "atk-s0101a10:15_4": "samannāgato santuṭṭho’’ti evaṁ sīlānantaraṁ indriyasaṁvarādayo sīlasamādhīnaṁ antare ubhinnampi upakārakadhammā uddiṭṭhā,",
  "atk-s0101a10:15_5": "te niddisitvā samādhikkhandhaṁ dassetukāmo ārabhi.",
  "atk-s0101a10:15_6": "Ettha ca rūpajjhānāneva āgatāni,",
  "atk-s0101a10:15_7": "na arūpajjhānāni,",
  "atk-s0101a10:15_8": "ānetvā pana dīpetabbāni.",
  "atk-s0101a10:15_9": "Catutthajjhānena hi asaṅgahitā arūpasamāpatti nāma natthiyeva.",
  "atk-s0101a10:16_0": "471-480.Atthi cevettha uttarikaraṇīyanti ettha bhagavato sāsane na cittekaggatāmattakeneva pariyosānappatti nāma atthi,",
  "atk-s0101a10:16_1": "itopi uttari pana aññaṁ kattabbaṁ atthi yevāti dasseti.",
  "atk-s0101a10:16_2": "Natthi cevettha uttarikaraṇīyanti ettha bhagavato sāsane ito uttari kātabbaṁ nāma natthiyeva,",
  "atk-s0101a10:16_3": "arahattapariyosānañhi bhagavato sāsananti dasseti.",
  "atk-s0101a10:16_4": "Sesaṁ sabbattha uttānatthamevāti.",
  "atk-s0101a10:17_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a10:18_0": "Subhasuttavaṇṇanā niṭṭhitā."
}