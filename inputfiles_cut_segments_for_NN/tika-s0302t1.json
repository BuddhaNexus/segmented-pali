{
  "tika-s0302t1:0_0": "2. Abhisamayasaṁyuttaṁ",
  "tika-s0302t1:1_0": "1. Nakhasikhāsuttavaṇṇanā",
  "tika-s0302t1:2_0": "74.Sukhumāti taruṇā parittā kesaggamattabhāvato.",
  "tika-s0302t1:2_1": "Yathā kesā dīghaso dvaṅgulamattāya sabbasmiṁ kāle etappamāṇāva,",
  "tika-s0302t1:2_2": "na tacchindanaṁ,",
  "tika-s0302t1:2_3": "evaṁ nakhaggāpi kesaggamattāva,",
  "tika-s0302t1:2_4": "na tesaṁ chindanaṁ avaḍḍhanato.",
  "tika-s0302t1:2_5": "Paratoti “sahassimaṁ satasahassima”nti vuttaṭṭhāne.",
  "tika-s0302t1:2_6": "Abhisametvāti paṭivijjhitvā,",
  "tika-s0302t1:2_7": "tasmā abhisametāvino paṭividdhasaccassāti attho.",
  "tika-s0302t1:2_8": "Kāmaṁ purimapadaṁ dukkhakkhandhassa atītabhāvaṁ upādāyapi vattuṁ yuttaṁ.",
  "tika-s0302t1:2_9": "Puretaraṁyeva pana vuttabhāvaṁ upādāya vuttanti dassetuṁ “purimaṁ dukkhakkhandha”ntiādi vuttaṁ.",
  "tika-s0302t1:2_10": "Purimaṁ nāma pacchimaṁ apekkhitvā.",
  "tika-s0302t1:2_11": "Purimapacchimatā hi taṁ taṁ upādāya vuccatīti idhādhippetaṁ purimaṁ nīharitvā dassetuṁ “katamaṁ panā”tiādi vuttaṁ.",
  "tika-s0302t1:2_12": "“Atītampi parikkhīṇa”nti idhādhippetaṁ parikkhīṇameva vibhāvetuṁ “katamaṁ pana parikkhīṇa”ntiādi vuttaṁ.",
  "tika-s0302t1:2_13": "Sotāpannassa dukkhakkhayo idha coditoti taṁ dassetuṁ “paṭhamamaggassa abhāvitattā uppajjeyyā”ti vatvā",
  "tika-s0302t1:2_14": "idāni taṁ sarūpato dassetuṁ puna “katama”ntiādi vuttaṁ.",
  "tika-s0302t1:2_15": "Sattasu attabhāvesu yaṁ apāye uppajjeyya aṭṭhamaṁ paṭisandhiṁ ādiṁ katvā yattha katthaci apāyesu cāti yaṁ dukkhaṁ uppajjeyya,",
  "tika-s0302t1:2_16": "taṁ sabbaṁ parikkhīṇanti daṭṭhabbaṁ.",
  "tika-s0302t1:2_17": "Assāti sotāpannassa,",
  "tika-s0302t1:2_18": "yaṁ parimāṇaṁ,",
  "tika-s0302t1:2_19": "tato uddhañca upapātaṁ atthīti adhippāyo.",
  "tika-s0302t1:2_20": "Mahā attho guṇo mahattho,",
  "tika-s0302t1:2_21": "so etassa atthīti mahatthiyo ka-kārassa ya-kāraṁ katvā.",
  "tika-s0302t1:2_22": "Tenāha “mahato atthassa nipphādako”ti.",
  "tika-s0302t1:3_0": "Nakhasikhāsuttavaṇṇanā niṭṭhitā.",
  "tika-s0302t1:4_0": "2. Pokkharaṇīsuttavaṇṇanā",
  "tika-s0302t1:5_0": "75.Ubbedhenāti avavedhena adhodisatāya. Tenāha “gambhīratāyā”ti.",
  "tika-s0302t1:6_0": "Pokkharaṇīsuttavaṇṇanā niṭṭhitā.",
  "tika-s0302t1:7_0": "3. Saṁbhejjaudakasuttādivaṇṇanā",
  "tika-s0302t1:8_0": "76-77.Sambhijjaṭṭhāneti sambhijjasamodhānagataṭṭhāne.",
  "tika-s0302t1:8_1": "Samenti sametā honti.",
  "tika-s0302t1:8_2": "Tenāha “samāgacchantī”ti.",
  "tika-s0302t1:8_3": "Pāḷiyaṁ vibhattilopena niddesoti tamatthaṁ dassento “tīṇi vā”ti āha.",
  "tika-s0302t1:8_4": "Sambhijjati missībhāvaṁ gacchati etthāti sambhejjaṁ,",
  "tika-s0302t1:8_5": "missitaṭṭhānaṁ.",
  "tika-s0302t1:8_6": "Tattha udakaṁ sambhejjaudakaṁ.",
  "tika-s0302t1:8_7": "Tenāha “sambhinnaṭṭhāne udaka”nti.",
  "tika-s0302t1:9_0": "Saṁbhejjaudakasuttādivaṇṇanā niṭṭhitā.",
  "tika-s0302t1:10_0": "4. Pathavīsuttādivaṇṇanā",
  "tika-s0302t1:11_0": "78-84.Cakkavāḷabbhantarāyāti cakkavāḷapabbatassa antogadhāya.",
  "tika-s0302t1:12_0": "Chaṭṭhādīsu vuttanayenevāti idha chaṭṭhasuttādīsu paṭhamasuttādīsu vuttanayenevāti attho veditabbo visesābhāvato.",
  "tika-s0302t1:13_0": "Pariyosāneti imassa abhisamayasaṁyuttassa osānaṭṭhāne.",
  "tika-s0302t1:13_1": "Aññatitthiyasamaṇabrāhmaṇaparibbājakānanti aññatitthiyānaṁ.",
  "tika-s0302t1:13_2": "Guṇādhigamoti jhānābhiññāsahito guṇādhigamo.",
  "tika-s0302t1:13_3": "Satabhāgampi…pe…",
  "tika-s0302t1:13_4": "na upagacchati saccapaṭivedhassa mahānubhāvattā.",
  "tika-s0302t1:13_5": "Tenāha bhagavā paccakkhasabbadhammo “evaṁ mahādhigamo,",
  "tika-s0302t1:13_6": "bhikkhave,",
  "tika-s0302t1:13_7": "diṭṭhisampanno puggalo evaṁ mahābhiñño”ti.",
  "tika-s0302t1:14_0": "Pathavīsuttādivaṇṇanā niṭṭhitā.",
  "tika-s0302t1:15_0": "Sāratthappakāsiniyā saṁyuttanikāya-aṭṭhakathāya",
  "tika-s0302t1:16_0": "Abhisamayasaṁyuttavaṇṇanāya līnatthappakāsanā samattā."
}