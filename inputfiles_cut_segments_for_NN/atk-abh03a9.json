{
  "atk-abh03a9:0_0": "2. Parihānikathā",
  "atk-abh03a9:1_0": "1. Vādayuttiparihānivaṇṇanā",
  "atk-abh03a9:2_0": "239.",
  "atk-abh03a9:2_1": "Idāni parihānikathā hoti.",
  "atk-abh03a9:2_2": "Parihānidhammo aparihānidhammo, ‘‘dveme,",
  "atk-abh03a9:2_3": "bhikkhave,",
  "atk-abh03a9:2_4": "dhammā sekkhassa,",
  "atk-abh03a9:2_5": "bhikkhuno parihānāya saṁvattanti’’ (a. ni. 2.185),",
  "atk-abh03a9:2_6": "‘‘pañcime,",
  "atk-abh03a9:2_7": "bhikkhave,",
  "atk-abh03a9:2_8": "dhammā samayavimuttassa bhikkhuno parihānāya saṁvattantī’’ti (a. ni.",
  "atk-abh03a9:2_9": "5.149) evamādīni hi suttāni nissāya sammitiyā vajjiputtakā sabbatthivādino ekacce ca mahāsaṅghikā arahatopi parihāniṁ icchanti,",
  "atk-abh03a9:2_10": "tasmā te vā hontu aññeyeva vā,",
  "atk-abh03a9:2_11": "yesaṁ ayaṁ laddhi,",
  "atk-abh03a9:2_12": "tesaṁ laddhibhindanatthaṁ parihāyati arahā arahattāti pucchā sakavādissa.",
  "atk-abh03a9:2_13": "Tatra parihāyatīti dve parihāniyo pattaparihāni ca appattaparihāni ca.",
  "atk-abh03a9:2_14": "Tattha ‘‘dutiyampi kho āyasmā godhiko tamhā sāmayikāya cetovimuttiyā parihāyī’’ti (saṁ. ni.",
  "atk-abh03a9:2_15": "1.159) ayaṁ pattaparihāni nāma.",
  "atk-abh03a9:2_16": "‘‘Mā vo sāmaññatthikānaṁ sataṁ sāmaññattho parihāyī’’ti (ma. ni.",
  "atk-abh03a9:2_17": "1.416-418) ayaṁ appattaparihāni.",
  "atk-abh03a9:2_18": "Tāsu idha pattaparihāni adhippetā.",
  "atk-abh03a9:2_19": "Tañhi sandhāya āmantāti paṭiññā paravādissa.",
  "atk-abh03a9:2_20": "Sakasamaye pana imaṁ pattaparihāniṁ nāma lokiyasamāpattiyāva icchanti,",
  "atk-abh03a9:2_21": "na arahattādīhi sāmaññaphalehi.",
  "atk-abh03a9:2_22": "Parasamayepi naṁ sabbasāmaññaphalesu sabbabhavesu sabbakālesu sabbesañca puggalānaṁ na icchanti.",
  "atk-abh03a9:2_23": "Taṁ pana tesaṁ laddhimattamevāti sabbaṁ laddhijālaṁ bhindituṁ puna sabbatthātiādinā nayena desanā vaḍḍhitā.",
  "atk-abh03a9:3_0": "Tattha yasmā paravādī kamena parihāyitvā sotāpattiphale ṭhitassa arahato parihāniṁ na icchati,",
  "atk-abh03a9:3_1": "upariphalesu ṭhitasseva icchati.",
  "atk-abh03a9:3_2": "Yasmā ca rūpārūpabhavesu ṭhitassa na icchati,",
  "atk-abh03a9:3_3": "kammārāmatādīnaṁ pana parihāniyadhammānaṁ bhāvato kāmabhave ṭhitasseva icchati,",
  "atk-abh03a9:3_4": "tasmā ‘‘sabbatthā’’ti puṭṭho paṭikkhipati.",
  "atk-abh03a9:3_5": "Puna daḷhaṁ katvā puṭṭho kāmabhavaṁ sandhāya paṭijānāti.",
  "atk-abh03a9:3_6": "Sabbasmimpi hi kāmabhave parihānikarā kāmaguṇā atthi,",
  "atk-abh03a9:3_7": "tasmā tattha parihāyatīti tassa laddhi.",
  "atk-abh03a9:4_0": "Tatiyapucchāya parihānīti parihānikare dhamme pucchati.",
  "atk-abh03a9:4_1": "Tattha yasmā parihāni nāma kammārāmatādidhammā,",
  "atk-abh03a9:4_2": "visesato vā kāmarāgabyāpādā eva,",
  "atk-abh03a9:4_3": "te ca rūpārūpabhave natthi,",
  "atk-abh03a9:4_4": "tasmā ‘‘na heva’’nti paṭikkhepo paravādissa.",
  "atk-abh03a9:5_0": "Sabbadāti kālapucchā.",
  "atk-abh03a9:5_1": "Tattha paṭhamapañhe yonisomanasikārakāle aparihāyanato paṭikkhipati.",
  "atk-abh03a9:5_2": "Dutiye ayonisomanasikaroto rattibhāge vā divasabhāge vā sabbadā parihāyanato paṭijānāti.",
  "atk-abh03a9:5_3": "Tatiye parihānikaradhammasamāyoge sati muhuttameva parihāni nāma hoti,",
  "atk-abh03a9:5_4": "tato pubbe aparihīnassa pacchā parihīnassa ca parihāni nāma natthīti paṭikkhipati.",
  "atk-abh03a9:6_0": "Sabbeva arahantoti pañhānaṁ paṭhamasmiṁ tikkhindriye sandhāya paṭikkhipati.",
  "atk-abh03a9:6_1": "Dutiyasmiṁ mudindriye sandhāya paṭijānāti.",
  "atk-abh03a9:6_2": "Tatiyasmimpi tikkhindriyāva adhippetā.",
  "atk-abh03a9:6_3": "Tesañhi sabbesampi parihāni na hotīti tassa laddhi.",
  "atk-abh03a9:7_0": "Seṭṭhiudāharaṇe paṭhamapucchā paravādissa,",
  "atk-abh03a9:7_1": "dutiyā sakavādissa.",
  "atk-abh03a9:7_2": "Tatrāyaṁ adhippāyo –",
  "atk-abh03a9:7_3": "yaṁ maṁ tumhe pucchatha –",
  "atk-abh03a9:7_4": "‘‘arahā arahattā parihāyanto catūhi phalehi parihāyatī’’ti,",
  "atk-abh03a9:7_5": "tatra vo paṭipucchāmi –",
  "atk-abh03a9:7_6": "‘‘catūhi satasahassehi seṭṭhī seṭṭhittaṁ karonto satasahassehi parihīne seṭṭhī seṭṭhittā parihīno hotī’’ti.",
  "atk-abh03a9:7_7": "Tato sakavādinā ekadesena parihāniṁ sandhāya ‘‘āmantā’’ti vutte sabbasāpateyyā parihīno hotīti pucchati.",
  "atk-abh03a9:7_8": "Tathā aparihīnattā sakavādī na hevāti vatvā atha naṁ ‘‘evameva arahāpi parihāyati ca.",
  "atk-abh03a9:7_9": "Na ca catūhi phalehī’’ti uppannaladdhikaṁ dutiyaṁ bhabbapañhaṁ pucchati.",
  "atk-abh03a9:7_10": "Paravādī seṭṭhino abhabbatāya niyamaṁ apassanto paṭijānitvā arahato catūhi phalehi parihānibhabbataṁ puṭṭho ‘‘niyato sambodhiparāyaṇo’’ti (a. ni.",
  "atk-abh03a9:7_11": "3.87) vacanassa ayoniso atthaṁ gahetvā laddhiyaṁ ṭhito sotāpattiphalato parihāyituṁ abhabbataṁ sandhāya paṭikkhipati.",
  "atk-abh03a9:7_12": "Taṁ panassa laddhimattamevāti.",
  "atk-abh03a9:8_0": "Ettāvatā vādayutti nāma niṭṭhitā hoti.",
  "atk-abh03a9:9_0": "2. Ariyapuggalasaṁsandanaparihānivaṇṇanā",
  "atk-abh03a9:10_0": "240.",
  "atk-abh03a9:10_1": "Idāni ariyapuggalasaṁsandanā āraddhā.",
  "atk-abh03a9:10_2": "Tattha yasmā keci arahatova parihāniṁ icchanti,",
  "atk-abh03a9:10_3": "keci anāgāminopi,",
  "atk-abh03a9:10_4": "keci sakadāgāmissapi.",
  "atk-abh03a9:10_5": "Sotāpannassa pana sabbepi na icchantiyeva.",
  "atk-abh03a9:10_6": "Ye arahattā parihāyitvā anāgāmisakadāgāmibhāve ṭhitā,",
  "atk-abh03a9:10_7": "tesaṁ parihāniṁ icchanti,",
  "atk-abh03a9:10_8": "na itaresaṁ anāgāmisakadāgāmīnaṁ.",
  "atk-abh03a9:10_9": "Sotāpannassa pana tepi sabbathāpi na icchantiyeva,",
  "atk-abh03a9:10_10": "tasmā peyyālamukhena pucchā katā.",
  "atk-abh03a9:10_11": "Tattha tesaṁ laddhivasena paṭiññā ca paṭikkhepo ca veditabbā.",
  "atk-abh03a9:10_12": "‘‘Parihāyati anāgāmī anāgāmiphalā’’ti hi pañhasmiṁ ye anāgāmino parihāniṁ na icchanti,",
  "atk-abh03a9:10_13": "tesaṁ vasena paṭikkhepo.",
  "atk-abh03a9:10_14": "Ye pakatianāgāmino vā arahattā parihāyitvā ṭhitaanāgāmino vā parihāniṁ icchanti,",
  "atk-abh03a9:10_15": "tesaṁ vasena paṭiññāti idamettha nayamukhaṁ.",
  "atk-abh03a9:10_16": "Tassānusārena sabbapeyyālā atthato veditabbā.",
  "atk-abh03a9:11_0": "241.",
  "atk-abh03a9:11_1": "Yaṁ panettha ‘‘sotāpattiphalassa anantarā arahattaṁyeva sacchikarotī’’ti vuttaṁ,",
  "atk-abh03a9:11_2": "taṁ parihīnassa puna vāyamato arahattappattiṁ sandhāya vuttaṁ.",
  "atk-abh03a9:11_3": "Itaro sotāpattiphalānantaraṁ arahattassa abhāvā paṭikkhipati.",
  "atk-abh03a9:12_0": "242.",
  "atk-abh03a9:12_1": "Tato paraṁ ‘‘parihāni nāmesā kilesappahānassa vā mandatāya bhaveyya,",
  "atk-abh03a9:12_2": "maggabhāvanādīnaṁ vā anadhimattatāya,",
  "atk-abh03a9:12_3": "saccānaṁ vā adassanenā’’ti evamādīnaṁ vasena anuyuñjituṁ kassa bahutarā kilesā pahīnātiādi vuttaṁ.",
  "atk-abh03a9:12_4": "Taṁ sabbaṁ uttānādhippāyameva suttānaṁ panattho āgamaṭṭhakathāsu vuttanayeneva veditabbo.",
  "atk-abh03a9:13_0": "262.Samayavimutto arahā arahattā parihāyatīti ettha mudindriyo samayavimutto,",
  "atk-abh03a9:13_1": "tikkhindriyo asamayavimuttoti tesaṁ laddhi.",
  "atk-abh03a9:13_2": "Sakasamaye pana avasippatto jhānalābhī samayavimutto,",
  "atk-abh03a9:13_3": "vasippatto jhānalābhī ceva sabbe ca ariyapuggalā ariye vimokkhe asamayavimuttāti sanniṭṭhānaṁ.",
  "atk-abh03a9:13_4": "So pana taṁ attano laddhiṁ gahetvā samayavimutto parihāyati,",
  "atk-abh03a9:13_5": "itaro na parihāyatī’’ti āha.",
  "atk-abh03a9:13_6": "Sesamettha uttānatthameva.",
  "atk-abh03a9:14_0": "Ariyapuggalasaṁsandanaparihānivaṇṇanā.",
  "atk-abh03a9:15_0": "3. Suttasādhanaparihānivaṇṇanā",
  "atk-abh03a9:16_0": "265.",
  "atk-abh03a9:16_1": "Idāni suttasādhanā hoti.",
  "atk-abh03a9:16_2": "Tattha uccāvacāti uttamahīnabhedato uccā ca avacā ca.",
  "atk-abh03a9:16_3": "Paṭipādāti paṭipadā.",
  "atk-abh03a9:16_4": "Samaṇena pakāsitāti buddhasamaṇena jotitā.",
  "atk-abh03a9:16_5": "Sukhāpaṭipadā hi khippābhiññā uccā.",
  "atk-abh03a9:16_6": "Dukkhāpaṭipadā dandhābhiññā avacā.",
  "atk-abh03a9:16_7": "Itarā dve ekenaṅgena uccā,",
  "atk-abh03a9:16_8": "ekena avacā.",
  "atk-abh03a9:16_9": "Paṭhamaṁ vuttā eva vā uccā,",
  "atk-abh03a9:16_10": "itaro tissopi avacā.",
  "atk-abh03a9:16_11": "Tāya cetāya uccāvacāya paṭipadāya na pāraṁ diguṇaṁ yanti,",
  "atk-abh03a9:16_12": "ekamaggena dvikkhattuṁ nibbānaṁ na gacchantīti attho. Kasmā?",
  "atk-abh03a9:16_13": "Yena maggena ye kilesā pahīnā,",
  "atk-abh03a9:16_14": "tena tesaṁ puna appahātabbato.",
  "atk-abh03a9:16_15": "Etena parihānidhammābhāvaṁ dīpeti.",
  "atk-abh03a9:16_16": "Nayidaṁ ekaguṇaṁ mutanti tañca idaṁ pāraṁ ekavāraṁyeva phusanārahaṁ na hoti. Kasmā?",
  "atk-abh03a9:16_17": "Ekena maggena sabbakilesānaṁ appahānato.",
  "atk-abh03a9:16_18": "Etena ekamaggeneva arahattābhāvaṁ dīpeti.",
  "atk-abh03a9:17_0": "Atthi chinnassa chediyanti chinnassa kilesavaṭṭassa puna chinditabbaṁ kiñci atthīti pucchati.",
  "atk-abh03a9:17_1": "Itaro tikkhindriyaṁ sandhāya paṭikkhipitvā puna puṭṭho mudindriyaṁ sandhāya paṭijānāti.",
  "atk-abh03a9:17_2": "Sakavādī suttaṁ āharitvā natthibhāvaṁ dasseti.",
  "atk-abh03a9:17_3": "Tattha oghapāsoti kilesogho ceva kilesapāso ca.",
  "atk-abh03a9:18_0": "266.Katassa paṭicayoti bhāvitassa maggassa puna bhāvanā.",
  "atk-abh03a9:18_1": "Idhāpi paṭikkhepapaṭijānanāni purimanayeneva veditabbāni.",
  "atk-abh03a9:19_0": "267.Parihānāya saṁvattantīti paravādinā ābhate sutte pañca dhammā appattaparihānāya ceva lokiyasamāpattiparihānāya ca saṁvattanti.",
  "atk-abh03a9:19_1": "So pana pattassa arahattaphalassa parihānāya sallakkheti.",
  "atk-abh03a9:19_2": "Teneva atthi arahato kammārāmatāti āha.",
  "atk-abh03a9:19_3": "Itaropi asamayavimuttaṁ sandhāya paṭikkhipitvā itaraṁ sandhāya paṭijānāti.",
  "atk-abh03a9:19_4": "Kāmarāgavasena vā pavattamānaṁ taṁ paṭikkhipitvā itarathā pavattamānaṁ paṭijānāti.",
  "atk-abh03a9:19_5": "Rāgādīnaṁ pana atthitaṁ puṭṭho paṭijānituṁ na sakkoti.",
  "atk-abh03a9:20_0": "268.Kiṁ pariyuṭṭhitoti kena pariyuṭṭhito anubaddho ajjhotthato vā hutvāti attho.",
  "atk-abh03a9:20_1": "Anusayapucchāyapi tikkhindriyamudindriyavaseneva paṭikkhepapaṭijānanāni veditabbāni.",
  "atk-abh03a9:20_2": "Kalyāṇānusayoti vacanamattasāmaññena vā paṭijānāti.",
  "atk-abh03a9:20_3": "Rāgo upacayaṁ gacchatīti bhāvanāya pahīnaṁ sandhāyāha.",
  "atk-abh03a9:20_4": "Parato dosamohesupi eseva nayo.",
  "atk-abh03a9:20_5": "Sakkāyadiṭṭhiādīnaṁ pana dassanena pahīnattā upacayaṁ na icchati.",
  "atk-abh03a9:20_6": "Sesaṁ sabbattha uttānatthamevāti.",
  "atk-abh03a9:21_0": "Suttasādhanā.",
  "atk-abh03a9:22_0": "Parihānikathā niṭṭhitā."
}