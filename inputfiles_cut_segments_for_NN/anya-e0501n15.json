{
  "anya-e0501n15:0_0": "16. Indriyapaccayo",
  "anya-e0501n15:1_0": "Tividho indriyapaccayo sahajātindriyapaccayo pure jātindriyapaccayo rūpajīvitindriyapaccayo.",
  "anya-e0501n15:2_0": "Tattha pannarasindriyadhammā sahajātindriyapaccayo nāma,",
  "anya-e0501n15:2_1": "jīvitindriyaṁ manindriyaṁ sukhindriyaṁ dukkhindriyaṁ somanassindriyaṁ domanassindriyaṁ upekkhindriyaṁ",
  "anya-e0501n15:2_2": "saddhindriyaṁ vīriyindriyaṁ satindriyaṁ samādhindriyaṁ paññindriyaṁ anaññātaññassāmītindriyaṁ aññindriyaṁ",
  "anya-e0501n15:2_3": "aññātāvindriyanti.",
  "anya-e0501n15:2_4": "Tehi sahajātā cittacetasikadhammā ca rūpadhammā ca tassa paccayuppannā.",
  "anya-e0501n15:3_0": "Pañcindriyarūpāni purejātindriyapaccayo,",
  "anya-e0501n15:3_1": "cakkhundriyaṁ sotindriyaṁ ghānindriyaṁ jivhindriyaṁ kāyindriyaṁ.",
  "anya-e0501n15:3_2": "Pañcaviññāṇacitta cetasika dhammā tassa paccayuppannā.",
  "anya-e0501n15:4_0": "Ekaṁ rūpajīvitindriyaṁ rūpajīvitindriyapaccayo.",
  "anya-e0501n15:4_1": "Sabbāni kammaja rūpāni jīvitarūpavajjitāni tassa paccayuppannāni.",
  "anya-e0501n15:5_0": "Kenaṭṭhena indriyanti.",
  "anya-e0501n15:5_1": "Issariyaṭṭhena indriyaṁ.",
  "anya-e0501n15:5_2": "Tattha kattha issariyanti.",
  "anya-e0501n15:5_3": "Attano attano paccayuppannesu dhammesu issariyaṁ.",
  "anya-e0501n15:5_4": "Kasmiṁ kasmiṁ kicce issariyanti .",
  "anya-e0501n15:5_5": "Attano attano kicce issariyaṁ.",
  "anya-e0501n15:5_6": "Nāmajīvitaṁ sampayuttadhammānaṁ jīvanakicce issariyaṁ.",
  "anya-e0501n15:5_7": "Jīvanakicceti āyuvaḍḍhanakicce,",
  "anya-e0501n15:5_8": "santatiṭhitiyā cirakālaṭhitikicceti attho.",
  "anya-e0501n15:5_9": "Manindriyaṁ ārammaṇaggahaṇakicce sampayuttadhammānaṁ issariyaṁ.",
  "anya-e0501n15:5_10": "Avaseso indriyaṭṭho pubbe indriyayamakadīpaniyaṁ vuttoyeva.",
  "anya-e0501n15:6_0": "Ettha vadeyya,",
  "anya-e0501n15:6_1": "dve itthindriyapurisindriyadhammā indriyabhūtā samānāpi kasmā indriyapaccaye visuṁ na gahitāti.",
  "anya-e0501n15:6_2": "Paccayakiccassa abhāvato.",
  "anya-e0501n15:6_3": "Tividhañhi paccayakiccaṁ jananakiccañca upatthambhanakiccañca anupālanakiccañca.",
  "anya-e0501n15:6_4": "Tattha yo paccayo paccayuppannadhammassa uppādāya paccayo hoti,",
  "anya-e0501n15:6_5": "yasmiṁ asati paccayuppanno dhammo na uppajjati,",
  "anya-e0501n15:6_6": "tassa paccayakiccaṁ jananakiccaṁ nāma.",
  "anya-e0501n15:6_7": "Yathā anantarapaccayo.",
  "anya-e0501n15:6_8": "Yo paccayo paccayuppannadhammassa ṭhitiyā ca vuḍḍhiyā ca viruḷhiyā ca paccayo hoti,",
  "anya-e0501n15:6_9": "yasmiṁ asati paccayuppanno dhammo na tiṭṭhati na vaḍḍhati na virūhati,",
  "anya-e0501n15:6_10": "tassa paccayakiccaṁ upatthambhanakiccaṁ nāma.",
  "anya-e0501n15:6_11": "Yathā pacchājātapaccayo.",
  "anya-e0501n15:6_12": "Yo paccayo paccayuppannassa dhammassa pavattiyā paccayo hoti,",
  "anya-e0501n15:6_13": "yena vinā paccayuppanno dhammo cirakālaṁ na pavattati,",
  "anya-e0501n15:6_14": "santati gamanaṁ chijjati,",
  "anya-e0501n15:6_15": "tassa paccaya kiccaṁ anupālanakiccaṁ nāma.",
  "anya-e0501n15:6_16": "Yathā rūpa jīvitindriyapaccayo.",
  "anya-e0501n15:6_17": "Ete pana dve indriyadhammā tesu tīsu paccaya kiccesu ekakiccaṁpi nasādhenti,",
  "anya-e0501n15:6_18": "tasmā ete dve dhammā indriya paccaye visuṁ na gahitāti.",
  "anya-e0501n15:7_0": "Etaṁ sante ete dve dhammā indriyātipi na vattabbāti.",
  "anya-e0501n15:7_1": "No na vattabbā. Kasmā.",
  "anya-e0501n15:7_2": "Indriyakiccasabbhāvatoti.",
  "anya-e0501n15:7_3": "Kiṁ pana etesaṁ indriyakiccanti.",
  "anya-e0501n15:7_4": "Liṅganimittakuttaākappesu issaratā indriya kiccaṁ.",
  "anya-e0501n15:7_5": "Tathā hi yassa puggalassa paṭisandhikkhaṇe itthindriyarūpaṁ uppajjati,",
  "anya-e0501n15:7_6": "tassa santāne catūhi kammādīhi paccayehi uppannā pañcakkhandha dhammā itthibhāvāya pariṇamanti,",
  "anya-e0501n15:7_7": "so attabhāvo ekantena itthiliṅga itthinimitta itthikutta itthākappayutto hoti,",
  "anya-e0501n15:7_8": "no aññathā.",
  "anya-e0501n15:7_9": "Na ca itthindriyarūpaṁ te pañcakkhandhadhamme janeti,",
  "anya-e0501n15:7_10": "na ca upatthambhati,",
  "anya-e0501n15:7_11": "nāpi anupāleti,",
  "anya-e0501n15:7_12": "atha kho te dhammā attano attano paccayehi uppajjamānā evañcevañca uppajjantūti āṇaṁ ṭhapentaṁ viya tesu attano anubhāvaṁ pavatteti.",
  "anya-e0501n15:7_13": "Te ca dhammā tatheva uppajjanti,",
  "anya-e0501n15:7_14": "no aññathāti.",
  "anya-e0501n15:7_15": "Ayaṁ itthindriyarūpassa itthiliṅgādīsu issaratā.",
  "anya-e0501n15:7_16": "Esa nayo purisindriyarūpassa purisaliṅgādīsu issaratāyaṁ.",
  "anya-e0501n15:7_17": "Evaṁ ete dve dhammā liṅgādīsu indriyakicca sabbhāvato indriyā nāma hontīti.",
  "anya-e0501n15:8_0": "Hadayavatthurūpaṁ pana dvinnaṁ viññāṇadhātūnaṁ nissayavatthukiccaṁ sādhayamānaṁpi tāsu indriyakiccaṁ na sādheti.",
  "anya-e0501n15:8_1": "Na hi bhāvita cittassa puggalassa hadayarūpe pasannevā appasanne vā jātepi manoviññāṇadhātuyo tadanuvattikā hontīti.",
  "anya-e0501n15:8_2": "Indriya paccayadīpanā niṭṭhitā."
}