{
  "tika-s0102t4:0_0": "5. Janavasabhasuttavaṇṇanā",
  "tika-s0102t4:1_0": "Nātikiyādibyākaraṇavaṇṇanā",
  "tika-s0102t4:2_0": "273-275.‘‘Parito’’ti padaṁ yathā samantatthavācako,",
  "tika-s0102t4:2_1": "evaṁ samīpatthavācakopi hotīti samantā sāmantāti attho vutto.",
  "tika-s0102t4:2_2": "Āmeḍitena pana samantattho jotito.",
  "tika-s0102t4:2_3": "Yassa pana sāmantā janapadesu ‘‘nātike viharatī’’ti vuttattā nātikassāti viññāto yamattho.",
  "tika-s0102t4:2_4": "Yassa parito janapadesu byākaroti,",
  "tika-s0102t4:2_5": "tattha paricārakārakānaṁ byākaraṇaṁ avuttasiddhaṁ,",
  "tika-s0102t4:2_6": "nidassanavasena vā tassa vakkhamānattā ‘‘parito parito janapadesu’’ icceva vuttaṁ.",
  "tika-s0102t4:2_7": "Paricāraketi upāsake.",
  "tika-s0102t4:2_8": "Tenāha ‘‘buddhadhammasaṅghānaṁ paricārake’’ti.",
  "tika-s0102t4:2_9": "Upapattīsūti nibbattīsu.",
  "tika-s0102t4:2_10": "Ñāṇagatipuññānaṁ upapattīsūti ettha ñāṇagatūpapatti nāma tassa tassa maggañāṇagamanassa nibbatti.",
  "tika-s0102t4:2_11": "Yaṁ sandhāya vuttaṁ ‘‘pañcannaṁ orambhāgiyānaṁ parikkhayā’’tiādi.",
  "tika-s0102t4:2_12": "Puññūpapatti nāma taṁtaṁdevanikāyūpapatti.",
  "tika-s0102t4:2_13": "Sabbatthāti ‘‘vajjimallesū’’tiādike sabbattha catūsupi padesu.",
  "tika-s0102t4:2_14": "Purimesūti pāḷiyaṁ vutte sandhāyāha.",
  "tika-s0102t4:2_15": "Dasasuyevāti tesu eva dasasu janapadesu.",
  "tika-s0102t4:2_16": "Paricārake byākaroti byakātabbānaṁ bahūnaṁ tattha labbhanato.",
  "tika-s0102t4:2_17": "Nātike bhavā nātikiyā.",
  "tika-s0102t4:3_0": "Niṭṭhaṅgatāti niṭṭhaṁ nicchayaṁ upagatā.",
  "tika-s0102t4:4_0": "Ānandaparikathāvaṇṇanā",
  "tika-s0102t4:5_0": "276.",
  "tika-s0102t4:5_1": "Yasmā saṅghasuppaṭipatti nāma dhammasudhammatāya,",
  "tika-s0102t4:5_2": "dhammasudhammatā ca buddhasubuddhatāya,",
  "tika-s0102t4:5_3": "tasmā ‘‘aho dhammo,",
  "tika-s0102t4:5_4": "aho saṅgho’’ti dhammasaṅghaguṇakittanāpi atthato buddhaguṇakittanā eva hotīti ‘‘bhagavantaṁ kittayamānarūpā’’ti",
  "tika-s0102t4:5_5": "padassa ‘‘aho dhammo’’tiādināpi attho vutto.",
  "tika-s0102t4:6_0": "278.Ñāṇagatīti ‘‘pañcannaṁ orambhāgiyānaṁ saṁyojanānaṁ parikkhayā’’tiādinā āgataṁ pahātabbapahānavasena pavattaṁ maggañāṇagamanaṁ.",
  "tika-s0102t4:6_1": "Yasmā tassā eva ñāṇagatiyā vasena tassa tassa ariyapuggalassa opapātikatādiviseso,",
  "tika-s0102t4:6_2": "tasmā taṁ tādisaṁ tassa abhisamparāyaṁ sandhāyāha ‘‘ñāṇābhisamparāyamevā’’ti.",
  "tika-s0102t4:7_0": "279.",
  "tika-s0102t4:7_1": "Upasantaṁ pati sammati ālokīyatīti upasantapatiso.",
  "tika-s0102t4:7_2": "Upasantadassano upasantaussanno.",
  "tika-s0102t4:7_3": "Bhātirivāti ettha ra-kāro padasandhikaro,",
  "tika-s0102t4:7_4": "iva-saddo bhusatthoti āha ‘‘ativiya bhātī’’ti.",
  "tika-s0102t4:8_0": "Janavasabhayakkhavaṇṇanā",
  "tika-s0102t4:9_0": "280. Jeṭṭhakabhāvena jane vasabhasadisoti janavasabhoti assa devaputtassa nāmaṁ ahosi.",
  "tika-s0102t4:10_0": "Ito devalokā cavitvā sattakkhattuṁ manussaloke rājabhūtassa.",
  "tika-s0102t4:10_1": "Manussalokā cavitvā sattakkhattuṁ devabhūtassa.",
  "tika-s0102t4:10_2": "Etthevāti etasmiṁyeva cātumahārājikabhave,",
  "tika-s0102t4:10_3": "etthāpi vessavaṇassa sahabyatāvasena.",
  "tika-s0102t4:11_0": "281.",
  "tika-s0102t4:11_1": "Āsisanaṁ āsā, patthanā.",
  "tika-s0102t4:11_2": "Āsāsīsena cettha kattukamyatākusalacchandaṁ vadati.",
  "tika-s0102t4:11_3": "Tenevāha ‘‘sakadāgāmimaggatthāyā’’tiādi.",
  "tika-s0102t4:11_4": "Yadaggeti ettha agga-saddo ādipariyāyoti āha ‘‘taṁ divasaṁ ādiṁ katvā’’ti.",
  "tika-s0102t4:11_5": "‘‘Purimaṁ…pe…",
  "tika-s0102t4:11_6": "avinipāto’’ti idaṁ yathā tattakaṁ kālaṁ sugatito sugatūpapattiyeva ahosi,",
  "tika-s0102t4:11_7": "tathā katūpacitakusalakammattā.",
  "tika-s0102t4:11_8": "Phussassa sammāsambuddhassa kālato pabhuti hi sambhatavivaṭṭūpanissayakusalasambhāro esa devaputto.",
  "tika-s0102t4:11_9": "Anacchariyanti anu anu acchariyaṁ.",
  "tika-s0102t4:11_10": "Tenāha ‘‘punappunaṁ acchariyamevā’’ti.",
  "tika-s0102t4:11_11": "Sayaṁparisāyāti sakāya parisāya.",
  "tika-s0102t4:11_12": "Bhagavato diṭṭhasadisamevāti āvajjanasamanantaraṁ yathā te bhagavato catuvīsatisatasahassamattā sattā ñāṇagatito diṭṭhā,",
  "tika-s0102t4:11_13": "evaṁ tumhehi diṭṭhasadisameva.",
  "tika-s0102t4:11_14": "Vessavaṇassa sammukhā sutaṁ mayāti vadati.",
  "tika-s0102t4:12_0": "Devasabhāvaṇṇanā",
  "tika-s0102t4:13_0": "282.Vassūpanāyikasaṅgahatthanti vassūpanāyikāya ārakkhāsaṁvidhānavasena bhikkhūnaṁ saṅgahaṇatthaṁ ‘‘vassūpagatā",
  "tika-s0102t4:13_1": "bhikkhū evaṁ sukhena samaṇadhammaṁ karontī’’ti,",
  "tika-s0102t4:13_2": "pavāraṇasaṅgaho panassa pavāretvā satthu santikaṁ gacchantānaṁ bhikkhūnaṁ antarāmagge parissayapariharaṇatthaṁ.",
  "tika-s0102t4:13_3": "Dhammassavanatthaṁ dūraṭṭhānaṁ gacchantesupi eseva nayo.",
  "tika-s0102t4:13_4": "Attanāpi āgantvā dhammassavanatthaṁ sannipatiyeva.",
  "tika-s0102t4:13_5": "Etthetthāti ettha ettha ayyānaṁ vasanaṭṭhāne.",
  "tika-s0102t4:14_0": "Tadāpīti ‘‘purimāni bhante divasānī’’ti vuttakālepi.",
  "tika-s0102t4:14_1": "Eteneva kāraṇenāti vassūpanāyikanimittameva.",
  "tika-s0102t4:14_2": "Tenāha pāḷiyaṁ ‘‘tadahuposathe pannarase vassūpanāyikāyā’’tiādi.",
  "tika-s0102t4:14_3": "Āsanepi nisajjāya sudhammāya devasabhāya paṭhamaṁ devesu tāvatiṁsesu nisinnesu tassā catūsu dvāresu cattāro mahārājāno nisīdanti,",
  "tika-s0102t4:14_4": "idaṁ nesaṁ āsane nisajjāya cārittaṁ hoti.",
  "tika-s0102t4:15_0": "Yenatthenāti yena kiccena yena payojanena.",
  "tika-s0102t4:15_1": "Ārakkhatthanti ārakkhabhūtamatthaṁ.",
  "tika-s0102t4:15_2": "Vuttaṁ vacanaṁ etesanti vuttavacanā,",
  "tika-s0102t4:15_3": "mahārājāno.",
  "tika-s0102t4:16_0": "283.Atikkamitvāti abhibhavitvā.",
  "tika-s0102t4:17_0": "Sanaṅkumārakathāvaṇṇanā",
  "tika-s0102t4:18_0": "284.",
  "tika-s0102t4:18_1": "Abhisambhavituṁ adhigantuṁ asakkuṇeyyo anabhisambhavanīyo.",
  "tika-s0102t4:18_2": "Tenāha ‘‘appattabbo’’tiādi.",
  "tika-s0102t4:18_3": "Cakkhuyeva patho rūpadassanassa maggo upāyoti cakkhupatho,",
  "tika-s0102t4:18_4": "tasmiṁ cakkhupathasminti āha ‘‘cakkhupasāde’’ti,",
  "tika-s0102t4:18_5": "cakkhussa gocarayoggo vā cakkhupathoti āha ‘‘āpāthe vā’’ti.",
  "tika-s0102t4:18_6": "Nābhibhavatīti na abhibhavati,",
  "tika-s0102t4:18_7": "gocarabhāvaṁ na gacchatīti attho.",
  "tika-s0102t4:18_8": "Heṭṭhā heṭṭhāti tāvatiṁsato paṭṭhāya heṭṭhā heṭṭhā,",
  "tika-s0102t4:18_9": "na cātumahārājikato paṭṭhāya,",
  "tika-s0102t4:18_10": "nāpi brahmapārisajjato paṭṭhāya.",
  "tika-s0102t4:18_11": "‘‘Cātumahārājikā hi tāvatiṁsānaṁ yathā jātirūpāni passituṁ sakkonti,",
  "tika-s0102t4:18_12": "tathā brahmāno heṭṭhimā uparimāna’’nti keci,",
  "tika-s0102t4:18_13": "taṁ na yuttaṁ.",
  "tika-s0102t4:18_14": "Na hi heṭṭhimā brahmāno uparimānaṁ mūlapaṭisandhirūpaṁ passituṁ sakkonti,",
  "tika-s0102t4:18_15": "māpitameva passituṁ sakkontīti daṭṭhabbaṁ.",
  "tika-s0102t4:19_0": "Suṇantovaniddaṁ okkamīti gatiyo upadhārento bahi visaṭavitakkavicchedena saṅkocaṁ āpannacittatāya.",
  "tika-s0102t4:19_1": "Mayhaṁ ayyakassāti bhagavantaṁ sandhāya vadati.",
  "tika-s0102t4:20_0": "Pañca sikhā etassāti pañcasikho,",
  "tika-s0102t4:20_1": "pañcasikho viya pañcasikhoti āha ‘‘pañcasikhagandhabbasadiso’’ti.",
  "tika-s0102t4:20_2": "Mamāyantīti piyāyanti.",
  "tika-s0102t4:21_0": "285.Sumuttoti saradosehi suṭṭhu mutto.",
  "tika-s0102t4:21_1": "Yehi pittasemhādīhi palibuddhattā saro avissaṭṭho siyā,",
  "tika-s0102t4:21_2": "tadabhāvato vissaṭṭhoti dassento āha ‘‘apalibuddho’’ti.",
  "tika-s0102t4:21_3": "Viññāpetīti viññeyyo,",
  "tika-s0102t4:21_4": "antogadhahetuattho kattusādhano esa viññeyyasaddoti āha ‘‘atthaviññāpano’’ti.",
  "tika-s0102t4:21_5": "Sarassa madhuratā nāma maddavanti āha ‘‘madhuro mudū’’ti.",
  "tika-s0102t4:21_6": "Savanaṁ arahatīti savanīyo.",
  "tika-s0102t4:21_7": "Savanārahatāya ca āpāthasukhatāyāti āha ‘‘kaṇṇasukho’’ti.",
  "tika-s0102t4:21_8": "Bindūti piṇḍito.",
  "tika-s0102t4:21_9": "Ākoṭitabhinnakaṁsasaddo viya anekāvayavo ahutvā niravayavo,",
  "tika-s0102t4:21_10": "ekabhāvoti attho.",
  "tika-s0102t4:21_11": "Tenāha ‘‘ekagghano’’ti,",
  "tika-s0102t4:21_12": "etenevassa avisāritā saṁvaṇṇitā daṭṭhabbā.",
  "tika-s0102t4:21_13": "Gambhīruppattiṭṭhānatāya cassa gambhīratāti āha ‘‘nābhimūlato’’tiādi.",
  "tika-s0102t4:21_14": "Evaṁ samuṭṭhitoti jīvhādippahāramattasamuṭṭhito.",
  "tika-s0102t4:21_15": "Amadhuro ca hoti uppattiṭṭhānānaṁ parilahubhāvato.",
  "tika-s0102t4:21_16": "Na ca dūraṁ sāveti vīrabhāvābhāvato.",
  "tika-s0102t4:21_17": "Ninnādī suvipulabhāvato savisesaṁ ninnādo,",
  "tika-s0102t4:21_18": "pāsaṁsaninnādo vā.",
  "tika-s0102t4:21_19": "Tenāha ‘‘mahāmegha…pe…",
  "tika-s0102t4:21_20": "yutto’’ti.",
  "tika-s0102t4:22_0": "Pacchimaṁ pacchimanti dutiyaṁ,",
  "tika-s0102t4:22_1": "catutthaṁ, chaṭṭhaṁ,",
  "tika-s0102t4:22_2": "aṭṭhamañca padaṁ.",
  "tika-s0102t4:22_3": "Purimassa purimassāti yathākkamaṁ paṭhamassa,",
  "tika-s0102t4:22_4": "tatiyassa,",
  "tika-s0102t4:22_5": "pañcamassa,",
  "tika-s0102t4:22_6": "sattamassa ca.",
  "tika-s0102t4:22_7": "Atthoyevāti atthaniddeso eva.",
  "tika-s0102t4:22_8": "Vissaṭṭhatā hissa viññeyyatāya veditabbā,",
  "tika-s0102t4:22_9": "mañjubhāvo savanīyatāya,",
  "tika-s0102t4:22_10": "bindubhāvo avisāritāya,",
  "tika-s0102t4:22_11": "gambhīrabhāvo ninnāditāyāti.",
  "tika-s0102t4:22_12": "Yathāparisanti ettha yathā-saddo parimāṇavācī,",
  "tika-s0102t4:22_13": "na pakārādivācīti āha ‘‘yattakāparisā’’ti,",
  "tika-s0102t4:22_14": "tena parisappamāṇaṁ evassa saro niccharati,",
  "tika-s0102t4:22_15": "ayamassa dhammatāti dasseti.",
  "tika-s0102t4:22_16": "Tenāha ‘‘tattakamevā’’tiādi.",
  "tika-s0102t4:23_0": "‘‘Ye hi kecī’’tiādi ‘‘yāvañca so bhagavā’’tiādinā vuttassa atthassa hetukittanavasena samatthanaṁ saraṇesu nesaṁ niccasevanena,",
  "tika-s0102t4:23_1": "sīlesu ca patiṭṭhāpanena chakāmasaggasampattianuppādanato.",
  "tika-s0102t4:23_2": "Tenāha ‘‘ye hi keci…pe…",
  "tika-s0102t4:23_3": "vadatī’’ti.",
  "tika-s0102t4:23_4": "Nibbematikagahitasaraṇeti maggenāgatasaraṇagamane.",
  "tika-s0102t4:23_5": "Te hi sabbaso samugghātitavicikicchatāya ratanattaye aveccappasādena samannāgatāyeva,",
  "tika-s0102t4:23_6": "pothujjanikasaddhāya vasena buddhādīnaṁ guṇe ogāhetvā jānanti,",
  "tika-s0102t4:23_7": "aparaneyyabuddhino te pariyāyato nibbematikagahitasaraṇā veditabbā.",
  "tika-s0102t4:23_8": "Gandhabbadevagaṇanti gandhabbadevasamūhaṁ.",
  "tika-s0102t4:23_9": "Tukā vuccati khīriṇī yā tukātipi vuccati.",
  "tika-s0102t4:23_10": "Tassā cuṇṇaṁ tukāpiṭṭhaṁ.",
  "tika-s0102t4:23_11": "Taṁ koṭṭetvā pakkhittaṁ ghanaṁ nirantaracitaṁ hutvā tiṭṭhati.",
  "tika-s0102t4:24_0": "Bhāvitaiddhipādavaṇṇanā",
  "tika-s0102t4:25_0": "287.Supaññattāti suṭṭhu pakārehi ñāpitā bodhitā,",
  "tika-s0102t4:25_1": "asaṅkarato vā ṭhapitā,",
  "tika-s0102t4:25_2": "taṁ pana bodhanaṁ,",
  "tika-s0102t4:25_3": "asaṅkarato ṭhapanañca atthato desanā evāti āha ‘‘sukathitā’’ti.",
  "tika-s0102t4:25_4": "Ijjhanaṭṭhenāti samijjhanaṭṭhena,",
  "tika-s0102t4:25_5": "nippajjanassa kāraṇabhāvenāti attho.",
  "tika-s0102t4:25_6": "Patiṭṭhānaṭṭhenāti adhiṭṭhānaṭṭhena.",
  "tika-s0102t4:25_7": "Iddhiyā pādoti iddhipādo,",
  "tika-s0102t4:25_8": "iddhiyā adhigamupāyoti attho.",
  "tika-s0102t4:25_9": "Tena hi yasmā uparūpari visesasaṅkhātaṁ iddhiṁ pajjanti pāpuṇanti,",
  "tika-s0102t4:25_10": "tasmā ‘‘pādo’’ti vuccati.",
  "tika-s0102t4:25_11": "Ijjhatīti iddhi,",
  "tika-s0102t4:25_12": "samijjhati nippajjatīti attho.",
  "tika-s0102t4:25_13": "Iddhi eva pādo iddhipādo,",
  "tika-s0102t4:25_14": "iddhikoṭṭhāsoti attho.",
  "tika-s0102t4:25_15": "Evaṁ tāva ‘‘cattāro iddhipādā’’ti ettha attho veditabbo.",
  "tika-s0102t4:25_16": "Iddhipahonakatāyāti iddhiyā nipphādane samatthabhāvāya.",
  "tika-s0102t4:25_17": "Iddhivisavitāyāti iddhiyā nipphādane yogyabhāvāya.",
  "tika-s0102t4:25_18": "Anekatthattā hi dhātūnaṁ yogyattho vi-pubbo su-saddo,",
  "tika-s0102t4:25_19": "visavanaṁ vā pajjanaṁ visavitā,",
  "tika-s0102t4:25_20": "tattha kāmakāritā visavitā.",
  "tika-s0102t4:25_21": "Tenāha ‘‘punappuna’’ntiādi.",
  "tika-s0102t4:25_22": "Iddhivikubbanatāyāti vikubbaniddhiyā vividharūpakaraṇāya.",
  "tika-s0102t4:25_23": "Tenāha ‘‘nānappakārato katvā dassanatthāyā’’ti.",
  "tika-s0102t4:26_0": "‘‘Chandañca bhikkhu adhipatiṁ karitvā labhati samādhiṁ,",
  "tika-s0102t4:26_1": "labhati cittassekaggataṁ,",
  "tika-s0102t4:26_2": "ayaṁ vuccati chandasamādhī’’ti (vibha.",
  "tika-s0102t4:26_3": "432) imāya pāḷiyā chandādhipati samādhi chandasamādhīti adhipatisaddalopaṁ katvā samāso vuttoti viññāyati,",
  "tika-s0102t4:26_4": "adhipatisaddatthadassanavasena pana ‘‘chandahetuko,",
  "tika-s0102t4:26_5": "chandādhiko vā samādhi chandasasamādhī’’ti aṭṭhakathāyaṁvuttanti veditabbaṁ.",
  "tika-s0102t4:26_6": "‘‘Padhānabhūtāti vīriyabhūtā’’ti keci vadanti.",
  "tika-s0102t4:26_7": "Saṅkhatasaṅkhārādinivattanatthañhi padhānaggahaṇanti.",
  "tika-s0102t4:26_8": "Atha vā taṁ taṁ visesaṁ saṅkharotīti saṅkhāro,",
  "tika-s0102t4:26_9": "sabbampi vīriyaṁ.",
  "tika-s0102t4:26_10": "Tattha catukiccasādhakato aññassa nivattanatthaṁ padhānaggahaṇanti padhānabhūtā seṭṭhabhūtāti attho.",
  "tika-s0102t4:26_11": "Catubbidhassa pana vīriyassa adhippetattā bahuvacananiddeso kato.",
  "tika-s0102t4:26_12": "Visuṁ samāsayojanavasena yo pubbe iddhipādattho pādassa upāyatthataṁ,",
  "tika-s0102t4:26_13": "koṭṭhāsatthatañca gahetvā yathāyogavasena idha vutto,",
  "tika-s0102t4:26_14": "so vakkhamānānaṁ paṭilābhapubbabhāgānaṁ kattukaraṇiddhibhāvaṁ,",
  "tika-s0102t4:26_15": "uttaracūḷabhājanīye vā vuttehi chandādīhi iddhipādehi sādhetabbāya iddhiyā kattiddhibhāvaṁ,",
  "tika-s0102t4:26_16": "chandādīnañca karaṇiddhibhāvaṁ sandhāya vuttoti veditabbo,",
  "tika-s0102t4:26_17": "tasmā ‘‘ijjhanaṭṭhena iddhī’’ti ettha kattuattho,",
  "tika-s0102t4:26_18": "karaṇattho ca ekajjhaṁ gahetvā vuttoti kattuatthaṁ tāva dassetuṁ ‘‘nipphattipariyāyena ijjhanaṭṭhena",
  "tika-s0102t4:26_19": "vā’’ti vatvā itaraṁ dassento ‘‘ijjhantietāyā’’tiādimāha.",
  "tika-s0102t4:26_20": "Vuttanti kattha vuttaṁ?",
  "tika-s0102t4:26_21": "Iddhipādavibhaṅgapāṭhe. (Vibha.",
  "tika-s0102t4:26_22": "434) tathābhūtassāti tenākārena bhūtassa,",
  "tika-s0102t4:26_23": "te chandādidhamme paṭilabhitvā ṭhitassāti attho.",
  "tika-s0102t4:26_24": "‘‘Vedanākkhandho’’tiādīhi chandādayo antokatvā cattāropi khandhā kathitā.",
  "tika-s0102t4:26_25": "Sesesūti sesiddhipādesu.",
  "tika-s0102t4:27_0": "Vīriyiddhipādaniddese ‘‘vīriyasamādhipadhānasaṅkhārasamannāgata’’nti dvikkhattuṁ vīriyaṁ āgataṁ.",
  "tika-s0102t4:27_1": "Tattha purimaṁ samādhivisesanaṁ ‘‘vīriyādhipati samādhi vīriyasamādhī’’ti,",
  "tika-s0102t4:27_2": "dutiyaṁ samannāgamaṅgadassanaṁ.",
  "tika-s0102t4:27_3": "Dveyeva hi sabbattha samannāgamaṅgāni, samādhi,",
  "tika-s0102t4:27_4": "padhānasaṅkhāro ca.",
  "tika-s0102t4:27_5": "Chandādayo hi samādhivisesanāni,",
  "tika-s0102t4:27_6": "padhānasaṅkhāro pana padhānavacaneneva visesito,",
  "tika-s0102t4:27_7": "na chandādīhīti na idha vīriyādhipatitā padhānasaṅkhārassa vuttā hoti.",
  "tika-s0102t4:27_8": "Vīriyañca samādhiṁ visesetvā ṭhitameva,",
  "tika-s0102t4:27_9": "samannāgamaṅgavasena pana padhānasaṅkhāravacanena vuttanti nāpi dvīhi vīriyehi samannāgamo vutto hoti.",
  "tika-s0102t4:27_10": "Yasmā pana chandādīhi visiṭṭho samādhi,",
  "tika-s0102t4:27_11": "tathāvisiṭṭheneva ca tena sampayutto padhānasaṅkhāro,",
  "tika-s0102t4:27_12": "sesadhammā ca,",
  "tika-s0102t4:27_13": "tasmā samādhivisesanānaṁ vasena cattāro iddhipādā vuttā,",
  "tika-s0102t4:27_14": "visesanabhāvo ca chandādīnaṁ taṁtaṁavassayadassanavasena hotīti ‘‘chandasamādhi…pe…",
  "tika-s0102t4:27_15": "iddhipāda’’nti ettha nissayatthepi pāda-sadde upāyatthena chandādīnaṁ iddhipādatā vuttā hoti.",
  "tika-s0102t4:27_16": "Teneva hi abhidhamme uttaracūḷabhājanīye (vibha.",
  "tika-s0102t4:27_17": "456) ‘‘cattāro iddhipādā chandiddhipādo’’tiādinā chandādīnameva iddhipādatā vuttā.",
  "tika-s0102t4:27_18": "Pañhapucchake (vibha.",
  "tika-s0102t4:27_19": "457 ādayo) ‘‘cattāro iddhipādā idha bhikkhu chandasamādhī’’tiādinā ca uddesaṁ katvāpi puna chandādīnaṁyeva kusalādibhāvo vibhatto.",
  "tika-s0102t4:27_20": "Upāyiddhipādadassanatthameva hi nissayiddhipādadassanaṁ kataṁ,",
  "tika-s0102t4:27_21": "aññathā catubbidhatā na siyāti.",
  "tika-s0102t4:27_22": "Ayamettha pāḷivasena atthavinicchayo veditabbo.",
  "tika-s0102t4:27_23": "Idāni paṭilābhapubbabhāgānaṁ vasena iddhipāde vibhajitvā dassetuṁ ‘‘apicā’’tiādi vuttaṁ,",
  "tika-s0102t4:27_24": "taṁ suviññeyyameva.",
  "tika-s0102t4:27_25": "Idha iddhipādakathā saṅkhepeneva vuttāti āha ‘‘vitthārena pana…pe…",
  "tika-s0102t4:27_26": "vuttā’’ti.",
  "tika-s0102t4:28_0": "Kecīti abhayagirivāsino.",
  "tika-s0102t4:28_1": "Tesu hi ekacce ‘‘iddhi nāma anipphannā’’ti vadanti,",
  "tika-s0102t4:28_2": "ekacce ‘‘iddhipādo pana anipphanno’’ti vadanti,",
  "tika-s0102t4:28_3": "anipphannoti ca paramatthato asiddho,",
  "tika-s0102t4:28_4": "natthīti attho.",
  "tika-s0102t4:28_5": "Ābhatoti abhidhammapāṭhato (vibha.",
  "tika-s0102t4:28_6": "458) dīghanikāyaṭṭhakathāyaṁ (dī. ni. aṭṭha.",
  "tika-s0102t4:28_7": "2.287) ānīto purimanayato aññenākārena desanāya pavattattā.",
  "tika-s0102t4:28_8": "Chando eva iddhipādo chandiddhipādo.",
  "tika-s0102t4:28_9": "Eseva nayo sesesupi.",
  "tika-s0102t4:28_10": "Ime panāti imasmiṁ sutte āgatā iddhipādā .",
  "tika-s0102t4:28_11": "Raṭṭhapālatthero (ma. ni. 2.293; a. ni. aṭṭha. 1.1.210; apa. aṭṭha.",
  "tika-s0102t4:28_12": "2.raṭṭhapālattheraapadānavaṇṇanāya vitthāro) ‘‘chande sati kathaṁ nānujānissantī’’ti sattāhaṁ bhattāni",
  "tika-s0102t4:28_13": "abhuñjitvā mātāpitaro anujānāpetvā pabbajitvā chandameva avassāya lokuttaraṁ dhammaṁ nibbattesīti āha",
  "tika-s0102t4:28_14": "‘‘raṭṭhapālatthero…pe…",
  "tika-s0102t4:28_15": "nibbattesī’’ti.",
  "tika-s0102t4:28_16": "Soṇatthero (mahāva. 243; a. ni. 6.55; theragā. aṭṭha.",
  "tika-s0102t4:28_17": "terasanipāta; apa. aṭṭha.",
  "tika-s0102t4:28_18": "2.soṇakoṭivīsattheraapadānavaṇṇanāya vitthāro) bhāvanamanuyutto āraddhavīriyo paramasukhumālo pādesu",
  "tika-s0102t4:28_19": "phoṭesu jātesupi vīriyaṁ nappaṭipassambhesīti āha ‘‘soṇatthero vīriyaṁ dhuraṁ katvā’’ti.",
  "tika-s0102t4:28_20": "Sambhūtatthero (theragā. aṭṭha.",
  "tika-s0102t4:28_21": "2.sammūtattheragāthāvaṇṇanāya vitthāro) ‘‘cittavato kiṁ nāma na sijjhatī’’ti cittaṁ pubbaṅgamaṁ katvā",
  "tika-s0102t4:28_22": "bhāvanaṁ ārādhesīti āha ‘‘sambhūtatthero cittaṁ dhuraṁ katvā’’ti.",
  "tika-s0102t4:28_23": "Moghatthero vīmaṁsaṁ avassayi,",
  "tika-s0102t4:28_24": "tasmā tassa bhagavā ‘‘suññato lokaṁ avekkhassū’’ti (su. ni. 1125; bu. vaṁ. 54.353; mahā. ni. 186; cūḷani.",
  "tika-s0102t4:28_25": "mogharājamāṇavapucchā 144;",
  "tika-s0102t4:28_26": "mogharājamāṇavapucchāniddese 88; netti. 5; peṭako. 22,",
  "tika-s0102t4:28_27": "31) suññatākathaṁ kathesi,",
  "tika-s0102t4:28_28": "paññānissitamānaniggahatthaṁ,",
  "tika-s0102t4:28_29": "paññāya pariggahatthañca dvikkhattuṁ pucchito samāno pañhaṁ kathesi.",
  "tika-s0102t4:28_30": "Tenāha ‘‘āyasmā mogharājā vīmaṁsaṁ dhuraṁ katvā’’ti.",
  "tika-s0102t4:29_0": "Punappunaṁ chanduppādanaṁ pesanaṁ viya hotīti chandassa upaṭṭhānasadisatā vuttā.",
  "tika-s0102t4:30_0": "Parakkamenāti parakkamasīsena sūrabhāvaṁ vadati.",
  "tika-s0102t4:30_1": "Thāmabhāvato ca vīriyassa sūrabhāvasadisatā daṭṭhabbā.",
  "tika-s0102t4:31_0": "Cintanappadhānattā cittassa mantasaṁvidhānasadisatā vuttā.",
  "tika-s0102t4:32_0": "Jātisampatti nāma visiṭṭhajātitā.",
  "tika-s0102t4:32_1": "‘‘Sabbadhammesu ca paññā seṭṭhā’’ti vīmaṁsāya jātisampattisadisatā vuttā.",
  "tika-s0102t4:32_2": "Sammohavinodaniyaṁ (vibha. aṭṭha.",
  "tika-s0102t4:32_3": "433) pana cittiddhipādassa jātisampattisadisatā,",
  "tika-s0102t4:32_4": "vīmaṁsiddhipādassa mantabalasadisatā ca yojitā.",
  "tika-s0102t4:33_0": "Anekaṁ vihitaṁ vidhaṁ etassāti anekavihitanti āha ‘‘anekavidha’’nti.",
  "tika-s0102t4:33_1": "Vidha-saddo koṭṭhāsapariyāyo ‘‘ekavidhena ñāṇavatthū’’tiādīsu (vibha.",
  "tika-s0102t4:33_2": "751) viyāti āha ‘‘iddhividhanti iddhikoṭṭhāsa’’nti.",
  "tika-s0102t4:34_0": "Tividhaokāsādhigamavaṇṇanā",
  "tika-s0102t4:35_0": "288.‘‘Sukhassā’’ti idaṁ tiṇṇampi sukhānaṁ sādhāraṇavacananti āha ‘‘jhānasukhassa maggasukhassa phalasukhassā’’ti.",
  "tika-s0102t4:35_1": "Nānappanāpattatāya pana appadhānattā upacārajjhānasukhassa,",
  "tika-s0102t4:35_2": "vipassanāsukhassa cettha aggahaṇaṁ.",
  "tika-s0102t4:35_3": "Purimesu tāva dvīsu okāsādhigamesu tīṇipi sukhāni labbhanti,",
  "tika-s0102t4:35_4": "tatiye pana kathanti?",
  "tika-s0102t4:35_5": "Tattha kāmaṁ tīṇi na labbhanti,",
  "tika-s0102t4:35_6": "dve pana labbhantiyeva.",
  "tika-s0102t4:35_7": "Yathālābhavasena hetaṁ vuttaṁ.",
  "tika-s0102t4:35_8": "‘‘Sakkharakathalampi macchagumbampi carantampi tiṭṭhantampī’’tiādīsu (dī. ni. 1.249; ma. ni. 1.433; 2.259; a. ni. 1.45, 46) viya.",
  "tika-s0102t4:35_9": "Saṁsaṭṭhoti saṁsaggaṁ upagato samaṅgībhūto,",
  "tika-s0102t4:35_10": "so pana tehi samannāgatacittopi hotīti vuttaṁ ‘‘sampayuttacitto’’ti.",
  "tika-s0102t4:35_11": "Ariyadhammanti ariyabhāvakaraṁ dhammaṁ.",
  "tika-s0102t4:35_12": "Upāyatoti vidhito.",
  "tika-s0102t4:35_13": "Pathatoti maggato.",
  "tika-s0102t4:35_14": "Kāraṇatoti hetuto.",
  "tika-s0102t4:35_15": "Yena hi vidhinā dhammānudhammapaṭipatti hoti,",
  "tika-s0102t4:35_16": "so upeti etenāti upāyo,",
  "tika-s0102t4:35_17": "so tadadhigamassa maggabhāvato patho,",
  "tika-s0102t4:35_18": "tassa karaṇato kāraṇanti ca vuccati.",
  "tika-s0102t4:36_0": "‘‘Aniccantiādivasena manasi karotī’’ti saṅkhepato vuttamatthaṁ vivarituṁ ‘‘yoniso manasikāro nāmā’’tiādi vuttaṁ.",
  "tika-s0102t4:36_1": "Tattha upāyamanasikāroti kusaladhammappavattiyā kāraṇabhūto manasikāro.",
  "tika-s0102t4:36_2": "Pathamanasikāroti tassa eva maggabhūto manasikāro.",
  "tika-s0102t4:36_3": "Anicceti ādiantavantatāya,",
  "tika-s0102t4:36_4": "anaccantikatāya ca anicce tebhūmake saṅkhāre ‘‘anicca’’nti manasikāroti yojanā.",
  "tika-s0102t4:36_5": "Eseva nayo sesesupi.",
  "tika-s0102t4:36_6": "Ayaṁ pana viseso tasmiṁyeva udayabbayapaṭipīḷanatāya dukkhanato,",
  "tika-s0102t4:36_7": "dukkhamato ca dukkhe,",
  "tika-s0102t4:36_8": "avasavattanatthena,",
  "tika-s0102t4:36_9": "anattasabhāvatāya ca anattani,",
  "tika-s0102t4:36_10": "asucisabhāvatāya asubhe.",
  "tika-s0102t4:36_11": "Sabbampi hi tebhūmakaṁ saṅkhataṁ kilesāsucipaggharaṇato ‘‘asubha’’ntveva vattuṁ arahati.",
  "tika-s0102t4:36_12": "Saccānulomikena vāti saccābhisamayassa anulomanavasena.",
  "tika-s0102t4:36_13": "‘‘Cittassa āvaṭṭanā’’tiādinā āvajjanāya paccayabhūtā tato purimuppannā manodvārikā kusalajavanappavatti phalavohāreneva tathā vuttā.",
  "tika-s0102t4:36_14": "Tassā hi vasena sā kusaluppattiyā upanissayo hotīti.",
  "tika-s0102t4:36_15": "Āvajjanā hi bhavaṅgacittaṁ āvaṭṭetīti cittassa āvaṭṭanā,",
  "tika-s0102t4:36_16": "anu anu āvaṭṭetīti anvāvaṭṭanā.",
  "tika-s0102t4:36_17": "Bhavaṅgārammaṇato aññaṁ ābhujatīti ābhogo.",
  "tika-s0102t4:36_18": "Samannāharatīti samannāhāro.",
  "tika-s0102t4:36_19": "Tadevārammaṇaṁ attānaṁ anubandhitvā anubandhitvā uppajjamāne manasi karoti ṭhapetīti manasikāro.",
  "tika-s0102t4:36_20": "Ayaṁ vuccatīti ayaṁ upāyamanasikāralakkhaṇo yonisomanasikāro nāma vuccati,",
  "tika-s0102t4:36_21": "yassa vasena puggalo dukkhādīni saccāni āvajjituṁ sakkoti.",
  "tika-s0102t4:37_0": "Asaṁsaṭṭhoti na saṁsaṭṭho kāmādīhi vivitto vinābhūto.",
  "tika-s0102t4:37_1": "Kāmādivisaṁsaggahetu uppajjanakasukhaṁ nāma vivekajaṁ pītisukhanti āha ‘‘paṭhamajjhānasukha’’nti.",
  "tika-s0102t4:37_2": "Kāmaṁ paṭhamajjhānasukhampi somanassameva,",
  "tika-s0102t4:37_3": "suttesu pana taṁ kāyikasukhassāpi paccayabhāvato visesato ‘‘sukha’’ntveva vuccatīti idhāpi jhānabhūtaṁ somanassaṁ sukhanti,",
  "tika-s0102t4:37_4": "itaraṁ somanassaṁ.",
  "tika-s0102t4:37_5": "Tena vuttaṁ ‘‘sukhā’’ti.",
  "tika-s0102t4:37_6": "Hetumhi nissakkavacananti āha ‘‘jhānasukhapaccayā’’ti.",
  "tika-s0102t4:37_7": "Aparāparaṁ somanassanti jhānādhigamahetu paccavekkhaṇādivasena punappunaṁ uppajjanakasomanassaṁ.",
  "tika-s0102t4:38_0": "Pamodanaṁ pamudo,",
  "tika-s0102t4:38_1": "taruṇapīti,",
  "tika-s0102t4:38_2": "tato pamudā.",
  "tika-s0102t4:38_3": "‘‘Pāmojjaṁ pītatthāyā’’tiādīsu taruṇapīti ‘‘pāmojja’’nti vuccati,",
  "tika-s0102t4:38_4": "idha pana pakaṭṭho mudo pamudo pāmojjanti adhippetaṁ,",
  "tika-s0102t4:38_5": "tañca somanassarahitaṁ natthīti avinābhāvitāya ‘‘balavataraṁ pītisomanassa’’nti vuttaṁ.",
  "tika-s0102t4:38_6": "Jhānassa ujuvipaccanīkataṁ sandhāya ‘‘pañca nīvaraṇāni vikkhambhetvā’’ti vuttaṁ.",
  "tika-s0102t4:38_7": "Jhānaṁ pana tadekaṭṭhe sabbepi kilese,",
  "tika-s0102t4:38_8": "sabbepi akusale dhamme vikkhambhetiyeva,",
  "tika-s0102t4:38_9": "attano okāsaṁ gahetvā tiṭṭhati paṭipakkhadhammehi anabhibhavanīyato.",
  "tika-s0102t4:38_10": "Tasmāti okāsaggahaṇato,",
  "tika-s0102t4:38_11": "laddhokāsatāyāti attho.",
  "tika-s0102t4:38_12": "Maggaphalasukhādhigamāya okāsabhāvato vā okāso,",
  "tika-s0102t4:38_13": "assa adhigamo okāsādhigamo.",
  "tika-s0102t4:38_14": "Purimapakkhe pana okāsaṁ avasaraṁ adhigacchati etenāti okāsādhigamo.",
  "tika-s0102t4:39_0": "Rūpasabhāvatāya ,",
  "tika-s0102t4:39_1": "ekantarūpādhīnavuttitāya,",
  "tika-s0102t4:39_2": "savipphārikatāya ca ānāpānavitakkavicārānaṁ thūlabhāvaṁ anujānanto ‘‘kāyavacīsaṅkhārā tāva oḷārikā hontū’’ti āha.",
  "tika-s0102t4:39_3": "Tabbidhuratāya pana ekaccānaṁ vedanāsaññānaṁ thūlataṁ ananujānanto ‘‘cittasaṅkhārā kathaṁ oḷārikā’’ti āha.",
  "tika-s0102t4:39_4": "Itaro ‘‘appahīnattā’’ti kāraṇaṁ vatvā ‘‘kāyasaṅkhārā hī’’tiādinā tamatthaṁ vivarati.",
  "tika-s0102t4:39_5": "Teti cittasaṅkhārā.",
  "tika-s0102t4:39_6": "Appahīnā saṅkhārā labbhamānasaṅkhāranimittatāya ‘‘oḷārikā’’ti vattuṁ arahanti,",
  "tika-s0102t4:39_7": "pahīnā pana tadabhāvato ‘‘sukhumā’’ti āha ‘‘pahīne upādāyaappahīnattā oḷārikā nāma jātā’’ti.",
  "tika-s0102t4:39_8": "Pāḷiyaṁ ‘‘kāyasaṅkhārānaṁ paṭippassaddhiyā’’ti vuttattā ‘‘sukhanti catutthajjhānikaphalasamāpattisukha’’nti vuttaṁ.",
  "tika-s0102t4:39_9": "‘‘Cittasaṅkhārānaṁ paṭippassaddhiyā’’ti pana vuttattā ‘‘nirodhā vuṭṭhahantassā’’ti vuttaṁ.",
  "tika-s0102t4:39_10": "Vacīsaṅkhārapaṭippassaddhi kāyasaṅkhārapaṭippassaddhiyāva siddhāti veditabbā.",
  "tika-s0102t4:39_11": "Tenevāha ‘‘dutiya…pe…",
  "tika-s0102t4:39_12": "visuṁ na vuttānī’’ti.",
  "tika-s0102t4:39_13": "Pāḷiyaṁ pana atthato siddhāpi supākaṭabhāvena vibhāvetuṁ sarūpato gaṇhāti.",
  "tika-s0102t4:39_14": "Na hi ariyavinaye atthāpattivibhāvanā abhidhammadesanāya pakatīti.",
  "tika-s0102t4:39_15": "Yathā nīvaraṇavikkhambhanañca paṭhamassa jhānassa adhigamāya upāyo,",
  "tika-s0102t4:39_16": "evaṁ sukhadukkhavikkhambhanaṁ catutthassa jhānassa adhigamāya upāyoti ‘‘catutthajjhānaṁ sukhaṁ dukkhaṁ vikkhambhetvā’’ti vuttaṁ.",
  "tika-s0102t4:39_17": "Sesaṁ heṭṭhā vuttanayameva.",
  "tika-s0102t4:40_0": "Avijjārāgādīhi saha vajjehīti sāvajjaṁ, akusalaṁ,",
  "tika-s0102t4:40_1": "tadabhāvato anavajjaṁ kusalaṁ.",
  "tika-s0102t4:40_2": "Attano hitasukhaṁ ākaṅkhantena sevanīyato sevitabbaṁ, kusalaṁ,",
  "tika-s0102t4:40_3": "tabbipariyāyato na sevitabbaṁ, akusalaṁ.",
  "tika-s0102t4:40_4": "Lāmakabhāvena hīnaṁ, akusalaṁ,",
  "tika-s0102t4:40_5": "seṭṭhabhāvena paṇītaṁ,",
  "tika-s0102t4:40_6": "kusalanti sāvajjadukādayo tayopi dukā yathārahaṁ etesaṁ kusalākusalakammapathānaṁ vaseneva veditabbā.",
  "tika-s0102t4:40_7": "Sabbanti yathāvuttaṁ sabbaṁ catūhi dukehi saṅgahitaṁ dhammajātaṁ.",
  "tika-s0102t4:40_8": "Yathārahaṁ kaṇhañca sukkañca paṭidvandibhāvato,",
  "tika-s0102t4:40_9": "sappaṭibhāgañca appaṭibhāgañca advayabhāvato.",
  "tika-s0102t4:40_10": "Vaṭṭapaṭicchādikā avijjā pahīyati catunnaṁ ariyasaccānaṁ sammadeva paṭivijjhanato.",
  "tika-s0102t4:40_11": "Tato eva arahattamaggavijjā uppajjati.",
  "tika-s0102t4:40_12": "Sukhanti evaṁ kammapathamukhena tebhūmakadhamme sammasitvā vipassanaṁ ussukkāpetvā maggapaṭipāṭiyā arahatte",
  "tika-s0102t4:40_13": "patiṭṭhahantassa yaṁ arahattamaggasukhañceva arahattaphalasukhañca,",
  "tika-s0102t4:40_14": "taṁ idha ‘‘sukha’’nti adhippetaṁ.",
  "tika-s0102t4:40_15": "Antogadhā eva nānantariyabhāvato.",
  "tika-s0102t4:41_0": "Aṭṭhatiṁsārammaṇavasenāti pāḷiyaṁ āgatānaṁ aṭṭhatiṁsāya kammaṭṭhānānaṁ vasena.",
  "tika-s0102t4:41_1": "Vitthāretvā kathetabbā paṭhamajjhānādivasena āgatattāti adhippāyo.",
  "tika-s0102t4:41_2": "‘‘Katha’’ntiādinā tameva vitthāretvā kathanaṁ nayato dasseti.",
  "tika-s0102t4:41_3": "‘‘Catuvīsatiyā ṭhānesū’’tiādīsu yaṁ vattabbaṁ,",
  "tika-s0102t4:41_4": "taṁ mahāparinibbānavaṇṇanāyaṁ (dī. ni. aṭṭha.",
  "tika-s0102t4:41_5": "2.219) vuttameva.",
  "tika-s0102t4:41_6": "‘‘Nirodhasamāpattiṁ pāpetvā’’ti iminā arūpajjhānānipi gahitāni honti tehi vinā nirodhasamāpattisamāpajjanassa asambhavato,",
  "tika-s0102t4:41_7": "catutthajjhānasabhāvattā ca tesaṁ.",
  "tika-s0102t4:41_8": "Dasa upacārajjhānānīti ṭhapetvā kāyagatāsatiṁ ānāpānañca aṭṭha anussatiyo,",
  "tika-s0102t4:41_9": "saññāvavatthānañcāti dasa upacārajjhānāni.",
  "tika-s0102t4:41_10": "Adhisīlaṁ nāma samādhisaṁvattaniyanti tassa heṭṭhimantena paṭhamajjhānaṁ pariyosānanti vuttaṁ ‘‘adhisīlasikkhā paṭhamaṁ okāsādhigamaṁ bhajatī’’ti.",
  "tika-s0102t4:41_11": "Adhicittaṁ nāma catutthajjhānaniṭṭhaṁ tadantogadhattā arūpajjhānānaṁ,",
  "tika-s0102t4:41_12": "tappariyosānattā phalajjhānānanti vuttaṁ ‘‘adhicittasikkhā dutiya’’nti.",
  "tika-s0102t4:41_13": "Matthakappattā adhipaññāsikkhā nāma aggamaggavijjāti āha ‘‘adhipaññāsikkhā tatiya’’nti.",
  "tika-s0102t4:41_14": "Sikkhattayavasena tayo okāsādhigame nīharantena yathārahaṁ taṁtaṁsuttavasenapi nīharitabbanti dassento ‘‘sāmaññaphalepī’’tiādimāha.",
  "tika-s0102t4:42_0": "Yadaggena ca tisso sikkhā yathākkamaṁ tayo okāsādhigame bhajanti,",
  "tika-s0102t4:42_1": "tadaggena tappadhānattā yathākkamaṁ tīṇi piṭakāni te bhajantīti dassetuṁ ‘‘tīsu panā’’tiādi vuttaṁ.",
  "tika-s0102t4:42_2": "Tīṇipiṭakāni vibhajitvāti tiṇṇaṁ okāsādhigamānaṁ vasena yathānupubbaṁ tīṇi piṭakāni vitthāretvā kathetuṁ labhissāmāti.",
  "tika-s0102t4:42_3": "Samodhānetvāti samāyojetvā tattha vuttamatthaṁ imassa suttassa atthabhāvena samānetvā.",
  "tika-s0102t4:42_4": "Dukkathitanti asambandhakathanena,",
  "tika-s0102t4:42_5": "atipapañcakathanena vā duṭṭhu kathitanti na sakkā vattuṁ tathākathanasseva sukathanabhāvatoti āha ‘‘tepiṭakaṁ…pe…",
  "tika-s0102t4:42_6": "sukathitaṁ hotī’’ti.",
  "tika-s0102t4:43_0": "Catusatipaṭṭhānavaṇṇanā",
  "tika-s0102t4:44_0": "289.",
  "tika-s0102t4:44_1": "Na kevalaṁ abhidhammapariyāyeneva kusalaṭṭho gahetabbo,",
  "tika-s0102t4:44_2": "atha kho bāhitikapariyāyena pīti āha ‘‘phalakusalassa cā’’ti.",
  "tika-s0102t4:44_3": "Khemaṭṭhenāti catūhipi yogehi anupaddavabhāvena .",
  "tika-s0102t4:44_4": "Sammā samāhitoti samathavasena ceva vipassanāvasena ca suṭṭhu samāhito.",
  "tika-s0102t4:44_5": "Ekaggacittoti vikkhepassa dūrasamussāritattā ekaggataṁ avikkhepaṁ pattacitto.",
  "tika-s0102t4:44_6": "Attano kāyatoti ajjhattaṁ kāye kāyānupassanāvasena sammā samāhitacitto samāno ‘‘samāhito yathābhūtaṁ pajānāti passatī’’ti (saṁ. ni. 3.5; 5.1071, 1072; netti. 40; mi. pa.",
  "tika-s0102t4:44_7": "1.14) vacanato.",
  "tika-s0102t4:44_8": "Tattha ñāṇadassanaṁ nibbattento tato bahiddhā parassa kāyepi ñāṇadassanaṁ nibbatteti.",
  "tika-s0102t4:44_9": "Tenāha ‘‘parassa kāyābhimukhaṁ ñāṇaṁ pesetī’’ti.",
  "tika-s0102t4:44_10": "Sammā vippasīdatīti sammā samādhānapaccayena abhippasādena ñāṇūpasañhitena ajjhattaṁ kāyaṁ okappeti.",
  "tika-s0102t4:44_11": "Sabbatthāti sabbaṭṭhānesu.",
  "tika-s0102t4:44_12": "Sati kathitāti yojanā.",
  "tika-s0102t4:44_13": "Lokiyalokuttaramissakā kathitā anupassanāñāṇadassanānaṁ tadubhayasādhāraṇabhāvato.",
  "tika-s0102t4:45_0": "Sattasamādhiparikkhāravaṇṇanā",
  "tika-s0102t4:46_0": "290.Etthāti imissā kathāya.",
  "tika-s0102t4:46_1": "Jhānakkhassa vīriyacakkassa ariyamaggarathassa sīlaṁ vibhūsanabhāvena vuttanti āha ‘‘alaṅkāro parikkhāro nāmā’’ti.",
  "tika-s0102t4:46_2": "Sattahi nagaraparikkhārehīti nagaraṁ parivāretvā rakkhaṇakehi kataparikkhepo, parikhā, uddāpo, pākāro, esikā, palighā,",
  "tika-s0102t4:46_3": "pākārapakkhaṇḍilanti imehi sattahi nagaraparikkhārehi.",
  "tika-s0102t4:46_4": "Sambharīyati phalaṁ etenāti sambhāro, kāraṇaṁ.",
  "tika-s0102t4:46_5": "Bhesajjañhi byādhivūpasamanena jīvitassa kāraṇaṁ.",
  "tika-s0102t4:46_6": "Parivāraparikkhāravasenāti parivārasaṅkhātaparikkhāravasena.",
  "tika-s0102t4:46_7": "Parikkhāro hi sammādiṭṭhiyādayo maggadhammā sammāsamādhissa sahajātādipaccayabhāvena parikaraṇato abhisaṅkharaṇato.",
  "tika-s0102t4:46_8": "Upecca nissīyatīti upanisā,",
  "tika-s0102t4:46_9": "saha upanisāyāti saupanisoti āha ‘‘saupanissayo’’ti,",
  "tika-s0102t4:46_10": "sahakārīkāraṇabhūto dhammasamūho idha ‘‘upanissayo’’ti adhippeto.",
  "tika-s0102t4:46_11": "Sammā pasatthā sundarā diṭṭhi etassāti sammādiṭṭhi, puggalo,",
  "tika-s0102t4:46_12": "tassa sammādiṭṭhissa.",
  "tika-s0102t4:46_13": "So pana yasmā patiṭṭhitasammādiṭṭhiko,",
  "tika-s0102t4:46_14": "tasmā vuttaṁ ‘‘sammādiṭṭhiyaṁ ṭhitassā’’ti.",
  "tika-s0102t4:46_15": "Sammāsaṅkappo pahotīti maggasammādiṭṭhiyā dukkhādīsu parijānanādikiccaṁ sādhentiyā kāmavitakkādike samugghāṭento",
  "tika-s0102t4:46_16": "sammāsaṅkappo yathā attano kiccasādhane pahoti,",
  "tika-s0102t4:46_17": "tathā pavattiṁ panassa dassento āha ‘‘sammāsaṅkappo pavattatī’’ti.",
  "tika-s0102t4:46_18": "Esa nayo sabbapadesūti ‘‘sammāsaṅkappassa sammāvācā pahotī’’tiādīsu sesapadesu yathāvuttamatthaṁ atidisati.",
  "tika-s0102t4:47_0": "Ettha ca yasmā nibbānādhigamāya paṭipannassa yogino bahūpakārā sammādiṭṭhi.",
  "tika-s0102t4:47_1": "Tathā hi sā ‘‘paññāpajjoto,",
  "tika-s0102t4:47_2": "paññāsattha’’nti ca vuttā.",
  "tika-s0102t4:47_3": "Tāya hi so avijjandhakāraṁ vidhamitvā kilesacore ghātento khemena nibbānaṁ pāpuṇāti,",
  "tika-s0102t4:47_4": "tasmā ariyamaggakathāyaṁ sammādiṭṭhi ādito gayhati,",
  "tika-s0102t4:47_5": "idha pana puggalādhiṭṭhānadesanāya ‘‘sammādiṭṭhissā’’ti vuttaṁ.",
  "tika-s0102t4:47_6": "Yasmā pana sammādiṭṭhipuggalo nekkhammasaṅkappādivasena sammadeva saṅkappeti,",
  "tika-s0102t4:47_7": "na micchākāmasaṅkappādivasena,",
  "tika-s0102t4:47_8": "tasmā sammādiṭṭhissa sammāsaṅkappo pahoti.",
  "tika-s0102t4:47_9": "Yasmā ca sammāsaṅkappo sammāvācāya upakārako.",
  "tika-s0102t4:47_10": "Yathāha ‘‘pubbe kho gahapati vitakketvā vicāretvā pacchā vācaṁ bhindatī’’ti, (saṁ. ni.",
  "tika-s0102t4:47_11": "2.348) tasmā sammāsaṅkappassa sammāvācā pahoti.",
  "tika-s0102t4:47_12": "Yasmā pana ‘‘idañcidañca karissāmā’’ti hi paṭhamaṁ vācāya saṁvidahitvā yebhuyyena te te kammantā sammā payojīyanti,",
  "tika-s0102t4:47_13": "tasmā vācā kāyakammassa upakārikāti sammāvācassa sammākammanto pahoti.",
  "tika-s0102t4:47_14": "Yasmā pana catubbidhaṁ vacīduccaritaṁ,",
  "tika-s0102t4:47_15": "tividhañca kāyaduccaritaṁ pahāya ubhayaṁ sucaritaṁ pūrentasseva ājīvaṭṭhamakasīlaṁ pūrati,",
  "tika-s0102t4:47_16": "na itarassa ,",
  "tika-s0102t4:47_17": "tasmā sammāvācassa sammākammantassa ca sammāājīvo pahoti.",
  "tika-s0102t4:47_18": "Visuddhidiṭṭhisamudāgatasammāājīvassa yoniso padhānassa sambhavato sammāājīvassa sammāvāyāmo pahoti.",
  "tika-s0102t4:47_19": "Yoniso padahantassa kāyādīsu catūsu vatthūsu sati sūpaṭṭhitā hotīti sammāvāyāmassa sammāsati pahoti.",
  "tika-s0102t4:47_20": "Yasmā evaṁ sūpaṭṭhitā sati samādhissa upakārānupakārānaṁ dhammānaṁ gatiyo samannesitvā pahoti ekattārammaṇe cittaṁ samādhātuṁ,",
  "tika-s0102t4:47_21": "tasmā sammāsatissa sammāsamādhi pahotīti.",
  "tika-s0102t4:47_22": "Ayañca nayo pubbabhāge nānākkhaṇikānaṁ sammādiṭṭhiādīnaṁ vasena vutto,",
  "tika-s0102t4:47_23": "maggakkhaṇe pana sammādiṭṭhiādīnaṁ tassa tassa sahajātādivasena vutto ‘‘sammādiṭṭhissa sammāsaṅkappo pahotī’’tiādīnaṁ padānamattho yutto,",
  "tika-s0102t4:47_24": "ayameva ca idhādhippeto.",
  "tika-s0102t4:47_25": "Tenāha ‘‘ayaṁ panattho’’tiādi.",
  "tika-s0102t4:48_0": "Maggañāṇeti maggapariyāpannañāṇe ṭhitassa taṁsamaṅgino.",
  "tika-s0102t4:48_1": "Maggapaññā hi catunnaṁ saccānaṁ sammādassanaṭṭhena ‘‘maggasammādiṭṭhī’’ti vuttā,",
  "tika-s0102t4:48_2": "sā eva nesaṁ yāthāvato jānanato paṭivijjhanato idha ‘‘maggañāṇa’’ntipi vuttā.",
  "tika-s0102t4:48_3": "Maggavimuttīti maggena kilesānaṁ vimuccanaṁ samucchedappahānameva.",
  "tika-s0102t4:48_4": "Phalasammādiṭṭhi eva ‘‘phalasammāñāṇa’’nti pariyāyena vuttaṁ,",
  "tika-s0102t4:48_5": "pariyāyavacanañca vuttanayānusārena veditabbaṁ.",
  "tika-s0102t4:48_6": "Phalavimutti pana paṭippassaddhippahānaṁ daṭṭhabbaṁ.",
  "tika-s0102t4:49_0": "Amatassa dvārāti ariyamaggamāha.",
  "tika-s0102t4:49_1": "So pana vinā ca ācariyamuṭṭhinā anantaraṁ abāhiraṁ karitvā yāvadeva manussehi suppakāsitattā vivaṭo.",
  "tika-s0102t4:49_2": "Dhammavinītāti ariyadhamme vinītā.",
  "tika-s0102t4:49_3": "So panettha kilesānaṁ samucchedavinayavasena veditabboti āha ‘‘sammāniyyānena niyyātā’’ti.",
  "tika-s0102t4:50_0": "Atthīti puthutthavisayaṁ nipātapadaṁ ‘‘atthi imasmiṁ kāye kesā’’tiādīsu (dī. ni. 2.377; ma. ni. 1.110; 3.154; saṁ. ni. 4.127; a. ni. 6.29; 10.60; vibha. 356; khu. pā.",
  "tika-s0102t4:50_1": "2.1.dvattiṁsaākāra; netti.",
  "tika-s0102t4:50_2": "47) viyāti āha ‘‘anāgāmino ca atthī’’ti.",
  "tika-s0102t4:50_3": "Tenevāha ‘‘atthi cevettha sakadāgāmino’’ti.",
  "tika-s0102t4:50_4": "Bahiddhā saṁyojanapaccayo nibbattihetubhūto puññabhāgo etissā atthīti puññabhāgā,",
  "tika-s0102t4:50_5": "atisayavisiṭṭho cettha atthiattho veditabbo.",
  "tika-s0102t4:50_6": "Ottappamānoti uttasanto bhāyanto.",
  "tika-s0102t4:50_7": "Na pana natthi,",
  "tika-s0102t4:50_8": "atthi evāti dīpeti.",
  "tika-s0102t4:51_0": "291.Assāti vessavaṇassa.",
  "tika-s0102t4:51_1": "Laddhi pana na atthi paṭividdhasaccattā.",
  "tika-s0102t4:51_2": "‘‘Abhisamaye viseso natthī’’ti etena sabbepi sabbaññuguṇā sabbabuddhānaṁ sadisā evāti dasseti.",
  "tika-s0102t4:52_0": "292.",
  "tika-s0102t4:52_1": "Kāraṇassa ekarūpattā imāni pana padānīti na kevalaṁ ‘‘tayidaṁ brahmacariya’’ntiādīni padāni,",
  "tika-s0102t4:52_2": "atha kho ‘‘imamatthaṁ janavasabho yakkho’’tiādīni padāni pīti.",
  "tika-s0102t4:53_0": "Janavasabhasuttavaṇṇanāya līnatthappakāsanā."
}