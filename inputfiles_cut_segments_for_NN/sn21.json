{
  "sn21:1.0.1_0": "Saṁyutta Nikāya 21 ",
  "sn21:1.0.2_0": "1. Bhikkhuvagga ",
  "sn21:1.0.3_0": "1. Kolitasutta ",
  "sn21:1.1.1_0": "Evaṁ me sutaṁ—",
  "sn21:1.1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn21:1.1.3_0": "Tatra kho āyasmā mahāmoggallāno bhikkhū āmantesi: ",
  "sn21:1.1.4_0": "“āvuso bhikkhave”ti. ",
  "sn21:1.1.5_0": "“Āvuso”ti kho te bhikkhū āyasmato mahāmoggallānassa paccassosuṁ. ",
  "sn21:1.2.1_0": "Āyasmā mahāmoggallāno etadavoca: ",
  "sn21:1.2.2_0": "“idha mayhaṁ, āvuso,",
  "sn21:1.2.2_1": "rahogatassa paṭisallīnassa evaṁ cetaso parivitakko udapādi:",
  "sn21:1.2.3_0": "‘ariyo tuṇhībhāvo, ariyo tuṇhībhāvoti vuccati. ",
  "sn21:1.2.4_0": "Katamo nu kho ariyo tuṇhībhāvo’ti? ",
  "sn21:1.2.5_0": "Tassa mayhaṁ āvuso, etadahosi: ",
  "sn21:1.2.6_0": "‘idha bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. ",
  "sn21:1.2.7_0": "Ayaṁ vuccati ariyo tuṇhībhāvo’ti. ",
  "sn21:1.2.8_0": "So khvāhaṁ, āvuso,",
  "sn21:1.2.8_1": "vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja vihariṁ.",
  "sn21:1.2.9_0": "Tassa mayhaṁ, āvuso,",
  "sn21:1.2.9_1": "iminā vihārena viharato vitakkasahagatā saññā manasikārā samudācaranti.",
  "sn21:1.3.1_0": "Atha kho maṁ, āvuso,",
  "sn21:1.3.1_1": "bhagavā iddhiyā upasaṅkamitvā etadavoca:",
  "sn21:1.3.2_0": "‘moggallāna moggallāna, mā, brāhmaṇa, ariyaṁ tuṇhībhāvaṁ pamādo,",
  "sn21:1.3.2_1": "ariye tuṇhībhāve cittaṁ saṇṭhapehi,",
  "sn21:1.3.2_2": "ariye tuṇhībhāve cittaṁ ekodibhāvaṁ karohi,",
  "sn21:1.3.2_3": "ariye tuṇhībhāve cittaṁ samādahā’ti.",
  "sn21:1.3.3_0": "So khvāhaṁ, āvuso,",
  "sn21:1.3.3_1": "aparena samayena vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharāmi.",
  "sn21:1.3.4_0": "Yañhi taṁ, āvuso, sammā vadamāno vadeyya: ",
  "sn21:1.3.5_0": "‘satthārā anuggahito sāvako mahābhiññataṁ patto’ti,",
  "sn21:1.3.5_1": "mamaṁ taṁ sammā vadamāno vadeyya:",
  "sn21:1.3.6_0": "‘satthārā anuggahito sāvako mahābhiññataṁ patto’”ti. ",
  "sn21:1.3.7_0": "Paṭhamaṁ. ",
  "sn21:2.0.1_0": "Saṁyutta Nikāya 21 ",
  "sn21:2.0.2_0": "1. Bhikkhuvagga ",
  "sn21:2.0.3_0": "2. Upatissasutta ",
  "sn21:2.1.1_0": "Sāvatthinidānaṁ. ",
  "sn21:2.1.2_0": "Tatra kho āyasmā sāriputto bhikkhū āmantesi: ",
  "sn21:2.1.3_0": "“āvuso bhikkhave”ti. ",
  "sn21:2.1.4_0": "“Āvuso”ti kho te bhikkhū āyasmato sāriputtassa paccassosuṁ. ",
  "sn21:2.1.5_0": "Āyasmā sāriputto etadavoca: ",
  "sn21:2.2.1_0": "“Idha mayhaṁ, āvuso,",
  "sn21:2.2.1_1": "rahogatassa paṭisallīnassa evaṁ cetaso parivitakko udapādi:",
  "sn21:2.2.2_0": "‘atthi nu kho taṁ kiñci lokasmiṁ yassa me vipariṇāmaññathābhāvā uppajjeyyuṁ sokaparidevadukkhadomanassupāyāsā’ti? ",
  "sn21:2.2.3_0": "Tassa mayhaṁ, āvuso, etadahosi: ",
  "sn21:2.2.4_0": "‘natthi kho taṁ kiñci lokasmiṁ yassa me vipariṇāmaññathābhāvā uppajjeyyuṁ sokaparidevadukkhadomanassupāyāsā’”ti. ",
  "sn21:2.3.1_0": "Evaṁ vutte,",
  "sn21:2.3.1_1": "āyasmā ānando āyasmantaṁ sāriputtaṁ etadavoca:",
  "sn21:2.3.2_0": "“satthupi kho te, āvuso sāriputta,",
  "sn21:2.3.2_1": "vipariṇāmaññathābhāvā nuppajjeyyuṁ sokaparidevadukkhadomanassupāyāsā”ti?",
  "sn21:2.3.3_0": "“Satthupi kho me, āvuso,",
  "sn21:2.3.3_1": "vipariṇāmaññathābhāvā nuppajjeyyuṁ sokaparidevadukkhadomanassupāyāsā, api ca me evamassa:",
  "sn21:2.3.4_0": "‘mahesakkho vata bho satthā antarahito mahiddhiko mahānubhāvo. ",
  "sn21:2.3.5_0": "Sace hi bhagavā ciraṁ dīghamaddhānaṁ tiṭṭheyya tadassa bahujanahitāya bahujanasukhāya lokānukampāya atthāya hitāya sukhāya devamanussānan’ti. ",
  "sn21:2.3.6_0": "Tathā hi panāyasmato sāriputtassa dīgharattaṁ ahaṅkāramamaṅkāramānānusayā susamūhatā. ",
  "sn21:2.3.7_0": "Tasmā āyasmato sāriputtassa satthupi vipariṇāmaññathābhāvā nuppajjeyyuṁ sokaparidevadukkhadomanassupāyāsā”ti. ",
  "sn21:2.3.8_0": "Dutiyaṁ. ",
  "sn21:3.0.1_0": "Saṁyutta Nikāya 21 ",
  "sn21:3.0.2_0": "1. Bhikkhuvagga ",
  "sn21:3.0.3_0": "3. Ghaṭasutta ",
  "sn21:3.1.1_0": "Evaṁ me sutaṁ—",
  "sn21:3.1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn21:3.1.3_0": "Tena kho pana samayena āyasmā ca sāriputto āyasmā ca mahāmoggallāno rājagahe viharanti veḷuvane kalandakanivāpe ekavihāre. ",
  "sn21:3.1.4_0": "Atha kho āyasmā sāriputto sāyanhasamayaṁ paṭisallānā vuṭṭhito yenāyasmā mahāmoggallāno tenupasaṅkami;",
  "sn21:3.1.4_1": "upasaṅkamitvā āyasmatā mahāmoggallānena saddhiṁ sammodi.",
  "sn21:3.1.5_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "sn21:3.1.5_1": "Ekamantaṁ nisinno kho āyasmā sāriputto āyasmantaṁ mahāmoggallānaṁ etadavoca:",
  "sn21:3.2.1_0": "“Vippasannāni kho te, āvuso moggallāna, indriyāni; ",
  "sn21:3.2.2_0": "parisuddho mukhavaṇṇo pariyodāto santena nūnāyasmā mahāmoggallāno ajja vihārena vihāsī”ti. ",
  "sn21:3.2.3_0": "“Oḷārikena khvāhaṁ, āvuso, ajja vihārena vihāsiṁ. ",
  "sn21:3.2.4_0": "Api ca me ahosi dhammī kathā”ti. ",
  "sn21:3.2.5_0": "“Kena saddhiṁ panāyasmato mahāmoggallānassa ahosi dhammī kathā”ti? ",
  "sn21:3.2.6_0": "“Bhagavatā kho me, āvuso,",
  "sn21:3.2.6_1": "saddhiṁ ahosi dhammī kathā”ti.",
  "sn21:3.2.7_0": "“Dūre kho, āvuso,",
  "sn21:3.2.7_1": "bhagavā etarahi sāvatthiyaṁ viharati jetavane anāthapiṇḍikassa ārāme.",
  "sn21:3.2.8_0": "Kiṁ nu kho āyasmā mahāmoggallāno bhagavantaṁ iddhiyā upasaṅkami; ",
  "sn21:3.2.9_0": "udāhu bhagavā āyasmantaṁ mahāmoggallānaṁ iddhiyā upasaṅkamī”ti? ",
  "sn21:3.2.10_0": "“Na khvāhaṁ, āvuso,",
  "sn21:3.2.10_1": "bhagavantaṁ iddhiyā upasaṅkamiṁ;",
  "sn21:3.2.11_0": "napi maṁ bhagavā iddhiyā upasaṅkami. ",
  "sn21:3.2.12_0": "Api ca me yāvatā bhagavā ettāvatā dibbacakkhu visujjhi dibbā ca sotadhātu. ",
  "sn21:3.2.13_0": "Bhagavatopi yāvatāhaṁ ettāvatā dibbacakkhu visujjhi dibbā ca sotadhātū”ti. ",
  "sn21:3.2.14_0": "“Yathākathaṁ panāyasmato mahāmoggallānassa bhagavatā saddhiṁ ahosi dhammī kathā”ti? ",
  "sn21:3.3.1_0": "“Idhāhaṁ, āvuso, bhagavantaṁ etadavocaṁ: ",
  "sn21:3.3.2_0": "‘āraddhavīriyo āraddhavīriyoti, bhante, vuccati. ",
  "sn21:3.3.3_0": "Kittāvatā nu kho, bhante, āraddhavīriyo hotī’ti? ",
  "sn21:3.3.4_0": "Evaṁ vutte, maṁ, āvuso, bhagavā etadavoca: ",
  "sn21:3.3.5_0": "‘idha, moggallāna, bhikkhu āraddhavīriyo viharati—",
  "sn21:3.3.6_0": "kāmaṁ taco ca nhāru ca aṭṭhi ca avasissatu,",
  "sn21:3.3.6_1": "sarīre upassussatu maṁsalohitaṁ,",
  "sn21:3.3.6_2": "yaṁ taṁ purisathāmena purisavīriyena purisaparakkamena pattabbaṁ na taṁ apāpuṇitvā vīriyassa saṇṭhānaṁ bhavissatīti.",
  "sn21:3.3.7_0": "Evaṁ kho, moggallāna, āraddhavīriyo hotī’ti. ",
  "sn21:3.3.8_0": "Evaṁ kho me, āvuso,",
  "sn21:3.3.8_1": "bhagavatā saddhiṁ ahosi dhammī kathā”ti.",
  "sn21:3.4.1_0": "“Seyyathāpi, āvuso,",
  "sn21:3.4.1_1": "himavato pabbatarājassa parittā pāsāṇasakkharā yāvadeva upanikkhepanamattāya;",
  "sn21:3.4.2_0": "evameva kho mayaṁ āyasmato mahāmoggallānassa yāvadeva upanikkhepanamattāya. ",
  "sn21:3.4.3_0": "Āyasmā hi mahāmoggallāno mahiddhiko mahānubhāvo ākaṅkhamāno kappaṁ tiṭṭheyyā”ti. ",
  "sn21:3.5.1_0": "“Seyyathāpi, āvuso,",
  "sn21:3.5.1_1": "mahatiyā loṇaghaṭāya parittā loṇasakkharāya yāvadeva upanikkhepanamattāya;",
  "sn21:3.5.2_0": "evameva kho mayaṁ āyasmato sāriputtassa yāvadeva upanikkhepanamattāya. ",
  "sn21:3.5.3_0": "Āyasmā hi sāriputto bhagavatā anekapariyāyena thomito vaṇṇito pasattho: ",
  "sn21:3.6.1_0": "‘Sāriputtova paññāya, ",
  "sn21:3.6.2_0": "sīlena upasamena ca; ",
  "sn21:3.6.3_0": "Yopi pāraṅgato bhikkhu, ",
  "sn21:3.6.4_0": "etāvaparamo siyā’”ti. ",
  "sn21:3.7.1_0": "Itiha te ubho mahānāgā aññamaññassa subhāsitaṁ sulapitaṁ samanumodiṁsūti. ",
  "sn21:3.7.2_0": "Tatiyaṁ. ",
  "sn21:4.0.1_0": "Saṁyutta Nikāya 21 ",
  "sn21:4.0.2_0": "1. Bhikkhuvagga ",
  "sn21:4.0.3_0": "4. Navasutta ",
  "sn21:4.1.1_0": "Sāvatthiyaṁ viharati. ",
  "sn21:4.1.2_0": "Tena kho pana samayena aññataro navo bhikkhu pacchābhattaṁ piṇḍapātapaṭikkanto vihāraṁ pavisitvā appossukko tuṇhībhūto saṅkasāyati,",
  "sn21:4.1.2_1": "na bhikkhūnaṁ veyyāvaccaṁ karoti cīvarakārasamaye.",
  "sn21:4.1.3_0": "Atha kho sambahulā bhikkhū yena bhagavā tenupasaṅkamiṁsu;",
  "sn21:4.1.3_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "sn21:4.1.3_2": "Ekamantaṁ nisinnā kho te bhikkhū bhagavantaṁ etadavocuṁ:",
  "sn21:4.1.4_0": "“idha, bhante,",
  "sn21:4.1.4_1": "aññataro navo bhikkhu pacchābhattaṁ piṇḍapātapaṭikkanto vihāraṁ pavisitvā appossukko tuṇhībhūto saṅkasāyati,",
  "sn21:4.1.4_2": "na bhikkhūnaṁ veyyāvaccaṁ karoti cīvarakārasamaye”ti.",
  "sn21:4.2.1_0": "Atha kho bhagavā aññataraṁ bhikkhuṁ āmantesi: ",
  "sn21:4.2.2_0": "“ehi tvaṁ, bhikkhu,",
  "sn21:4.2.2_1": "mama vacanena taṁ bhikkhuṁ āmantehi ‘satthā taṁ, āvuso, āmantetī’”ti.",
  "sn21:4.2.3_0": "“Evaṁ,",
  "sn21:4.2.3_1": "bhante”ti kho so bhikkhu bhagavato paṭissutvā yena so bhikkhu tenupasaṅkami;",
  "sn21:4.2.3_2": "upasaṅkamitvā taṁ bhikkhuṁ etadavoca:",
  "sn21:4.2.4_0": "“satthā taṁ, āvuso, āmantetī”ti. ",
  "sn21:4.2.5_0": "“Evamāvuso”ti kho so bhikkhu tassa bhikkhuno paṭissutvā yena bhagavā tenupasaṅkami;",
  "sn21:4.2.5_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn21:4.2.5_2": "Ekamantaṁ nisinnaṁ kho taṁ bhikkhuṁ bhagavā etadavoca:",
  "sn21:4.2.6_0": "“saccaṁ kira tvaṁ, bhikkhu,",
  "sn21:4.2.6_1": "pacchābhattaṁ piṇḍapātapaṭikkanto vihāraṁ pavisitvā appossukko tuṇhībhūto saṅkasāyasi,",
  "sn21:4.2.6_2": "na bhikkhūnaṁ veyyāvaccaṁ karosi cīvarakārasamaye”ti?",
  "sn21:4.2.7_0": "“Ahampi kho, bhante, sakaṁ kiccaṁ karomī”ti. ",
  "sn21:4.3.1_0": "Atha kho bhagavā tassa bhikkhuno cetasā cetoparivitakkamaññāya bhikkhū āmantesi: ",
  "sn21:4.3.2_0": "“mā kho tumhe, bhikkhave, etassa bhikkhuno ujjhāyittha. ",
  "sn21:4.3.3_0": "Eso kho, bhikkhave,",
  "sn21:4.3.3_1": "bhikkhu catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī akicchalābhī akasiralābhī,",
  "sn21:4.3.3_2": "yassa catthāya kulaputtā sammadeva agārasmā anagāriyaṁ pabbajanti,",
  "sn21:4.3.3_3": "tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharatī”ti.",
  "sn21:4.4.1_0": "Idamavoca bhagavā. ",
  "sn21:4.4.2_0": "Idaṁ vatvāna sugato athāparaṁ etadavoca satthā: ",
  "sn21:4.5.1_0": "“Nayidaṁ sithilamārabbha, ",
  "sn21:4.5.2_0": "nayidaṁ appena thāmasā; ",
  "sn21:4.5.3_0": "Nibbānaṁ adhigantabbaṁ, ",
  "sn21:4.5.4_0": "sabbadukkhappamocanaṁ. ",
  "sn21:4.6.1_0": "Ayañca daharo bhikkhu, ",
  "sn21:4.6.2_0": "ayamuttamapuriso; ",
  "sn21:4.6.3_0": "Dhāreti antimaṁ dehaṁ, ",
  "sn21:4.6.4_0": "jetvā māraṁ savāhinin”ti. ",
  "sn21:4.6.5_0": "Catutthaṁ. ",
  "sn21:5.0.1_0": "Saṁyutta Nikāya 21 ",
  "sn21:5.0.2_0": "1. Bhikkhuvagga ",
  "sn21:5.0.3_0": "5. Sujātasutta ",
  "sn21:5.1.1_0": "Sāvatthiyaṁ viharati. ",
  "sn21:5.1.2_0": "Atha kho āyasmā sujāto yena bhagavā tenupasaṅkami. ",
  "sn21:5.1.3_0": "Addasā kho bhagavā āyasmantaṁ sujātaṁ dūratova āgacchantaṁ. ",
  "sn21:5.1.4_0": "Disvāna bhikkhū āmantesi: ",
  "sn21:5.1.5_0": "“ubhayenevāyaṁ, bhikkhave, kulaputto sobhati—",
  "sn21:5.1.6_0": "yañca abhirūpo dassanīyo pāsādiko paramāya vaṇṇapokkharatāya samannāgato,",
  "sn21:5.1.6_1": "yassa catthāya kulaputtā sammadeva agārasmā anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharatī”ti.",
  "sn21:5.1.7_0": "Idamavoca bhagavā …pe… ",
  "sn21:5.1.8_0": "satthā: ",
  "sn21:5.2.1_0": "“Sobhati vatāyaṁ bhikkhu, ",
  "sn21:5.2.2_0": "ujubhūtena cetasā; ",
  "sn21:5.2.3_0": "Vippayutto visaṁyutto, ",
  "sn21:5.2.4_0": "anupādāya nibbuto; ",
  "sn21:5.2.5_0": "Dhāreti antimaṁ dehaṁ, ",
  "sn21:5.2.6_0": "jetvā māraṁ savāhinin”ti. ",
  "sn21:5.2.7_0": "Pañcamaṁ. ",
  "sn21:6.0.1_0": "Saṁyutta Nikāya 21 ",
  "sn21:6.0.2_0": "1. Bhikkhuvagga ",
  "sn21:6.0.3_0": "6. Lakuṇḍakabhaddiyasutta ",
  "sn21:6.1.1_0": "Sāvatthiyaṁ viharati. ",
  "sn21:6.1.2_0": "Atha kho āyasmā lakuṇḍakabhaddiyo yena bhagavā tenupasaṅkami. ",
  "sn21:6.1.3_0": "Addasā kho bhagavā āyasmantaṁ lakuṇḍakabhaddiyaṁ dūratova āgacchantaṁ. ",
  "sn21:6.1.4_0": "Disvāna bhikkhū āmantesi: ",
  "sn21:6.1.5_0": "“passatha no tumhe, bhikkhave,",
  "sn21:6.1.5_1": "etaṁ bhikkhuṁ āgacchantaṁ dubbaṇṇaṁ duddasikaṁ okoṭimakaṁ bhikkhūnaṁ paribhūtarūpan”ti?",
  "sn21:6.1.6_0": "“Evaṁ, bhante”. ",
  "sn21:6.1.7_0": "“Eso kho, bhikkhave,",
  "sn21:6.1.7_1": "bhikkhu mahiddhiko mahānubhāvo,",
  "sn21:6.1.7_2": "na ca sā samāpatti sulabharūpā yā tena bhikkhunā asamāpannapubbā.",
  "sn21:6.1.8_0": "Yassa catthāya kulaputtā sammadeva agārasmā anagāriyaṁ pabbajanti,",
  "sn21:6.1.8_1": "tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharatī”ti.",
  "sn21:6.1.9_0": "Idamavoca bhagavā …pe… ",
  "sn21:6.1.10_0": "satthā: ",
  "sn21:6.2.1_0": "“Haṁsā koñcā mayūrā ca, ",
  "sn21:6.2.2_0": "hatthayo pasadā migā; ",
  "sn21:6.2.3_0": "Sabbe sīhassa bhāyanti, ",
  "sn21:6.2.4_0": "natthi kāyasmiṁ tulyatā. ",
  "sn21:6.3.1_0": "Evameva manussesu, ",
  "sn21:6.3.2_0": "daharo cepi paññavā; ",
  "sn21:6.3.3_0": "So hi tattha mahā hoti, ",
  "sn21:6.3.4_0": "neva bālo sarīravā”ti. ",
  "sn21:6.3.5_0": "Chaṭṭhaṁ. ",
  "sn21:7.0.1_0": "Saṁyutta Nikāya 21 ",
  "sn21:7.0.2_0": "1. Bhikkhuvagga ",
  "sn21:7.0.3_0": "7. Visākhasutta ",
  "sn21:7.1.1_0": "Evaṁ me sutaṁ—",
  "sn21:7.1.2_0": "ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. ",
  "sn21:7.1.3_0": "Tena kho pana samayena āyasmā visākho pañcālaputto upaṭṭhānasālāyaṁ bhikkhū dhammiyā kathāya sandasseti samādapeti samuttejeti sampahaṁseti,",
  "sn21:7.1.3_1": "poriyā vācāya vissaṭṭhāya anelagalāya atthassa viññāpaniyā pariyāpannāya anissitāya.",
  "sn21:7.2.1_0": "Atha kho bhagavā sāyanhasamayaṁ paṭisallānā vuṭṭhito yena upaṭṭhānasālā tenupasaṅkami;",
  "sn21:7.2.1_1": "upasaṅkamitvā paññatte āsane nisīdi.",
  "sn21:7.2.2_0": "Nisajja kho bhagavā bhikkhū āmantesi: ",
  "sn21:7.2.3_0": "“ko nu kho, bhikkhave,",
  "sn21:7.2.3_1": "upaṭṭhānasālāyaṁ bhikkhū dhammiyā kathāya sandasseti samādapeti samuttejeti sampahaṁseti poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā”ti?",
  "sn21:7.2.4_0": "“Āyasmā, bhante,",
  "sn21:7.2.4_1": "visākho pañcālaputto upaṭṭhānasālāyaṁ bhikkhū dhammiyā kathāya sandasseti samādapeti samuttejeti sampahaṁseti,",
  "sn21:7.2.4_2": "poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā”ti.",
  "sn21:7.3.1_0": "Atha kho bhagavā āyasmantaṁ visākhaṁ pañcālaputtaṁ āmantesi: ",
  "sn21:7.3.2_0": "“sādhu sādhu, visākha, ",
  "sn21:7.3.3_0": "sādhu kho tvaṁ, visākha,",
  "sn21:7.3.3_1": "bhikkhū dhammiyā kathāya sandassesi …pe… atthassa viññāpaniyā pariyāpannāya anissitāyā”ti.",
  "sn21:7.4.1_0": "Idamavoca bhagavā. ",
  "sn21:7.4.2_0": "Idaṁ vatvāna sugato athāparaṁ etadavoca satthā: ",
  "sn21:7.5.1_0": "“Nābhāsamānaṁ jānanti, ",
  "sn21:7.5.2_0": "missaṁ bālehi paṇḍitaṁ; ",
  "sn21:7.5.3_0": "Bhāsamānañca jānanti, ",
  "sn21:7.5.4_0": "desentaṁ amataṁ padaṁ. ",
  "sn21:7.6.1_0": "Bhāsaye jotaye dhammaṁ, ",
  "sn21:7.6.2_0": "paggaṇhe isinaṁ dhajaṁ; ",
  "sn21:7.6.3_0": "Subhāsitadhajā isayo, ",
  "sn21:7.6.4_0": "dhammo hi isinaṁ dhajo”ti. ",
  "sn21:7.6.5_0": "Sattamaṁ. ",
  "sn21:8.0.1_0": "Saṁyutta Nikāya 21 ",
  "sn21:8.0.2_0": "1. Bhikkhuvagga ",
  "sn21:8.0.3_0": "8. Nandasutta ",
  "sn21:8.1.1_0": "Sāvatthiyaṁ viharati. ",
  "sn21:8.1.2_0": "Atha kho āyasmā nando bhagavato mātucchāputto ākoṭitapaccākoṭitāni cīvarāni pārupitvā akkhīni añjetvā acchaṁ pattaṁ gahetvā yena bhagavā tenupasaṅkami;",
  "sn21:8.1.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn21:8.1.2_2": "Ekamantaṁ nisinnaṁ kho āyasmantaṁ nandaṁ bhagavā etadavoca:",
  "sn21:8.1.3_0": "“na kho te taṁ, nanda,",
  "sn21:8.1.3_1": "patirūpaṁ kulaputtassa saddhā agārasmā anagāriyaṁ pabbajitassa,",
  "sn21:8.1.3_2": "yaṁ tvaṁ ākoṭitapaccākoṭitāni cīvarāni pārupeyyāsi, akkhīni ca añjeyyāsi, acchañca pattaṁ dhāreyyāsi.",
  "sn21:8.1.4_0": "Etaṁ kho te, nanda,",
  "sn21:8.1.4_1": "patirūpaṁ kulaputtassa saddhā agārasmā anagāriyaṁ pabbajitassa, yaṁ tvaṁ āraññiko ca assasi,",
  "sn21:8.1.4_2": "piṇḍapātiko ca paṁsukūliko ca kāmesu ca anapekkho vihareyyāsī”ti.",
  "sn21:8.1.5_0": "Idamavoca bhagavā …pe… ",
  "sn21:8.1.6_0": "satthā: ",
  "sn21:8.2.1_0": "“Kadāhaṁ nandaṁ passeyyaṁ, ",
  "sn21:8.2.2_0": "āraññaṁ paṁsukūlikaṁ; ",
  "sn21:8.2.3_0": "Aññātuñchena yāpentaṁ, ",
  "sn21:8.2.4_0": "kāmesu anapekkhinan”ti. ",
  "sn21:8.3.1_0": "Atha kho āyasmā nando aparena samayena āraññiko ca piṇḍapātiko ca paṁsukūliko ca kāmesu ca anapekkho vihāsīti. ",
  "sn21:8.3.2_0": "Aṭṭhamaṁ. ",
  "sn21:9.0.1_0": "Saṁyutta Nikāya 21 ",
  "sn21:9.0.2_0": "1. Bhikkhuvagga ",
  "sn21:9.0.3_0": "9. Tissasutta ",
  "sn21:9.1.1_0": "Sāvatthiyaṁ viharati. ",
  "sn21:9.1.2_0": "Atha kho āyasmā tisso bhagavato pitucchāputto yena bhagavā tenupasaṅkami;",
  "sn21:9.1.2_1": "upasaṅkamitvā bhagavantaṁ abhivādetvā ekamantaṁ nisīdi dukkhī dummano assūni pavattayamāno.",
  "sn21:9.1.2_2": "Atha kho bhagavā āyasmantaṁ tissaṁ etadavoca:",
  "sn21:9.1.3_0": "“kiṁ nu kho tvaṁ, tissa,",
  "sn21:9.1.3_1": "ekamantaṁ nisinno dukkhī dummano assūni pavattayamāno”ti?",
  "sn21:9.1.4_0": "“Tathā hi pana maṁ, bhante,",
  "sn21:9.1.4_1": "bhikkhū samantā vācāyasannitodakena sañjambharimakaṁsū”ti.",
  "sn21:9.1.5_0": "“Tathāhi pana tvaṁ, tissa, vattā no ca vacanakkhamo; ",
  "sn21:9.1.6_0": "na kho te taṁ, tissa,",
  "sn21:9.1.6_1": "patirūpaṁ kulaputtassa saddhā agārasmā anagāriyaṁ pabbajitassa,",
  "sn21:9.1.6_2": "yaṁ tvaṁ vattā no ca vacanakkhamo.",
  "sn21:9.1.7_0": "Etaṁ kho te, tissa,",
  "sn21:9.1.7_1": "patirūpaṁ kulaputtassa saddhā agārasmā anagāriyaṁ pabbajitassa:",
  "sn21:9.1.8_0": "‘yaṁ tvaṁ vattā ca assa vacanakkhamo cā’”ti. ",
  "sn21:9.2.1_0": "Idamavoca bhagavā. ",
  "sn21:9.2.2_0": "Idaṁ vatvāna sugato athāparaṁ etadavoca satthā: ",
  "sn21:9.3.1_0": "“Kiṁ nu kujjhasi mā kujjhi, ",
  "sn21:9.3.2_0": "Akkodho tissa te varaṁ; ",
  "sn21:9.3.3_0": "Kodhamānamakkhavinayatthañhi, ",
  "sn21:9.3.4_0": "Tissa brahmacariyaṁ vussatī”ti. ",
  "sn21:9.3.5_0": "Navamaṁ. ",
  "sn21:10.0.1_0": "Saṁyutta Nikāya 21 ",
  "sn21:10.0.2_0": "1. Bhikkhuvagga ",
  "sn21:10.0.3_0": "10. Theranāmakasutta ",
  "sn21:10.1.1_0": "Ekaṁ samayaṁ bhagavā rājagahe viharati veḷuvane kalandakanivāpe. ",
  "sn21:10.1.2_0": "Tena kho pana samayena aññataro bhikkhu theranāmako ekavihārī ceva hoti ekavihārassa ca vaṇṇavādī. ",
  "sn21:10.1.3_0": "So eko gāmaṁ piṇḍāya pavisati eko paṭikkamati eko raho nisīdati eko caṅkamaṁ adhiṭṭhāti. ",
  "sn21:10.1.4_0": "Atha kho sambahulā bhikkhū yena bhagavā tenupasaṅkamiṁsu;",
  "sn21:10.1.4_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "sn21:10.1.4_2": "Ekamantaṁ nisinnā kho te bhikkhū bhagavantaṁ etadavocuṁ:",
  "sn21:10.1.5_0": "“idha, bhante,",
  "sn21:10.1.5_1": "aññataro bhikkhu theranāmako ekavihārī ekavihārassa ca vaṇṇavādī”ti.",
  "sn21:10.2.1_0": "Atha kho bhagavā aññataraṁ bhikkhuṁ āmantesi: ",
  "sn21:10.2.2_0": "“ehi tvaṁ, bhikkhu,",
  "sn21:10.2.2_1": "mama vacanena theraṁ bhikkhuṁ āmantehi:",
  "sn21:10.2.3_0": "‘satthā taṁ, āvuso thera, āmantetī’”ti. ",
  "sn21:10.2.4_0": "“Evaṁ,",
  "sn21:10.2.4_1": "bhante”ti kho so bhikkhu bhagavato paṭissutvā yenāyasmā thero tenupasaṅkami;",
  "sn21:10.2.4_2": "upasaṅkamitvā āyasmantaṁ theraṁ etadavoca:",
  "sn21:10.2.5_0": "“satthā taṁ, āvuso thera, āmantetī”ti. ",
  "sn21:10.2.6_0": "“Evamāvuso”ti kho āyasmā thero tassa bhikkhuno paṭissutvā yena bhagavā tenupasaṅkami;",
  "sn21:10.2.6_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn21:10.2.6_2": "Ekamantaṁ nisinnaṁ kho āyasmantaṁ theraṁ bhagavā etadavoca:",
  "sn21:10.2.7_0": "“saccaṁ kira tvaṁ, thera,",
  "sn21:10.2.7_1": "ekavihārī ekavihārassa ca vaṇṇavādī”ti?",
  "sn21:10.2.8_0": "“Evaṁ, bhante”. ",
  "sn21:10.2.9_0": "“Yathā kathaṁ pana tvaṁ, thera,",
  "sn21:10.2.9_1": "ekavihārī ekavihārassa ca vaṇṇavādī”ti?",
  "sn21:10.2.10_0": "“Idhāhaṁ, bhante,",
  "sn21:10.2.10_1": "eko gāmaṁ piṇḍāya pavisāmi eko paṭikkamāmi eko raho nisīdāmi eko caṅkamaṁ adhiṭṭhāmi.",
  "sn21:10.2.11_0": "Evaṁ khvāhaṁ, bhante,",
  "sn21:10.2.11_1": "ekavihārī ekavihārassa ca vaṇṇavādī”ti.",
  "sn21:10.3.1_0": "“Attheso, thera, ekavihāro neso natthīti vadāmi. ",
  "sn21:10.3.2_0": "Api ca, thera,",
  "sn21:10.3.2_1": "yathā ekavihāro vitthārena paripuṇṇo hoti",
  "sn21:10.3.3_0": "taṁ suṇāhi, sādhukaṁ manasi karohi; bhāsissāmī”ti. ",
  "sn21:10.3.4_0": "“Evaṁ, bhante”ti kho …pe…. ",
  "sn21:10.3.5_0": "“Kathañca, thera,",
  "sn21:10.3.5_1": "ekavihāro vitthārena paripuṇṇo hoti.",
  "sn21:10.3.6_0": "Idha, thera, yaṁ atītaṁ taṁ pahīnaṁ,",
  "sn21:10.3.6_1": "yaṁ anāgataṁ taṁ paṭinissaṭṭhaṁ,",
  "sn21:10.3.6_2": "paccuppannesu ca attabhāvapaṭilābhesu chandarāgo suppaṭivinīto.",
  "sn21:10.3.7_0": "Evaṁ kho, thera,",
  "sn21:10.3.7_1": "ekavihāro vitthārena paripuṇṇo hotī”ti.",
  "sn21:10.4.1_0": "Idamavoca bhagavā. ",
  "sn21:10.4.2_0": "Idaṁ vatvāna sugato athāparaṁ etadavoca satthā: ",
  "sn21:10.5.1_0": "“Sabbābhibhuṁ sabbaviduṁ sumedhaṁ, ",
  "sn21:10.5.2_0": "Sabbesu dhammesu anūpalittaṁ; ",
  "sn21:10.5.3_0": "Sabbañjahaṁ taṇhākkhaye vimuttaṁ, ",
  "sn21:10.5.4_0": "Tamahaṁ naraṁ ekavihārīti brūmī”ti. ",
  "sn21:10.5.5_0": "Dasamaṁ. ",
  "sn21:11.0.1_0": "Saṁyutta Nikāya 21 ",
  "sn21:11.0.2_0": "1. Bhikkhuvagga ",
  "sn21:11.0.3_0": "11. Mahākappinasutta ",
  "sn21:11.1.1_0": "Sāvatthiyaṁ viharati. ",
  "sn21:11.1.2_0": "Atha kho āyasmā mahākappino yena bhagavā tenupasaṅkami. ",
  "sn21:11.1.3_0": "Addasā kho bhagavā āyasmantaṁ mahākappinaṁ dūratova āgacchantaṁ. ",
  "sn21:11.1.4_0": "Disvāna bhikkhū āmantesi: ",
  "sn21:11.1.5_0": "“passatha no tumhe, bhikkhave,",
  "sn21:11.1.5_1": "etaṁ bhikkhuṁ āgacchantaṁ odātakaṁ tanukaṁ tuṅganāsikan”ti?",
  "sn21:11.1.6_0": "“Evaṁ, bhante”. ",
  "sn21:11.1.7_0": "“Eso kho, bhikkhave,",
  "sn21:11.1.7_1": "bhikkhu mahiddhiko mahānubhāvo.",
  "sn21:11.1.8_0": "Na ca sā samāpatti sulabharūpā yā tena bhikkhunā asamāpannapubbā. ",
  "sn21:11.1.9_0": "Yassa catthāya kulaputtā sammadeva agārasmā anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharatī”ti. ",
  "sn21:11.2.1_0": "Idamavoca bhagavā. ",
  "sn21:11.2.2_0": "Idaṁ vatvāna sugato athāparaṁ etadavoca satthā: ",
  "sn21:11.3.1_0": "“Khattiyo seṭṭho janetasmiṁ, ",
  "sn21:11.3.2_0": "ye gottapaṭisārino; ",
  "sn21:11.3.3_0": "Vijjācaraṇasampanno, ",
  "sn21:11.3.4_0": "so seṭṭho devamānuse. ",
  "sn21:11.4.1_0": "Divā tapati ādicco, ",
  "sn21:11.4.2_0": "rattimābhāti candimā; ",
  "sn21:11.4.3_0": "Sannaddho khattiyo tapati, ",
  "sn21:11.4.4_0": "jhāyī tapati brāhmaṇo; ",
  "sn21:11.4.5_0": "Atha sabbamahorattiṁ, ",
  "sn21:11.4.6_0": "buddho tapati tejasā”ti. ",
  "sn21:11.4.7_0": "Ekādasamaṁ. ",
  "sn21:12.0.1_0": "Saṁyutta Nikāya 21 ",
  "sn21:12.0.2_0": "1. Bhikkhuvagga ",
  "sn21:12.0.3_0": "12. Sahāyakasutta ",
  "sn21:12.1.1_0": "Sāvatthiyaṁ viharati. ",
  "sn21:12.1.2_0": "Atha kho dve bhikkhū sahāyakā āyasmato mahākappinassa saddhivihārino yena bhagavā tenupasaṅkamiṁsu. ",
  "sn21:12.1.3_0": "Addasā kho bhagavā te bhikkhū dūratova āgacchante. ",
  "sn21:12.1.4_0": "Disvāna bhikkhū āmantesi: ",
  "sn21:12.1.5_0": "“passatha no tumhe, bhikkhave,",
  "sn21:12.1.5_1": "ete bhikkhū sahāyake āgacchante kappinassa saddhivihārino”ti?",
  "sn21:12.1.6_0": "“Evaṁ, bhante”. ",
  "sn21:12.1.7_0": "“Ete kho te bhikkhū mahiddhikā mahānubhāvā. ",
  "sn21:12.1.8_0": "Na ca sā samāpatti sulabharūpā,",
  "sn21:12.1.8_1": "yā tehi bhikkhūhi asamāpannapubbā.",
  "sn21:12.1.9_0": "Yassa catthāya kulaputtā sammadeva agārasmā anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharantī”ti. ",
  "sn21:12.2.1_0": "Idamavoca bhagavā. ",
  "sn21:12.2.2_0": "Idaṁ vatvāna sugato athāparaṁ etadavoca satthā: ",
  "sn21:12.3.1_0": "“Sahāyāvatime bhikkhū, ",
  "sn21:12.3.2_0": "cirarattaṁ sametikā; ",
  "sn21:12.3.3_0": "Sameti nesaṁ saddhammo, ",
  "sn21:12.3.4_0": "dhamme buddhappavedite. ",
  "sn21:12.4.1_0": "Suvinītā kappinena, ",
  "sn21:12.4.2_0": "dhamme ariyappavedite; ",
  "sn21:12.4.3_0": "Dhārenti antimaṁ dehaṁ, ",
  "sn21:12.4.4_0": "jetvā māraṁ savāhinin”ti. ",
  "sn21:12.4.5_0": "Dvādasamaṁ. ",
  "sn21:12.4.6_0": "Bhikkhuvaggo paṭhamo. ",
  "sn21:12.5.0_0": "Tassuddānaṁ",
  "sn21:12.5.1_0": "Kolito upatisso ca, ",
  "sn21:12.5.2_0": "ghaṭo cāpi pavuccati; ",
  "sn21:12.5.3_0": "Navo sujāto bhaddi ca, ",
  "sn21:12.5.4_0": "visākho nando tisso ca; ",
  "sn21:12.5.5_0": "Theranāmo ca kappino, ",
  "sn21:12.5.6_0": "sahāyena ca dvādasāti. ",
  "sn21:12.5.7_0": "Bhikkhusaṁyuttaṁ samattaṁ. ",
  "sn21:12.5.8_0": "Nidānavaggo dutiyo. ",
  "sn21:12.6.0_0": "Tassuddānaṁ",
  "sn21:12.6.1_0": "Nidānābhisamayadhātu, ",
  "sn21:12.6.2_0": "anamataggena kassapaṁ; ",
  "sn21:12.6.3_0": "Sakkārarāhulalakkhaṇo, ",
  "sn21:12.6.4_0": "opammabhikkhunā vaggo. ",
  "sn21:12.6.5_0": "Dutiyo tena pavuccatīti. ",
  "sn21:12.6.6_0": "Nidānavaggasaṁyuttapāḷi niṭṭhitā. "
}