{
  "atk-s0303a2:0_0": "3. Diṭṭhisaṁyuttaṁ",
  "atk-s0303a2:1_0": "1. Sotāpattivaggo",
  "atk-s0303a2:2_0": "1. Vātasuttavaṇṇanā",
  "atk-s0303a2:3_0": "206.",
  "atk-s0303a2:3_1": "Diṭṭhisaṁyutte na vātā vāyantītiādīsu evaṁ kira tesaṁ diṭṭhi –",
  "atk-s0303a2:3_2": "‘‘yepi ete rukkhasākhādīni bhañjantā vātā vāyanti,",
  "atk-s0303a2:3_3": "na ete vātā,",
  "atk-s0303a2:3_4": "vātaleso nāmeso,",
  "atk-s0303a2:3_5": "vāto pana esikatthambho viya pabbatakūṭaṁ viya ca ṭhito.",
  "atk-s0303a2:3_6": "Tathā yāpi etā tiṇakaṭṭhādīni vahantiyo nadiyo sandanti,",
  "atk-s0303a2:3_7": "na ettha udakaṁ sandaki,",
  "atk-s0303a2:3_8": "udakaleso nāmesa,",
  "atk-s0303a2:3_9": "udakaṁ pana esikatthambho viya pabbatakūṭaṁ viya ca ṭhitaṁ.",
  "atk-s0303a2:3_10": "Yāpimā gabbhiniyo vijāyantīti ca vuccanti,",
  "atk-s0303a2:3_11": "kiñcāpi tā milātudarā honti,",
  "atk-s0303a2:3_12": "gabbho pana na nikkhamati,",
  "atk-s0303a2:3_13": "gabbhaleso nāmeso,",
  "atk-s0303a2:3_14": "gabbho pana esikatthambho viya pabbatakūṭaṁ viya ca ṭhito.",
  "atk-s0303a2:3_15": "Yepi ete candimasūriyā udenti vā apenti vā,",
  "atk-s0303a2:3_16": "neva te udenti na apenti,",
  "atk-s0303a2:3_17": "candimasūriyaleso nāmesa,",
  "atk-s0303a2:3_18": "candimasūriyā pana esikatthambho viya pabbatakūṭaṁ viya ca ṭhitā’’ti.",
  "atk-s0303a2:4_0": "2-4. Etaṁmamasuttādivaṇṇanā",
  "atk-s0303a2:5_0": "207-209.Diṭṭhantiādīsu diṭṭhaṁ rūpāyatanaṁ.",
  "atk-s0303a2:5_1": "Sutaṁ saddāyatanaṁ.",
  "atk-s0303a2:5_2": "Mutaṁ gandhāyatanaṁ rasāyatanaṁ phoṭṭhabbāyatanaṁ.",
  "atk-s0303a2:5_3": "Tañhi patvā gahetabbato mutanti ca vuttaṁ.",
  "atk-s0303a2:5_4": "Avasesāni sattāyatanāni viññātaṁ nāma.",
  "atk-s0303a2:5_5": "Pattanti pariyesitvā vā apariyesitvā vā pattaṁ.",
  "atk-s0303a2:5_6": "Pariyesitanti pattaṁ vā apattaṁ vā pariyesitaṁ.",
  "atk-s0303a2:5_7": "Anuvicaritaṁ manasāti cittena anusañcaritaṁ.",
  "atk-s0303a2:5_8": "Lokasmiñhi pariyesitvā pattampi atthi,",
  "atk-s0303a2:5_9": "pariyesitvā nopattampi,",
  "atk-s0303a2:5_10": "apariyesitvā pattampi,",
  "atk-s0303a2:5_11": "apariyesitvā nopattampi.",
  "atk-s0303a2:5_12": "Tattha pariyesitvā pattaṁ pattaṁ nāma,",
  "atk-s0303a2:5_13": "pariyesitvā nopattaṁ pariyesitaṁ nāma .",
  "atk-s0303a2:5_14": "Apariyesitvā pattañca apariyesitvā nopattañca manasānuvicaritaṁ nāma.",
  "atk-s0303a2:5_15": "Atha vā pariyesitvā pattampi apariyesitvā pattampi pattaṭṭhena pattaṁ nāma,",
  "atk-s0303a2:5_16": "pariyesitvā nopattameva pariyesitaṁ nāma,",
  "atk-s0303a2:5_17": "apariyesitvā nopattaṁ manasānuvicaritaṁ nāma.",
  "atk-s0303a2:5_18": "Sabbaṁ vā etaṁ manasā anuvicaritameva.",
  "atk-s0303a2:6_0": "5. Natthidinnasuttavaṇṇanā",
  "atk-s0303a2:7_0": "210.Natthidinnantiādīsu natthi dinnanti dinnassa phalābhāvaṁ sandhāya vadanti.",
  "atk-s0303a2:7_1": "Yiṭṭhaṁ vuccati mahāyāgo.",
  "atk-s0303a2:7_2": "Hutanti paheṇakasakkāro adhippeto.",
  "atk-s0303a2:7_3": "Tampi ubhayaṁ phalābhāvameva sandhāya paṭikkhipanti.",
  "atk-s0303a2:7_4": "Sukatadukkaṭānanti sukatadukkatānaṁ,",
  "atk-s0303a2:7_5": "kusalākusalānanti attho.",
  "atk-s0303a2:7_6": "Phalaṁ vipākoti yaṁ phalanti vā vipākoti vā vuccati,",
  "atk-s0303a2:7_7": "taṁ natthīti vadanti.",
  "atk-s0303a2:7_8": "Natthi ayaṁ lokoti paraloke ṭhitassa ayaṁ loko natthi.",
  "atk-s0303a2:7_9": "Natthi paro lokoti idha loke ṭhitassapi paro loko natthi,",
  "atk-s0303a2:7_10": "sabbe tattha tattheva ucchijjantīti dassenti.",
  "atk-s0303a2:7_11": "Natthi mātā natthi pitāti tesu sammāpaṭipattimicchāpaṭipattīnaṁ phalābhāvavasena vadanti.",
  "atk-s0303a2:7_12": "Natthi sattā opapātikāti cavitvā uppajjanakasattā nāma natthīti vadanti.",
  "atk-s0303a2:7_13": "Natthi loke samaṇabrāhmaṇāti loke sammāpaṭipannā samaṇabrāhmaṇā nāma natthīti vadanti.",
  "atk-s0303a2:8_0": "Cātumahābhūtikoti catumahābhūtamayo.",
  "atk-s0303a2:8_1": "Pathavī pathavīkāyanti ajjhattikā pathavīdhātu bāhiraṁ pathavīdhātuṁ.",
  "atk-s0303a2:8_2": "Anupetīti anuyāti.",
  "atk-s0303a2:8_3": "Anupagacchatīti tasseva vevacanaṁ,",
  "atk-s0303a2:8_4": "anugacchatītipi attho.",
  "atk-s0303a2:8_5": "Ubhayenāpi upeti upagacchatīti dassenti.",
  "atk-s0303a2:8_6": "Āpādīsupi eseva nayo.",
  "atk-s0303a2:8_7": "Indriyānīti manacchaṭṭhāni indriyāni.",
  "atk-s0303a2:8_8": "Saṅkamantīti ākāsaṁ pakkhandanti.",
  "atk-s0303a2:8_9": "Āsandipañcamāti nipannamañcena pañcamā,",
  "atk-s0303a2:8_10": "mañco ceva,",
  "atk-s0303a2:8_11": "cattāro mañcapāde gahetvā ṭhitā cattāro purisā cāti attho.",
  "atk-s0303a2:8_12": "Yāva āḷāhanāti yāva susānā.",
  "atk-s0303a2:8_13": "Padānīti ‘‘ayaṁ evaṁ sīlavā ahosi,",
  "atk-s0303a2:8_14": "evaṁ dussīlo’’tiādinā nayena pavattāni guṇāguṇapadāni.",
  "atk-s0303a2:8_15": "Sarīrameva vā ettha padānīti adhippetaṁ.",
  "atk-s0303a2:8_16": "Kāpotakānīti kapotakavaṇṇāni,",
  "atk-s0303a2:8_17": "pārāvatapakkhavaṇṇānīti attho.",
  "atk-s0303a2:8_18": "Bhassantāti bhasmantā.",
  "atk-s0303a2:8_19": "Ayameva vā pāḷi.",
  "atk-s0303a2:8_20": "Āhutiyoti yaṁ paheṇakasakkārādibhedaṁ dinnadānaṁ,",
  "atk-s0303a2:8_21": "sabbaṁ taṁ chārikāvasānameva hoti,",
  "atk-s0303a2:8_22": "na tato paraṁ phaladāyakaṁ hutvā gacchatīti attho.",
  "atk-s0303a2:8_23": "Dattupaññattanti dattūhi bālamanussehi paññattaṁ.",
  "atk-s0303a2:8_24": "Idaṁ vuttaṁ hoti –",
  "atk-s0303a2:8_25": "bālehi abuddhīhi paññattamidaṁ dānaṁ,",
  "atk-s0303a2:8_26": "na paṇḍitehi.",
  "atk-s0303a2:8_27": "Bālā denti,",
  "atk-s0303a2:8_28": "paṇḍitā gaṇhantīti dassenti.",
  "atk-s0303a2:9_0": "6. Karotosuttavaṇṇanā",
  "atk-s0303a2:10_0": "211.Karototi sahatthā karontassa.",
  "atk-s0303a2:10_1": "Kārayatoti āṇattiyā kārentassa.",
  "atk-s0303a2:10_2": "Chindatoti paresaṁ hatthādīni chindantassa.",
  "atk-s0303a2:10_3": "Chedāpayatoti parehi chedāpentassa.",
  "atk-s0303a2:10_4": "Pacatoti daṇḍena pīḷentassa.",
  "atk-s0303a2:10_5": "Pacāpayatoti parehi daṇḍādinā pīḷāpentassa.",
  "atk-s0303a2:10_6": "Socato socāpayatoti parassa bhaṇḍaharaṇādīhi sokaṁ sayaṁ karontassāpi parehi kārentassāpi.",
  "atk-s0303a2:10_7": "Kilamato kilamāpayatoti āhārupacchedabandhanāgārapavesanādīhi sayaṁ kilamentassapi parehi kilamāpentassapi.",
  "atk-s0303a2:10_8": "Phandato phandāpayatoti paraṁ phandantaṁ phandanakāle sayampi phandato parempi phandāpayato.",
  "atk-s0303a2:10_9": "Pāṇamatipātayatoti pāṇaṁ hanantassapi hanāpentassapi.",
  "atk-s0303a2:10_10": "Evaṁ sabbattha karaṇakārāpanavaseneva attho veditabbo.",
  "atk-s0303a2:11_0": "Sandhinti gharasandhiṁ.",
  "atk-s0303a2:11_1": "Nillopanti mahāvilopaṁ.",
  "atk-s0303a2:11_2": "Ekāgārikanti ekameva gharaṁ parivāretvā vilumpanaṁ.",
  "atk-s0303a2:11_3": "Paripanthe tiṭṭhatoti āgatāgatānaṁ acchindanatthaṁ magge tiṭṭhato.",
  "atk-s0303a2:11_4": "Karoto na karīyati pāpanti yaṁkiñci pāpaṁ karomīti saññāya karotopi pāpaṁ na karīyati,",
  "atk-s0303a2:11_5": "natthi pāpaṁ.",
  "atk-s0303a2:11_6": "Sattā pana karomāti evaṁsaññino hontīti dīpenti.",
  "atk-s0303a2:11_7": "Khurapariyantenāti khuraneminā,",
  "atk-s0303a2:11_8": "khuradhārasadisapariyantena vā.",
  "atk-s0303a2:11_9": "Ekamaṁsakhalanti ekamaṁsarāsiṁ.",
  "atk-s0303a2:11_10": "Puñjanti tasseva vevacanaṁ.",
  "atk-s0303a2:11_11": "Tatonidānanti ekamaṁsakhalakaraṇanidānaṁ.",
  "atk-s0303a2:12_0": "Dakkhiṇanti dakkhiṇatīre manussā kakkhaḷā dāruṇā,",
  "atk-s0303a2:12_1": "te sandhāya hanantotiādi vuttaṁ.",
  "atk-s0303a2:12_2": "Uttaranti uttaratīre saddhā honti pasannā buddhamāmakā dhammamāmakā saṅghamāmakā,",
  "atk-s0303a2:12_3": "te sandhāya dadantotiādi vuttaṁ.",
  "atk-s0303a2:12_4": "Tattha yajantoti mahāyāgaṁ karonto.",
  "atk-s0303a2:12_5": "Damenāti indriyadamena uposathakammena.",
  "atk-s0303a2:12_6": "Saṁyamenāti sīlasaṁyamena.",
  "atk-s0303a2:12_7": "Saccavajjenāti saccavacanena.",
  "atk-s0303a2:12_8": "Āgamoti āgamanaṁ,",
  "atk-s0303a2:12_9": "pavattīti attho.",
  "atk-s0303a2:12_10": "Sabbathāpi pāpapuññānaṁ kiriyameva paṭikkhipanti.",
  "atk-s0303a2:13_0": "7. Hetusuttavaṇṇanā",
  "atk-s0303a2:14_0": "212.Natthihetu natthi paccayoti ettha paccayoti hetuvevacanameva.",
  "atk-s0303a2:14_1": "Ubhayenāpi vijjamānameva kāyaduccaritādīnaṁ saṁkilesapaccayaṁ,",
  "atk-s0303a2:14_2": "kāyasucaritādīnañca visuddhipaccayaṁ paṭikkhipanti.",
  "atk-s0303a2:14_3": "Natthi balanti yamhi attano bale patiṭṭhitā ime sattā devattampi mārattampi brahmattampi sāvakabodhimpi paccekabodhimpi sabbaññutampi pāpuṇanti,",
  "atk-s0303a2:14_4": "taṁ balaṁ paṭikkhipanti.",
  "atk-s0303a2:14_5": "Natthi vīriyantiādīni sabbāni aññamaññavevacanāneva.",
  "atk-s0303a2:14_6": "‘‘Idaṁ no vīriyena,",
  "atk-s0303a2:14_7": "idaṁ purisathāmena,",
  "atk-s0303a2:14_8": "idaṁ purisaparakkamena patta’’nti,",
  "atk-s0303a2:14_9": "evaṁ pavattavacanapaṭikkhepakaraṇavasena panetāni visuṁ ādiyanti.",
  "atk-s0303a2:15_0": "Sabbe sattāti oṭṭhagoṇagadrabhādayo anavasese pariggaṇhanti.",
  "atk-s0303a2:15_1": "Sabbe pāṇāti ekindriyo pāṇo,",
  "atk-s0303a2:15_2": "dvindriyo pāṇotiādivasena vadanti.",
  "atk-s0303a2:15_3": "Sabbe bhūtāti aṇḍakosavatthikosesu bhūte sandhāya vadanti.",
  "atk-s0303a2:15_4": "Sabbe jīvāti sāliyavagodhumādayo sandhāya vadanti.",
  "atk-s0303a2:15_5": "Tesu hi te viruhanabhāvena jīvasaññino.",
  "atk-s0303a2:15_6": "Avasā abalā avīriyāti tesaṁ attano vaso vā balaṁ vā vīriyaṁ vā natthi.",
  "atk-s0303a2:15_7": "Niyatisaṅgatibhāvapariṇatāti ettha niyatīti niyatatā.",
  "atk-s0303a2:15_8": "Saṅgatīti channaṁ abhijātīnaṁ tattha tattha gamanaṁ.",
  "atk-s0303a2:15_9": "Bhāvoti sabhāvoyeva.",
  "atk-s0303a2:15_10": "Evaṁ niyatiyā ca saṅgatiyā ca bhāvena ca pariṇatā nānappakārataṁ pattā.",
  "atk-s0303a2:15_11": "Yena hi yathā bhavitabbaṁ,",
  "atk-s0303a2:15_12": "so tatheva bhavati.",
  "atk-s0303a2:15_13": "Yena na bhavitabbaṁ,",
  "atk-s0303a2:15_14": "so na bhavatīti dassenti.",
  "atk-s0303a2:15_15": "Chasvevābhijātīsūti chasu eva abhijātīsu ṭhatvā sukhañca dukkhañca paṭisaṁvedenti,",
  "atk-s0303a2:15_16": "aññā sukhadukkhabhūmi natthīti dassenti.",
  "atk-s0303a2:16_0": "8-10. Mahādiṭṭhisuttādivaṇṇanā",
  "atk-s0303a2:17_0": "213-215.Akaṭāti akatā.",
  "atk-s0303a2:17_1": "Akaṭavidhāti akatavidhānā,",
  "atk-s0303a2:17_2": "‘‘evaṁ karohī’’ti kenaci kāritāpi na hontīti attho.",
  "atk-s0303a2:17_3": "Animmitāti iddhiyāpi na nimmitā.",
  "atk-s0303a2:17_4": "Animmātāti animmāpitā.",
  "atk-s0303a2:17_5": "‘‘Animmitabbā’’tipi pāṭho,",
  "atk-s0303a2:17_6": "na nimmitabbāti attho.",
  "atk-s0303a2:17_7": "Vañjhāti vañjhapasuvañjhatālādayo viya aphalā kassaci ajanakā.",
  "atk-s0303a2:17_8": "Pabbatakūṭaṁ viya ṭhitāti kūṭaṭṭhā.",
  "atk-s0303a2:17_9": "Esikaṭṭhāyino viya hutvā ṭhitāti esikaṭṭhāyiṭṭhitā,",
  "atk-s0303a2:17_10": "yathā sunikhāto esikatthambho niccalo tiṭṭhati,",
  "atk-s0303a2:17_11": "evaṁ ṭhitāti attho.",
  "atk-s0303a2:17_12": "Naiñjantīti esikatthambho viya ṭhitattā na calanti.",
  "atk-s0303a2:17_13": "Na vipariṇamantīti pakatiṁ na vijahanti.",
  "atk-s0303a2:17_14": "Na aññamaññaṁ byābādhentīti aññamaññaṁ na upahananti.",
  "atk-s0303a2:17_15": "Nālanti na samatthā.",
  "atk-s0303a2:17_16": "Pathavīkāyotiādīsu pathavīyeva pathavīkāyo,",
  "atk-s0303a2:17_17": "pathavīsamūho vā.",
  "atk-s0303a2:17_18": "Sattannaṁtveva kāyānanti yathā muggarāsiādīsu pahaṭaṁ satthaṁ muggarāsiādīnaṁ antareneva pavisati,",
  "atk-s0303a2:17_19": "evaṁ sattannaṁ kāyānaṁ antarena chiddena vivarena satthaṁ pavisati.",
  "atk-s0303a2:17_20": "Tattha ‘‘ahaṁ imaṁ jīvitā voropemī’’ti kevalaṁ saññāmattameva hotīti dassenti.",
  "atk-s0303a2:18_0": "Yonipamukhasatasahassānīti pamukhayonīnaṁ uttamayonīnaṁ cuddasasatasahassāni aññāni ca saṭṭhisatāni aññāni",
  "atk-s0303a2:18_1": "ca chasatāni pañca ca kammuno satānīti pañcakammasatāni cāti kevalaṁ takkamattakena niratthakadiṭṭhiṁ dīpenti.",
  "atk-s0303a2:18_2": "Pañca ca kammāni tīṇi ca kammānītiādīsupi eseva nayo.",
  "atk-s0303a2:18_3": "Keci panāhu ‘‘pañca kammānīti pañcindriyavasena gaṇhanti,",
  "atk-s0303a2:18_4": "tīṇīti kāyakammādivasenā’’ti.",
  "atk-s0303a2:18_5": "Kamme ca aḍḍhakamme cāti ettha panassa kāyakammavacīkammāni kammanti laddhi,",
  "atk-s0303a2:18_6": "manokammaṁ upaḍḍhakammanti.",
  "atk-s0303a2:18_7": "Dvaṭṭhipaṭipadāti dvāsaṭṭhipaṭipadāti vadanti.",
  "atk-s0303a2:18_8": "Dvaṭṭhantarakappāti ekasmiṁ kappe catusaṭṭhi antarakappā nāma honti,",
  "atk-s0303a2:18_9": "ayaṁ pana aññe dve ajānanto evamāha.",
  "atk-s0303a2:19_0": "Chaḷābhijātiyoti kaṇhābhijāti nīlābhijāti lohitābhijāti haliddābhijāti sukkābhijāti paramasukkābhijātīti imā cha abhijātiyo vadanti.",
  "atk-s0303a2:19_1": "Tattha orabbhikā sūkarikā sākuṇikā māgavikā luddā macchaghātakā corā coraghātakā bandhanāgārikā,",
  "atk-s0303a2:19_2": "ye vā panaññepi keci kurūrakammantā,",
  "atk-s0303a2:19_3": "ayaṁ kaṇhābhijātīti vadanti.",
  "atk-s0303a2:19_4": "Bhikkhū nīlābhijātīti vadanti.",
  "atk-s0303a2:19_5": "Te kira catūsu paccayesu kaṇṭake pakkhipitvā khādanti,",
  "atk-s0303a2:19_6": "‘‘bhikkhū ca kaṇṭakavuttikā’’ti (a. ni.",
  "atk-s0303a2:19_7": "6.57) ayaṁ hissa pāḷi eva.",
  "atk-s0303a2:19_8": "Atha vā kaṇṭakavuttikā eva nāma eke pabbajitāti vadanti.",
  "atk-s0303a2:19_9": "Lohitābhijāti nāma nigaṇṭhā ekasāṭakāti vadanti.",
  "atk-s0303a2:19_10": "Ime kira purimehi dvīhi paṇḍaratarā.",
  "atk-s0303a2:19_11": "Gihī odātavasanā acelakasāvakā haliddābhijātīti vadanti.",
  "atk-s0303a2:19_12": "Evaṁ attano paccayadāyake nigaṇṭhehipi jeṭṭhakatare karonti.",
  "atk-s0303a2:19_13": "Ājīvakā ājīviniyo ayaṁ sukkābhijātīti vadanti.",
  "atk-s0303a2:19_14": "Te kira purimehi catūhi paṇḍaratarā .",
  "atk-s0303a2:19_15": "Nando vaccho,",
  "atk-s0303a2:19_16": "kiso saṁkicco,",
  "atk-s0303a2:19_17": "makkhali gosālo paramasukkābhijātīti vadanti.",
  "atk-s0303a2:19_18": "Te kira sabbehi paṇḍaratarā.",
  "atk-s0303a2:20_0": "Aṭṭhapurisabhūmiyoti mandabhūmi khiḍḍābhūmi vīmaṁsakabhūmi ujugatabhūmi sekhabhūmi samaṇabhūmi jānanabhūmi",
  "atk-s0303a2:20_1": "pannabhūmīti imā aṭṭha purisabhūmiyoti vadanti.",
  "atk-s0303a2:20_2": "Tattha jātadivasato paṭṭhāya satta divase sambādhaṭṭhānato nikkhantattā sattā mandā honti momūhā,",
  "atk-s0303a2:20_3": "ayaṁ mandabhūmīti vadanti.",
  "atk-s0303a2:20_4": "Ye pana duggatito āgatā honti,",
  "atk-s0303a2:20_5": "te abhiṇhaṁ rodanti ceva viravanti ca,",
  "atk-s0303a2:20_6": "sugatito āgatā taṁ anussaritvā anussaritvā hasanti,",
  "atk-s0303a2:20_7": "ayaṁ khiḍḍābhūmi nāma.",
  "atk-s0303a2:20_8": "Mātāpitūnaṁ hatthaṁ vā pādaṁ vā mañcaṁ vā pīṭhaṁ vā gahetvā bhūmiyaṁ padanikkhipanaṁ vīmaṁsakabhūmi nāma.",
  "atk-s0303a2:20_9": "Padasā gantuṁ samatthakālo ujugatabhūmi nāma.",
  "atk-s0303a2:20_10": "Sippāni sikkhanakālo sekhabhūmi nāma.",
  "atk-s0303a2:20_11": "Gharā nikkhamma pabbajanakālo samaṇabhūmi nāma.",
  "atk-s0303a2:20_12": "Ācariyaṁ sevitvā jānanakālo jānanabhūmi nāma.",
  "atk-s0303a2:20_13": "‘‘Bhikkhu ca pannako jino na kiñci āhā’’ti evaṁ alābhiṁ samaṇaṁ pannabhūmīti vadanti.",
  "atk-s0303a2:21_0": "Ekūnapaññāsaājīvakasateti ekūnapaññāsa ājīvavuttisatāni.",
  "atk-s0303a2:21_1": "Paribbājakasateti paribbājakapabbajjāsatāni.",
  "atk-s0303a2:21_2": "Nāgavāsasateti nāgamaṇḍalasatāni.",
  "atk-s0303a2:21_3": "Vīse indriyasateti vīsa indriyasatāni.",
  "atk-s0303a2:21_4": "Tiṁse nirayasateti tiṁsa nirayasatāni.",
  "atk-s0303a2:21_5": "Rajodhātuyoti rajaokiraṇaṭṭhānāni.",
  "atk-s0303a2:21_6": "Hatthapiṭṭhipādapiṭṭhādīni sandhāya vadati.",
  "atk-s0303a2:21_7": "Satta saññīgabbhāti oṭṭhagoṇagadrabhaajapasumigamahiṁse sandhāya vadati.",
  "atk-s0303a2:21_8": "Satta asaññīgabbhāti sāliyavagodhumamuggakaṅguvarakakudrūsake sandhāya vadati.",
  "atk-s0303a2:21_9": "Nigaṇṭhigabbhāti gaṇṭhimhi jātagabbhā,",
  "atk-s0303a2:21_10": "ucchuveḷunaḷādayo sandhāya vadati.",
  "atk-s0303a2:21_11": "Satta devāti bahū devā,",
  "atk-s0303a2:21_12": "so pana sattāti vadati.",
  "atk-s0303a2:21_13": "Manussāpi anantā,",
  "atk-s0303a2:21_14": "so sattāti vadati.",
  "atk-s0303a2:21_15": "Satta pesācāti pisācā mahantamahantā,",
  "atk-s0303a2:21_16": "sattāti vadati.",
  "atk-s0303a2:21_17": "Sarāti mahāsarā.",
  "atk-s0303a2:21_18": "Kaṇṇamuṇḍa-rathakāra-anotatta-sīhappapāta-chaddanta-mucalinda-kuṇāladahe gahetvā vadati.",
  "atk-s0303a2:22_0": "Pavuṭāti gaṇṭhikā.",
  "atk-s0303a2:22_1": "Papātāti mahāpapātā.",
  "atk-s0303a2:22_2": "Papātasatānīti khuddakapapātasatāni.",
  "atk-s0303a2:22_3": "Supināti mahāsupinā.",
  "atk-s0303a2:22_4": "Supinasatānīti khuddakasupinasatāni.",
  "atk-s0303a2:22_5": "Mahākappinoti mahākappānaṁ.",
  "atk-s0303a2:22_6": "Ettha ekamhā mahāsarā vassasate vassasate kusaggena ekaṁ udakabinduṁ nīharitvā sattakkhattuṁ tamhi sare nirudake kate eko mahākappoti vadati.",
  "atk-s0303a2:22_7": "Evarūpānaṁ mahākappānaṁ caturāsītisatasahassāni khepetvā bāle ca paṇḍite ca dukkhassantaṁ karontīti ayamassa laddhi.",
  "atk-s0303a2:22_8": "Paṇḍitopi kira antarāvisujjhituṁ na sakkoti,",
  "atk-s0303a2:22_9": "bālopi tato uddhaṁ na gacchati.",
  "atk-s0303a2:23_0": "Sīlenavāti acelakasīlena vā aññena vā yena kenaci.",
  "atk-s0303a2:23_1": "Vatenāti tādiseneva vatena.",
  "atk-s0303a2:23_2": "Tapenāti tapokammena.",
  "atk-s0303a2:23_3": "Aparipakkaṁ paripāceti nāma yo ‘‘ahaṁ paṇḍito’’ti antarā visujjhati.",
  "atk-s0303a2:23_4": "Paripakkaṁ phussa phussa byantīkaroti nāma yo ‘‘ahaṁ bālo’’ti vuttaparimāṇakālaṁ atikkamitvā yāti.",
  "atk-s0303a2:23_5": "Hevaṁ natthīti evaṁ natthi.",
  "atk-s0303a2:23_6": "Tañhi ubhayampi na sakkā kātunti dīpeti.",
  "atk-s0303a2:23_7": "Doṇamiteti doṇena mitaṁ viya.",
  "atk-s0303a2:23_8": "Sukhadukkheti sukhadukkhaṁ.",
  "atk-s0303a2:23_9": "Pariyantakateti vuttaparimāṇena kālena katapariyanto.",
  "atk-s0303a2:23_10": "Natthi hāyanavaḍḍhaneti natthi hāyanavaḍḍhanāni,",
  "atk-s0303a2:23_11": "na saṁsāro paṇḍitassa hāyati,",
  "atk-s0303a2:23_12": "na bālassa vaḍḍhatīti attho.",
  "atk-s0303a2:23_13": "Ukkaṁsāvakaṁseti ukkaṁsāvakaṁsā.",
  "atk-s0303a2:23_14": "Hāyanavaḍḍhanānamevetaṁ vevacanaṁ.",
  "atk-s0303a2:23_15": "Idāni tamatthaṁ upamāya sādhento seyyathāpi nāmātiādimāha.",
  "atk-s0303a2:23_16": "Tattha suttaguḷeti veṭhetvā katasuttaguḷe.",
  "atk-s0303a2:23_17": "Nibbeṭhiyamānameva paletīti pabbate vā rukkhagge vā ṭhatvā khittaṁ suttappamāṇena nibbeṭhiyamānameva gacchati,",
  "atk-s0303a2:23_18": "sutte khīṇe tattheva tiṭṭhati,",
  "atk-s0303a2:23_19": "na gacchati evameva bālā ca paṇḍitā ca kālavasena nibbeṭhiyamānā sukhadukkhaṁ palenti,",
  "atk-s0303a2:23_20": "yathāvuttena kālena atikkamantīti dasseti.",
  "atk-s0303a2:24_0": "11-18. Antavāsuttādivaṇṇanā",
  "atk-s0303a2:25_0": "216-223.Antavā lokoti ekato vaḍḍhitanimittaṁ lokoti gāhena vā takkena vā uppannadiṭṭhi.",
  "atk-s0303a2:25_1": "Anantavāti sabbato vaḍḍhitaṁ appamāṇanimittaṁ lokoti gāhena vā takkena vā uppannadiṭṭhi.",
  "atk-s0303a2:25_2": "Taṁ jīvaṁ taṁ sarīranti jīvañca sarīrañca ekamevāti uppannadiṭṭhi.",
  "atk-s0303a2:25_3": "Sesaṁ sabbattha uttānamevāti.",
  "atk-s0303a2:25_4": "Imāni tāva sotāpattimaggavasena aṭṭhārasa veyyākaraṇāni ekaṁ gamanaṁ.",
  "atk-s0303a2:26_0": "2. Dutiyagamanādivaggavaṇṇanā",
  "atk-s0303a2:27_0": "224-301.",
  "atk-s0303a2:27_1": "Dutiyaṁ gamanaṁ dukkhavasena vuttaṁ.",
  "atk-s0303a2:27_2": "Tatrāpi aṭṭhāraseva veyyākaraṇāni,",
  "atk-s0303a2:27_3": "tato parāni ‘‘rūpī attā hotī’’tiādīni aṭṭha veyyākaraṇāni,",
  "atk-s0303a2:27_4": "tehi saddhiṁ taṁ dutiyapeyyāloti vutto.",
  "atk-s0303a2:28_0": "Tattha rūpīti ārammaṇameva ‘‘attā’’ti gahitadiṭṭhi.",
  "atk-s0303a2:28_1": "Arūpīti jhānaṁ ‘‘attā’’ti gahitadiṭṭhi .",
  "atk-s0303a2:28_2": "Rūpī ca arūpī cāti ārammaṇañca jhānañca ‘‘attā’’ti gahitadiṭṭhi.",
  "atk-s0303a2:28_3": "Neva rūpī nārūpīti takkamattena gahitadiṭṭhi.",
  "atk-s0303a2:28_4": "Ekantasukhīti lābhītakkījātissarānaṁ uppannadiṭṭhi.",
  "atk-s0303a2:28_5": "Jhānalābhinopi hi atīte ekantasukhaṁ attabhāvaṁ manasikaroto evaṁ diṭṭhi uppajjati.",
  "atk-s0303a2:28_6": "Takkinopi ‘‘yathā etarahi ahaṁ ekantasukhī,",
  "atk-s0303a2:28_7": "evaṁ samparāyepi bhavissāmī’’ti uppajjati.",
  "atk-s0303a2:28_8": "Jātissarassapi sattaṭṭhabhave sukhitabhāvaṁ passantassa evaṁ uppajjati,",
  "atk-s0303a2:28_9": "ekantadukkhītiādīsupi eseva nayo.",
  "atk-s0303a2:29_0": "Tatiyapeyyālo aniccadukkhavasena tehiyeva chabbīsatiyā suttehi vutto,",
  "atk-s0303a2:29_1": "catutthapeyyālo tiparivaṭṭavasenāti.",
  "atk-s0303a2:30_0": "Diṭṭhisaṁyuttavaṇṇanā niṭṭhitā."
}