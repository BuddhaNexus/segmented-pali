{
  "tika-s0303t6:0_0": "7. Sāriputtasaṁyuttaṁ",
  "tika-s0303t6:1_0": "1-9. Vivekajasuttādivaṇṇanā",
  "tika-s0303t6:2_0": "332-340.Naevaṁ hotīti ettha “ahaṁ samāpajjāmī”ti vā,",
  "tika-s0303t6:2_1": "“ahaṁ samāpanno”ti vā mā hotu tadā tādisābhogābhāvato.",
  "tika-s0303t6:2_2": "“Ahaṁ vuṭṭhito”ti pana kasmā na hotīti?",
  "tika-s0303t6:2_3": "Sabbathāpi na hotveva ahaṅkārassa sabbaso pahīnattā.",
  "tika-s0303t6:3_0": "Vivekajasuttādivaṇṇanā niṭṭhitā.",
  "tika-s0303t6:4_0": "10. Sūcimukhīsuttavaṇṇanā",
  "tika-s0303t6:5_0": "341.Tasmiṁ vacane paṭikkhitteti –",
  "tika-s0303t6:5_1": "“adhomukho bhuñjasī”ti paribbājikāya vuttavacane –",
  "tika-s0303t6:5_2": "“na khvāhaṁ bhaginī”ti paṭikkhitte.",
  "tika-s0303t6:5_3": "Vādanti dosaṁ.",
  "tika-s0303t6:5_4": "Ubbhamukhoti uparimukho.",
  "tika-s0303t6:5_5": "Puratthimādikā catasso disā.",
  "tika-s0303t6:5_6": "Dakkhiṇapuratthimādikā catasso vidisā.",
  "tika-s0303t6:6_0": "Ārāmaārāmavatthuādīsu bhūmiparikammabījābhisaṅkharaṇādipaṭisaṁyuttā vijjā vatthuvijjā,",
  "tika-s0303t6:6_1": "tassā pana micchājīvabhāvaṁ dassetuṁ “tesa”ntiādi vuttaṁ.",
  "tika-s0303t6:6_2": "Tesaṁ tesaṁ attano paccayadāyakānaṁ.",
  "tika-s0303t6:6_3": "Tattha tattha gamananti tesaṁ sāsanaharaṇavasena taṁ taṁ gāmantaradesantaraṁ.",
  "tika-s0303t6:6_4": "Evamārocesīti attukkaṁsanaparavambhanarahitaṁ kaṇṇasukhaṁ pemanīyaṁ hadayaṅgamaṁ therassa dhammakathaṁ",
  "tika-s0303t6:6_5": "sutvā pasannamānasā evaṁ “dhammikaṁ samaṇā sakyaputtiyā”tiādinā sāsanassa guṇasaṁkittanavācaṁ kulānaṁ ārocesi.",
  "tika-s0303t6:7_0": "Sūcimukhīsuttavaṇṇanā niṭṭhitā.",
  "tika-s0303t6:8_0": "Sāriputtasaṁyuttavaṇṇanā niṭṭhitā."
}