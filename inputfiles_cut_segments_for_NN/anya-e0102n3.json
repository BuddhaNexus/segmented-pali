{
  "anya-e0102n3:0_0": "15. Āyatanadhātuniddeso",
  "anya-e0102n3:1_0": "Āyatanavitthārakathā",
  "anya-e0102n3:2_0": "510.Āyatanānīti dvādasāyatanāni –",
  "anya-e0102n3:2_1": "cakkhāyatanaṁ,",
  "anya-e0102n3:2_2": "rūpāyatanaṁ,",
  "anya-e0102n3:2_3": "sotāyatanaṁ,",
  "anya-e0102n3:2_4": "saddāyatanaṁ,",
  "anya-e0102n3:2_5": "ghānāyatanaṁ,",
  "anya-e0102n3:2_6": "gandhāyatanaṁ,",
  "anya-e0102n3:2_7": "jivhāyatanaṁ,",
  "anya-e0102n3:2_8": "rasāyatanaṁ,",
  "anya-e0102n3:2_9": "kāyāyatanaṁ,",
  "anya-e0102n3:2_10": "phoṭṭhabbāyatanaṁ,",
  "anya-e0102n3:2_11": "manāyatanaṁ,",
  "anya-e0102n3:2_12": "dhammāyatananti. Tattha –",
  "anya-e0102n3:3_0": "Attha lakkhaṇa tāvatva, kama saṅkhepa vitthārā;",
  "anya-e0102n3:4_0": "Tathā daṭṭhabbato ceva, viññātabbo vinicchayo.",
  "anya-e0102n3:5_0": "Tattha visesato tāva cakkhatīti cakkhu,",
  "anya-e0102n3:5_1": "rūpaṁ assādeti vibhāveti cāti attho.",
  "anya-e0102n3:5_2": "Rūpayatīti rūpaṁ,",
  "anya-e0102n3:5_3": "vaṇṇavikāraṁ āpajjamānaṁ hadayaṅgatabhāvaṁ pakāsetīti attho.",
  "anya-e0102n3:5_4": "Suṇātīti sotaṁ.",
  "anya-e0102n3:5_5": "Sappatīti saddo,",
  "anya-e0102n3:5_6": "udāhariyatīti attho.",
  "anya-e0102n3:5_7": "Ghāyatīti ghānaṁ.",
  "anya-e0102n3:5_8": "Gandhayatīti gandho.",
  "anya-e0102n3:5_9": "Attano vatthuṁ sūcayatīti attho.",
  "anya-e0102n3:5_10": "Jīvitaṁ avhayatīti jivhā.",
  "anya-e0102n3:5_11": "Rasanti taṁ sattāti raso,",
  "anya-e0102n3:5_12": "assādentīti attho.",
  "anya-e0102n3:5_13": "Kucchitānaṁ sāsavadhammānaṁ āyoti kāyo.",
  "anya-e0102n3:5_14": "Āyoti uppattideso.",
  "anya-e0102n3:5_15": "Phusiyatīti phoṭṭhabbaṁ.",
  "anya-e0102n3:5_16": "Munātīti mano.",
  "anya-e0102n3:5_17": "Attano lakkhaṇaṁ dhārentīti dhammā.",
  "anya-e0102n3:6_0": "511.",
  "anya-e0102n3:6_1": "Avisesato pana āyatanato,",
  "anya-e0102n3:6_2": "āyānaṁ tananato,",
  "anya-e0102n3:6_3": "āyatassa ca nayanato āyatananti veditabbaṁ.",
  "anya-e0102n3:6_4": "Cakkhurūpādīsu hi taṁtaṁdvārārammaṇā cittacetasikā dhammā sena sena anubhavanādinā kiccena āyatanti uṭṭhahanti ghaṭanti,",
  "anya-e0102n3:6_5": "vāyamantīti vuttaṁ hoti.",
  "anya-e0102n3:6_6": "Te ca āyabhūte dhamme etāni tanonti,",
  "anya-e0102n3:6_7": "vitthārentīti vuttaṁ hoti,",
  "anya-e0102n3:6_8": "idañca anamatagge saṁsāre pavattaṁ atīva āyataṁ saṁsāradukkhaṁ yāva na nivattati,",
  "anya-e0102n3:6_9": "tāva nayanteva,",
  "anya-e0102n3:6_10": "pavattayantīti vuttaṁ hoti.",
  "anya-e0102n3:6_11": "Iti sabbepime dhammā āyatanato,",
  "anya-e0102n3:6_12": "āyānaṁ tananato,",
  "anya-e0102n3:6_13": "āyatassa ca nayanato āyatanaṁ āyatananti vuccanti.",
  "anya-e0102n3:7_0": "512.",
  "anya-e0102n3:7_1": "Apica nivāsaṭṭhānaṭṭhena ākaraṭṭhena samosaraṇaṭṭhānaṭṭhena sañjātidesaṭṭhena kāraṇaṭṭhena ca āyatanaṁ veditabbaṁ.",
  "anya-e0102n3:7_2": "Tathā hi loke “issarāyatanaṁ vāsudevāyatana”ntiādīsu nivāsaṭṭhānaṁ āyatananti vuccati.",
  "anya-e0102n3:7_3": "“Suvaṇṇāyatanaṁ rajatāyatana”ntiādīsu ākaro.",
  "anya-e0102n3:7_4": "Sāsane pana “manoramme āyatane sevanti naṁ vihaṅgamā”tiādīsu samosaraṇaṭṭhānaṁ.",
  "anya-e0102n3:7_5": "“Dakkhiṇāpatho gunnaṁ āyatana”ntiādīsu sañjātideso.",
  "anya-e0102n3:7_6": "“Tatra tatreva sakkhibhabbataṁ pāpuṇāti sati satiāyatane”tiādīsu kāraṇaṁ.",
  "anya-e0102n3:8_0": "Cakkhuādīsu cāpi te te cittacetasikā dhammā nivasanti tadāyattavuttitāyāti cakkhādayo ca nesaṁ nivāsaṭṭhānaṁ.",
  "anya-e0102n3:8_1": "Cakkhādīsu ca te ākiṇṇā tannissitattā tadārammaṇattā cāti cakkhādayo nesaṁ ākaro.",
  "anya-e0102n3:8_2": "Cakkhādayo ca nesaṁ samosaraṇaṭṭhānaṁ,",
  "anya-e0102n3:8_3": "tattha tattha vatthudvārārammaṇavasena samosaraṇato.",
  "anya-e0102n3:8_4": "Cakkhādayo ca nesaṁ sañjātideso,",
  "anya-e0102n3:8_5": "tannissayārammaṇabhāvena tattheva uppattito.",
  "anya-e0102n3:8_6": "Cakkhādayo ca nesaṁ kāraṇaṁ,",
  "anya-e0102n3:8_7": "tesaṁ abhāve abhāvatoti.",
  "anya-e0102n3:8_8": "Iti nivāsaṭṭhānaṭṭhena,",
  "anya-e0102n3:8_9": "ākaraṭṭhena,",
  "anya-e0102n3:8_10": "samosaraṇaṭṭhānaṭṭhena,",
  "anya-e0102n3:8_11": "sañjātidesaṭṭhena,",
  "anya-e0102n3:8_12": "kāraṇaṭṭhenacāti imehipi kāraṇehi ete dhammā āyatanaṁ āyatananti vuccanti.",
  "anya-e0102n3:9_0": "Tasmā yathāvuttena atthena cakkhu ca taṁ āyatanañcāti cakkhāyatanaṁ…pe…",
  "anya-e0102n3:9_1": "dhammā ca te āyatanañcāti dhammāyatananti evaṁ tāvettha atthato viññātabbo vinicchayo.",
  "anya-e0102n3:10_0": "513.Lakkhaṇāti cakkhādīnaṁ lakkhaṇatopettha viññātabbo vinicchayo.",
  "anya-e0102n3:10_1": "Tāni ca pana tesaṁ lakkhaṇāni khandhaniddese vuttanayeneva veditabbāni.",
  "anya-e0102n3:11_0": "Tāvatvatoti tāvabhāvato.",
  "anya-e0102n3:11_1": "Idaṁ vuttaṁ hoti –",
  "anya-e0102n3:11_2": "cakkhādayopi hi dhammā eva,",
  "anya-e0102n3:11_3": "evaṁ sati dhammāyatanamicceva avatvā kasmā dvādasāyatanānīti vuttānīti ce.",
  "anya-e0102n3:11_4": "Chaviññāṇakāyuppattidvārārammaṇavavatthānato idha channaṁ viññāṇakāyānaṁ dvārabhāvena ārammaṇabhāvena",
  "anya-e0102n3:11_5": "ca vavatthānato ayametesaṁ bhedo hotīti dvādasa vuttāni,",
  "anya-e0102n3:11_6": "cakkhuviññāṇavīthipariyāpannassa hi viññāṇakāyassa cakkhāyatanameva uppattidvāraṁ,",
  "anya-e0102n3:11_7": "rūpāyatanameva cārammaṇaṁ,",
  "anya-e0102n3:11_8": "tathā itarāni itaresaṁ.",
  "anya-e0102n3:11_9": "Chaṭṭhassa pana bhavaṅgamanasaṅkhāto manāyatanekadesova uppattidvāraṁ,",
  "anya-e0102n3:11_10": "asādhāraṇameva ca dhammāyatanaṁ ārammaṇanti.",
  "anya-e0102n3:11_11": "Iti channaṁ viññāṇakāyānaṁ uppattidvārārammaṇavavatthānato dvādasa vuttānīti evamettha tāvatvato viññātabbo vinicchayo.",
  "anya-e0102n3:12_0": "514.Kamatoti idhāpi pubbe vuttesu uppattikkamādīsu desanākkamova yujjati.",
  "anya-e0102n3:12_1": "Ajjhattikesu hi āyatanesu sanidassanasappaṭighavisayattā cakkhāyatanaṁ pākaṭanti paṭhamaṁ desitaṁ,",
  "anya-e0102n3:12_2": "tato anidassanasappaṭighavisayāni sotāyatanādīni.",
  "anya-e0102n3:12_3": "Atha vā dassanānuttariyasavanānuttariyahetubhāvena bahūpakārattā ajjhattikesu cakkhāyatanasotāyatanāni paṭhamaṁ desitāni,",
  "anya-e0102n3:12_4": "tato ghānāyatanādīni tīṇi,",
  "anya-e0102n3:12_5": "pañcannampi gocaravisayattā ante manāyatanaṁ,",
  "anya-e0102n3:12_6": "cakkhāyatanādīnaṁ pana gocarattā tassa tassa antarantarāni bāhiresu rūpāyatanādīni.",
  "anya-e0102n3:12_7": "Apica viññāṇuppattikāraṇavavatthānatopi ayametesaṁ kamo veditabbo.",
  "anya-e0102n3:12_8": "Vuttañhetaṁ “cakkhuñca paṭicca rūpe ca uppajjati cakkhuviññāṇaṁ…pe…",
  "anya-e0102n3:12_9": "manañca paṭicca dhamme ca uppajjati manoviññāṇa”nti.",
  "anya-e0102n3:12_10": "Evaṁ kamatopettha viññātabbo vinicchayo.",
  "anya-e0102n3:13_0": "515.Saṅkhepavitthārāti saṅkhepato hi manāyatanassa ceva dhammāyatanekadesassa ca nāmena tadavasesānañca",
  "anya-e0102n3:13_1": "āyatanānaṁ rūpena saṅgahitattā dvādasāpi āyatanāni nāmarūpamattameva honti.",
  "anya-e0102n3:13_2": "Vitthārato pana ajjhattikesu tāva cakkhāyatanaṁ jātivasena cakkhupasādamattameva,",
  "anya-e0102n3:13_3": "paccayagatinikāyapuggalabhedato pana anantappabhedaṁ.",
  "anya-e0102n3:13_4": "Tathā sotāyatanādīni cattāri.",
  "anya-e0102n3:13_5": "Manāyatanaṁ kusalākusalavipākakiriyaviññāṇabhedena ekūnanavutippabhedaṁ ekavīsuttarasatappabhedañca.",
  "anya-e0102n3:13_6": "Vatthupaṭipadādibhedato pana anantappabhedaṁ.",
  "anya-e0102n3:13_7": "Rūpasaddagandharasāyatanāni visabhāgapaccayādibhedato anantappabhedāni.",
  "anya-e0102n3:13_8": "Phoṭṭhabbāyatanaṁ pathavīdhātutejodhātuvāyodhātuvasena tippabhedaṁ.",
  "anya-e0102n3:13_9": "Paccayādibhedato anekappabhedaṁ.",
  "anya-e0102n3:13_10": "Dhammāyatanaṁ vedanāsaññāsaṅkhārakkhandhasukhumarūpanibbānānaṁ sabhāvanānattabhedato anekappabhedanti.",
  "anya-e0102n3:13_11": "Evaṁ saṅkhepavitthārā viññātabbo vinicchayo.",
  "anya-e0102n3:14_0": "516.Daṭṭhabbatoti ettha pana sabbāneva saṅkhatāni āyatanāni anāgamanato aniggamanato ca daṭṭhabbāni.",
  "anya-e0102n3:14_1": "Na hi tāni pubbe udayā kutoci āgacchanti,",
  "anya-e0102n3:14_2": "napi uddhaṁ vayā kuhiñci gacchanti,",
  "anya-e0102n3:14_3": "atha kho pubbe udayā appaṭiladdhasabhāvāni,",
  "anya-e0102n3:14_4": "uddhaṁ vayā paribhinnasabhāvāni,",
  "anya-e0102n3:14_5": "pubbantāparantavemajjhe paccayāyattavuttitāya avasāni pavattanti.",
  "anya-e0102n3:14_6": "Tasmā anāgamanato aniggamanato ca daṭṭhabbāni.",
  "anya-e0102n3:14_7": "Tathā nirīhakato abyāpārato ca.",
  "anya-e0102n3:14_8": "Na hi cakkhurūpādīnaṁ evaṁ hoti “aho vata amhākaṁ sāmaggiyaṁ viññāṇaṁ nāma uppajjeyyā”ti,",
  "anya-e0102n3:14_9": "na ca tāni viññāṇuppādanatthaṁ dvārabhāvena vatthubhāvena ārammaṇabhāvena vā īhanti,",
  "anya-e0102n3:14_10": "na byāpāramāpajjanti,",
  "anya-e0102n3:14_11": "atha kho dhammatāvesā,",
  "anya-e0102n3:14_12": "yaṁ cakkhurūpādisāmaggiyaṁ cakkhuviññāṇādīni sambhavantīti.",
  "anya-e0102n3:14_13": "Tasmā nirīhakato abyāpārato ca daṭṭhabbāni.",
  "anya-e0102n3:14_14": "Apica ajjhattikāni suññagāmo viya daṭṭhabbāni,",
  "anya-e0102n3:14_15": "dhuvasubhasukhattabhāvavirahitattā.",
  "anya-e0102n3:14_16": "Bāhirāni gāmaghātakacorā viya,",
  "anya-e0102n3:14_17": "ajjhattikānaṁ abhighātakattā.",
  "anya-e0102n3:14_18": "Vuttañhetaṁ “cakkhu,",
  "anya-e0102n3:14_19": "bhikkhave,",
  "anya-e0102n3:14_20": "haññati manāpāmanāpehi rūpehī”ti vitthāro.",
  "anya-e0102n3:14_21": "Apica ajjhattikāni cha pāṇakā viya daṭṭhabbāni,",
  "anya-e0102n3:14_22": "bāhirāni tesaṁ gocarā viyāti.",
  "anya-e0102n3:14_23": "Evamettha daṭṭhabbato viññātabbo vinicchayo.",
  "anya-e0102n3:15_0": "Idaṁ tāva āyatanānaṁ vitthārakathāmukhaṁ.",
  "anya-e0102n3:16_0": "Dhātuvitthārakathā",
  "anya-e0102n3:17_0": "517.",
  "anya-e0102n3:17_1": "Tadanantarā pana dhātuyoti aṭṭhārasa dhātuyo –",
  "anya-e0102n3:17_2": "cakkhudhātu,",
  "anya-e0102n3:17_3": "rūpadhātu,",
  "anya-e0102n3:17_4": "cakkhuviññāṇadhātu,",
  "anya-e0102n3:17_5": "sotadhātu,",
  "anya-e0102n3:17_6": "saddadhātu,",
  "anya-e0102n3:17_7": "sotaviññāṇadhātu,",
  "anya-e0102n3:17_8": "ghānadhātu,",
  "anya-e0102n3:17_9": "gandhadhātu,",
  "anya-e0102n3:17_10": "ghānaviññāṇadhātu,",
  "anya-e0102n3:17_11": "jivhādhātu,",
  "anya-e0102n3:17_12": "rasadhātu,",
  "anya-e0102n3:17_13": "jivhāviññāṇadhātu,",
  "anya-e0102n3:17_14": "kāyadhātu,",
  "anya-e0102n3:17_15": "phoṭṭhabbadhātu,",
  "anya-e0102n3:17_16": "kāyaviññāṇadhātu,",
  "anya-e0102n3:17_17": "manodhātu,",
  "anya-e0102n3:17_18": "dhammadhātu,",
  "anya-e0102n3:17_19": "manoviññāṇadhātūti. Tattha –",
  "anya-e0102n3:18_0": "Atthato lakkhaṇādīhi, kama tāvatvasaṅkhato;",
  "anya-e0102n3:19_0": "Paccayā atha daṭṭhabbā, veditabbo vinicchayo.",
  "anya-e0102n3:20_0": "Tattha atthatoti cakkhatīti cakkhu.",
  "anya-e0102n3:20_1": "Rūpayatīti rūpaṁ.",
  "anya-e0102n3:20_2": "Cakkhussa viññāṇaṁ cakkhuviññāṇanti evamādinā tāva nayena cakkhādīnaṁ visesatthato veditabbo vinicchayo.",
  "anya-e0102n3:20_3": "Avisesena pana vidahati, dhīyate, vidhānaṁ,",
  "anya-e0102n3:20_4": "vidhīyate etāya,",
  "anya-e0102n3:20_5": "ettha vā dhīyatīti dhātu.",
  "anya-e0102n3:20_6": "Lokiyā hi dhātuyo kāraṇabhāvena vavatthitā hutvā suvaṇṇarajatādidhātuyo viya suvaṇṇarajatādiṁ,",
  "anya-e0102n3:20_7": "anekappakāraṁ saṁsāradukkhaṁ vidahanti.",
  "anya-e0102n3:20_8": "Bhārahārehi ca bhāro viya,",
  "anya-e0102n3:20_9": "sattehi dhīyante,",
  "anya-e0102n3:20_10": "dhāriyantīti attho.",
  "anya-e0102n3:20_11": "Dukkhavidhānamattameva cesā,",
  "anya-e0102n3:20_12": "avasavattanato.",
  "anya-e0102n3:20_13": "Etāhi ca karaṇabhūtāhi saṁsāradukkhaṁ sattehi anuvidhīyati.",
  "anya-e0102n3:20_14": "Tathāvihitañca taṁ etāsveva dhīyati,",
  "anya-e0102n3:20_15": "ṭhapiyatīti attho.",
  "anya-e0102n3:20_16": "Iti cakkhādīsu ekeko dhammo yathāsambhavaṁ vidahati,",
  "anya-e0102n3:20_17": "dhīyatītiādinā atthavasena dhātūti vuccati.",
  "anya-e0102n3:21_0": "518.",
  "anya-e0102n3:21_1": "Apica yathā titthiyānaṁ attā nāma sabhāvato natthi,",
  "anya-e0102n3:21_2": "na evametā,",
  "anya-e0102n3:21_3": "etā pana attano sabhāvaṁ dhārentīti dhātuyo.",
  "anya-e0102n3:21_4": "Yathā loke vicittā haritālamanosilādayo selāvayavā dhātuyoti vuccanti,",
  "anya-e0102n3:21_5": "evametāpi dhātuyo viya dhātuyo.",
  "anya-e0102n3:21_6": "Vicittā hete ñāṇañeyyāvayavāti.",
  "anya-e0102n3:21_7": "Yathā vā sarīrasaṅkhātassa samudāyassa avayavabhūtesu rasasoṇitādīsu aññamaññavisabhāgalakkhaṇaparicchinnesu dhātusamaññā,",
  "anya-e0102n3:21_8": "evametesupi pañcakkhandhasaṅkhātassa attabhāvassa avayavesu dhātusamaññā veditabbā.",
  "anya-e0102n3:21_9": "Aññamaññavisabhāgalakkhaṇaparicchinnā hete cakkhādayoti.",
  "anya-e0102n3:21_10": "Apica dhātūti nijjīvamattassevetaṁ adhivacanaṁ.",
  "anya-e0102n3:21_11": "Tathā hi bhagavā “cha dhāturo ayaṁ bhikkhu puriso”tiādīsu jīvasaññāsamūhananatthaṁ dhātudesanaṁ akāsīti.",
  "anya-e0102n3:22_0": "Tasmā yathāvuttena atthena cakkhu ca taṁ dhātu ca cakkhudhātu…pe…",
  "anya-e0102n3:22_1": "manoviññāṇañca taṁ dhātu ca manoviññāṇadhātūti.",
  "anya-e0102n3:22_2": "Evaṁ tāvettha atthato veditabbo vinicchayo.",
  "anya-e0102n3:23_0": "519.Lakkhaṇāditoti cakkhādīnaṁ lakkhaṇāditopettha veditabbo vinicchayo.",
  "anya-e0102n3:23_1": "Tāni ca pana nesaṁ lakkhaṇādīni khandhaniddese vuttanayeneva veditabbāni.",
  "anya-e0102n3:24_0": "Kamatoti idhāpi pubbe vuttesu uppattikkamādīsu desanākkamova yujjati.",
  "anya-e0102n3:24_1": "So ca panāyaṁ hetuphalānupubbavavatthānavasena vutto.",
  "anya-e0102n3:24_2": "Cakkhudhātu rūpadhātūti idañhi dvayaṁ hetu,",
  "anya-e0102n3:24_3": "cakkhuviññāṇadhātūti phalaṁ.",
  "anya-e0102n3:24_4": "Evaṁ sabbattha.",
  "anya-e0102n3:25_0": "520.Tāvatvatoti tāvabhāvato.",
  "anya-e0102n3:25_1": "Idaṁ vuttaṁ hoti –",
  "anya-e0102n3:25_2": "tesu tesu hi suttābhidhammappadesesu “ābhādhātu,",
  "anya-e0102n3:25_3": "subhadhātu,",
  "anya-e0102n3:25_4": "ākāsānañcāyatanadhātu,",
  "anya-e0102n3:25_5": "viññāṇañcāyatanadhātu,",
  "anya-e0102n3:25_6": "ākiñcaññāyatanadhātu,",
  "anya-e0102n3:25_7": "nevasaññānāsaññāyatanadhātu,",
  "anya-e0102n3:25_8": "saññāvedayitanirodhadhātu”,",
  "anya-e0102n3:25_9": "“kāmadhātu,",
  "anya-e0102n3:25_10": "byāpādadhātu,",
  "anya-e0102n3:25_11": "vihiṁsādhātu,",
  "anya-e0102n3:25_12": "nekkhammadhātu,",
  "anya-e0102n3:25_13": "abyāpādadhātu,",
  "anya-e0102n3:25_14": "avihiṁsādhātu”,",
  "anya-e0102n3:25_15": "“sukhadhātu,",
  "anya-e0102n3:25_16": "dukkhadhātu,",
  "anya-e0102n3:25_17": "somanassadhātu,",
  "anya-e0102n3:25_18": "domanassadhātu,",
  "anya-e0102n3:25_19": "upekkhādhātu,",
  "anya-e0102n3:25_20": "avijjādhātu”,",
  "anya-e0102n3:25_21": "“ārambhadhātu,",
  "anya-e0102n3:25_22": "nikkamadhātu,",
  "anya-e0102n3:25_23": "parakkamadhātu”,",
  "anya-e0102n3:25_24": "“hīnadhātu,",
  "anya-e0102n3:25_25": "majjhimadhātu,",
  "anya-e0102n3:25_26": "paṇītadhātu”,",
  "anya-e0102n3:25_27": "“pathavīdhātu, āpodhātu,",
  "anya-e0102n3:25_28": "tejodhātu,",
  "anya-e0102n3:25_29": "vāyodhātu,",
  "anya-e0102n3:25_30": "ākāsadhātu,",
  "anya-e0102n3:25_31": "viññāṇadhātu”,",
  "anya-e0102n3:25_32": "“saṅkhatadhātu,",
  "anya-e0102n3:25_33": "asaṅkhatadhātu”,",
  "anya-e0102n3:25_34": "“anekadhātu nānādhātu loko”ti evamādayo aññāpi dhātuyo dissanti.",
  "anya-e0102n3:25_35": "Evaṁ sati sabbāsaṁ vasena paricchedaṁ akatvā kasmā aṭṭhārasāti ayameva paricchedo katoti ce.",
  "anya-e0102n3:25_36": "Sabhāvato vijjamānānaṁ sabbadhātūnaṁ tadantogadhattā.",
  "anya-e0102n3:26_0": "Rūpadhātuyeva hi ābhādhātu,",
  "anya-e0102n3:26_1": "subhadhātu pana rūpādipaṭibaddhā. Kasmā,",
  "anya-e0102n3:26_2": "subhanimittattā.",
  "anya-e0102n3:26_3": "Subhanimittañhi subhadhātu.",
  "anya-e0102n3:26_4": "Tañca rūpādivinimuttaṁ na vijjati.",
  "anya-e0102n3:26_5": "Kusalavipākārammaṇā vā rūpādayo eva subhadhātūti rūpādimattamevesā.",
  "anya-e0102n3:26_6": "Ākāsānañcāyatanadhātuādīsu cittaṁ manoviññāṇadhātuyeva,",
  "anya-e0102n3:26_7": "sesā dhammadhātu.",
  "anya-e0102n3:26_8": "Saññāvedayitanirodhadhātu pana sabhāvato natthi.",
  "anya-e0102n3:26_9": "Dhātudvayanirodhamattameva hi sā.",
  "anya-e0102n3:27_0": "Kāmadhātu dhammadhātumattaṁ vā hoti. Yathāha –",
  "anya-e0102n3:27_1": "“tattha katamā kāmadhātu?",
  "anya-e0102n3:27_2": "Kāmapaṭisaṁyutto takko vitakko micchāsaṅkappo”ti.",
  "anya-e0102n3:27_3": "Aṭṭhārasāpi vā dhātuyo. Yathāha –",
  "anya-e0102n3:27_4": "“heṭṭhato avīcinirayaṁ pariyantaṁ karitvā uparito paranimmitavasavattī deve antokaritvā yaṁ etasmiṁ antare",
  "anya-e0102n3:27_5": "etthāvacarā ettha pariyāpannā khandhadhātuāyatanā rūpā vedanā saññā saṅkhārā viññāṇaṁ,",
  "anya-e0102n3:27_6": "ayaṁ vuccati kāmadhātū”ti.",
  "anya-e0102n3:28_0": "Nekkhammadhātu dhammadhātu eva,",
  "anya-e0102n3:28_1": "“sabbepi kusalā dhammā nekkhammadhātū”ti vacanato manoviññāṇadhātupi hotiyeva.",
  "anya-e0102n3:28_2": "Byāpādavihiṁsā-abyāpāda-avihiṁsāsukha-dukkha-somanassa-domanassupekkhā-avijjāārambha-nikkama-parakkamadhātuyo dhammadhātuyeva.",
  "anya-e0102n3:29_0": "Hīnamajjhimapaṇītadhātuyo aṭṭhārasa dhātumattameva.",
  "anya-e0102n3:29_1": "Hīnā hi cakkhādayo hīnā dhātu,",
  "anya-e0102n3:29_2": "majjhimapaṇītā majjhimā ceva paṇītā ca.",
  "anya-e0102n3:29_3": "Nippariyāyena pana akusalā dhammadhātumanoviññāṇadhātuyo hīnadhātu,",
  "anya-e0102n3:29_4": "lokiyā kusalābyākatā ubhopi cakkhudhātuādayo ca majjhimadhātu,",
  "anya-e0102n3:29_5": "lokuttarā pana dhammadhātumanoviññāṇadhātuyo paṇītadhātu.",
  "anya-e0102n3:30_0": "Pathavītejovāyodhātuyo phoṭṭhabbadhātuyeva,",
  "anya-e0102n3:30_1": "āpodhātu ākāsadhātu ca dhammadhātuyeva.",
  "anya-e0102n3:30_2": "Viññāṇadhātu cakkhuviññāṇādisattaviññāṇadhātusaṅkhepoyeva.",
  "anya-e0102n3:31_0": "Sattarasa dhātuyo dhammadhātuekadeso ca saṅkhatadhātu,",
  "anya-e0102n3:31_1": "asaṅkhatā pana dhātu dhammadhātuekadesova.",
  "anya-e0102n3:31_2": "Anekadhātunānādhātuloko pana aṭṭhārasa dhātuppabhedamattamevāti.",
  "anya-e0102n3:31_3": "Iti sabhāvato vijjamānānaṁ sabbadhātūnaṁ tadantogadhattā aṭṭhāraseva vuttāti.",
  "anya-e0102n3:32_0": "521.",
  "anya-e0102n3:32_1": "Apica vijānanasabhāve viññāṇe jīvasaññīnaṁ saññāsamūhananatthampi aṭṭhāraseva vuttā.",
  "anya-e0102n3:32_2": "Santi hi sattā vijānanasabhāve viññāṇe jīvasaññino,",
  "anya-e0102n3:32_3": "tesaṁ cakkhusotaghānajivhākāyamanodhātumanoviññāṇadhātubhedena tassa anekataṁ cakkhurūpādipaccayāyattavuttitāya",
  "anya-e0102n3:32_4": "aniccatañca pakāsetvā dīgharattānusayitaṁ jīvasaññaṁ samūhanitukāmena bhagavatā aṭṭhārasa dhātuyo pakāsitā.",
  "anya-e0102n3:32_5": "Kiñca bhiyyo tathā veneyyajjhāsayavasena ca.",
  "anya-e0102n3:32_6": "Ye ca imāya anatisaṅkhepavitthārāya desanāya veneyyasattā,",
  "anya-e0102n3:32_7": "tadajjhāsayavasena ca aṭṭhāraseva pakāsitā.",
  "anya-e0102n3:33_0": "Saṅkhepavitthāranayena tathā tathā hi,",
  "anya-e0102n3:34_0": "Dhammaṁ pakāsayati esa yathā yathāssa;",
  "anya-e0102n3:35_0": "Saddhammatejavihataṁ vilayaṁ khaṇena,",
  "anya-e0102n3:36_0": "Veneyyasattahadayesu tamo payātīti.",
  "anya-e0102n3:37_0": "Evamettha tāvatvato veditabbo vinicchayo.",
  "anya-e0102n3:38_0": "522.Saṅkhatoti cakkhudhātu tāva jātito eko dhammotveva saṅkhaṁ gacchati cakkhupasādavasena,",
  "anya-e0102n3:38_1": "tathā sotaghānajivhākāyarūpasaddagandharasadhātuyo sotappasādādivasena,",
  "anya-e0102n3:38_2": "phoṭṭhabbadhātu pana pathavītejovāyovasena tayo dhammāti saṅkhaṁ gacchati.",
  "anya-e0102n3:38_3": "Cakkhuviññāṇadhātu kusalākusalavipākavasena dve dhammāti saṅkhaṁ gacchati,",
  "anya-e0102n3:38_4": "tathā sotaghānajivhākāyaviññāṇadhātuyo.",
  "anya-e0102n3:38_5": "Manodhātu pana pañcadvārāvajjanakusalākusalavipākasampaṭicchanavasena tayo dhammāti saṅkhaṁ gacchati.",
  "anya-e0102n3:38_6": "Dhammadhātu tiṇṇaṁ arūpakkhandhānaṁ soḷasannaṁ sukhumarūpānaṁ asaṅkhatāya ca dhātuyā vasena vīsati dhammāti saṅkhaṁ gacchati.",
  "anya-e0102n3:38_7": "Manoviññāṇadhātu sesakusalākusalābyākataviññāṇavasena chasattati dhammāti saṅkhaṁ gacchati.",
  "anya-e0102n3:38_8": "Evamettha saṅkhatopi veditabbo vinicchayo.",
  "anya-e0102n3:39_0": "523.Paccayāti ettha ca cakkhudhātu tāva cakkhuviññāṇadhātuyā vippayuttapurejātaatthiavigatanissayindriyapaccayānaṁ",
  "anya-e0102n3:39_1": "vasena chahi paccayehi paccayo hoti,",
  "anya-e0102n3:39_2": "rūpadhātu purejātaatthiavigatārammaṇapaccayānaṁ vasena catūhi paccayehi paccayo hoti.",
  "anya-e0102n3:39_3": "Evaṁ sotaviññāṇadhātuādīnaṁ sotadhātusaddadhātuādayo.",
  "anya-e0102n3:39_4": "Pañcannaṁ pana nesaṁ āvajjanamanodhātu anantarasamanantaranatthivigatānantarūpanissayavasena pañcahi paccayehi paccayo hoti,",
  "anya-e0102n3:39_5": "tā ca pañcapi sampaṭicchanamanodhātuyā.",
  "anya-e0102n3:39_6": "Tathā sampaṭicchanamanodhātu santīraṇamanoviññāṇadhātuyā,",
  "anya-e0102n3:39_7": "sā ca voṭṭhabbanamanoviññāṇadhātuyā,",
  "anya-e0102n3:39_8": "voṭṭhabbanamanoviññāṇadhātu ca javanamanoviññāṇadhātuyā.",
  "anya-e0102n3:39_9": "Javanamanoviññāṇadhātu pana anantarāya javanamanoviññāṇadhātuyā tehi ceva pañcahi āsevanapaccayena cāti chahi paccayehi paccayo hoti.",
  "anya-e0102n3:39_10": "Esa tāva pañcadvāre nayo.",
  "anya-e0102n3:40_0": "Manodvāre pana bhavaṅgamanoviññāṇadhātu āvajjanamanoviññāṇadhātuyā.",
  "anya-e0102n3:40_1": "Āvajjanamanoviññāṇadhātu ca javanamanoviññāṇadhātuyā purimehi pañcahi paccayehi paccayo hoti.",
  "anya-e0102n3:40_2": "Dhammadhātu pana sattannampi viññāṇadhātūnaṁ sahajātaaññamaññanissayasampayuttaatthiavigatādīhi bahudhā paccayo hoti.",
  "anya-e0102n3:40_3": "Cakkhudhātuādayo pana ekaccā ca dhammadhātu ekaccāya manoviññāṇadhātuyā ārammaṇapaccayādīhipi paccayā honti.",
  "anya-e0102n3:40_4": "Cakkhuviññāṇadhātuādīnañca na kevalaṁ cakkhurūpādayo paccayā honti,",
  "anya-e0102n3:40_5": "atha kho ālokādayopi.",
  "anya-e0102n3:40_6": "Tenāhu pubbācariyā –",
  "anya-e0102n3:41_0": "“Cakkhurūpālokamanasikāre paṭicca uppajjati cakkhuviññāṇaṁ.",
  "anya-e0102n3:41_1": "Sotasaddavivaramanasikāre paṭicca uppajjati sotaviññāṇaṁ.",
  "anya-e0102n3:41_2": "Ghānagandhavāyumanasikāre paṭicca uppajjati ghānaviññāṇaṁ.",
  "anya-e0102n3:41_3": "Jivhārasaāpamanasikāre paṭicca uppajjati jivhāviññāṇaṁ.",
  "anya-e0102n3:41_4": "Kāyaphoṭṭhabbapathavīmanasikāre paṭicca uppajjati kāyaviññāṇaṁ.",
  "anya-e0102n3:41_5": "Bhavaṅgamanadhammamanasikāre paṭicca uppajjati manoviññāṇa”nti.",
  "anya-e0102n3:42_0": "Ayamettha saṅkhepo.",
  "anya-e0102n3:42_1": "Vitthārato pana paccayappabhedo paṭiccasamuppādaniddese āvibhavissatīti evamettha paccayatopi veditabbo vinicchayo.",
  "anya-e0102n3:43_0": "524.Daṭṭhabbatoti daṭṭhabbatopettha vinicchayo veditabboti attho.",
  "anya-e0102n3:43_1": "Sabbā eva hi saṅkhatadhātuyo pubbantāparantavivittato dhuvasubhasukhattabhāvasuññato paccayāyattavuttito ca daṭṭhabbā.",
  "anya-e0102n3:44_0": "Visesato panettha bheritalaṁ viya cakkhudhātu daṭṭhabbā,",
  "anya-e0102n3:44_1": "daṇḍo viya rūpadhātu,",
  "anya-e0102n3:44_2": "saddo viya cakkhuviññāṇadhātu.",
  "anya-e0102n3:44_3": "Tathā ādāsatalaṁ viya cakkhudhātu,",
  "anya-e0102n3:44_4": "mukhaṁ viya rūpadhātu,",
  "anya-e0102n3:44_5": "mukhanimittaṁ viya cakkhuviññāṇadhātu.",
  "anya-e0102n3:44_6": "Atha vā ucchutilā viya cakkhudhātu,",
  "anya-e0102n3:44_7": "yantacakkayaṭṭhi viya rūpadhātu,",
  "anya-e0102n3:44_8": "ucchurasatelāni viya cakkhuviññāṇadhātu.",
  "anya-e0102n3:44_9": "Tathā adharāraṇī viya cakkhudhātu,",
  "anya-e0102n3:44_10": "uttarāraṇī viya rūpadhātu,",
  "anya-e0102n3:44_11": "aggi viya cakkhuviññāṇadhātu.",
  "anya-e0102n3:44_12": "Esa nayo sotadhātuādīsu.",
  "anya-e0102n3:45_0": "Manodhātu pana yathāsambhavato cakkhuviññāṇadhātuādīnaṁ purecarānucarā viya daṭṭhabbā.",
  "anya-e0102n3:46_0": "Dhammadhātuyā vedanākkhandho sallamiva sūlamiva ca daṭṭhabbo.",
  "anya-e0102n3:46_1": "Saññāsaṅkhārakkhandhā vedanāsallasūlayogāāturā viya,",
  "anya-e0102n3:46_2": "puthujjanānaṁ vā saññā āsādukkhajananato rittamuṭṭhi viya.",
  "anya-e0102n3:46_3": "Ayathābhuccanimittagāhakato vanamigo viya.",
  "anya-e0102n3:46_4": "Saṅkhārā paṭisandhiyaṁ pakkhipanato aṅgārakāsuyaṁ khipanakapurisā viya.",
  "anya-e0102n3:46_5": "Jāti dukkhānubandhato rājapurisānubandhacorā viya.",
  "anya-e0102n3:46_6": "Sabbānatthāvahassa khandhasantānassa hetuto visarukkhabījāni viya.",
  "anya-e0102n3:46_7": "Rūpaṁ nānāvidhupaddavanimittato khuracakkaṁ viya daṭṭhabbaṁ.",
  "anya-e0102n3:46_8": "Asaṅkhatā pana dhātu amatato santato khemato ca daṭṭhabbā. Kasmā?",
  "anya-e0102n3:46_9": "Sabbānatthāvahassa paṭipakkhabhūtattā.",
  "anya-e0102n3:47_0": "Manoviññāṇadhātu ārammaṇesu vavatthānābhāvato araññamakkaṭo viya,",
  "anya-e0102n3:47_1": "duddamanato assakhaḷuṅko viya,",
  "anya-e0102n3:47_2": "yatthakāmanipātito vehāsakkhittadaṇḍo viya,",
  "anya-e0102n3:47_3": "lobhadosādinānappakārakilesavesayogato raṅganaṭo viya daṭṭhabbāti.",
  "anya-e0102n3:48_0": "Iti sādhujanapāmojjatthāya kate visuddhimagge",
  "anya-e0102n3:49_0": "Paññābhāvanādhikāre",
  "anya-e0102n3:50_0": "Āyatanadhātuniddeso nāma",
  "anya-e0102n3:51_0": "Pannarasamo paricchedo."
}