{
  "atk-s0404a3:0_0": "4. Dānavaggo",
  "atk-s0404a3:1_0": "1. Paṭhamadānasuttavaṇṇanā",
  "atk-s0404a3:2_0": "31.",
  "atk-s0404a3:2_1": "Catutthassa paṭhame āsajja dānaṁ detīti patvā dānaṁ deti.",
  "atk-s0404a3:2_2": "Āgataṁ disvā taṁ muhuttaṁyeva nisīdāpetvā sakkāraṁ katvā dānaṁ deti,",
  "atk-s0404a3:2_3": "dassāmīti na kilameti.",
  "atk-s0404a3:2_4": "Bhayāti ‘‘ayaṁ adāyako akārako’’ti garahabhayā,",
  "atk-s0404a3:2_5": "apāyabhayā vā.",
  "atk-s0404a3:2_6": "Adāsimeti mayhaṁ pubbe esa idaṁ nāma adāsīti deti.",
  "atk-s0404a3:2_7": "Dassati meti anāgate idaṁ nāma dassatīti deti.",
  "atk-s0404a3:2_8": "Sāhu dānanti dānaṁ nāma sādhu sundaraṁ buddhādīhi paṇḍitehi pasatthanti deti.",
  "atk-s0404a3:2_9": "Cittālaṅkāracittaparikkhāratthaṁ dānaṁ detīti samathavipassanācittassa alaṅkāratthañceva parikkhāratthañca deti.",
  "atk-s0404a3:2_10": "Dānañhi cittaṁ muduṁ karoti.",
  "atk-s0404a3:2_11": "Yena laddho,",
  "atk-s0404a3:2_12": "so ‘‘laddhaṁ me’’ti muducitto hoti.",
  "atk-s0404a3:2_13": "Yena dinnaṁ,",
  "atk-s0404a3:2_14": "sopi ‘‘dinnaṁ mayā’’ti muducitto hoti.",
  "atk-s0404a3:2_15": "Iti ubhinnaṁ cittaṁ muduṁ karoti.",
  "atk-s0404a3:2_16": "Teneva ‘‘adantadamana’’nti vuccati. Yathāha –",
  "atk-s0404a3:3_0": "‘‘Adantadamanaṁ dānaṁ, adānaṁ dantadūsakaṁ;",
  "atk-s0404a3:4_0": "Dānena piyavācāya, unnamanti namanti cā’’ti.",
  "atk-s0404a3:5_0": "Imesu pana aṭṭhasu dānesu cittālaṅkāradānameva uttamanti.",
  "atk-s0404a3:6_0": "2. Dutiyadānasuttavaṇṇanā",
  "atk-s0404a3:7_0": "32.",
  "atk-s0404a3:7_1": "Dutiye saddhāti yāya saddhāya dānaṁ deti,",
  "atk-s0404a3:7_2": "sā saddhā.",
  "atk-s0404a3:7_3": "Hiriyanti yāya hiriyā dānaṁ deti,",
  "atk-s0404a3:7_4": "sāva adhippetā.",
  "atk-s0404a3:7_5": "Kusalañca dānanti anavajjañca dānaṁ.",
  "atk-s0404a3:7_6": "Diviyanti divaṅgamaṁ.",
  "atk-s0404a3:8_0": "3. Dānavatthusuttavaṇṇanā",
  "atk-s0404a3:9_0": "33.",
  "atk-s0404a3:9_1": "Tatiye dānavatthūnīti dānakāraṇāni.",
  "atk-s0404a3:9_2": "Chandā dānaṁ detīti pemena dānaṁ deti.",
  "atk-s0404a3:9_3": "Dosāti dosena kuddho hutvā yaṁ atthi,",
  "atk-s0404a3:9_4": "taṁ vegena gaṇhitvā deti.",
  "atk-s0404a3:9_5": "Mohāti mohena mūḷho deti.",
  "atk-s0404a3:9_6": "Bhayāti garahabhayena vā apāyabhayena vā,",
  "atk-s0404a3:9_7": "tassa tasseva vā pana bhayena deti.",
  "atk-s0404a3:9_8": "Kulavaṁsanti kulapaveṇiṁ.",
  "atk-s0404a3:10_0": "4. Khettasuttavaṇṇanā",
  "atk-s0404a3:11_0": "34.",
  "atk-s0404a3:11_1": "Catutthe na mahapphalaṁ hotīti dhaññaphalena mahapphalaṁ na hoti.",
  "atk-s0404a3:11_2": "Na mahassādanti yampissa phalaṁ hoti,",
  "atk-s0404a3:11_3": "tassa assādo na mahā hoti mandassādaṁ na madhuraṁ.",
  "atk-s0404a3:11_4": "Na phātiseyyanti seyyāpissa na hoti vuḍḍhi,",
  "atk-s0404a3:11_5": "tassa mahantaṁ vīhithambhasannivesaṁ na hotīti attho.",
  "atk-s0404a3:11_6": "Unnāmaninnāmīti thalaninnavasena visamatalaṁ.",
  "atk-s0404a3:11_7": "Tattha thale udakaṁ na saṇṭhāti,",
  "atk-s0404a3:11_8": "ninne atibahu tiṭṭhati.",
  "atk-s0404a3:11_9": "Pāsāṇasakkharikanti pattharitvā ṭhitapiṭṭhipāsāṇehi ca khuddakapāsāṇehi ca sakkharāhi ca samannāgataṁ.",
  "atk-s0404a3:11_10": "Ūsaranti ubbhinnaloṇaṁ.",
  "atk-s0404a3:11_11": "Na ca gambhīrasitanti thaddhabhūmitāya gambhīrānugataṁ,",
  "atk-s0404a3:11_12": "naṅgalamaggaṁ katvā kasituṁ na sakkā hoti,",
  "atk-s0404a3:11_13": "uttānanaṅgalamaggameva hoti.",
  "atk-s0404a3:11_14": "Na āyasampannanti na udakāgamanasampannaṁ.",
  "atk-s0404a3:11_15": "Na apāyasampannanti pacchābhāge udakaniggamanamaggasampannaṁ na hoti.",
  "atk-s0404a3:11_16": "Na mātikāsampannanti na khuddakamahantīhi udakamātikāhi sampannaṁ hoti .",
  "atk-s0404a3:11_17": "Na mariyādasampannanti na kedāramariyādāhi sampannaṁ.",
  "atk-s0404a3:11_18": "Na mahapphalantiādīni sabbāni vipākaphalavaseneva veditabbāni.",
  "atk-s0404a3:12_0": "Sampanneti paripuṇṇe sampattiyutte.",
  "atk-s0404a3:12_1": "Pavuttā bījasampadāti sampannaṁ bījaṁ ropitaṁ.",
  "atk-s0404a3:12_2": "Devesampādayantamhīti deve sammā vassante.",
  "atk-s0404a3:12_3": "Anītisampadā hotīti kīṭakimiādipāṇakaītiyā abhāvo ekā sampadā hoti.",
  "atk-s0404a3:12_4": "Virūḷhīti vaḍḍhi dutiyā sampadā hoti.",
  "atk-s0404a3:12_5": "Vepullanti vipulabhāvo tatiyā sampadā hoti.",
  "atk-s0404a3:12_6": "Phalanti paripuṇṇaphalaṁ catutthī sampadā hoti.",
  "atk-s0404a3:12_7": "Sampannasīlesūti paripuṇṇasīlesu.",
  "atk-s0404a3:12_8": "Bhojanasampadāti sampannaṁ vividhabhojanaṁ.",
  "atk-s0404a3:12_9": "Sampadānanti tividhaṁ kusalasampadaṁ.",
  "atk-s0404a3:12_10": "Upanetīti sā bhojanasampadā upanayati. Kasmā?",
  "atk-s0404a3:12_11": "Sampannañhissa taṁ kataṁ,",
  "atk-s0404a3:12_12": "yasmāssa taṁ katakammaṁ sampannaṁ paripuṇṇanti attho.",
  "atk-s0404a3:12_13": "Sampannatthūdhāti sampanno atthu idha.",
  "atk-s0404a3:12_14": "Vijjācaraṇasampannoti tīhi vijjāhi ca pañcadasahi caraṇadhammehi ca samannāgato.",
  "atk-s0404a3:12_15": "Laddhāti evarūpo puggalo cittassa sampadaṁ avekallaparipuṇṇabhāvaṁ labhitvā.",
  "atk-s0404a3:12_16": "Karoti kammasampadanti paripuṇṇakammaṁ karoti.",
  "atk-s0404a3:12_17": "Labhati catthasampadanti atthañca paripuṇṇaṁ labhati.",
  "atk-s0404a3:12_18": "Diṭṭhisampadanti vipassanādiṭṭhiṁ.",
  "atk-s0404a3:12_19": "Maggasampadanti sotāpattimaggaṁ.",
  "atk-s0404a3:12_20": "Yāti sampannamānasoti paripuṇṇacitto hutvā arahattaṁ yāti.",
  "atk-s0404a3:12_21": "Sā hoti sabbasampadāti sā sabbadukkhehi vimutti sabbasampadā nāma hotīti.",
  "atk-s0404a3:13_0": "5. Dānūpapattisuttavaṇṇanā",
  "atk-s0404a3:14_0": "35.",
  "atk-s0404a3:14_1": "Pañcame dānūpapattiyoti dānapaccayā upapattiyo.",
  "atk-s0404a3:14_2": "Dahatīti ṭhapeti.",
  "atk-s0404a3:14_3": "Adhiṭṭhātīti tasseva vevacanaṁ.",
  "atk-s0404a3:14_4": "Bhāvetīti vaḍḍheti.",
  "atk-s0404a3:14_5": "Hīne vimuttanti hīnesu pañcasu kāmaguṇesu vimuttaṁ.",
  "atk-s0404a3:14_6": "Uttari abhāvitanti tato uttarimaggaphalatthāya abhāvitaṁ.",
  "atk-s0404a3:14_7": "Tatrūpapattiyā saṁvattatīti yaṁ ṭhānaṁ patthetvā kusalaṁ kataṁ,",
  "atk-s0404a3:14_8": "tattha nibbattanatthāya saṁvattati.",
  "atk-s0404a3:14_9": "Vītarāgassāti maggena vā samucchinnarāgassa samāpattiyā vā vikkhambhitarāgassa.",
  "atk-s0404a3:14_10": "Dānamatteneva hi brahmaloke nibbattituṁ na sakkā,",
  "atk-s0404a3:14_11": "dānaṁ pana samādhivipassanācittassa alaṅkāraparivāraṁ hoti.",
  "atk-s0404a3:14_12": "Tato dānena muducitto brahmavihāre bhāvetvā brahmaloke nibbattati.",
  "atk-s0404a3:14_13": "Tena vuttaṁ –",
  "atk-s0404a3:14_14": "‘‘vītarāgassa no sarāgassā’’ti.",
  "atk-s0404a3:15_0": "6. Puññakiriyavatthusuttavaṇṇanā",
  "atk-s0404a3:16_0": "36.",
  "atk-s0404a3:16_1": "Chaṭṭhe puññakiriyāni ca tāni tesaṁ tesaṁ ānisaṁsānaṁ vatthūni cāti puññakiriyavatthūni.",
  "atk-s0404a3:16_2": "Dānādīnañhi lakkhaṇe cittaṁ ṭhapetvā ‘‘evarūpaṁ nāma amhehi dānaṁ dātabbaṁ,",
  "atk-s0404a3:16_3": "sīlaṁ rakkhitabbaṁ,",
  "atk-s0404a3:16_4": "bhāvanā bhāvetabbā’’ti sattā puññāni karonti.",
  "atk-s0404a3:16_5": "Dānameva dānamayaṁ,",
  "atk-s0404a3:16_6": "dānacetanāsu vā purimacetanāto nipphannā sanniṭṭhāpakacetanā dānamayaṁ sīlādīhi sīlamayādīni viya.",
  "atk-s0404a3:16_7": "Sesadvayesupi eseva nayo.",
  "atk-s0404a3:16_8": "Parittaṁ kataṁ hotīti thokaṁ mandaṁ kataṁ hoti.",
  "atk-s0404a3:16_9": "Nābhisambhotīti na nipphajjati.",
  "atk-s0404a3:16_10": "Akataṁ hotīti bhāvanāyayogoyeva anāraddho hotīti attho.",
  "atk-s0404a3:16_11": "Manussadobhagyanti manussesu sampattirahitaṁ pañcavidhaṁ nīcakulaṁ.",
  "atk-s0404a3:16_12": "Upapajjatīti paṭisandhivasena upagacchati,",
  "atk-s0404a3:16_13": "tattha nibbattatīti attho.",
  "atk-s0404a3:16_14": "Mattaso katanti pamāṇena kataṁ,",
  "atk-s0404a3:16_15": "thokaṁ na bahu.",
  "atk-s0404a3:16_16": "Manussasobhagyanti manussesu subhagabhāvaṁ tividhakulasampattiṁ.",
  "atk-s0404a3:16_17": "Adhimattanti adhikappamāṇaṁ balavaṁ vā.",
  "atk-s0404a3:16_18": "Adhigaṇhantīti abhibhavitvā gaṇhanti,",
  "atk-s0404a3:16_19": "visiṭṭhatarā jeṭṭhakā hontīti attho.",
  "atk-s0404a3:17_0": "7. Sappurisadānasuttavaṇṇanā",
  "atk-s0404a3:18_0": "37.",
  "atk-s0404a3:18_1": "Sattame sucinti parisuddhaṁ vaṇṇasampannaṁ deti.",
  "atk-s0404a3:18_2": "Paṇītanti rasūpapannaṁ.",
  "atk-s0404a3:18_3": "Kālenāti yuttapattakālena.",
  "atk-s0404a3:18_4": "Kappiyanti yaṁ kappiyaṁ, taṁ deti.",
  "atk-s0404a3:18_5": "Viceyya detīti ‘‘imassa dinnaṁ mahapphalaṁ bhavissati,",
  "atk-s0404a3:18_6": "imassa na mahapphala’’nti evaṁ paṭiggāhakapariyesanavasena dānaṁ vā paṇidhāyavasena dānaṁ vā vicinitvā deti.",
  "atk-s0404a3:19_0": "8. Sappurisasuttavaṇṇanā",
  "atk-s0404a3:20_0": "38.",
  "atk-s0404a3:20_1": "Aṭṭhame atthāyāti atthatthāya.",
  "atk-s0404a3:20_2": "Hitāya sukhāyāti hitatthāya sukhatthāya.",
  "atk-s0404a3:20_3": "Pubbapetānanti paralokagatānaṁ ñātīnaṁ.",
  "atk-s0404a3:20_4": "Imasmiṁ sutte anuppanne buddhe cakkavattirājāno bodhisattā paccekabuddhā labbhanti,",
  "atk-s0404a3:20_5": "buddhakāle buddhā ceva buddhasāvakā ca.",
  "atk-s0404a3:20_6": "Yathāvuttānañhi etesaṁ atthāya hitāya sukhāya saṁvattanti.",
  "atk-s0404a3:20_7": "Bahunnaṁvata atthāya,",
  "atk-s0404a3:20_8": "sappañño gharamāvasanti sappañño ghare vasanto bahūnaṁ vata atthāya hoti.",
  "atk-s0404a3:20_9": "Pubbeti paṭhameva.",
  "atk-s0404a3:20_10": "Pubbekatamanussaranti mātāpitūnaṁ pubbakāraguṇe anussaranto.",
  "atk-s0404a3:20_11": "Sahadhammenāti sakāraṇena paccayapūjanena pūjeti.",
  "atk-s0404a3:20_12": "Apace brahmacārayoti brahmacārino apacayati,",
  "atk-s0404a3:20_13": "nīcavuttitaṁ nesaṁ āpajjati.",
  "atk-s0404a3:20_14": "Pesaloti piyasīlo.",
  "atk-s0404a3:21_0": "9. Abhisandasuttavaṇṇanā",
  "atk-s0404a3:22_0": "39. Navame dānānīti cetanādānāni. Aggaññānītiādīnaṁ attho heṭṭhā vuttoyeva.",
  "atk-s0404a3:23_0": "10. Duccaritavipākasuttavaṇṇanā",
  "atk-s0404a3:24_0": "40.",
  "atk-s0404a3:24_1": "Dasame pāṇātipātoti pāṇātipātacetanā.",
  "atk-s0404a3:24_2": "Sabbalahusoti sabbalahuko.",
  "atk-s0404a3:24_3": "Appāyukasaṁvattanikoti tena parittakena kammavipākena appāyuko hoti,",
  "atk-s0404a3:24_4": "dinnamattāya vā paṭisandhiyā vilīyati mātukucchito nikkhantamatte vā.",
  "atk-s0404a3:24_5": "Evarūpo hi na aññassa kassaci nissando,",
  "atk-s0404a3:24_6": "pāṇātipātasseva gatamaggo esoti.",
  "atk-s0404a3:24_7": "Bhogabyasanasaṁvattanikoti yathā kākaṇikāmattampi hatthe na tiṭṭhati,",
  "atk-s0404a3:24_8": "evaṁ bhogabyasanaṁ saṁvatteti.",
  "atk-s0404a3:24_9": "Sapattaverasaṁvattaniko hotīti saha sapattehi veraṁ saṁvatteti.",
  "atk-s0404a3:24_10": "Tassa hi sapattā ca bahukā honti.",
  "atk-s0404a3:24_11": "Yo ca naṁ passati,",
  "atk-s0404a3:24_12": "tasmiṁ verameva uppādeti na nibbāyati.",
  "atk-s0404a3:24_13": "Evarūpo hi parassa rakkhitagopitabhaṇḍe aparādhassa nissando.",
  "atk-s0404a3:25_0": "Abhūtabbhakkhānasaṁvattaniko hotīti abhūtena abbhakkhānaṁ saṁvatteti,",
  "atk-s0404a3:25_1": "yena kenaci kataṁ tasseva upari patati.",
  "atk-s0404a3:25_2": "Mittehibhedanasaṁvattanikoti mittehi bhedaṁ saṁvatteti.",
  "atk-s0404a3:25_3": "Yaṁ yaṁ mittaṁ karoti,",
  "atk-s0404a3:25_4": "so so bhijjatiyeva.",
  "atk-s0404a3:25_5": "Amanāpasaddasaṁvattanikoti amanāpasaddaṁ saṁvatteti.",
  "atk-s0404a3:25_6": "Yā sā vācā kaṇṭakā kakkasā kaṭukā abhisajjanī mammacchedikā,",
  "atk-s0404a3:25_7": "gatagataṭṭhāne tameva suṇāti,",
  "atk-s0404a3:25_8": "manāpasaddasavanaṁ nāma na labhati.",
  "atk-s0404a3:25_9": "Evarūpo pharusavācāya gatamaggo nāma.",
  "atk-s0404a3:25_10": "Anādeyyavācāsaṁvattanikoti aggahetabbavacanataṁ saṁvatteti,",
  "atk-s0404a3:25_11": "‘‘tvaṁ kasmā kathesi,",
  "atk-s0404a3:25_12": "ko hi tava vacanaṁ gahessatī’’ti vattabbataṁ āpajjati.",
  "atk-s0404a3:25_13": "Ayaṁ samphappalāpassa gatamaggo.",
  "atk-s0404a3:25_14": "Ummattakasaṁvattaniko hotīti ummattakabhāvaṁ saṁvatteti.",
  "atk-s0404a3:25_15": "Tena hi manusso ummatto vā khittacitto vā eḷamūgo vā hoti.",
  "atk-s0404a3:25_16": "Ayaṁ surāpānassa nissando.",
  "atk-s0404a3:25_17": "Imasmiṁ sutte vaṭṭameva kathitanti.",
  "atk-s0404a3:26_0": "Dānavaggo catuttho."
}