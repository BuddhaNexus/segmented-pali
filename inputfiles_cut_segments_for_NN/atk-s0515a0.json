{
  "atk-s0515a0:0_0": " Namo tassa bhagavato arahato sammāsambuddhassa",
  "atk-s0515a0:1_0": "Khuddakanikāye",
  "atk-s0515a0:2_0": "Mahāniddesa-aṭṭhakathā",
  "atk-s0515a0:3_0": "Ganthārambhakathā",
  "atk-s0515a0:4_0": "Avijjālaṅgiṁ ghātento, nandirāgañca mūlato;",
  "atk-s0515a0:5_0": "Bhāventaṭṭhaṅgikaṁ maggaṁ, phusi yo amataṁ padaṁ.",
  "atk-s0515a0:6_0": "Pāpuṇitvā jino bodhiṁ, migadāyaṁ vigāhiya;",
  "atk-s0515a0:7_0": "Dhammacakkaṁ pavattetvā, theraṁ koṇḍaññamādito.",
  "atk-s0515a0:8_0": "Aṭṭhārasannaṁ koṭīnaṁ, bodhesi tāpaso tahiṁ;",
  "atk-s0515a0:9_0": "Vandehaṁ sirasā tañca, sabbasattānamuttamaṁ.",
  "atk-s0515a0:10_0": "Tathā dhammuttamañceva, saṅghañcāpi anuttaraṁ;",
  "atk-s0515a0:11_0": "Saṁkhittena hi yo vuttaṁ, dhammacakkaṁ vibhāgaso.",
  "atk-s0515a0:12_0": "Sāriputto mahāpañño, satthukappo jinatrajo;",
  "atk-s0515a0:13_0": "Dhammacakkaṁ vibhājetvā, mahāniddesamabravi;",
  "atk-s0515a0:14_0": "Pāṭho visiṭṭho niddeso, taṁnāmavisesito ca.",
  "atk-s0515a0:15_0": "Taṁ sāriputtaṁ jinarājaputtaṁ, theraṁ thirānekaguṇādhivāsaṁ;",
  "atk-s0515a0:16_0": "Paññāpabhāvuggatacārukittiṁ, sunīcavuttiñca atho namitvā.",
  "atk-s0515a0:17_0": "Khamādayādiyuttena , yuttamuttādivādinā;",
  "atk-s0515a0:18_0": "Bahussutena therena, devena abhiyācito.",
  "atk-s0515a0:19_0": "Mahāvihāravāsīnaṁ , sajjhāyamhi patiṭṭhito;",
  "atk-s0515a0:20_0": "Gahetabbaṁ gahetvāna, porāṇesu vinicchayaṁ.",
  "atk-s0515a0:21_0": "Avokkamento samayaṁ sakañca, anāmasanto samayaṁ parañca;",
  "atk-s0515a0:22_0": "Pubbopadesaṭṭhakathānayañca, yathānurūpaṁ upasaṁharanto.",
  "atk-s0515a0:23_0": "Ñāṇappabhedāvahanassa tassa, yogīhi nekehi nisevitassa;",
  "atk-s0515a0:24_0": "Atthaṁ apubbaṁ anuvaṇṇayanto, suttañca yuttiñca anukkamento.",
  "atk-s0515a0:25_0": "Ārabhissaṁ samāsena, mahāniddesavaṇṇanaṁ;",
  "atk-s0515a0:26_0": "Saddhammabahumānena, nāttukkaṁsanakamyatā.",
  "atk-s0515a0:27_0": "Vakkhāmahaṁ aṭṭhakathaṁ janassa, hitāya saddhammaciraṭṭhitatthaṁ;",
  "atk-s0515a0:28_0": "Sakkacca saddhammapajotikaṁ taṁ, suṇātha dhāretha ca sādhu santoti.",
  "atk-s0515a0:29_0": "Tattha ‘‘pāṭho visiṭṭho niddeso,",
  "atk-s0515a0:29_1": "taṁnāmavisesito cā’’ti vuttattā duvidho pāṭho –",
  "atk-s0515a0:29_2": "byañjanapāṭho,",
  "atk-s0515a0:29_3": "atthapāṭho ca.",
  "atk-s0515a0:29_4": "Tesu byañjanapāṭho akkharapadabyañjanaākāraniruttiniddesavasena chabbidho.",
  "atk-s0515a0:29_5": "Atthapāṭho saṅkāsanapakāsanavivaraṇavibhajanauttānīkaraṇapaññattivasena chabbidho.",
  "atk-s0515a0:29_6": "Tattha tīsu dvāresu parisuddhapayogabhāvena visuddhakaruṇānaṁ cittena pavattitadesanā vācāhi akathitattā adesitattā akkharamiti saññitā,",
  "atk-s0515a0:29_7": "taṁ pārāyanikabrāhmaṇānaṁ manasā pucchitapañhānaṁ vasena bhagavatā ratanaghare nisīditvā sammasitapaṭṭhānamahāpakaraṇavasena",
  "atk-s0515a0:29_8": "ca akkharaṁ nāmāti gahetabbaṁ.",
  "atk-s0515a0:30_0": "Atha vā aparipuṇṇaṁ padaṁ akkharamiti gahetabbaṁ ‘‘saṭṭhivassasahassānī’’ti evamādīsu (pe. va. 802; jā. 1.4.54; netti.",
  "atk-s0515a0:30_1": "120) viya.",
  "atk-s0515a0:30_2": "Ettha hi sakāra nakāra sokārādīni akkharamiti,",
  "atk-s0515a0:30_3": "ekakkharaṁ vā padaṁ akkharamiti eke.",
  "atk-s0515a0:30_4": "‘‘Yāyaṁ taṇhā ponobhavikā’’ti evamādīsu (mahāva. 14; vibha. 203; ma. ni. 3.374; paṭi. ma.",
  "atk-s0515a0:30_5": "2.30) vibhatyantaṁ atthajotakaṁ akkharapiṇḍaṁ padaṁ.",
  "atk-s0515a0:30_6": "‘‘Nāmañca rūpañcā’’ti evamādīsu (dha. sa.",
  "atk-s0515a0:30_7": "dukamātikā 109; su. ni. 878; mahāni. 107; cūḷani.",
  "atk-s0515a0:30_8": "ajitamāṇavapucchāniddeso 6; netti.",
  "atk-s0515a0:30_9": "45) bahuakkharehi yuttaṁ padaṁ nāma.",
  "atk-s0515a0:30_10": "Saṁkhittena vuttaṁ padaṁ vibhāveti.",
  "atk-s0515a0:30_11": "Padena abhihitaṁ byañjayati byattaṁ pākaṭaṁ karotīti byañjanaṁ,",
  "atk-s0515a0:30_12": "vākyameva.",
  "atk-s0515a0:30_13": "‘‘Cattāro iddhipādā’’ti saṅkhepena kathitamatthaṁ.",
  "atk-s0515a0:30_14": "‘‘Katame cattāro? Idha,",
  "atk-s0515a0:30_15": "bhikkhave,",
  "atk-s0515a0:30_16": "bhikkhu chandasamādhipadhānasaṅkhārasamannāgataṁ iddhipādaṁ bhāveti.",
  "atk-s0515a0:30_17": "Vīriyacittavīmaṁsasamādhipadhānasaṅkhārasamannāgataṁ iddhipādaṁ bhāvetī’’tiādīsu (vibha. 431; saṁ. ni. 5.813; dī. ni. 3.306; a. ni.",
  "atk-s0515a0:30_18": "4.276) pākaṭakaraṇabhāvena byañjanaṁ nāma.",
  "atk-s0515a0:30_19": "Byañjanavibhāgapakāso ākāro.",
  "atk-s0515a0:30_20": "‘‘Tattha katamo chando?",
  "atk-s0515a0:30_21": "Yo chando chandikatā kattukamyatā’’ti evamādīsu (vibha.",
  "atk-s0515a0:30_22": "433) kathitabyañjanaṁ anekavidhena vibhāgakaraṇaṁ ākāro nāma.",
  "atk-s0515a0:30_23": "Ākārābhihitassa nibbacanaṁ nirutti. ‘‘Phasso,",
  "atk-s0515a0:30_24": "vedanā’’ti evamādīsu (dha. sa.",
  "atk-s0515a0:30_25": "1) ākārena kathitaṁ ‘‘phusatīti phasso.",
  "atk-s0515a0:30_26": "Vediyatīti vedanā’’ti nīharitvā vacanaṁ nirutti nāma.",
  "atk-s0515a0:30_27": "Nibbacanavitthāro nissesato desoti niddeso,",
  "atk-s0515a0:30_28": "vediyatīti vedanāti nibbacanaladdhapadaṁ ‘‘sukhā dukkhā adukkhamasukhā,",
  "atk-s0515a0:30_29": "sukhayatīti sukhā,",
  "atk-s0515a0:30_30": "dukkhayatīti dukkhā,",
  "atk-s0515a0:30_31": "neva dukkhayati na sukhayatīti adukkhamasukhā’’ti atthavitthāro niravasesena kathitattā niddeso nāma.",
  "atk-s0515a0:31_0": "Evaṁ chabbidhāni byañjanapadāni jānitvā ca chasu atthapadesu saṅkhepato kāsanā dīpanā saṅkāsanā,",
  "atk-s0515a0:31_1": "‘‘maññamāno kho, bhikkhu,",
  "atk-s0515a0:31_2": "bandho mārassa amaññamāno mutto pāpimato’’ti evamādīsu saṅkhepena atthadīpanā saṅkāsanā nāma.",
  "atk-s0515a0:31_3": "Eso pana thero ‘‘buddhena bhagavatā evaṁ saṅkhepaṁ katvā vuttamatthaṁ ‘aññātaṁ bhagavā,",
  "atk-s0515a0:31_4": "aññātaṁ sugatā’’’ti kathetuṁ samattho paṭivijjhi.",
  "atk-s0515a0:32_0": "Upari vattabbamatthaṁ ādito kāsanā dīpanā pakāsanā, ‘‘sabbaṁ,",
  "atk-s0515a0:32_1": "bhikkhave,",
  "atk-s0515a0:32_2": "āditta’’nti evamādīsu (mahāva. 54; saṁ. ni.",
  "atk-s0515a0:32_3": "4.28) pacchā kathitabbamatthaṁ paṭhamavacanena dīpanā pakāsanā nāma.",
  "atk-s0515a0:32_4": "Evaṁ paṭhamaṁ dīpitaṁ atthaṁ puna pākaṭaṁ katvā dīpanena ‘‘kiñca,",
  "atk-s0515a0:32_5": "bhikkhave,",
  "atk-s0515a0:32_6": "sabbaṁ ādittaṁ? Cakkhuṁ,",
  "atk-s0515a0:32_7": "bhikkhave, ādittaṁ,",
  "atk-s0515a0:32_8": "rūpā ādittā’’ti evamādīsu (mahāva. 54; saṁ. ni.",
  "atk-s0515a0:32_9": "4.28) kathitesu ‘‘tikkhindriyo saṅkhepena vuttaṁ paṭivijjhatī’’ti kathitattā dve atthapadāni tikkhindriyassa upakāravasena vuttāni.",
  "atk-s0515a0:33_0": "Saṁkhittassa vitthārābhidhānaṁ sakiṁ vuttassa ca punapi abhidhānaṁ vivaraṇaṁ,",
  "atk-s0515a0:33_1": "‘‘kusalā dhammā’’ti (dha. sa.",
  "atk-s0515a0:33_2": "1) saṅkhepena nikkhittassa.",
  "atk-s0515a0:33_3": "‘‘Katame dhammā kusalā?",
  "atk-s0515a0:33_4": "Yasmiṁ samaye kāmāvacaraṁ kusalaṁ cittaṁ uppannaṁ hotī’’ti (dha. sa.",
  "atk-s0515a0:33_5": "1) niddesavasena vitthāraṇaṁ vitthāravasena puna kathanaṁ vivaraṇaṁ nāma.",
  "atk-s0515a0:34_0": "Taṁ vibhāgakaraṇaṁ vibhajanaṁ,",
  "atk-s0515a0:34_1": "‘‘yasmiṁ samaye’’ti (dha. sa.",
  "atk-s0515a0:34_2": "1) vivarite kusale dhamme ‘‘tasmiṁ samaye phasso hoti,",
  "atk-s0515a0:34_3": "vedanā hotī’’ti (dha. sa.",
  "atk-s0515a0:34_4": "1) vibhāgakaraṇaṁ vibhajanaṁ nāma.",
  "atk-s0515a0:34_5": "Vivarassa vitthārābhidhānena vibhattassa ca upamābhidhānena paṭipādanaṁ uttānīkaraṇaṁ,",
  "atk-s0515a0:34_6": "vivaraṇena vivaritatthassa ‘‘katamo tasmiṁ samaye phasso hoti?",
  "atk-s0515a0:34_7": "Yo tasmiṁ samaye phasso phusanā samphusanā’’ti (dha. sa.",
  "atk-s0515a0:34_8": "2) ativivaritvā kathanañca vibhajanena vibhattassa ‘‘seyyathāpi,",
  "atk-s0515a0:34_9": "bhikkhave,",
  "atk-s0515a0:34_10": "gāvī niccammā,",
  "atk-s0515a0:34_11": "evameva khvāhaṁ,",
  "atk-s0515a0:34_12": "bhikkhave,",
  "atk-s0515a0:34_13": "phassāhāro daṭṭhabboti vadāmī’’ti (saṁ. ni.",
  "atk-s0515a0:34_14": "2.63) evamādiupamākathanañca uttānīkaraṇaṁ nāma.",
  "atk-s0515a0:34_15": "Dhammaṁ suṇantānaṁ dhammadesanena cittassa anekavidhena somanassauppādanañca atikhiṇabuddhīnaṁ anekavidhena",
  "atk-s0515a0:34_16": "ñāṇassa tikhiṇabhāvakaraṇañca paññatti nāma,",
  "atk-s0515a0:34_17": "tesaṁ suṇantānaṁ taṁcittatosanena taṁcittanisāmanena ca paññāyatīti paññatti.",
  "atk-s0515a0:34_18": "Tattha bhagavā akkharehi saṅkāsayati,",
  "atk-s0515a0:34_19": "padehi pakāsayati,",
  "atk-s0515a0:34_20": "byañjanehi vivarati,",
  "atk-s0515a0:34_21": "ākārehi vibhajati,",
  "atk-s0515a0:34_22": "niruttīhi uttānīkaroti,",
  "atk-s0515a0:34_23": "niddesehi paññāpayatīti.",
  "atk-s0515a0:34_24": "Kiṁ vuttaṁ hoti?",
  "atk-s0515a0:34_25": "Buddhā bhagavanto ekacce veneyye ekasmiṁ desane akkharehi atthasaṅkāsanaṁ karonti…pe…",
  "atk-s0515a0:34_26": "niddesehi atthapaññāpanaṁ karontīti ayamettha adhippāyo.",
  "atk-s0515a0:35_0": "Atha vā akkharehi saṅkāsayitvā padehi pakāsayati,",
  "atk-s0515a0:35_1": "byañjanehi vivaritvā ākārehi vibhajati,",
  "atk-s0515a0:35_2": "niruttīhi uttānīkatvā niddesehi paññāpayati .",
  "atk-s0515a0:35_3": "Kiṁ vuttaṁ hoti?",
  "atk-s0515a0:35_4": "Evarūpena dhammadesanena ekaccesu ṭhānesu ekaccānaṁ veneyyānaṁ vinayatīti.",
  "atk-s0515a0:36_0": "Atha vā akkharehi ugghāṭayitvā padehi pakāsento vinayati ugghaṭitaññuṁ,",
  "atk-s0515a0:36_1": "byañjanehi vivaritvā ākārehi vibhajanto vinayati vipañcitaññuṁ,",
  "atk-s0515a0:36_2": "niruttīhi uttānīkatvā niddesehi paññāpento vinayati neyyaṁ.",
  "atk-s0515a0:36_3": "Iti veneyyavasenapi yojetabbameva.",
  "atk-s0515a0:37_0": "Atthato panettha katamo byañjanapāṭho,",
  "atk-s0515a0:37_1": "katamo atthapāṭhoti?",
  "atk-s0515a0:37_2": "Buddhānaṁ bhagavantānaṁ dhammaṁ desentānaṁ yo atthāvagamako saviññattikasaddo,",
  "atk-s0515a0:37_3": "so byañjanapāṭho .",
  "atk-s0515a0:37_4": "Yo tena abhisametabbo lakkhaṇarasādisahito dhammo,",
  "atk-s0515a0:37_5": "so atthapāṭhoti veditabbo.",
  "atk-s0515a0:37_6": "Punapi sandhāyabhāsito byañjanabhāsito sāvasesapāṭho anavasesapāṭho nīto neyyoti chabbidho pāṭho.",
  "atk-s0515a0:37_7": "Tattha anekatthavattā sandhāyabhāsito ‘‘mātaraṁ pitaraṁ hantvā,",
  "atk-s0515a0:37_8": "rājāno dve ca khattiye’’ti evamādi (dha. pa. 294).",
  "atk-s0515a0:37_9": "Ekatthavattā byañjanabhāsito ‘manopubbaṅgamā dhammā’’ti evamādi (dha. pa. 1.2; netti. 89, 92; peṭako. 14).",
  "atk-s0515a0:37_10": "Sāvaseso ‘‘sabbaṁ,",
  "atk-s0515a0:37_11": "bhikkhave,",
  "atk-s0515a0:37_12": "āditta’’nti evamādi (mahāva. 54; saṁ. ni. 4.28).",
  "atk-s0515a0:37_13": "Viparīto anavaseso ‘‘sabbe dhammā sabbākārena buddhassa bhagavato ñāṇamukhe āpāthaṁ āgacchantī’’ti evamādi (mahāni. 156; cūḷani.",
  "atk-s0515a0:37_14": "mogharājamāṇavapucchāniddeso 85; paṭi. ma. 3.5).",
  "atk-s0515a0:37_15": "Yathā vacanaṁ,",
  "atk-s0515a0:37_16": "tathā avagantabbo nīto ‘‘aniccaṁ dukkhaṁ anattā’’ti evamādi.",
  "atk-s0515a0:37_17": "Yuttiyā anussaritabbo neyyo ‘‘ekapuggalo bhikkhave’’ti evamādi (a. ni. 1.170).",
  "atk-s0515a0:38_0": "Attho pana anekappakāro pāṭhattho sabhāvattho ñāyattho pāṭhānurūpo napāṭhānurūpo sāvasesattho niravasesattho nītattho neyyattho iccādi.",
  "atk-s0515a0:38_1": "Tattha yo appassatthassa ñāpanatthamuccāriyate,",
  "atk-s0515a0:38_2": "so pāṭhattho ‘‘sātthaṁ sabyañjana’’ntiādīsu (pārā. 1; dī. ni.",
  "atk-s0515a0:38_3": "1.190) viya.",
  "atk-s0515a0:38_4": "Rūpārūpadhammānaṁ lakkhaṇarasādisabhāvattho ‘‘sammādiṭṭhiṁ bhāvetī’’tiādīsu (vibha. 485; saṁ. ni.",
  "atk-s0515a0:38_5": "5.3) viya.",
  "atk-s0515a0:38_6": "Yo ñāyamāno hitāya saṁvattati,",
  "atk-s0515a0:38_7": "so ñātuṁ arahatīti ñāyattho –",
  "atk-s0515a0:38_8": "‘‘atthavādī dhammavādī’’tiādīsu (dī. ni. 1.9, 194; 3.238; ma. ni.",
  "atk-s0515a0:38_9": "1.411) viya.",
  "atk-s0515a0:38_10": "Yathāpāṭhaṁ bhāsito pāṭhānurūpo ‘‘cakkhu ,",
  "atk-s0515a0:38_11": "bhikkhave,",
  "atk-s0515a0:38_12": "purāṇakamma’’nti (saṁ. ni.",
  "atk-s0515a0:38_13": "4.146) bhagavatā vuttaṁ.",
  "atk-s0515a0:38_14": "Tasmā cakkhumapi kammanti.",
  "atk-s0515a0:38_15": "Byañjanacchāyāya atthaṁ paṭibāhayamānena vutto attho napāṭhānurūpo,",
  "atk-s0515a0:38_16": "so pāṭhato ananuññāto akatapaṭikkhepo viyutto.",
  "atk-s0515a0:38_17": "So ca saṅgahetabbampi asaṅgahetvā,",
  "atk-s0515a0:38_18": "parivajjetabbampi vā kiñci aparivajjetvā parisesaṁ katvā vutto sāvasesattho ‘‘cakkhuñca paṭicca rūpe ca uppajjati cakkhuviññāṇaṁ (saṁ. ni. 4.60; mahāni. 107).",
  "atk-s0515a0:38_19": "Sabbe tasanti daṇḍassa,",
  "atk-s0515a0:38_20": "sabbe bhāyanti maccuno’’tiādīsu (dha. pa.",
  "atk-s0515a0:38_21": "129) viya.",
  "atk-s0515a0:38_22": "Viparīto niravasesattho ‘‘sandhāvitaṁ saṁsaritaṁ mamañceva tumhākañca (dī. ni. 2.155; mahāva. 287; netti. 114). Tatra,",
  "atk-s0515a0:38_23": "bhikkhave,",
  "atk-s0515a0:38_24": "ko mantā ko saddhātā…pe…",
  "atk-s0515a0:38_25": "aññatra diṭṭhapadehī’’tiādīsu (a. ni.",
  "atk-s0515a0:38_26": "7.66) viya.",
  "atk-s0515a0:38_27": "Saddavaseneva veditabbo nītattho ‘‘rūpā saddā rasā gandhā,",
  "atk-s0515a0:38_28": "phoṭṭhabbā ca manoramā’’tiādīsu (saṁ. ni. 1.151, 165; mahāva. 33) viya.",
  "atk-s0515a0:38_29": "Sammutivasena veditabbo neyyattho ‘‘cattārome,",
  "atk-s0515a0:38_30": "bhikkhave,",
  "atk-s0515a0:38_31": "valāhakūpamā puggalā’’tiādīsu (a. ni.",
  "atk-s0515a0:38_32": "4.101-102) viya.",
  "atk-s0515a0:38_33": "Evamidha pāṭhañca atthañca vivaritvā ṭhito asaṁhīro bhavati paravādīhi dīgharattaṁ titthavāsena.",
  "atk-s0515a0:39_0": "Iti asaṁhīrabhāvena yāva āgamādhigamasampadaṁ,",
  "atk-s0515a0:39_1": "tāva vattuṁ sakkoti.",
  "atk-s0515a0:39_2": "Saṅkhepavitthāranayena hetudāharaṇādīhi avabodhayituṁ samattho.",
  "atk-s0515a0:39_3": "Evaṁvidho attānañca parañca sodhetuṁ samatthabhāvena dussīlyadiṭṭhimalavirahitattā suci.",
  "atk-s0515a0:39_4": "Dussīlo hi attānaṁ upahanati,",
  "atk-s0515a0:39_5": "tena nādeyyavāco ca bhavati sabyohāramāno idha niccāturo vejjova.",
  "atk-s0515a0:39_6": "Duddiṭṭhi paraṁ upahanati,",
  "atk-s0515a0:39_7": "nāvassayo ca bhavati vāḷagahākulo iva kamalasaṇḍo.",
  "atk-s0515a0:39_8": "Ubhayavipanno pana sabbathāpi anupāsanīyo bhavati gūthagatamiva chavālātaṁ gūthagato viya ca kaṇhasappo.",
  "atk-s0515a0:39_9": "Ubhayasampanno pana sabbathāpi upāsanīyo sevitabbo ca viññūhi,",
  "atk-s0515a0:39_10": "nirupaddavo iva ratanākaro,",
  "atk-s0515a0:39_11": "evaṁ bhūto evaṁ amaccharo ahīnācariyamuṭṭhi.",
  "atk-s0515a0:39_12": "Suttasuttānulomaācariyavādaattanomatisaṅkhātānañca catunnaṁ apariccāgī,",
  "atk-s0515a0:39_13": "tesaṁ vasena byākhyāto.",
  "atk-s0515a0:40_0": "‘‘Ekaṁsavacanaṁ ekaṁ, vibhajjavacanaṁ padaṁ;",
  "atk-s0515a0:41_0": "Tatiyaṁ paṭipuccheyya, catutthaṁ pana ṭhāpaye’’ti.",
  "atk-s0515a0:42_0": "Etesaṁ vā apariccāgī.",
  "atk-s0515a0:42_1": "Tato eva sotūnaṁ hite niyuttattā nesaṁ avabodhanaṁ pati akilāsu bhavatīti.",
  "atk-s0515a0:42_2": "Āha cettha –",
  "atk-s0515a0:43_0": "‘‘Pāṭhatthavidasaṁhīro, vattā suci amaccharo;",
  "atk-s0515a0:44_0": "Catunnaṁ apariccāgī, desakassa hitānvito’’ti.",
  "atk-s0515a0:45_0": "Ettha desakassāti desako assa,",
  "atk-s0515a0:45_1": "bhaveyyāti attho.",
  "atk-s0515a0:45_2": "Hitānvitoti hite anugato hitacitto.",
  "atk-s0515a0:45_3": "So eso sucittā piyo,",
  "atk-s0515a0:45_4": "catunnaṁ apariccāgittā garu,",
  "atk-s0515a0:45_5": "asaṁhīrattā bhāvanīyo,",
  "atk-s0515a0:45_6": "desakattā vattā,",
  "atk-s0515a0:45_7": "hitānvitattā vacanakkhamo,",
  "atk-s0515a0:45_8": "pāṭhatthavidattā gambhīrakathaṁ kattā,",
  "atk-s0515a0:45_9": "amaccharattā na cāṭṭhāne niyojako iti –",
  "atk-s0515a0:46_0": "‘‘Piyo garu bhāvanīyo, vattā ca vacanakkhamo;",
  "atk-s0515a0:47_0": "Gambhīrañca kathaṁ kattā, no cāṭṭhāne niyojako’’ti. (a. ni. 7.37; netti. 113);",
  "atk-s0515a0:48_0": "‘‘Abhihito desako so, tāva dāni abhidhīyate’’.",
  "atk-s0515a0:49_0": "Tattha dhammagaruttā kathaṁ na paribhavati,",
  "atk-s0515a0:49_1": "ācariyagaruttā kathikaṁ na paribhavati,",
  "atk-s0515a0:49_2": "saddhāpaññādiguṇapaṭimaṇḍitattā attānaṁ na paribhavati,",
  "atk-s0515a0:49_3": "asaṭhāmāyāvittā amatābhimukhattā ca avikkhittacitto bhavati,",
  "atk-s0515a0:49_4": "sumedhattā yoniso manasi karotīti.",
  "atk-s0515a0:49_5": "Vuttañhetaṁ –",
  "atk-s0515a0:50_0": "‘‘Pañcahi,",
  "atk-s0515a0:50_1": "bhikkhave,",
  "atk-s0515a0:50_2": "dhammehi samannāgato suṇanto saddhammaṁ bhabbo niyāmaṁ okkamituṁ kusalesu dhammesu sammattaṁ.",
  "atk-s0515a0:50_3": "Katamehi pañcahi?",
  "atk-s0515a0:50_4": "Na kathaṁ paribhoti,",
  "atk-s0515a0:50_5": "na kathikaṁ paribhoti,",
  "atk-s0515a0:50_6": "na attānaṁ paribhoti,",
  "atk-s0515a0:50_7": "avikkhittacitto dhammaṁ suṇāti ekaggacitto,",
  "atk-s0515a0:50_8": "yoniso manasi karotī’’ti (a. ni. 5.151).",
  "atk-s0515a0:51_0": "Taṁlakkhaṇappattattā bhāvanaṁ bhajatīti. Āha cettha –",
  "atk-s0515a0:52_0": "‘‘Dhammācariyagaru saddhāpaññādiguṇamaṇḍito;",
  "atk-s0515a0:53_0": "Asaṭhāmāyāvikassa, sumedho amatābhimukho’’. –",
  "atk-s0515a0:54_0": "Iti vattā ca sotā ca.",
  "atk-s0515a0:55_0": "Evaṁ vuttappakāraṁ byañjanañca atthañca dassetvā idāni yo atiaggaṁ katvā kathitattā mahāsamuddamahāpathavī viya mahā ca so niddeso cāti mahāniddeso,",
  "atk-s0515a0:55_1": "taṁ mahāniddesaṁ vaṇṇayissāmi.",
  "atk-s0515a0:56_0": "Tadetaṁ mahāniddesaṁ atthasampannaṁ byañjanasampannaṁ gambhīraṁ gambhīratthaṁ lokuttarappakāsakaṁ suññatappaṭisaṁyuttaṁ",
  "atk-s0515a0:56_1": "paṭipattimaggaphalavisesasādhanaṁ paṭipattipaṭipakkhapaṭisedhanaṁ yogāvacarānaṁ ñāṇavararatanākarabhūtaṁ",
  "atk-s0515a0:56_2": "dhammakathikānaṁ dhammakathāvilāsavisesahetubhūtaṁ saṁsārabhīrukānaṁ dukkhanissaraṇatadupāyadassanena",
  "atk-s0515a0:56_3": "assāsajananatthaṁ tappaṭipakkhanāsanatthañca gambhīratthānañca anekesaṁ suttantapadānaṁ atthavivaraṇena",
  "atk-s0515a0:56_4": "sujanahadayaparitosajananatthaṁ,",
  "atk-s0515a0:56_5": "tathāgatena arahatā sammāsambuddhena sabbattha appaṭihatasabbaññutaññāṇamahādīpobhāsena sakalajanavitthatamahākaruṇāsinehena",
  "atk-s0515a0:56_6": "veneyyajanahadayagatakilesandhakāravidhamanatthaṁ samujjalitassa saddhammamahāpadīpassa tadadhippāyavikāsanasinehaparisekena",
  "atk-s0515a0:56_7": "pañcavassasahassamaticirasamujjalanamicchatā lokānukampakena satthukappena dhammarājassa dhammasenāpatinā",
  "atk-s0515a0:56_8": "āyasmatā sāriputtattherena bhāsitaṁ sutvā āyasmā ānando paṭhamamahāsaṅgītikāle yathāsutameva saṅgahaṁ āropesi.",
  "atk-s0515a0:57_0": "So panesa vinayapiṭakaṁ suttantapiṭakaṁ abhidhammapiṭakanti tīsu piṭakesu suttantapiṭakapariyāpanno,",
  "atk-s0515a0:57_1": "dīghanikāyo majjhimanikāyo saṁyuttanikāyo aṅguttaranikāyo khuddakanikāyoti pañcasu mahānikāyesu khuddakamahānikāyapariyāpanno,",
  "atk-s0515a0:57_2": "suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallanti navasu satthusāsanaṅgesu",
  "atk-s0515a0:57_3": "yathāsambhavaṁ gāthaṅgaveyyākaraṇaṅgadvayasaṅgahito.",
  "atk-s0515a0:58_0": "‘‘Dvāsīti buddhato gaṇhiṁ, dvesahassāni bhikkhuto;",
  "atk-s0515a0:59_0": "Caturāsīti sahassāni, ye me dhammā pavattino’’ti. (theragā. 1027) –",
  "atk-s0515a0:60_0": "Dhammabhaṇḍāgārikattherena pañcasu ṭhānesu etadaggaṁ āropitena paṭiññātānaṁ caturāsītiyā dhammakkhandhasahassānaṁ",
  "atk-s0515a0:60_1": "bhikkhuto gahitesu dvīsu dhammakkhandhasahassesu anekasatadhammakkhandhasaṅgahito.",
  "atk-s0515a0:60_2": "Tassa dve vaggā aṭṭhakavaggo pārāyanavaggo khaggavisāṇasuttañca,",
  "atk-s0515a0:60_3": "ekekasmiṁ vagge soḷasa soḷasa katvā khaggavisāṇasuttañcāti tettiṁsa suttāni kāmasuttādikhaggavisāṇasuttapariyosānāni .",
  "atk-s0515a0:60_4": "Evaṁ anekadhā vavatthāpitassa imassa mahāniddesassa anupubbapadatthavaṇṇanaṁ karissāmi.",
  "atk-s0515a0:60_5": "Ayañhi mahāniddeso pāṭhato atthato ca uddisantena niddisantena ca sakkaccaṁ uddisitabbo niddisitabbo ca,",
  "atk-s0515a0:60_6": "uggaṇhantenāpi sakkaccaṁ uggaṇhitabbo dhāretabbo ca.",
  "atk-s0515a0:60_7": "Taṁ kissa hetu?",
  "atk-s0515a0:60_8": "Gambhīrattā imassa mahāniddesassa lokahitāya loke ciraṭṭhitatthanti.",
  "atk-s0515a0:61_0": "1. Aṭṭhakavaggo"
}