{
  "atk-s0508a27:0_0": "11. Ekādasanipāto",
  "atk-s0508a27:1_0": "1. Saṁkiccattheragāthāvaṇṇanā",
  "atk-s0508a27:2_0": "Ekādasanipāte kiṁ tavattho vane tātātiādikā āyasmato saṁkiccattherassa gāthā.",
  "atk-s0508a27:2_1": "Kā uppatti?",
  "atk-s0508a27:2_2": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde",
  "atk-s0508a27:2_3": "sāvatthiyaṁ brāhmaṇamahāsālakule paṭisandhiṁ gaṇhi.",
  "atk-s0508a27:2_4": "Tasmiṁ kucchigateyeva mātā byādhitā hutvā kālamakāsi.",
  "atk-s0508a27:2_5": "Tassā susānaṁ netvā jhāpiyamānāya gabbhāsayo na jhāyi.",
  "atk-s0508a27:2_6": "Manussā sūlehi kucchiṁ vijjhantā dārakassa akkhikoṭiṁ pahariṁsu.",
  "atk-s0508a27:2_7": "Te taṁ vijjhitvā aṅgārehi paṭicchādetvā pakkamiṁsu.",
  "atk-s0508a27:2_8": "Kucchipadesopi jhāyi,",
  "atk-s0508a27:2_9": "aṅgāramatthake pana suvaṇṇabimbasadiso dārako padumagabbhe nipanno viya ahosi.",
  "atk-s0508a27:2_10": "Pacchimabhavikasattassa hi sinerunā otthariyamānassapi arahattaṁ appatvā jīvitakkhayo nāma natthi.",
  "atk-s0508a27:3_0": "Punadivase āḷāhanaṭṭhānaṁ gatā manussā tathānipannaṁ dārakaṁ disvā acchariyabbhutacittajātā dārakaṁ ādāya gāmaṁ pavisitvā nemittake pucchiṁsu.",
  "atk-s0508a27:3_1": "Nemittakā ‘‘sace ayaṁ dārako agāraṁ ajjhāvasissati,",
  "atk-s0508a27:3_2": "yāva sattamā kulaparivaṭṭā duggatā bhavissanti.",
  "atk-s0508a27:3_3": "Sace pabbajissati,",
  "atk-s0508a27:3_4": "pañcahi samaṇasatehi parivuto vicarissatī’’ti āhaṁsu.",
  "atk-s0508a27:3_5": "Ñātakā ‘‘hotu,",
  "atk-s0508a27:3_6": "vaḍḍhitakāle amhākaṁ ayyassa sāriputtattherassa santike taṁ pabbājessāmā’’ti vatvā saṅkunā chinnakkhikoṭitāya",
  "atk-s0508a27:3_7": "saṁkiccoti vadantā aparabhāge saṁkiccoti vohariṁsu.",
  "atk-s0508a27:3_8": "So sattavassikakāle attano gabbhagatasseva mātu maraṇaṁ,",
  "atk-s0508a27:3_9": "gabbhe ca attano pavattiṁ sutvā saṁvegajāto ‘‘pabbajissāmī’’ti āha.",
  "atk-s0508a27:3_10": "Ñātakā ‘‘sādhu,",
  "atk-s0508a27:3_11": "tātā’’ti dhammasenāpatissa santikaṁ netvā, ‘‘bhante,",
  "atk-s0508a27:3_12": "imaṁ pabbājethā’’ti adaṁsu.",
  "atk-s0508a27:3_13": "Thero taṁ tacapañcakakammaṭṭhānaṁ datvā pabbājesi.",
  "atk-s0508a27:3_14": "So khuraggeyeva saha paṭisambhidāhi arahattaṁ patvā tiṁsamattehi bhikkhūhi saddhiṁ araññe viharanto ce",
  "atk-s0508a27:3_15": "corahatthato mocetvā sayampi te core dametvā pabbājetvā aññatarasmiṁ vihāre bahūhi bhikkhūhi saddhiṁ",
  "atk-s0508a27:3_16": "viharanto te vivādapasute disvā ‘‘aññattha gacchāmī’’ti bhikkhū āpucchi.",
  "atk-s0508a27:3_17": "Ayamettha saṅkhepo,",
  "atk-s0508a27:3_18": "vitthāro pana dhammapadavatthumhi (dha. pa. aṭṭha.",
  "atk-s0508a27:3_19": "1.saṅkiccasāmaṇeravatthu) āgatanayeneva veditabbo.",
  "atk-s0508a27:3_20": "Atha naṁ aññataro upāsako upaṭṭhātukāmo āsannaṭṭhāne vāsaṁ yācanto –",
  "atk-s0508a27:4_0": "597.",
  "atk-s0508a27:5_0": " ‘‘Kiṁ tavattho vane tāta, ujjuhānova pāvuse;",
  "atk-s0508a27:6_0": "Verambhā ramaṇīyā te, paviveko hi jhāyina’’nti. –",
  "atk-s0508a27:7_0": "Paṭhamaṁ gāthamāha. Taṁ sutvā thero –",
  "atk-s0508a27:8_0": "598.",
  "atk-s0508a27:9_0": " ‘‘Yathā abbhāni verambho, vāto nudati pāvuse;",
  "atk-s0508a27:10_0": "Saññā me abhikiranti, vivekapaṭisaññutā.",
  "atk-s0508a27:11_0": "599.",
  "atk-s0508a27:12_0": " ‘‘Apaṇḍaro aṇḍasambhavo, sīvathikāya niketacāriko;",
  "atk-s0508a27:13_0": "Uppādayateva me satiṁ, sandehasmiṁ virāganissitaṁ.",
  "atk-s0508a27:14_0": "600.",
  "atk-s0508a27:15_0": " ‘‘Yañca aññe na rakkhanti, yo ca aññe na rakkhati;",
  "atk-s0508a27:16_0": "Sa ve bhikkhu sukhaṁ seti, kāmesu anapekkhavā.",
  "atk-s0508a27:17_0": "601.",
  "atk-s0508a27:18_0": " ‘‘Acchodikā puthusilā, gonaṅgalamigāyutā;",
  "atk-s0508a27:19_0": "Ambusevālasañchannā, te selā ramayanti maṁ.",
  "atk-s0508a27:20_0": "602.",
  "atk-s0508a27:21_0": " ‘‘Vasitaṁ me araññesu, kandarāsu guhāsu ca;",
  "atk-s0508a27:22_0": "Senāsanesu pantesu, vāḷamiganisevite.",
  "atk-s0508a27:23_0": "603.",
  "atk-s0508a27:24_0": " ‘‘‘Ime haññantu vajjhantu, dukkhaṁ pappontu pāṇino’;",
  "atk-s0508a27:25_0": "Saṅkappaṁ nābhijānāmi, anariyaṁ dosasaṁhitaṁ.",
  "atk-s0508a27:26_0": "604.",
  "atk-s0508a27:27_0": " ‘‘Pariciṇṇo mayā satthā, kataṁ buddhassa sāsanaṁ;",
  "atk-s0508a27:28_0": "Ohito garuko bhāro, bhavanetti samūhatā.",
  "atk-s0508a27:29_0": "605.",
  "atk-s0508a27:30_0": " ‘‘Yassa catthāya pabbajito, agārasmānagāriyaṁ;",
  "atk-s0508a27:31_0": "So me attho anuppatto, sabbasaṁyojanakkhayo.",
  "atk-s0508a27:32_0": "606.",
  "atk-s0508a27:33_0": " ‘‘Nābhinandāmi maraṇaṁ, nābhinandāmi jīvitaṁ;",
  "atk-s0508a27:34_0": "Kālañca paṭikaṅkhāmi, nibbisaṁ bhatako yathā.",
  "atk-s0508a27:35_0": "607.",
  "atk-s0508a27:36_0": " ‘‘Nābhinandāmi maraṇaṁ, nābhinandāmi jīvitaṁ.",
  "atk-s0508a27:37_0": "Kālañca paṭikaṅkhāmi, sampajāno patissato’’ti. – imā gāthā abhāsi;",
  "atk-s0508a27:38_0": "Tattha kiṁ tavattho vaneti kinti liṅgavipallāsena vuttaṁ.",
  "atk-s0508a27:38_1": "Vane ko tavattho,",
  "atk-s0508a27:38_2": "kiṁ payojananti attho.",
  "atk-s0508a27:38_3": "Tātāti daharasāmaṇeratāya naṁ attano puttaṭṭhāne ṭhapetvā ālapati.",
  "atk-s0508a27:38_4": "Ujjuhānova pāvuseti ujjuhāno kira nāma eko pabbato,",
  "atk-s0508a27:38_5": "so pana gahanasañchanno bahusoṇḍikandaro,",
  "atk-s0508a27:38_6": "tahaṁ tahaṁ sandamānasalilo ,",
  "atk-s0508a27:38_7": "vassakāle asappāyo,",
  "atk-s0508a27:38_8": "tasmā ujjuhāno vā pabbato etarahi pāvusakāle tava kimatthiyoti attho.",
  "atk-s0508a27:38_9": "Keci panettha ‘‘ujjuhāno nāma eko sakuṇo sītaṁ na sahati,",
  "atk-s0508a27:38_10": "vassakāle vanagumbe nilīno acchatī’’ti vadanti.",
  "atk-s0508a27:38_11": "Tesaṁ matena ujjuhānassa viya sakuṇassa pāvusakāle ko tava attho vaneti?",
  "atk-s0508a27:38_12": "Verambhā ramaṇīyā teti verambhavātā vāyantā kiṁ te ramaṇīyāti yojanā.",
  "atk-s0508a27:38_13": "Keci ‘‘verambhā nāma ekā pabbataguhā,",
  "atk-s0508a27:38_14": "pabbhāro’’ti ca vadanti.",
  "atk-s0508a27:38_15": "Tañca ṭhānaṁ gamanāgamanayuttaṁ janasambādharahitaṁ chāyūdakasampannañca,",
  "atk-s0508a27:38_16": "tasmā verambhā ramaṇīyā,",
  "atk-s0508a27:38_17": "vane vasituṁ yuttarūpā. Kasmā?",
  "atk-s0508a27:38_18": "Paviveko hi jhāyinaṁ yasmā tādisānaṁ jhāyīnaṁ yattha katthaci pavivekoyeva icchitabbo,",
  "atk-s0508a27:38_19": "tasmā ‘‘dūraṁ araññaṭṭhānaṁ agantvā verambhāyaṁ vasa,",
  "atk-s0508a27:38_20": "tātā’’ti vadati.",
  "atk-s0508a27:38_21": "Ayañhettha adhippāyo –",
  "atk-s0508a27:38_22": "yasmā jhāyīnaṁ pavivekakkhame nivāsaphāsuke senāsane laddheyeva jhānādayo sampajjanti,",
  "atk-s0508a27:38_23": "na aladdhe,",
  "atk-s0508a27:38_24": "tasmā na evarūpe sītakāle yattha katthaci vane vasituṁ sakkā,",
  "atk-s0508a27:38_25": "guhāpabbhārādīsu pana sakkāti.",
  "atk-s0508a27:39_0": "Evaṁ upāsakena vutte thero vanādayo eva maṁ ramentīti dassento ‘‘yathā abbhānī’’tiādimāha.",
  "atk-s0508a27:39_1": "Tassattho –",
  "atk-s0508a27:39_2": "yathā pāvuse kāle abbhāni valāhakāni verambhavāto nudati khipati nīharati,",
  "atk-s0508a27:39_3": "evameva me cittaṁ vivekapaṭisaññutā saññā abhikiranti vivekaṭṭhānaṁyeva ākaḍḍhanti.",
  "atk-s0508a27:40_0": "Kiñca ?",
  "atk-s0508a27:40_1": "Apaṇḍaro kāḷavaṇṇo,",
  "atk-s0508a27:40_2": "aṇḍasambhavo aṇḍajo kāko,",
  "atk-s0508a27:40_3": "sīvathikāya susānaṭṭhāne,",
  "atk-s0508a27:40_4": "niketacāriko tameva nivāsanaṭṭhānaṁ katvā vicaraṇako uppādayateva me satiṁ,",
  "atk-s0508a27:40_5": "sandehasmiṁ virāganissitanti,",
  "atk-s0508a27:40_6": "kāyasmiṁ virāgūpasaṁhitaṁ kāyagatāsatikammaṭṭhānaṁ mayhaṁ uppādayatiyeva.",
  "atk-s0508a27:40_7": "Ekadivasaṁ kira thero kākena khajjamānaṁ manussakuṇapaṁ passitvā asubhasaññaṁ paṭilabhi,",
  "atk-s0508a27:40_8": "taṁ sandhāya evamāha.",
  "atk-s0508a27:40_9": "Tena kāye sabbaso chandarāgassa natthitāya vaneyeva vasitukāmomhīti dasseti.",
  "atk-s0508a27:40_10": "Yañcāti ca-saddo samuccayattho,",
  "atk-s0508a27:40_11": "tena aññampi mama araññavāsakāraṇaṁ suṇāhīti dasseti.",
  "atk-s0508a27:40_12": "Yaṁ pabbajitaṁ mettāvihāritāya alobhaniyaparikkhāratāya ca rakkhitabbassa abhāvato aññe sevakādayo na rakkhanti.",
  "atk-s0508a27:40_13": "Yo ca pabbajito aññe kenaci kiñcanapalibodhabhūte na rakkhati tādisānaṁyeva abhāvato.",
  "atk-s0508a27:40_14": "Sa ve bhikkhu sukhaṁ setīti,",
  "atk-s0508a27:40_15": "so bhikkhu samucchinnakilesakāmatāya sabbaso vatthukāmesu anapekkhavā apekkhārahito yattha katthaci sukhaṁ seti.",
  "atk-s0508a27:40_16": "Tassa anusaṅkitaparisaṅkitābhāvato araññamhi gāmamhi sadisamevāti attho.",
  "atk-s0508a27:41_0": "Idāni pabbatavanādīnaṁ ramaṇīyataṁ vasitapubbatañca dassetuṁ ‘‘acchodikā’’tiādi vuttaṁ.",
  "atk-s0508a27:41_1": "Tattha vasitaṁ meti,",
  "atk-s0508a27:41_2": "vuṭṭhapubbaṁ mayā.",
  "atk-s0508a27:41_3": "Vāḷamiganiseviteti,",
  "atk-s0508a27:41_4": "sīhabyagghādīhi vāḷamigehi upasevite vane.",
  "atk-s0508a27:42_0": "Saṅkappaṁ nābhijānāmīti,",
  "atk-s0508a27:42_1": "ime ye keci pāṇino sattā ususattiādīhi paharaṇehi haññantu māriyantu muṭṭhippahārādīhi vajjhantu bādhīyantu,",
  "atk-s0508a27:42_2": "aññena vā yena kenaci ākārena dukkhaṁ pappontu pāpuṇantūti;",
  "atk-s0508a27:42_3": "evaṁ dosasaṁhitaṁ paṭighasaṁyuttaṁ tato eva anariyaṁ byāpādavihiṁsādippabhedaṁ pāpasaṅkappaṁ uppāditaṁ nābhijānāmi,",
  "atk-s0508a27:42_4": "micchāvitakko na uppannapubboti mettāvihāritaṁ dasseti.",
  "atk-s0508a27:43_0": "Idāni ‘‘pariciṇṇo’’tiādinā attano katakiccataṁ dasseti.",
  "atk-s0508a27:43_1": "Tattha pariciṇṇoti upāsito ovādānusāsanīkaraṇavasena.",
  "atk-s0508a27:43_2": "Ohitoti orohito.",
  "atk-s0508a27:43_3": "Garuko bhāroti garutaro khandhabhāro.",
  "atk-s0508a27:44_0": "Nābhinandāmimaraṇanti ‘‘kathaṁ nu kho me maraṇaṁ siyā’’ti maraṇaṁ na icchāmi.",
  "atk-s0508a27:44_1": "Nābhinandāmi jīvitanti ‘‘kathaṁ nu kho ahaṁ ciraṁ jīveyya’’nti jīvitampi na icchāmi.",
  "atk-s0508a27:44_2": "Etena maraṇe jīvite ca samānacittataṁ dasseti.",
  "atk-s0508a27:44_3": "Kālañca paṭikaṅkhāmīti parinibbānakālaṁva āgamemi.",
  "atk-s0508a27:44_4": "Nibbisanti nibbisanto,",
  "atk-s0508a27:44_5": "bhatiyā kammaṁ karonto.",
  "atk-s0508a27:44_6": "Bhatako yathāti yathā bhatako parassa kammaṁ karonto kammasiddhiṁ anabhinandantopi kammaṁ karontova divasakkhayaṁ udikkhati,",
  "atk-s0508a27:44_7": "evaṁ ahampi jīvitaṁ anabhinandantopi attabhāvassa yāpanena maraṇaṁ anabhinandantopi pariyosānakālaṁ paṭikaṅkhāmīti.",
  "atk-s0508a27:44_8": "Sesaṁ vuttanayameva.",
  "atk-s0508a27:45_0": "Saṁkiccattheragāthāvaṇṇanā niṭṭhitā.",
  "atk-s0508a27:46_0": "Ekādasanipātavaṇṇanā niṭṭhitā."
}