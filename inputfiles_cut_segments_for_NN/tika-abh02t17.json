{
  "tika-abh02t17:0_0": "18. Dhammahadayavibhaṅgo",
  "tika-abh02t17:1_0": "1. Sabbasaṅgāhikavāravaṇṇanā",
  "tika-abh02t17:2_0": "978.",
  "tika-abh02t17:2_1": "“Pañcakkhandhā”tiādinā khandhādīnaṁ dhātusambhavapariyāpannapātubhāva bhūmantaratīsu dhātūsuuppādakadānādikusala",
  "tika-abh02t17:2_2": "kammatabbipākaabhiññeyyādiārammaṇadukadvayadiṭṭhādikusalattikāditikapañcakarūpalokiyadukadvayabhedabhinnānaṁ",
  "tika-abh02t17:2_3": "niravasesato saṅgahitattā dutiyavārādīnañca ettha anuppavesato sabbasāmaññena vutto paṭhamo sabbasaṅgāhikavāro nāma,",
  "tika-abh02t17:2_4": "dutiyo uppattānuppattidassanavāro nāmāti vuttaṁ.",
  "tika-abh02t17:2_5": "Tattha pana “kāmadhātuyā kati khandhā kati āyatanānī”tiādinā tesaṁ atthitā eva vuttā,",
  "tika-abh02t17:2_6": "kiriyāvisesassa appayogo “atthi bhavati saṁvijjatī”ti sāmaññakiriyāya viññeyyabhāvato,",
  "tika-abh02t17:2_7": "tenāyaṁ “sambhavāsambhavadassanavāro”ti vattuṁ yutto,",
  "tika-abh02t17:2_8": "catuttho ca upapattikkhaṇe uppattānuppattidassanavāroti tattha pātubhāvāpātubhāvavacanato.",
  "tika-abh02t17:3_0": "979.Yathāpucchanti pucchānurūpaṁ avitathabyākaraṇaṁ parehi katampi sabbaññuvacanaṁ viññāya katattā sabbaññubyākaraṇameva nāma hoti,",
  "tika-abh02t17:3_1": "ko pana vādo sabbaññunā eva kateti adhippāyo.",
  "tika-abh02t17:4_0": "2. Uppattānuppattivāravaṇṇanā",
  "tika-abh02t17:5_0": "991.Kāmadhātusambhūtānañcāti iddhiyā rūpadhātugatānaṁ kāmāvacarasattānañcāti attho.",
  "tika-abh02t17:5_1": "Ghānāyatanādīnaṁ abhāvenāti ettha yadi tadabhāvena gandhāyatanādīni āyatanādikiccaṁ na karonti,",
  "tika-abh02t17:5_2": "asaññasattesu cakkhāyatanassa abhāvena rūpāyatanaṁ āyatanādikiccaṁ na kareyya.",
  "tika-abh02t17:5_3": "Tato “asaññasattānaṁ devānaṁ upapattikkhaṇe dvāyatanāni pātubhavantī”tiādivacanaṁ na vattabbaṁ siyā.",
  "tika-abh02t17:5_4": "Kāmāvacarādiokāsā tattha uppajjamānasattānaṁ,",
  "tika-abh02t17:5_5": "tattha pariyāpannadhammānaṁ vā adhiṭṭhānabhāvena “dhātū”ti vuccanti,",
  "tika-abh02t17:5_6": "tathā yesu kāmāvacarādisattanikāyesu kāmāvacarādisattā uppajjanti,",
  "tika-abh02t17:5_7": "tesaṁ sattānaṁ uppatti etthāti sattuppattīti vuccamānā te sattanikāyā ca,",
  "tika-abh02t17:5_8": "na panettha apariyāpannokāso apariyāpannasattanikāyo ca atthi,",
  "tika-abh02t17:5_9": "yo “dhātū”ti vucceyyāti imamatthaṁ dassento “okāsavasena vā sattuppattivasena vā apariyāpannadhātu nāma natthī”ti āha.",
  "tika-abh02t17:5_10": "Sattuppattivasenāti iminā vā okāsasattalokadvayaṁ saha gahetvā tādisāya apariyāpannadhātuyā abhāvaṁ dasseti,",
  "tika-abh02t17:5_11": "sattabhāvena vā uppatti sattuppatti,",
  "tika-abh02t17:5_12": "sattāvāsavasena taṁtaṁbhavavasena uppajjamānā upādinnakakkhandhā taṁtaṁpariyāpannānaṁ sadisādhiṭṭhānabhāvena",
  "tika-abh02t17:5_13": "dhātūti vuccantīti evaṁ apariyāpannadhātu natthīti attho.",
  "tika-abh02t17:6_0": "3. Pariyāpannāpariyāpannavāravaṇṇanā",
  "tika-abh02t17:7_0": "999.Bhavavasena okāsavasena ca paricchinnāti tattha aññattha ca uppajjamānā upādinnakakkhandhā taṁtaṁpariyāpannā sabbe daṭṭhabbā.",
  "tika-abh02t17:8_0": "6. Uppādakakammaāyuppamāṇavāro",
  "tika-abh02t17:9_0": "(1.) Uppādakakammavaṇṇanā",
  "tika-abh02t17:10_0": "1021.",
  "tika-abh02t17:10_1": "Khandhādīnaṁ dhātusambhavādivasena pabhedaṁ vatvā ye sattā dhātuppabhedavanto,",
  "tika-abh02t17:10_2": "yañca tesaṁ uppādakakammaṁ,",
  "tika-abh02t17:10_3": "yo ca tassa vipāko,",
  "tika-abh02t17:10_4": "tesaṁ vasena pabhedaṁ dassetuṁ “tayo devā”tiādiko chaṭṭhavāro āraddho.",
  "tika-abh02t17:10_5": "Khandhādayo eva hi dhātuttayabhūtadevavasena dānādikammavasena taṁtaṁāyuppamāṇaparicchinnaupādinnakakkhandhavasena ca bhinnāti.",
  "tika-abh02t17:10_6": "Catudoṇaṁ ambaṇaṁ,",
  "tika-abh02t17:10_7": "chadoṇanti eke.",
  "tika-abh02t17:11_0": "Uppādakakammavaṇṇanā niṭṭhitā.",
  "tika-abh02t17:12_0": "(2.) Āyuppamāṇavaṇṇanā",
  "tika-abh02t17:13_0": "1024.Tayopijanāti tayo janasamūhāti adhippāyo.",
  "tika-abh02t17:14_0": "1025.Ābhāti sobhanā pabhā.",
  "tika-abh02t17:15_0": "1026.",
  "tika-abh02t17:15_1": "Kañcanapiṇḍo viya sassirikā kañcanapiṇḍasassirikā.",
  "tika-abh02t17:15_2": "Tattha pana sobhanapabhāya kiṇṇā subhākiṇṇāti vattabbe ā-kārassa rassattaṁ antimaṇa-kārassa ha-kārañca katvā “subhakiṇhā”ti vuttā,",
  "tika-abh02t17:15_3": "atha pana subhena kiṇṇā subhakiṇṇā.",
  "tika-abh02t17:15_4": "Purimapadesupi parittaṁ subhaṁ etesanti parittasubhā,",
  "tika-abh02t17:15_5": "appamāṇaṁ subhaṁ etesanti appamāṇasubhāti subha-saddena samāso yojetabbo hoti.",
  "tika-abh02t17:16_0": "1027.Ārammaṇamanasikārā pubbabhāgena kathitāti jhānakkhaṇe tato pacchā vā parittādikasiṇārammaṇabhāvanāya",
  "tika-abh02t17:16_1": "āvajjanena ca jhānassa ārammaṇamanasikāranānattatā na hoti,",
  "tika-abh02t17:16_2": "pubbabhāgabhāvanāya pana pubbabhāgāvajjanena ca hotīti attho.",
  "tika-abh02t17:16_3": "Pubbabhāgabhāvanāya vasena hi jhānaṁ parittapathavīkasiṇādīsu taṁtadārammaṇaṁ hoti,",
  "tika-abh02t17:16_4": "pubbabhāgena taṁtaṁkasiṇāvajjanena taṁtaṁmanasikāranti.",
  "tika-abh02t17:16_5": "Chandādayo pana appanākkhaṇepi vijjanti.",
  "tika-abh02t17:16_6": "Tattha paṇidhīti na taṇhāpatthanā,",
  "tika-abh02t17:16_7": "atha kho chandapatthanāva daṭṭhabbā.",
  "tika-abh02t17:16_8": "Adhimokkho nicchayo.",
  "tika-abh02t17:16_9": "Abhinīhāro cittappavattiyeva.",
  "tika-abh02t17:16_10": "Yadi pana bhavachandabhavapatthanādayo taṁtaṁbhavavisesaniyāmakā adhippetā.",
  "tika-abh02t17:16_11": "“Appanāyapi vaṭṭantī”ti etassa appanāya pavattāya tato pacchāpi vaṭṭantīti attho daṭṭhabbo.",
  "tika-abh02t17:16_12": "Saññāvirāgādīhi pana visesiyamānaṁ ārammaṇaṁ tathā tathā tattha pavatto manasikāro ca bhavavisesaniyāmako",
  "tika-abh02t17:16_13": "pubbabhāgova vaṭṭatīti “ārammaṇamanasikārā pubbabhāgena kathitā”ti vuttaṁ.",
  "tika-abh02t17:17_0": "Vipulā phalāti vipulasantasukhāyuvaṇṇādiphalā. Suṭṭhu passanti paññācakkhunā maṁsadibbacakkhūhi ca.",
  "tika-abh02t17:18_0": "1028.",
  "tika-abh02t17:18_1": "“Yāva na taṁ pāpakammaṁ byantī hotī”ti vacanato “kammamevapamāṇa”nti āha,",
  "tika-abh02t17:18_2": "abbudādiāyuppamāṇaparicchedo pana kammavaseneva katoti adhippāyo.",
  "tika-abh02t17:19_0": "Nilīyanokāsassa abhāvāti samānajātikena accharāgaṇena sabbadā parivāriyamānassa kāmaguṇākiṇṇassa tabbirahitaṭṭhānassa abhāvāti attho.",
  "tika-abh02t17:20_0": "Kiṁ niyametīti kiṁ jhānaṁ upapattiṁ niyametīti attho.",
  "tika-abh02t17:20_1": "Nava brahmaloketi brahmapārisajjādayo navapi sodhetvā.",
  "tika-abh02t17:20_2": "Matthaketi vehapphalesūti attho.",
  "tika-abh02t17:20_3": "Seṭṭhabhavā nāmāti tato paraṁ agamanato uttamabhavāti adhippāyo.",
  "tika-abh02t17:20_4": "Teneva bhavasīsānīti gahitā.",
  "tika-abh02t17:20_5": "Imesu tīsu ṭhānesūti vehapphalādiṭṭhānāni eva sandhāya vuttaṁ.",
  "tika-abh02t17:20_6": "Vehapphalato pana purimesu navasu nibbattaanāgāmī arūpadhātuṁ upapajjatīti katvā “rūpadhātuyā cutassa",
  "tika-abh02t17:20_7": "arūpadhātuṁ upapajjantassa kassaci satta anusayā anusenti,",
  "tika-abh02t17:20_8": "kassaci pañca,",
  "tika-abh02t17:20_9": "kassaci tayo anusentī”ti idaṁ vuttaṁ,",
  "tika-abh02t17:20_10": "na vehapphalādīsu upapannaṁ sandhāyāti ayamettha adhippāyo siyā.",
  "tika-abh02t17:20_11": "Yaṁ pana vuttaṁ “navasu brahmalokesu nibbattaariyasāvakānaṁ tatrūpapattiyeva hoti,",
  "tika-abh02t17:20_12": "na heṭṭhūpapattī”ti,",
  "tika-abh02t17:20_13": "etena heṭṭhūpapatti eva nivāritā,",
  "tika-abh02t17:20_14": "na tesveva uparūpari vehapphale ca upapatti arūpadhātūpapatti ca.",
  "tika-abh02t17:20_15": "“Paṭhamajjhānabhūmiyaṁ nibbatto anāgāmī nava brahmaloke sodhetvā matthake ṭhito parinibbātī”ti idampi",
  "tika-abh02t17:20_16": "anupubbena ārohantaṁ sandhāya vuttanti na tena tassa matthakaṁ appattassa arūpadhātuṁ upapatti nivāritāti",
  "tika-abh02t17:20_17": "daṭṭhabbā.",
  "tika-abh02t17:21_0": "Yo vā aññattha tattha vā maggaṁ bhāvetvā cavitvā tattha upapanno avikkhambhitarūparāgo ariyasāvako,",
  "tika-abh02t17:21_1": "taṁ sandhāya ayaṁ aṭṭhakathā vuttā.",
  "tika-abh02t17:21_2": "Teneva “navasu brahmalokesu nibbattaariyasāvakāna”nti,",
  "tika-abh02t17:21_3": "“paṭhamajjhānabhūmiyaṁ nibbatto anāgāmī”ti,",
  "tika-abh02t17:21_4": "“imesu tīsu ṭhānesu nibbattaanāgāmino”ti ca sabbattha nibbattaggahaṇaṁ kataṁ.",
  "tika-abh02t17:21_5": "Tassa pana yena tattha upapanno,",
  "tika-abh02t17:21_6": "tasmiṁ rūparāge vikkhambhite puna bhavābhilāso na bhavissatīti arūparāgupacchedo ca bhavissatiyeva.",
  "tika-abh02t17:21_7": "Yo pana puthujjano tattha nibbatto ariyamaggaṁ bhāvetvā arūpehi vikkhambhitarūparāgo uppanne magge nibbattabhavādīnavadassanavasena",
  "tika-abh02t17:21_8": "anivattitabhavābhilāso,",
  "tika-abh02t17:21_9": "tassa vasena yamakapāḷi pavattāti vā ayamattho adhippeto siyā.",
  "tika-abh02t17:22_0": "Āyuppamāṇavaṇṇanā niṭṭhitā.",
  "tika-abh02t17:23_0": "7. Abhiññeyyādivāravaṇṇanā",
  "tika-abh02t17:24_0": "1030.",
  "tika-abh02t17:24_1": "“Ruppanalakkhaṇaṁ rūpaṁ,",
  "tika-abh02t17:24_2": "phusanalakkhaṇo phasso”tiādinā sāmaññavisesalakkhaṇapariggāhikā salakkhaṇapariggāhikā diṭṭhikaṅkhāvitaraṇavisuddhiyo ñātapariññā,",
  "tika-abh02t17:24_3": "tato paraṁ yāva anulomā tīraṇapariññā,",
  "tika-abh02t17:24_4": "udayabbayānupassanato paṭṭhāya yāva maggā pahānapariññā.",
  "tika-abh02t17:25_0": "Tattha tatthāti khandhādīnaṁ tāva khandhavibhaṅgādīsu pañhapucchakavāre vattabbaṁ vuttaṁ,",
  "tika-abh02t17:25_1": "hetuādīnañca khandhādīsu antogadhattā tattha tattha pañhapucchakavāre vattabbaṁ vuttamevāti daṭṭhabbaṁ.",
  "tika-abh02t17:26_0": "Abhiññeyyādivāravaṇṇanā niṭṭhitā.",
  "tika-abh02t17:27_0": "Dhammahadayavibhaṅgavaṇṇanā niṭṭhitā.",
  "tika-abh02t17:28_0": "Iti sammohavinodaniyā līnatthapadavaṇṇanā",
  "tika-abh02t17:29_0": "Vibhaṅga-mūlaṭīkā samattā.",
  "tika-abh02t17:30_0": "Namo tassa bhagavato arahato sammāsambuddhassa",
  "tika-abh02t17:31_0": "Abhidhammapiṭake",
  "tika-abh02t17:32_0": "Vibhaṅga-anuṭīkā"
}