{
  "tika-vin08t18:0_0": "18. Kālikavinicchayakathā",
  "tika-vin08t18:1_0": "89.",
  "tika-vin08t18:1_1": "Evaṁ saṅghikasenāsanesu kattabbavinicchayaṁ kathetvā idāni catukālikavinicchayaṁ kathetuṁ “kālikānipi cattārī”tiādimāha.",
  "tika-vin08t18:1_2": "Tattha karaṇaṁ kāro, kiriyā.",
  "tika-vin08t18:1_3": "Kāro eva kālo ra-kārassa la-kāro yathā “mahāsālo”ti.",
  "tika-vin08t18:1_4": "Kāloti cettha paccuppannādikiriyā.",
  "tika-vin08t18:1_5": "Vuttañhi –",
  "tika-vin08t18:2_0": "“Āraddhāniṭṭhito bhāvo, paccuppanno suniṭṭhito;",
  "tika-vin08t18:3_0": "Atītānāgatuppāda-mappattābhimukhā kiriyā”ti.",
  "tika-vin08t18:4_0": "Ettha pana tassa tassa kiriyāsaṅkhātassa kālassa pabhedabhūto purebhattaekaahorattasattāhajīvikapariyantasaṅkhāto kālaviseso adhippeto.",
  "tika-vin08t18:4_1": "Kāle tasmiṁ tasmiṁ kālavisese paribhuñjitabbānīti kālikāni.",
  "tika-vin08t18:4_2": "Pi-saddo samuccayattho,",
  "tika-vin08t18:4_3": "tena kappiyā catubhūmiyoti samucceti.",
  "tika-vin08t18:4_4": "Cattārīti saṅkhyāniddeso,",
  "tika-vin08t18:4_5": "tena kālikāni nāma cattāri eva honti,",
  "tika-vin08t18:4_6": "na tīṇi na pañcāti dasseti,",
  "tika-vin08t18:4_7": "idaṁ mātikāpadassa atthavivaraṇaṁ.",
  "tika-vin08t18:4_8": "Tattha uddese yaṁ mātikāyaṁ “kālikānipi cattārī”ti evaṁ vuttaṁ,",
  "tika-vin08t18:4_9": "ettha etasmiṁ mātikāpade cattāri kālikāni veditabbānīti yojanā.",
  "tika-vin08t18:4_10": "Katamāni tānīti āha “yāvakālika”ntiādi.",
  "tika-vin08t18:4_11": "Yāvakālikaṁ…pe…",
  "tika-vin08t18:4_12": "yāvajīvikaṁ iti imāni vatthūni cattāri kālikāni nāmāti attho.",
  "tika-vin08t18:5_0": "Idāni tesaṁ vatthuñca visesanañca nāmalābhahetuñca dassento “tattha purebhatta”ntiādimāha.",
  "tika-vin08t18:5_1": "Tattha tesu catūsu kālikesu yaṁ kiñci khādanīyaṁ bhojanīyaṁ yāvakālikaṁ,",
  "tika-vin08t18:5_2": "aṭṭhavidhapānaṁ yāmakālikaṁ,",
  "tika-vin08t18:5_3": "sappiādipañcavidhabhesajjaṁ sattāhakālikaṁ,",
  "tika-vin08t18:5_4": "sabbampi paṭiggahitaṁ yāvajīvikaṁ iti vuccatīti sambandho.",
  "tika-vin08t18:5_5": "Yaṁ kiñci khādanīyabhojanīyanti ettha atibyāpitaṁ pariharituṁ visesanamāha “purebhatta”ntyādi.",
  "tika-vin08t18:5_6": "Purebhattaṁ paṭiggahetvā paribhuñjitabbameva yāvakālikaṁ,",
  "tika-vin08t18:5_7": "na aññaṁ khādanīyaṁ bhojanīyantyattho. Yāva…pe…",
  "tika-vin08t18:5_8": "paribhuñjitabbatoti nāmalābhahetuṁ,",
  "tika-vin08t18:5_9": "etena yāva kālo assāti yāvakālikanti vacanatthaṁ dasseti.",
  "tika-vin08t18:5_10": "Aṭṭhavidhaṁ pānanti ettha abyāpitaṁ pariharitumāha “saddhiṁ anulomapānehī”ti. Yāva…pe…",
  "tika-vin08t18:5_11": "tabbatoti nāmalābhahetuṁ,",
  "tika-vin08t18:5_12": "etena yāmo kālo assāti yāmakālikanti vacanatthaṁ dasseti.",
  "tika-vin08t18:5_13": "Sattāhaṁ nidhetabbatoti nāmalābhahetuṁ,",
  "tika-vin08t18:5_14": "etena sattāho kālo assāti sattāhakālikanti vacanatthaṁ dasseti.",
  "tika-vin08t18:5_15": "Sabbampi paṭiggahitanti ettha atibyāpitaṁ pariharituṁ “ṭhapetvā udaka”ntyāha. Yāva…pe…",
  "tika-vin08t18:5_16": "paribhuñjitabbatoti nāmalābhahetuṁ,",
  "tika-vin08t18:5_17": "tena yāvajīvaṁ kālo assāti yāvajīvikanti vacanatthaṁ dasseti.",
  "tika-vin08t18:6_0": "Etthāha –",
  "tika-vin08t18:6_1": "“yo pana bhikkhu adinnaṁ mukhadvāraṁ āhāraṁ āhareyya aññatra udakadantaponā,",
  "tika-vin08t18:6_2": "pācittiya”nti vacanato nanu udakaṁ appaṭiggahitabbaṁ,",
  "tika-vin08t18:6_3": "atha kasmā “ṭhapetvā udakaṁ avasesaṁ sabbampi paṭiggahita”nti vuttanti? Saccaṁ,",
  "tika-vin08t18:6_4": "parisuddhaudakaṁ appaṭiggahitabbaṁ,",
  "tika-vin08t18:6_5": "kaddamādisahitaṁ pana paṭiggahetabbaṁ hoti,",
  "tika-vin08t18:6_6": "tasmā paṭiggahitesu antogadhabhāvato “ṭhapetvā udaka”nti vuttanti.",
  "tika-vin08t18:6_7": "Evamapi “sabbampi paṭiggahita”nti imināva siddhaṁ paṭiggahetabbassa udakassapi gahaṇatoti? Saccaṁ,",
  "tika-vin08t18:6_8": "tathāpi udakabhāvena sāmaññato “sabbampi paṭiggahita”nti ettake vutte ekaccassa udakassa paṭiggahetabbabhāvato udakampi yāvajīvikaṁ nāmāti ñāyeyya,",
  "tika-vin08t18:6_9": "na pana udakaṁ yāvajīvikaṁ suddhassa paṭiggahetabbābhāvato,",
  "tika-vin08t18:6_10": "tasmā idaṁ vuttaṁ hoti –",
  "tika-vin08t18:6_11": "ekaccassa udakassa paṭiggahetabbabhāve satipi suddhassa appaṭiggahitabbattā taṁ udakaṁ ṭhapetvā sabbampi paṭiggahitaṁ yāvajīvikanti vuccatīti.",
  "tika-vin08t18:7_0": "90.Mūlakamūlādīni upadesatoyeva veditabbāni,",
  "tika-vin08t18:7_1": "tāni pariyāyato vuccamānānipi na sakkā viññātuṁ.",
  "tika-vin08t18:7_2": "Pariyāyantarena hi vuccamāne taṁ taṁ nāmaṁ ajānantānaṁ sammohoyeva siyā,",
  "tika-vin08t18:7_3": "tasmā tattha na kiñci vakkhāma.",
  "tika-vin08t18:7_4": "Khādanīye khādanīyatthanti pūvādikhādanīye vijjamānaṁ khādanīyakiccaṁ khādanīyehi kātabbaṁ jighacchāharaṇasaṅkhātaṁ",
  "tika-vin08t18:7_5": "atthaṁ payojanaṁ neva pharanti na nipphādenti.",
  "tika-vin08t18:7_6": "Ekasmiṁ dese āhārakiccaṁ sādhentaṁ vā asādhentaṁ vā aparasmiṁ dese uṭṭhitabhūmirasādibhedena āhārajighacchāharaṇakiccaṁ",
  "tika-vin08t18:7_7": "asādhentampi vā sambhaveyyāti āha “tesu tesu janapadesū”tiādi.",
  "tika-vin08t18:7_8": "Keci pana “ekasmiṁ janapade āhārakiccaṁ sādhentaṁ sesajanapadesupi vikāle na kappati evāti dassanatthaṁ idaṁ vutta”ntipi vadanti.",
  "tika-vin08t18:7_9": "Pakatiāhāravasenāti aññehi yāvakālikehi ayojitaṁ attano pakatiyāva āhārakiccakaraṇavasena.",
  "tika-vin08t18:7_10": "Sammohoyeva hotīti anekatthānaṁ nāmānaṁ appasiddhānañca sambhavato sammoho eva siyā.",
  "tika-vin08t18:7_11": "Tenevettha mayampi mūlakamūlādīnaṁ pariyāyantaradassane ādaraṁ na karimha upadesatova gahetabbato.",
  "tika-vin08t18:8_0": "Yanti vaṭṭakandaṁ.",
  "tika-vin08t18:9_0": "Muḷālanti thūlataruṇamūlameva.",
  "tika-vin08t18:10_0": "Rukkhavalliādīnanti heṭṭhā vuttameva sampiṇḍetvā vuttaṁ.",
  "tika-vin08t18:11_0": "Antopathavīgatoti sālakalyāṇikkhandhaṁ sandhāya vuttaṁ.",
  "tika-vin08t18:12_0": "Sabbakappiyānīti mūlatacapattādīnaṁ vasena sabbaso kappiyāni,",
  "tika-vin08t18:12_1": "tesampi nāmavasena na sakkā pariyantaṁ dassetunti sambandho.",
  "tika-vin08t18:13_0": "Acchivādīnaṁ aparipakkāneva phalāni yāvajīvikānīti dassetuṁ “aparipakkānī”ti vuttaṁ.",
  "tika-vin08t18:14_0": "Harītakādīnaṁ aṭṭhīnīti ettha miñjaṁ paṭicchādetvā ṭhitāni kapālāni yāvajīvikānīti ācariyā.",
  "tika-vin08t18:14_1": "Miñjampi yāvajīvikanti eke.",
  "tika-vin08t18:14_2": "Vimativinodaniyaṁ pana “harītakādīnaṁ aṭṭhīnīti ettha ‘miñjaṁ yāvakālika’nti keci vadanti,",
  "tika-vin08t18:14_3": "taṁ na yuttaṁ aṭṭhakathāyaṁ avuttattā”ti vuttaṁ.",
  "tika-vin08t18:15_0": "Hiṅgūti hiṅgurukkhato paggharitaniyyāso.",
  "tika-vin08t18:15_1": "Hiṅgujatuādayopi hiṅguvikatiyo eva.",
  "tika-vin08t18:15_2": "Tattha hiṅgujatu nāma hiṅgurukkhassa daṇḍapattāni pacitvā kataniyyāso.",
  "tika-vin08t18:15_3": "Hiṅgusipāṭikaṁ nāma hiṅgupattāni pacitvā kataniyyāso.",
  "tika-vin08t18:15_4": "“Aññena missetvā kato”tipi vadanti.",
  "tika-vin08t18:15_5": "Takanti aggakoṭiyā nikkhantasileso.",
  "tika-vin08t18:15_6": "Takapattīti pattato nikkhantasileso.",
  "tika-vin08t18:15_7": "Takapaṇṇīti palāse bhajjitvā katasileso.",
  "tika-vin08t18:15_8": "“Daṇḍato nikkhantasileso”tipi vadanti.",
  "tika-vin08t18:16_0": "91.Yāmakālikesu panāti ettha kiñcāpi pāḷiyaṁ khādanīyabhojanīyapadehi yāvakālikameva saṅgahitaṁ,",
  "tika-vin08t18:16_1": "na yāmakālikaṁ,",
  "tika-vin08t18:16_2": "tathāpi “anāpatti yāmakālikaṁ yāme nidahitvā bhuñjatī”ti idha ceva “yāmakālikena bhikkhave sattāhakālikaṁ…pe…",
  "tika-vin08t18:16_3": "yāvajīvikaṁ tadahupaṭiggahitaṁ yāme kappati,",
  "tika-vin08t18:16_4": "yāmātikkante na kappatī”ti aññattha ca vuttattā “yāmakālika”ntivacanasāmatthiyato ca bhagavato adhippāyaññūhi",
  "tika-vin08t18:16_5": "aṭṭhakathācariyehi yāmakālikaṁ sannidhikārakaṁ pācittiyavatthumeva vuttanti daṭṭhabbaṁ.",
  "tika-vin08t18:17_0": "Ṭhapetvā dhaññaphalarasanti ettha “taṇḍuladhovanodakampi dhaññaphalarasoyevā”ti vadanti.",
  "tika-vin08t18:18_0": "92.",
  "tika-vin08t18:18_1": "Sattāhakālike pañca bhesajjānīti bhesajjakiccaṁ karontu vā mā vā,",
  "tika-vin08t18:18_2": "evaṁladdhavohārāni pañca.",
  "tika-vin08t18:18_3": "“Gosappī”tiādinā loke pākaṭaṁ dassetvā “yesaṁ maṁsaṁ kappatī”ti iminā aññesampi rohitamigādīnaṁ sappiṁ gahetvā dasseti.",
  "tika-vin08t18:18_4": "Yesañhi khīraṁ atthi,",
  "tika-vin08t18:18_5": "sappimpi tesaṁ atthiyeva,",
  "tika-vin08t18:18_6": "taṁ pana sulabhaṁ vā dullabhaṁ vā asammohatthaṁ vuttaṁ.",
  "tika-vin08t18:18_7": "Evaṁ navanītampi.",
  "tika-vin08t18:18_8": "“Yesaṁ maṁsaṁ kappatī”ti ca idaṁ nissaggiyavatthudassanatthaṁ vuttaṁ,",
  "tika-vin08t18:18_9": "na pana yesaṁ maṁsaṁ na kappati,",
  "tika-vin08t18:18_10": "tesaṁ sappiādi na kappatīti dassanatthaṁ.",
  "tika-vin08t18:18_11": "Manussakhīrādīnipi hi no na kappanti.",
  "tika-vin08t18:19_0": "93.Yāva kālo nātikkamati,",
  "tika-vin08t18:19_1": "tāva paribhuñjituṁ vaṭṭatīti ettha kāloti bhikkhūnaṁ bhojanakālo adhippeto,",
  "tika-vin08t18:19_2": "so ca sabbantimena paricchedena ṭhitamajjhanhiko.",
  "tika-vin08t18:19_3": "Ṭhitamajjhanhikopi hi kālasaṅgahaṁ gacchati,",
  "tika-vin08t18:19_4": "tato paṭṭhāya pana khādituṁ vā bhuñjituṁ vā na sakkā,",
  "tika-vin08t18:19_5": "sahasā pivituṁ sakkā bhaveyya,",
  "tika-vin08t18:19_6": "kukkuccakena pana na kattabbaṁ.",
  "tika-vin08t18:19_7": "Kālaparicchedajānanatthañca kālatthambho yojetabbo.",
  "tika-vin08t18:19_8": "Kālantare vā bhattakiccaṁ kātabbaṁ.",
  "tika-vin08t18:19_9": "Paṭiggahaṇeti gahaṇameva sandhāya vuttaṁ.",
  "tika-vin08t18:19_10": "Paṭiggahitameva hi taṁ,",
  "tika-vin08t18:19_11": "sannihitaṁ na kappatīti puna paṭiggahaṇakiccaṁ natthi,",
  "tika-vin08t18:19_12": "teneva “ajjhoharitukāmatāya gaṇhantassa paṭiggahaṇe”ti vuttaṁ.",
  "tika-vin08t18:19_13": "Mātikāṭṭhakathāyaṁ pana “ajjhoharissāmīti gaṇhantassa gahaṇe”icceva vuttaṁ.",
  "tika-vin08t18:20_0": "Yanti yaṁ pattaṁ.",
  "tika-vin08t18:20_1": "Sandissatīti yāguyā upari sandissati.",
  "tika-vin08t18:20_2": "Telavaṇṇe patte satipi nisnehabhāve aṅguliyā ghaṁsantassa vaṇṇavaseneva lekhā paññāyati,",
  "tika-vin08t18:20_3": "tasmā tattha anāpattīti dassanatthaṁ “sā abbohārikā”ti vuttaṁ.",
  "tika-vin08t18:20_4": "Sayaṁ paṭiggahetvā apariccattameva hi dutiyadivase na vaṭṭatīti ettha paṭiggahaṇe anapekkhavissajjanena,",
  "tika-vin08t18:20_5": "anupasampannassa nirapekkhadānena vā vijahitapaṭiggahaṇaṁ pariccattameva hotīti “apariccatta”nti iminā ubhayathāpi avijahitapaṭiggahaṇameva vuttaṁ,",
  "tika-vin08t18:20_6": "tasmā yaṁ parassa pariccajitvā adinnampi sace paṭiggahaṇe nirapekkhavissajjanena vijahitapaṭiggahaṇaṁ hoti,",
  "tika-vin08t18:20_7": "tampi dutiyadivase vaṭṭatīti veditabbaṁ.",
  "tika-vin08t18:20_8": "Yadi evaṁ “patto duddhoto hotī”tiādīsu kasmā āpatti vuttāti?",
  "tika-vin08t18:20_9": "“Paṭiggahaṇaṁ avissajjetvāva sayaṁ vā aññena vā tucchaṁ katvā na sammā dhovitvā niṭṭhāpite patte laggampi",
  "tika-vin08t18:20_10": "avijahitapaṭiggahaṇameva hotīti tattha āpattī”ti tīsupi gaṇṭhipadesu vuttaṁ.",
  "tika-vin08t18:20_11": "Keci pana “sāmaṇerānaṁ pariccajantīti imasmiṁ adhikāre ṭhatvā ‘apariccattamevā’ti vuttattā anupasampannassa pariccattameva vaṭṭati,",
  "tika-vin08t18:20_12": "apariccattaṁ na vaṭṭatīti āpannaṁ,",
  "tika-vin08t18:20_13": "tasmā nirālayabhāvena paṭiggahaṇe vijahitepi anupasampannassa apariccattaṁ na vaṭṭatī”ti vadanti.",
  "tika-vin08t18:20_14": "Taṁ yuttaṁ viya na dissati.",
  "tika-vin08t18:20_15": "Yadaggena hi paṭiggahaṇaṁ vijahati,",
  "tika-vin08t18:20_16": "tadaggena sannidhimpi na karoti vijahitapaṭiggahaṇassa appaṭiggahitasadisattā.",
  "tika-vin08t18:20_17": "Paṭiggahetvā nidahiteyeva ca sannidhipaccayā āpatti vuttā.",
  "tika-vin08t18:21_0": "Vimativinodaniyaṁ pana “apariccattamevāti nirapekkhatāya anupasampannassa adinnaṁ apariccattañca yāvakālikādivatthumeva sandhāya vadati,",
  "tika-vin08t18:21_1": "na pana taggatapaṭiggahaṇaṁ.",
  "tika-vin08t18:21_2": "Na hi vatthuṁ apariccajitvā tatthagatapaṭiggahaṇaṁ pariccajituṁ sakkā,",
  "tika-vin08t18:21_3": "na ca tādisaṁ vacanaṁ atthi,",
  "tika-vin08t18:21_4": "yadi bhaveyya,",
  "tika-vin08t18:21_5": "‘sace patto duddhoto hoti…pe…",
  "tika-vin08t18:21_6": "bhuñjantassa pācittiya’nti vacanaṁ virujjheyya.",
  "tika-vin08t18:21_7": "Na hi dhovanena āmisaṁ apanetuṁ vāyamantassa paṭiggahaṇe apekkhā vattati.",
  "tika-vin08t18:21_8": "Yena punadivase bhuñjato pācittiyaṁ janeyya,",
  "tika-vin08t18:21_9": "patte pana vattamānā apekkhā taggatike āmisepi vattati eva nāmāti āmise anapekkhatā ettha na labbhati,",
  "tika-vin08t18:21_10": "tato āmise avijahitapaṭiggahaṇaṁ punadivase pācittiyaṁ janetīti idaṁ vuttaṁ.",
  "tika-vin08t18:21_11": "Atha mataṁ ‘yadaggenettha āmisānapekkhatā na labbhati,",
  "tika-vin08t18:21_12": "tadaggena paṭiggahaṇānapekkhatāpi na labbhatī’ti.",
  "tika-vin08t18:21_13": "Tathā sati yattha āmisāpekkhā atthi,",
  "tika-vin08t18:21_14": "tattha paṭiggahaṇāpekkhāpi na vigacchatīti āpannaṁ,",
  "tika-vin08t18:21_15": "evañca paṭiggahaṇe anapekkhavissajjanaṁ visuṁ na vattabbaṁ siyā,",
  "tika-vin08t18:21_16": "aṭṭhakathāyañcetampi paṭiggahaṇavijahanaṁ kāraṇattena abhimataṁ siyā.",
  "tika-vin08t18:21_17": "Idaṁ suṭṭhutaraṁ katvā visuṁ vattabbaṁ cīvarāpekkhāya vattamānāyapi paccuddhārena adhiṭṭhānavijahanaṁ viya.",
  "tika-vin08t18:21_18": "Etasmiñca upāye sati gaṇṭhikāhatapattesu avaṭṭanatā nāma na siyāti vuttovāyamattho,",
  "tika-vin08t18:21_19": "tasmā yaṁ vuttaṁ sāratthadīpaniyaṁ ‘yaṁ parassa pariccajitvā adinnampi sace paṭiggahaṇe nirapekkhavissajjanena vijahitapaṭiggahaṇaṁ hoti,",
  "tika-vin08t18:21_20": "tampi dutiyadivase vaṭṭatī’tiādi,",
  "tika-vin08t18:21_21": "taṁ na sārato paccetabba”nti vuttaṁ.",
  "tika-vin08t18:22_0": "Pāḷiyaṁ “sattāhakālikaṁ yāvajīvikaṁ āhāratthāya paṭiggaṇhāti,",
  "tika-vin08t18:22_1": "āpatti dukkaṭassā”tiādinā sannihitesu sattāhakālikayāvajīvikesu purebhattampi āhāratthāya ajjhoharaṇepi",
  "tika-vin08t18:22_2": "dukkaṭassa vuttattā yāmakālikepi ajjhohāre visuṁ dukkaṭena bhavitabbanti āha “āhāratthāya ajjhoharato",
  "tika-vin08t18:22_3": "dukkaṭena saddhiṁ pācittiya”nti.",
  "tika-vin08t18:22_4": "Pakatiāmiseti odanādikappiyāmise.",
  "tika-vin08t18:22_5": "Dveti purebhattaṁ paṭiggahitaṁ yāmakālikaṁ purebhattaṁ sāmisena mukhena bhuñjato sannidhipaccayā ekaṁ,",
  "tika-vin08t18:22_6": "yāvakālikasaṁsaṭṭhatāya yāvakālikattabhajanena anatirittapaccayā ekanti dve pācittiyāni.",
  "tika-vin08t18:22_7": "Vikappadvayeti sāmisanirāmisapakkhadvaye.",
  "tika-vin08t18:22_8": "Thullaccayaṁ dukkaṭañca vaḍḍhatīti manussamaṁse thullaccayaṁ,",
  "tika-vin08t18:22_9": "sesaakappiyamaṁse dukkaṭaṁ vaḍḍhati.",
  "tika-vin08t18:23_0": "Paṭiggahaṇapaccayā tāva dukkaṭanti ettha sannihitattā purebhattampi dukkaṭameva.",
  "tika-vin08t18:23_1": "Sati paccaye pana sannihitampi sattāhakālikaṁ yāvajīvikañca bhesajjatthāya gaṇhantassa paribhuñjantassa ca anāpattiyeva.",
  "tika-vin08t18:24_0": "94.Uggahitakaṁkatvā nikkhittanti apaṭiggahitaṁ sayameva gahetvā nikkhittaṁ.",
  "tika-vin08t18:24_1": "Vimativinodaniyaṁ “uggahitakanti paribhogatthāya sayaṁ gahita”nti vuttaṁ.",
  "tika-vin08t18:24_2": "Sayaṁ karotīti pacitvā karoti.",
  "tika-vin08t18:24_3": "Purebhattanti tadahupurebhattameva vaṭṭati savatthukapaṭiggahitattā.",
  "tika-vin08t18:24_4": "Sayaṁkatanti navanītaṁ pacitvā kataṁ.",
  "tika-vin08t18:24_5": "Nirāmisamevāti tadahupurebhattaṁ sandhāya vuttaṁ.",
  "tika-vin08t18:25_0": "95.",
  "tika-vin08t18:25_1": "Ajja sayaṁkataṁ nirāmisameva bhuñjantassa kasmā sāmaṁpāko na hotīti āha “navanītaṁ tāpentassā”tiādi.",
  "tika-vin08t18:25_2": "Pacchābhattaṁ paṭiggahitakehīti khīradadhīni sandhāya vuttaṁ.",
  "tika-vin08t18:25_3": "Uggahitakehi kataṁ abbhañjanādīsu upanetabbanti yojanā.",
  "tika-vin08t18:25_4": "Ubhayesampīti pacchābhattaṁ paṭiggahitakhīradadhīhi ca purebhattaṁ uggahitakehi ca katānaṁ.",
  "tika-vin08t18:25_5": "Esa nayoti nissaggiyaṁ na hotīti attho.",
  "tika-vin08t18:25_6": "Akappiyamaṁsasappimhīti hatthiādīnaṁ sappimhi.",
  "tika-vin08t18:25_7": "Kāraṇapatirūpakaṁ vatvāti “sajātikānaṁ sappibhāvato”ti kāraṇapatirūpakaṁ vatvā.",
  "tika-vin08t18:25_8": "Sappinayena veditabbanti nirāmisameva sattāhaṁ vaṭṭatīti attho.",
  "tika-vin08t18:25_9": "Etthāti navanīte.",
  "tika-vin08t18:25_10": "Dhotaṁ vaṭṭatīti adhotañce,",
  "tika-vin08t18:25_11": "savatthukapaṭiggahitaṁ hoti,",
  "tika-vin08t18:25_12": "tasmā dhotaṁ paṭiggahetvā sattāhaṁ nikkhipituṁ vaṭṭatīti therānaṁ adhippāyo.",
  "tika-vin08t18:26_0": "Mahāsīvattherassa pana vatthuno viyojitattā dadhiguḷikādīhi yuttatāmattena savatthukapaṭiggahitaṁ nāma na hoti,",
  "tika-vin08t18:26_1": "tasmā takkato uddhaṭamattameva paṭiggahetvā dhovitvā,",
  "tika-vin08t18:26_2": "pacitvā vā nirāmisameva katvā bhuñjiṁsūti adhippāyo,",
  "tika-vin08t18:26_3": "na pana dadhiguḷikādīhi saha vikāle bhuñjiṁsūti.",
  "tika-vin08t18:26_4": "Tenāha “tasmā navanītaṁ paribhuñjantena…pe…",
  "tika-vin08t18:26_5": "savatthukapaṭiggahaṁ nāma na hotī”ti.",
  "tika-vin08t18:26_6": "Tattha adhotaṁ paṭiggahetvāpi taṁ navanītaṁ paribhuñjantena dadhiādīni apanetvā paribhuñjitabbanti attho.",
  "tika-vin08t18:26_7": "Keci pana “takkato uddhaṭamattameva khādiṁsū”ti vacanassa adhippāyaṁ ajānantā “takkato uddhaṭamattaṁ",
  "tika-vin08t18:26_8": "adhotampi dadhiguḷikādisahitaṁ vikāle paribhuñjituṁ vaṭṭatī”ti vadanti,",
  "tika-vin08t18:26_9": "taṁ na gahetabbaṁ.",
  "tika-vin08t18:26_10": "Na hi dadhiguḷikādiāmisena saṁsaṭṭharasaṁ navanītaṁ paribhuñjituṁ vaṭṭatīti sakkā vattuṁ.",
  "tika-vin08t18:26_11": "Navanītaṁ paribhuñjantenāti adhovitvā paṭiggahitanavanītaṁ paribhuñjantena.",
  "tika-vin08t18:26_12": "Dadhi eva dadhigataṁ yathā “gūthagataṁ muttagata”nti.",
  "tika-vin08t18:26_13": "“Khayaṁ gamissatī”ti vacanato khīraṁ pakkhipitvā pakkasappiādipi vikāle kappatīti veditabbaṁ.",
  "tika-vin08t18:26_14": "Khayaṁ gamissatīti nirāmisaṁ hoti,",
  "tika-vin08t18:26_15": "tasmā vikālepi vaṭṭatīti attho.",
  "tika-vin08t18:26_16": "Ettāvatāti navanīte laggamattena visuṁ dadhiādivohāraṁ aladdhena appamattena dadhiādināti attho,",
  "tika-vin08t18:26_17": "etena visuṁ paṭiggahitadadhiādīhi saha pakkaṁ savatthukapaṭiggahitasaṅkhameva gacchatīti dasseti.",
  "tika-vin08t18:26_18": "Tasmimpīti nirāmisabhūtepi.",
  "tika-vin08t18:26_19": "Kukkuccakānaṁ pana ayaṁ adhippāyo –",
  "tika-vin08t18:26_20": "paṭiggahaṇe tāva dadhiādīhi asambhinnarasattā bhattena sahitaguḷapiṇḍādi viya savatthukapaṭiggahitaṁ nāma hoti.",
  "tika-vin08t18:26_21": "Taṁ pana pacantena dhovitvāva pacitabbaṁ.",
  "tika-vin08t18:26_22": "Itarathā pacanakkhaṇe paccamānadadhiguḷikādīhi sambhinnarasatāya sāmaṁpakkaṁ jātaṁ,",
  "tika-vin08t18:26_23": "tesu khīṇesupi sāmaṁpakkameva hoti,",
  "tika-vin08t18:26_24": "tasmā nirāmisameva pacitabbanti.",
  "tika-vin08t18:26_25": "Teneva “āmisena saddhiṁ pakkattā”ti kāraṇaṁ vuttaṁ.",
  "tika-vin08t18:27_0": "Ettha cāyaṁ vicāraṇā –",
  "tika-vin08t18:27_1": "savatthukapaṭiggahitattābhāve āmisena saha bhikkhunā pakkassa sayaṁpākadoso vā parisaṅkīyati,",
  "tika-vin08t18:27_2": "yāvakālikatā vā.",
  "tika-vin08t18:27_3": "Tattha na tāva sayaṁpākadoso ettha sambhavati sattāhakālikattā.",
  "tika-vin08t18:27_4": "Yañhi tattha dadhiādi āmisagataṁ,",
  "tika-vin08t18:27_5": "taṁ parikkhīṇanti.",
  "tika-vin08t18:27_6": "Atha paṭiggahitadadhiguḷikādinā saha attanā pakkattā savatthukapakkaṁ viya bhaveyyāti parisaṅkīyati,",
  "tika-vin08t18:27_7": "tadā “āmisena saha paṭiggahitattā”ti kāraṇaṁ vattabbaṁ,",
  "tika-vin08t18:27_8": "na pana “pakkattā”ti,",
  "tika-vin08t18:27_9": "tathā ca upaḍḍhattherānaṁ matameva aṅgīkataṁ siyā.",
  "tika-vin08t18:27_10": "Tattha ca sāmaṇerādīhi pakkampi yāvakālikameva siyā paṭiggahitakhīrādiṁ pacitvā anupasampannehi katasappiādi viya,",
  "tika-vin08t18:27_11": "na ca taṁ yuttaṁ bhikkhācārena laddhanavanītādīnaṁ takkādiāmisasaṁsaṭṭhasambhavena aparibhuñjitabbattāppasaṅgato.",
  "tika-vin08t18:27_12": "Na hi gahaṭṭhā dhovitvā,",
  "tika-vin08t18:27_13": "sodhetvā vā patte ākirantīti niyamo atthi.",
  "tika-vin08t18:28_0": "Aṭṭhakathāyañca “yathā tattha patitataṇḍulakaṇādayo na paccanti, evaṁ…pe…",
  "tika-vin08t18:28_1": "puna pacitvā deti,",
  "tika-vin08t18:28_2": "purimanayeneva sattāhaṁ vaṭṭatī”ti iminā vacanenapetaṁ virujjhati,",
  "tika-vin08t18:28_3": "tasmā idha kukkuccakānaṁ kukkuccuppattiyā nimittameva na dissati.",
  "tika-vin08t18:28_4": "Yathā cettha,",
  "tika-vin08t18:28_5": "evaṁ “lajjī sāmaṇero yathā tattha taṇḍulakaṇādayo na paccanti,",
  "tika-vin08t18:28_6": "evaṁ aggimhi vilīyāpetvā…pe…",
  "tika-vin08t18:28_7": "detī”ti vacanassāpi nimittaṁ na dissati.",
  "tika-vin08t18:28_8": "Yadi hi etaṁ yāvakālikasaṁsaggaparihārāya vuttaṁ siyā.",
  "tika-vin08t18:28_9": "Attanāpi tathā kātabbaṁ bhaveyya.",
  "tika-vin08t18:28_10": "Gahaṭṭhehi dinnasappiādīsu ca āmisasaṁsaggasaṅkā na vigaccheyya.",
  "tika-vin08t18:28_11": "Na hi gahaṭṭhā evaṁ vilīyāpetvā parissāvetvā kaṇataṇḍulādiṁ apanetvā puna pacanti.",
  "tika-vin08t18:28_12": "Apica bhesajjehi saddhiṁ khīrādiṁ pakkhipitvā yathā khīrādi khayaṁ gacchati,",
  "tika-vin08t18:28_13": "evaṁ parehi pakkabhesajjatelādipi yāvakālikameva siyā,",
  "tika-vin08t18:28_14": "na ca tampi yuttaṁ dadhiādikhayakaraṇatthaṁ “puna pacitvā detī”ti vuttattā,",
  "tika-vin08t18:28_15": "tasmā mahāsīvattheravāde kukkuccaṁ akatvā adhotampi navanītaṁ tadahupi punadivasādīsupi pacituṁ,",
  "tika-vin08t18:28_16": "taṇḍulādimissaṁ sappiādiṁ attanāpi aggimhi vilīyāpetvā puna takkādikhayatthaṁ pacituñca vaṭṭati.",
  "tika-vin08t18:29_0": "Tattha vijjamānassāpi paccamānakkhaṇe sambhinnarasassa yāvakālikassa abbohārikattena savatthukapaṭiggahitapurepaṭiggahitakānampi",
  "tika-vin08t18:29_1": "abbohārikatoti niṭṭhamettha gantabbanti.",
  "tika-vin08t18:29_2": "Teneva “ettāvatā hi savatthukapaṭiggahitaṁ nāmana hotī”ti vuttaṁ.",
  "tika-vin08t18:29_3": "Visuṁ paṭiggahitena pana khīrādinā āmisena navanītādiṁ missetvā bhikkhunā vā aññehi vā pakkatelādibhesajjaṁ",
  "tika-vin08t18:29_4": "savatthukapaṭiggahitasaṅkhameva gacchati tattha paviṭṭhayāvakālikassa abbohārikattābhāvā.",
  "tika-vin08t18:29_5": "Yaṁ pana purepaṭiggahitabhesajjehi saddhiṁ appaṭiggahitaṁ khīrādiṁ pakkhipitvā pakkatelādikaṁ anupasampanneheva",
  "tika-vin08t18:29_6": "pakkampi savatthukapaṭiggahitampi sannidhipi na hoti tattha pakkhittakhīrādimissāpi tasmiṁ khaṇe sambhinnarasatāya",
  "tika-vin08t18:29_7": "purepaṭiggahitattāpattito,",
  "tika-vin08t18:29_8": "sace pana appaṭiggahiteheva,",
  "tika-vin08t18:29_9": "aññehi vā pakkatelādīsupi āmisaraso paññāyati,",
  "tika-vin08t18:29_10": "taṁ yāvakālikaṁva hotīti veditabbaṁ.",
  "tika-vin08t18:29_11": "Ayaṁ kathāmaggo vimativinodaniyaṁ āgato.",
  "tika-vin08t18:29_12": "Sāratthadīpaniyaṁ pana “kukkuccāyanti kukkuccakāti iminā attanopi tattha kukkuccasabbhāvampi dīpeti.",
  "tika-vin08t18:29_13": "Teneva mātikāṭṭhakathāyaṁ ‘nibbaṭṭitasappi vā navanītaṁ vā pacituṁ vaṭṭatī’ti vutta”nti ettakameva āgato.",
  "tika-vin08t18:30_0": "Uggahetvāti sayameva gahetvā.",
  "tika-vin08t18:30_1": "Tāni paṭiggahetvāti tāni khīradadhīni paṭiggahetvā.",
  "tika-vin08t18:30_2": "Gahitanti taṇḍulādivigamatthaṁ puna pacitvā gahitanti attho.",
  "tika-vin08t18:30_3": "Paṭiggahetvā ca ṭhapitabhesajjehīti atirekasattāhapaṭiggahitehi yāvajīvikabhesajjehi,",
  "tika-vin08t18:30_4": "etena tehi yuttampi sappiādi atirekasattāhapaṭiggahitaṁ na hotīti dasseti.",
  "tika-vin08t18:30_5": "Vaddalisamayeti vassakālasamaye,",
  "tika-vin08t18:30_6": "anātapakāleti attho.",
  "tika-vin08t18:30_7": "Vuttanayena yathā taṇḍulādīni na paccanti,",
  "tika-vin08t18:30_8": "tathā lajjīyeva sampādetvā detīti lajjisāmaṇeraggahaṇaṁ.",
  "tika-vin08t18:30_9": "Apica alajjinā ajjhoharitabbaṁ yaṁ kiñci abhisaṅkharāpetuṁ na vaṭṭati,",
  "tika-vin08t18:30_10": "tasmāpi evamāha.",
  "tika-vin08t18:31_0": "96.Tilepaṭiggahetvā katatelanti attanā bhajjādīni akatvā katatelaṁ.",
  "tika-vin08t18:31_1": "Teneva “sāmisampivaṭṭatī”ti vuttaṁ.",
  "tika-vin08t18:31_2": "Nibbaṭṭītattāti yāvakālikato vivecitattā,",
  "tika-vin08t18:31_3": "etena elāabhāvato yāvakālikattābhāvaṁ,",
  "tika-vin08t18:31_4": "bhikkhuno savatthukapaṭiggahaṇena yāvakālikattupagamanañca dasseti.",
  "tika-vin08t18:31_5": "Ubhayampīti attanā aññehi ca kataṁ.",
  "tika-vin08t18:32_0": "Yāva aruṇuggamanā tiṭṭhati,",
  "tika-vin08t18:32_1": "nissaggiyanti sattame divase katatelaṁ sace yāva aruṇuggamanā tiṭṭhati,",
  "tika-vin08t18:32_2": "nissaggiyaṁ.",
  "tika-vin08t18:33_0": "Acchavasanti dukkaṭavatthuno vasāya anuññātattā taṁsadisānaṁ dukkaṭavatthūnaṁyeva akappiyamaṁsasattānaṁ vasā anuññātā,",
  "tika-vin08t18:33_1": "na thullaccayavatthu manussānaṁ vasāti āha “ṭhapetvā manussavasa”nti.",
  "tika-vin08t18:33_2": "Saṁsaṭṭhanti parissāvitaṁ.",
  "tika-vin08t18:33_3": "Tiṇṇaṁ dukkaṭānanti ajjhohāre ajjhohāre tīṇi dukkaṭāni sandhāya vuttaṁ.",
  "tika-vin08t18:33_4": "Kiñcāpi paribhogatthāya vikāle paṭiggahaṇapacanaparissāvanādīsu pubbapayogesu pāḷiyaṁ,",
  "tika-vin08t18:33_5": "aṭṭhakathāyañca āpatti na vuttā,",
  "tika-vin08t18:33_6": "tathāpi ettha āpattiyā eva bhavitabbaṁ paṭikkhittassa karaṇato āhāratthāya vikāle yāmakālikādīnaṁ paṭiggahaṇe viya.",
  "tika-vin08t18:33_7": "“Kāle paṭiggahitaṁ vikāle anupasampannenāpi nipakkaṁ saṁsaṭṭhañca paribhuñjantassa dvepi dukkaṭāni hontiyevā”ti vadanti.",
  "tika-vin08t18:34_0": "Yasmā khīrādīni pakkhipitvā pakkabhesajjatele kasaṭaṁ āmisagatikaṁ,",
  "tika-vin08t18:34_1": "tena saha telaṁ paṭiggahetuṁ,",
  "tika-vin08t18:34_2": "pacituṁ vā bhikkhuno na vaṭṭati,",
  "tika-vin08t18:34_3": "tasmā vuttaṁ “pakkatelakasaṭe viya kukkuccāyatī”ti.",
  "tika-vin08t18:34_4": "“Sace vasāya saha pakkattā na vaṭṭati,",
  "tika-vin08t18:34_5": "idaṁ kasmā vaṭṭatī”ti pucchantā “bhante…pe…",
  "tika-vin08t18:34_6": "vaṭṭatī”ti āhaṁsu,",
  "tika-vin08t18:34_7": "thero atikukkuccakatāya “etampi āvuso na vaṭṭatī”ti āha,",
  "tika-vin08t18:34_8": "roganiggahatthāya eva vasāya anuññātattaṁ sallakkhetvā pacchā “sādhū”ti sampaṭicchi.",
  "tika-vin08t18:35_0": "97.“Madhukarīhi madhumakkhikāhīti idaṁ khuddakabhamarānaṁ dvinnaṁ eva visesana”nti keci vadanti.",
  "tika-vin08t18:35_1": "Aññe pana “daṇḍakesu madhukārikā madhukarimakkhikā nāma,",
  "tika-vin08t18:35_2": "tāhi saha tisso madhumakkhikajātiyo”ti vadanti.",
  "tika-vin08t18:35_3": "Bhamaramakkhikāti mahāpaṭalakārikā.",
  "tika-vin08t18:35_4": "Silesasadisanti sukkhatāya vā pakkatāya vā ghanībhūtaṁ.",
  "tika-vin08t18:35_5": "Itaranti tanukamadhu.",
  "tika-vin08t18:35_6": "Madhupaṭalanti madhurahitaṁ kevalaṁ madhupaṭalaṁ.",
  "tika-vin08t18:35_7": "“Sace madhusahitaṁ paṭalaṁ paṭiggahetvā nikkhipanti.",
  "tika-vin08t18:35_8": "Paṭalassa bhājanaṭṭhāniyattā madhuno vasena sattāhātikkame nissaggiyaṁ hotī”ti vadanti,",
  "tika-vin08t18:35_9": "“madhumakkhitaṁ pana madhugatikamevā”ti iminā taṁ sameti.",
  "tika-vin08t18:36_0": "98.",
  "tika-vin08t18:36_1": "“Phāṇitaṁ nāma ucchumhā nibbatta”nti pāḷiyaṁ avisesena vuttattā,",
  "tika-vin08t18:36_2": "aṭṭhakathāyañca “ucchurasaṁ upādāya…pe…",
  "tika-vin08t18:36_3": "avatthukā ucchuvikati ‘phāṇita’nti veditabbā”ti vacanato ucchurasopi nikkasaṭo sattāhakālikoti veditabbaṁ.",
  "tika-vin08t18:36_4": "Kenaci pana “madhumhi cattāro kālikā yathāsambhavaṁ yojetabbā,",
  "tika-vin08t18:36_5": "ucchumhi cā”ti vatvā “samakkhikaṇḍaṁ selakaṁ madhu yāvakālikaṁ,",
  "tika-vin08t18:36_6": "anelakaṁ udakasambhinnaṁ yāmakālikaṁ,",
  "tika-vin08t18:36_7": "asambhinnaṁ sattāhakālikaṁ,",
  "tika-vin08t18:36_8": "madhusitthaṁ parisuddhaṁ yāvajīvikaṁ,",
  "tika-vin08t18:36_9": "tathā ucchuraso sakasaṭo yāvakāliko,",
  "tika-vin08t18:36_10": "nikkasaṭo udakasambhinno yāmakāliko,",
  "tika-vin08t18:36_11": "asambhinno sattāhakāliko,",
  "tika-vin08t18:36_12": "suddhakasaṭaṁ yāvajīvika”nti ca vatvā uttaripi bahudhā papañcitaṁ.",
  "tika-vin08t18:36_13": "Tattha “udakasambhinnaṁ madhu vā ucchuraso vā sakasaṭo yāvakāliko,",
  "tika-vin08t18:36_14": "nikkasaṭo udakasambhinno yāmakāliko”ti idaṁ neva pāḷiyaṁ,",
  "tika-vin08t18:36_15": "na aṭṭhakathāyaṁ dissati,",
  "tika-vin08t18:36_16": "“yāvakālikaṁ samānaṁ garutarampi muddikājātirasaṁ attanā saṁsaṭṭhaṁ lahukaṁ yāmakālikabhāvaṁ upanentaṁ",
  "tika-vin08t18:36_17": "udakaṁ lahutaraṁ sattāhakālikaṁ attanā saṁsaṭṭhaṁ garutaraṁ yāmakālikabhāvaṁ upanetī”ti ettha kāraṇaṁ",
  "tika-vin08t18:36_18": "soyeva pucchitabbo.",
  "tika-vin08t18:36_19": "Sabbattha pāḷiyaṁ aṭṭhakathāyañca udakasambhinnena garutarassāpi lahubhāvopagamanaṁyeva dassitaṁ.",
  "tika-vin08t18:36_20": "Pāḷiyampi hi “anujānāmi,",
  "tika-vin08t18:36_21": "bhikkhave,",
  "tika-vin08t18:36_22": "gilānassa guḷaṁ,",
  "tika-vin08t18:36_23": "agilānassa guḷodaka”nti vadantena agilānena paribhuñjituṁ ayuttopi guḷo udakasambhinno agilānassapi vaṭṭatīti anuññāto.",
  "tika-vin08t18:37_0": "Yampi ca “ucchu ce,",
  "tika-vin08t18:37_1": "yāvakāliko,",
  "tika-vin08t18:37_2": "ucchuraso ce,",
  "tika-vin08t18:37_3": "yāmakāliko,",
  "tika-vin08t18:37_4": "phāṇitaṁ ce,",
  "tika-vin08t18:37_5": "sattāhakālikaṁ, taco ce,",
  "tika-vin08t18:37_6": "yāvajīviko”ti aṭṭhakathāvacanaṁ dassetvā “ucchuraso udakasambhinno yāmakāliko”ti aññena kenaci vuttaṁ,",
  "tika-vin08t18:37_7": "tampi tathāvidhassa aṭṭhakathāvacanassa samantapāsādikāya vinayaṭṭhakathāya abhāvato na sārato paccetabbaṁ,",
  "tika-vin08t18:37_8": "tatoyeva ca “ucchuraso udakasambhinnopi asambhinnopi sattāhakālikoyevā”ti keci ācariyā vadanti.",
  "tika-vin08t18:37_9": "Bhesajjakkhandhake ca “anujānāmi,",
  "tika-vin08t18:37_10": "bhikkhave,",
  "tika-vin08t18:37_11": "ucchurasa”nti ettha tīsupi gaṇṭhipadesu avisesena vuttaṁ “ucchuraso sattāhakāliko”ti.",
  "tika-vin08t18:37_12": "Sayaṁkataṁ nirāmisameva vaṭṭatīti ettha aparissāvitaṁ paṭiggahitampi karaṇasamaye parissāvetvā,",
  "tika-vin08t18:37_13": "kasaṭaṁ apanetvā ca attanā katanti veditabbaṁ,",
  "tika-vin08t18:37_14": "ayaṁ sāratthadīpanīpāṭho.",
  "tika-vin08t18:38_0": "Vimativinodaniyaṁ pana ucchurasaṁ upādāyāti nikkasaṭarasassāpi sattāhakālikattaṁ dasseti “ucchumhā nibbatta”nti pāḷiyaṁ sāmaññato vuttattā.",
  "tika-vin08t18:38_1": "Yaṁ pana suttantaṭṭhakathāyaṁ “ucchu ce,",
  "tika-vin08t18:38_2": "yāvakāliko,",
  "tika-vin08t18:38_3": "ucchuraso ce,",
  "tika-vin08t18:38_4": "yāmakāliko,",
  "tika-vin08t18:38_5": "phāṇitaṁ ce,",
  "tika-vin08t18:38_6": "sattāhakālikaṁ, taco ce,",
  "tika-vin08t18:38_7": "yāvajīviko”ti vuttaṁ,",
  "tika-vin08t18:38_8": "taṁ ambaphalarasādimissatāya yāmakālikattaṁ sandhāya vuttanti gahetabbaṁ,",
  "tika-vin08t18:38_9": "avinayavacanattā taṁ appamāṇanti.",
  "tika-vin08t18:38_10": "Teneva “purebhattaṁ paṭiggahitena aparissāvitaucchurasenā”tiādi vuttaṁ.",
  "tika-vin08t18:38_11": "Nirāmisameva vaṭṭati tattha paviṭṭhayāvakālikassa abbohārikattāti idaṁ guḷe kate tattha vijjamānampi",
  "tika-vin08t18:38_12": "kasaṭaṁ pākena sukkhatāya yāvajīvikattaṁ bhajatīti vuttaṁ.",
  "tika-vin08t18:38_13": "Tassa yāvakālikatte hi sāmaṁpākena purebhattepi anajjhoharaṇīyaṁ siyāti.",
  "tika-vin08t18:38_14": "“Savatthukapaṭiggahitattā”ti idaṁ ucchurase cuṇṇavicuṇṇaṁ hutvā ṭhitakasaṭaṁ sandhāya vuttaṁ,",
  "tika-vin08t18:38_15": "tena ca “aparissāvitena appaṭiggahitena anupasampannehi kataṁ sattāhaṁ vaṭṭatīti dassetī”ti vuttaṁ.",
  "tika-vin08t18:39_0": "Jhāmaucchuphāṇitanti aggimhi ucchuṁ tāpetvā kataṁ.",
  "tika-vin08t18:39_1": "Koṭṭitaucchuphāṇitanti khuddānukhuddakaṁ chinditvā koṭṭetvā nippīḷetvā pakkaṁ.",
  "tika-vin08t18:39_2": "Taṁ tattha vijjamānampi kasaṭaṁ pakkakāle yāvakālikattaṁ vijahatīti āha “taṁ yutta”nti.",
  "tika-vin08t18:39_3": "Sītodakena katanti madhukapupphāni sītodakena madditvā parissāvetvā pacitvā kataṁ.",
  "tika-vin08t18:39_4": "“Aparissāvetvā kata”nti keci,",
  "tika-vin08t18:39_5": "tattha kāraṇaṁ na dissati.",
  "tika-vin08t18:39_6": "Khīraṁ pakkhipitvā kataṁ madhukaphāṇitaṁ yāvakālikanti ettha khīraṁ pakkhipitvā pakkatelaṁ kasmā vikāle vaṭṭatīti ce?",
  "tika-vin08t18:39_7": "Tele pakkhittaṁ khīraṁ telameva hoti,",
  "tika-vin08t18:39_8": "aññaṁ pana khīraṁ pakkhipitvā kataṁ khīrabhāvaṁ gaṇhātīti idamettha kāraṇaṁ.",
  "tika-vin08t18:39_9": "Yadi evaṁ khaṇḍasakkharampi khīraṁ pakkhipitvā karonti,",
  "tika-vin08t18:39_10": "taṁ kasmā vaṭṭatīti āha “khaṇḍasakkharaṁ panā”tiādi.",
  "tika-vin08t18:39_11": "Tattha khīrajallikanti khīrapheṇaṁ.",
  "tika-vin08t18:40_0": "99.“Madhukapupphaṁ panā”tiādi yāvakālikarūpena ṭhitassāpi avaṭṭanakaṁ merayabījavatthuṁ dassetuṁ āraddhaṁ.",
  "tika-vin08t18:40_1": "Āhārakiccaṁ karontāni etāni kasmā evaṁ paribhuñjitabbānīti codanāparihārāya bhesajjodissaṁ dassentena",
  "tika-vin08t18:40_2": "tappasaṅgena sabbānipi odissakāni ekato dassetuṁ “sattavidhañhī”tiādi vuttaṁ samantapāsādikāyaṁ.",
  "tika-vin08t18:40_3": "Vinayasaṅgahappakaraṇe pana taṁ na vuttaṁ,",
  "tika-vin08t18:40_4": "“pacchābhattato paṭṭhāya sati paccayeti vuttattā paṭiggahitabhesajjāni dutiyadivasato paṭṭhāya purebhattampi sati paccayeva paribhuñjitabbāni,",
  "tika-vin08t18:40_5": "na āhāratthāya bhesajjatthāya paṭiggahitattā”ti vadanti.",
  "tika-vin08t18:40_6": "Dvāravātapānakavāṭesūti mahādvārassa vātapānānañca kavāṭaphalakesu.",
  "tika-vin08t18:40_7": "Kasāve pakkhittāni tāni attano sabhāvaṁ pariccajantīti “kasāve…pe…",
  "tika-vin08t18:40_8": "makkhetabbānī”ti vuttaṁ,",
  "tika-vin08t18:40_9": "ghuṇapāṇakādiparihāratthaṁ makkhetabbānīti attho.",
  "tika-vin08t18:40_10": "Adhiṭṭhetīti “idāni mayhaṁ ajjhoharaṇīyaṁ na bhavissati,",
  "tika-vin08t18:40_11": "bāhiraparibhogatthāya bhavissatī”ti cittaṁ uppādetīti attho.",
  "tika-vin08t18:40_12": "Tenevāha “sappiñca telañca vasañca muddhani telaṁ vā abbhañjanaṁ vā”tiādi,",
  "tika-vin08t18:40_13": "evaṁ paribhoge anapekkhatāya paṭiggahaṇaṁ vijahatīti adhippāyo.",
  "tika-vin08t18:40_14": "Evaṁ aññesupi kālikesu anajjhoharitukāmatāya suddhacittena bāhiraparibhogatthāya niyamepi paṭiggahaṇaṁ",
  "tika-vin08t18:40_15": "vijahatīti idampi visuṁ ekaṁ paṭiggahaṇavijahananti daṭṭhabbaṁ.",
  "tika-vin08t18:41_0": "Aññena bhikkhunā vattabboti ettha suddhacittena dinnattā sayampi āharāpetvā paribhuñjituṁ vaṭṭatiyeva.",
  "tika-vin08t18:41_1": "Dvinnampi anāpattīti yathā aññassa santakaṁ ekena paṭiggahitaṁ sattāhātikkamepi nissaggiyaṁ na hoti parasantakabhāvato,",
  "tika-vin08t18:41_2": "evamidampi avibhattattā ubhayasādhāraṇampi vinibbhogābhāvato nissaggiyaṁ na hotīti adhippāyo.",
  "tika-vin08t18:41_3": "Paribhuñjituṁ pana na vaṭṭatīti bhikkhunā paṭiggahitattā sattāhātikkame yassa kassaci bhikkhuno paribhuñjituṁ",
  "tika-vin08t18:41_4": "na vaṭṭati paṭiggahitasappiādīnaṁ paribhogassa sattāheneva paricchinnattā.",
  "tika-vin08t18:41_5": "“Tāni paṭiggahetvā sattāhaparamaṁ sannidhikārakaṁ paribhuñjitabbānī”ti hi vuttaṁ.",
  "tika-vin08t18:42_0": "“Āvusoimaṁ telaṁ sattāhamattaṁ paribhuñjituṁ vaṭṭatī”ti iminā yena paṭiggahitaṁ,",
  "tika-vin08t18:42_1": "tena antosattāheyeva parassa vissajjitabhāvaṁ dasseti.",
  "tika-vin08t18:42_2": "Kassa āpattīti “paṭhamaṁ tāva ubhinnaṁ sādhāraṇattā anāpatti vuttā,",
  "tika-vin08t18:42_3": "idāni pana ekena itarassa vissaṭṭhabhāvato ubhayasādhāraṇatā natthīti vibhattasadisaṁ hutvā ṭhitaṁ,",
  "tika-vin08t18:42_4": "tasmā ettha paṭiggahitassa sattāhātikkame ekassa āpattiyā bhavitabba”nti maññamāno “kiṁ paṭiggahaṇapaccayā paṭiggāhakassa āpatti,",
  "tika-vin08t18:42_5": "udāhu yassa santakaṁ jātaṁ,",
  "tika-vin08t18:42_6": "tassā”ti pucchati.",
  "tika-vin08t18:42_7": "Nissaṭṭhabhāvatoyeva ca idha “avibhattabhāvato”ti kāraṇaṁ avatvā “yena pariggahitaṁ,",
  "tika-vin08t18:42_8": "tena vissajjitattā”ti vuttaṁ,",
  "tika-vin08t18:42_9": "idañca vissaṭṭhābhāvato ubhayasādhāraṇataṁ pahāya ekassa santakaṁ hontampi yena paṭiggahitaṁ,",
  "tika-vin08t18:42_10": "tato aññassa santakaṁ jātaṁ,",
  "tika-vin08t18:42_11": "tasmā parasantakapaṭiggahaṇe viya paṭiggāhakassa paṭiggahaṇapaccayā natthi āpattīti dassanatthaṁ vuttaṁ,",
  "tika-vin08t18:42_12": "na pana “yena paṭiggahitaṁ,",
  "tika-vin08t18:42_13": "tena vissajjitattā”ti vacanato avissajjite sati avibhattepi sattāhātikkame āpattīti dassanatthaṁ avissajjite",
  "tika-vin08t18:42_14": "avibhattabhāvatoyeva anāpattiyā siddhattā.",
  "tika-vin08t18:42_15": "Sace pana itaro yena paṭiggahitaṁ,",
  "tika-vin08t18:42_16": "tasseva antosattāhe attano bhāgampi vissajjeti,",
  "tika-vin08t18:42_17": "sattāhātikkame siyā āpatti yena paṭiggahitaṁ,",
  "tika-vin08t18:42_18": "tasseva santakabhāvamāpannattā.",
  "tika-vin08t18:42_19": "“Itarassa appaṭiggahitattā”ti iminā tassa santakabhāvepi aññehi paṭiggahitasakasantake viya tena appaṭiggahitabhāvato anāpattīti dīpeti,",
  "tika-vin08t18:42_20": "imaṁ pana adhippāyaṁ ajānitvā ito aññathā gaṇṭhipadakārādīhi papañcitaṁ,",
  "tika-vin08t18:42_21": "na taṁ sārato paccetabbaṁ,",
  "tika-vin08t18:42_22": "idaṁ sāratthadīpanīvacanaṁ.",
  "tika-vin08t18:43_0": "Vimativinodaniyaṁ pana –",
  "tika-vin08t18:43_1": "sace dvinnaṁ…pe…",
  "tika-vin08t18:43_2": "na vaṭṭatīti ettha pāṭho gaḷito,",
  "tika-vin08t18:43_3": "evaṁ panettha pāṭho veditabbo –",
  "tika-vin08t18:43_4": "sace dvinnaṁ santakaṁ ekena paṭiggahitaṁ avibhattaṁ hoti,",
  "tika-vin08t18:43_5": "sattāhātikkame dvinnampi anāpatti,",
  "tika-vin08t18:43_6": "paribhuñjituṁ pana na vaṭṭatīti.",
  "tika-vin08t18:43_7": "Aññathā pana saddappayogopi na saṅgahaṁ gacchati,",
  "tika-vin08t18:43_8": "“gaṇṭhipadepi ca ayameva pāṭho dassito”ti sāratthadīpaniyaṁ vuttaṁ.",
  "tika-vin08t18:43_9": "“Dvinnampi anāpattī”ti avibhattattā vuttaṁ.",
  "tika-vin08t18:43_10": "“Paribhuñjituṁ pana na vaṭṭatī”ti idaṁ “sattāhaparamaṁ sannidhikārakaṁ paribhuñjitabba”nti vacanato vuttaṁ.",
  "tika-vin08t18:43_11": "“Yena paṭiggahitaṁ,",
  "tika-vin08t18:43_12": "tena vissajjitattā”ti iminā upasampannassa dānampi sandhāya “vissajjetī”ti idaṁ vuttanti dasseti.",
  "tika-vin08t18:43_13": "Upasampannassa nirapekkhadinnavatthumhi paṭiggahaṇassa avigatattepi sakasantakatā vigatāva hoti,",
  "tika-vin08t18:43_14": "tena nissaggiyaṁ na hoti.",
  "tika-vin08t18:43_15": "“Attanāva paṭiggahitattaṁ sakasantakattañcā”ti imehi dvīhi kāraṇeheva nissaggiyaṁ hoti, na ekena.",
  "tika-vin08t18:43_16": "Anupasampannassa nirapekkhadāne pana tadubhayampi vijahati,",
  "tika-vin08t18:43_17": "paribhogopettha vaṭṭati,",
  "tika-vin08t18:43_18": "na sāpekkhadāne dānalakkhaṇābhāvato.",
  "tika-vin08t18:43_19": "“Vissajjatī”ti etasmiñca pāḷipade kassaci adatvā anapekkhatāya chaḍḍanampi saṅgahitanti veditabbaṁ.",
  "tika-vin08t18:43_20": "“Anapekkhā datvā”ti idañca paṭiggahaṇavijahanavidhidassanatthameva vuttaṁ.",
  "tika-vin08t18:43_21": "Paṭiggahaṇe hi vijahite puna paṭiggahetvā paribhogo sayameva vaṭṭissati,",
  "tika-vin08t18:43_22": "tabbijahanañca vatthuno sakasantakatāpariccāgena hotīti.",
  "tika-vin08t18:43_23": "Etena ca vatthumhi ajjhoharaṇāpekkhāya sati paṭiggahaṇavissajjanaṁ nāma visuṁ na labbhatīti sijjhati.",
  "tika-vin08t18:43_24": "Itarathā hi “paṭiggahaṇe anapekkhova paṭiggahaṇaṁ vissajjetvā puna paṭiggahetvā bhuñjatī”ti vattabbaṁ siyā,",
  "tika-vin08t18:43_25": "“appaṭiggahitattā”ti iminā ekassa santakaṁ aññena paṭiggahitampi nissaggiyaṁ hotīti dasseti.",
  "tika-vin08t18:43_26": "Evanti “puna gahessāmī”ti apekkhaṁ akatvā suddhacittena paricattataṁ parāmasati.",
  "tika-vin08t18:43_27": "Paribhuñjantassa anāpattidassanatthanti nissaggiyamūlikāhi pācittiyādiāpattīhi anāpattidassanatthanti adhippāyo.",
  "tika-vin08t18:43_28": "Paribhoge anāpattidassanatthanti ettha pana nissaṭṭhapaṭilābhassa kāyikaparibhogādīsu yā dukkaṭāpatti vuttā,",
  "tika-vin08t18:43_29": "tāya anāpattidassanatthanti adhippāyo.",
  "tika-vin08t18:44_0": "100.",
  "tika-vin08t18:44_1": "Evaṁ catukālikapaccayaṁ dassetvā idāni tesu visesalakkhaṇaṁ dassento “imesu panā”tiādimāha.",
  "tika-vin08t18:44_2": "Tattha akappiyabhūmiyaṁ sahaseyyāpahonake gehe vuttaṁ saṅghikaṁ vā puggalikaṁ vā bhikkhussa,",
  "tika-vin08t18:44_3": "bhikkhuniyā vā santakaṁ yāvakālikaṁ yāmakālikañca ekarattampi ṭhapitaṁ antovutthaṁ nāma hoti,",
  "tika-vin08t18:44_4": "tattha pakkañca antopakkaṁ nāma hoti.",
  "tika-vin08t18:44_5": "Sattāhakālikaṁ pana yāvajīvikañca vaṭṭati.",
  "tika-vin08t18:44_6": "Paṭiggahetvā ekarattaṁ vītināmitaṁ pana yaṁ kiñci yāvakālikaṁ vā yāmakālikaṁ vā ajjhoharitukāmatāya gaṇhantassa pariggahaṇe tāva dukkaṭaṁ,",
  "tika-vin08t18:44_7": "ajjhoharato pana ekamekasmiṁ ajjhohāre sannidhipaccayā pācittiyaṁ hotīti attho.",
  "tika-vin08t18:44_8": "Idāni aññampi visesalakkhaṇaṁ dassento “yāvakālikaṁ panā”tiādimāha.",
  "tika-vin08t18:44_9": "Tattha sambhinnarasānīti saṁsaṭṭharasāni.",
  "tika-vin08t18:44_10": "Dīghakālāni vatthūni rassakālena saṁsaṭṭhāni rassakālameva anuvattantīti āha “yāvakālikaṁ pana…pe…",
  "tika-vin08t18:44_11": "tīṇipi yāmakālikādīnī”ti.",
  "tika-vin08t18:44_12": "Itaresupi eseva nayo.",
  "tika-vin08t18:44_13": "Tasmātiādīsu tadahupurebhattameva vaṭṭati,",
  "tika-vin08t18:44_14": "na tadahupacchābhattaṁ,",
  "tika-vin08t18:44_15": "na rattiyaṁ,",
  "tika-vin08t18:44_16": "na dutiyadivasādīsūti attho.",
  "tika-vin08t18:45_0": "Kasmāti ce?",
  "tika-vin08t18:45_1": "Tadahupaṭiggahitena yāvakālikena saṁsaṭṭhattāti.",
  "tika-vin08t18:45_2": "Ettha ca “yāvakālikena saṁsaṭṭhattā”ti ettakameva avatvā “tadahupaṭiggahitenā”ti visesanassa vuttattā",
  "tika-vin08t18:45_3": "purepaṭiggahitayāvakālikena saṁsaṭṭhe sati tadahupurebhattampi na vaṭṭati,",
  "tika-vin08t18:45_4": "anajjhoharaṇīyaṁ hotīti viññāyati.",
  "tika-vin08t18:45_5": "“Sambhinnarasa”nti iminā sacepi saṁsaṭṭhaṁ,",
  "tika-vin08t18:45_6": "asambhinnarasaṁ sesakālikattayaṁ attano attano kāle vaṭṭatīti dasseti.",
  "tika-vin08t18:45_7": "Yāmakālikenāti ettha “tadahupaṭiggahitenā”ti tatiyantavisesanapadaṁ ajjhāharitabbaṁ,",
  "tika-vin08t18:45_8": "pubbavākyato vā anuvattetabbaṁ.",
  "tika-vin08t18:45_9": "Tassa phalaṁ vuttanayameva.",
  "tika-vin08t18:46_0": "Potthakesu pana “yāmakālikena saṁsaṭṭhaṁ pana itaradvayaṁ tadahupaṭiggahita”nti dissati,",
  "tika-vin08t18:46_1": "taṁ na sundaraṁ.",
  "tika-vin08t18:46_2": "Yattha natthi,",
  "tika-vin08t18:46_3": "tameva sundaraṁ, kasmā?",
  "tika-vin08t18:46_4": "Dutiyantañhi visesanapadaṁ itaradvayaṁ viseseti.",
  "tika-vin08t18:46_5": "Tato tadahupaṭiggahitameva sattāhakālikaṁ yāvajīvikañca yāmakālikena saṁsaṭṭhe sati yāva aruṇuggamanā vaṭṭati,",
  "tika-vin08t18:46_6": "na purepaṭiggahitānīti attho bhaveyya,",
  "tika-vin08t18:46_7": "so na yutto. Kasmā?",
  "tika-vin08t18:46_8": "Sattāhakālikayāvajīvikānaṁ asannidhijanakattā,",
  "tika-vin08t18:46_9": "“dīghakālikāni rassakālikaṁ anuvattantī”ti iminā lakkhaṇena viruddhattā ca,",
  "tika-vin08t18:46_10": "tasmā tadahupaṭiggahitaṁ vā hotu purepaṭiggahitaṁ vā,",
  "tika-vin08t18:46_11": "sattāhakālikaṁ yāvajīvikañca tadahupaṭiggahitena yāmakālikena saṁsaṭṭhattā yāva aruṇuggamanā vaṭṭatīti attho yutto,",
  "tika-vin08t18:46_12": "evañca upari vakkhamānena “sattāhakālikena pana tadahupaṭiggahitena saddhiṁ saṁsaṭṭhaṁ tadahupaṭiggahitaṁ",
  "tika-vin08t18:46_13": "vā purepaṭiggahitaṁ vā yāvajīvikaṁ sattāhaṁ kappatī”ti vacanena samaṁ bhaveyya.",
  "tika-vin08t18:47_0": "Apica “yāmakālikena saṁsaṭṭhaṁ pana itaradvayaṁ tadahu yāva aruṇuggamanā vaṭṭatī”ti pubbapāṭhena bhavitabbaṁ,",
  "tika-vin08t18:47_1": "taṁ lekhakehi aññesu pāṭhesu “tadahupaṭiggahita”nti vijjamānaṁ disvā,",
  "tika-vin08t18:47_2": "idha tadahupadato paṭiggahitapadaṁ gaḷitanti maññamānehi pakkhipitvā likhitaṁ bhaveyya,",
  "tika-vin08t18:47_3": "“tadahū”ti idaṁ pana “yāva aruṇuggamanā”ti padaṁ viseseti,",
  "tika-vin08t18:47_4": "tena yāva tadahuaruṇuggamanā vaṭṭati,",
  "tika-vin08t18:47_5": "na dutiyāhādiaruṇuggamanāti atthaṁ dasseti.",
  "tika-vin08t18:47_6": "Teneva uparipāṭhepi “sattāhakālikena pana tadahupaṭiggahitenā”ti rassakālikatthapadena tulyādhikaraṇaṁ visesanapadaṁ tameva viseseti,",
  "tika-vin08t18:47_7": "na dīghakālikatthaṁ yāvajīvikapadaṁ,",
  "tika-vin08t18:47_8": "tasmā “tadahupaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ sattāhaṁ kappatī”ti vuttaṁ.",
  "tika-vin08t18:48_0": "Dvīhapaṭiggahitenātiādīsupi “dvīhapaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ chāhaṁ vaṭṭati,",
  "tika-vin08t18:48_1": "tīhapaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ pañcāhaṁ vaṭṭati,",
  "tika-vin08t18:48_2": "catūhapaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ caturāhaṁ vaṭṭati,",
  "tika-vin08t18:48_3": "pañcāhapaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ tīhaṁ vaṭṭati,",
  "tika-vin08t18:48_4": "chāhapaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ dvīhaṁ vaṭṭati,",
  "tika-vin08t18:48_5": "sattāhapaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ",
  "tika-vin08t18:48_6": "tadaheva vaṭṭatī”ti evaṁ sattāhakālikasseva atītadivasaṁ parihāpetvā sesadivasavasena yojetabbaṁ,",
  "tika-vin08t18:48_7": "na yāvajīvikassa.",
  "tika-vin08t18:48_8": "Na hi yāvajīvikassa hāpetabbo atītadivaso nāma atthi sati paccaye yāvajīvaṁ paribhuñjitabbato.",
  "tika-vin08t18:48_9": "Tenāha “sattāhakālikampi attanā saddhiṁ saṁsaṭṭhaṁ yāvajīvikaṁ attano sabhāvaññeva upanetī”ti.",
  "tika-vin08t18:48_10": "Kesuci potthakesu “yāmakālikena saṁsaṭṭhaṁ pana itaradvayaṁ tadahupaṭiggahita”nti likhitaṁ pāṭhaṁ nissāya",
  "tika-vin08t18:48_11": "imasmimpi pāṭhe “tadahupaṭiggahitanti idameva icchitabba’nti maññamānā “purepaṭiggahita”nti pāṭhaṁ paṭikkhipanti.",
  "tika-vin08t18:48_12": "Kesuci “purebhattaṁ paṭiggahitaṁ vā”ti likhanti,",
  "tika-vin08t18:48_13": "taṁ sabbaṁ yathāvuttanayaṁ amanasikarontā vibbhantacittā evaṁ karontīti daṭṭhabbaṁ.",
  "tika-vin08t18:49_0": "Imesu catūsu kālikesu yāvakālikaṁ majjhanhikakālātikkame,",
  "tika-vin08t18:49_1": "yāmakālikaṁ pacchimayāmātikkame,",
  "tika-vin08t18:49_2": "sattāhakālikaṁ sattāhātikkame paribhuñjantassa āpattīti vuttaṁ.",
  "tika-vin08t18:49_3": "Katarasikkhāpadena āpatti hotīti pucchāyamāha “kālayāma”iccādi.",
  "tika-vin08t18:49_4": "Tassattho –",
  "tika-vin08t18:49_5": "yāvakālikaṁ kālātikkame paribhuñjantassa “yo pana bhikkhu vikāle khādanīyaṁ vā bhojanīyaṁ vā khādeyya vā bhuñjeyya vā,",
  "tika-vin08t18:49_6": "pācittiya”nti iminā vikālebhojanasikkhāpadena āpatti hoti.",
  "tika-vin08t18:49_7": "Yāmakālikaṁ yāmātikkame paribhuñjantassa “yo pana bhikkhu sannidhikārakaṁ khādanīyaṁ vā bhojanīyaṁ vā khādeyya vā bhuñjeyya vā,",
  "tika-vin08t18:49_8": "pācittiya”nti iminā sannidhisikkhāpadena āpatti hoti.",
  "tika-vin08t18:49_9": "Sattāhakālikaṁ sattāhātikkame paribhuñjantassa “yāni kho pana tāni gilānānaṁ bhikkhūnaṁ paṭisāyanīyāni bhesajjāni,",
  "tika-vin08t18:49_10": "seyyathidaṁ,",
  "tika-vin08t18:49_11": "sappi navanītaṁ telaṁ madhu phāṇitaṁ,",
  "tika-vin08t18:49_12": "tāni paṭiggahetvā sattāhaparamaṁ sannidhikārakaṁ paribhuñjitabbāni,",
  "tika-vin08t18:49_13": "taṁ atikkāmayato nissaggiyaṁ pācittiya”nti iminā bhesajjasikkhāpadena āpatti hotīti.",
  "tika-vin08t18:50_0": "Imāni cattāri kālikāni ekato saṁsaṭṭhāni sambhinnarasāni purimapurimakālikassa kālavasena paribhuñjitabbānīti vuttaṁ.",
  "tika-vin08t18:50_1": "Asambhinnarasāni ce honti,",
  "tika-vin08t18:50_2": "kathaṁ paribhuñjitabbānīti āha “sace panā”tiādi.",
  "tika-vin08t18:50_3": "Tassattho suviññeyyova.",
  "tika-vin08t18:51_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t18:52_0": "Catukālikavinicchayakathālaṅkāro nāma",
  "tika-vin08t18:53_0": "Aṭṭhārasamo paricchedo."
}