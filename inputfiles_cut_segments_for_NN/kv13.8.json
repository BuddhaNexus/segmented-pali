{
  "kv13.8:0.1_0": "Kathāvatthu",
  "kv13.8:0.2_0": "Mahāpaṇṇāsaka",
  "kv13.8:0.3_0": "Terasamavagga",
  "kv13.8:0.4_0": "Asātarāgakathā",
  "kv13.8:1.1_0": "Atthi asātarāgoti?",
  "kv13.8:1.2_0": "Āmantā.",
  "kv13.8:1.3_0": "Dukkhābhinandino sattā,",
  "kv13.8:1.3_1": "atthi keci dukkhaṁ patthenti pihenti esanti gavesanti pariyesanti,",
  "kv13.8:1.3_2": "dukkhaṁ ajjhosāya tiṭṭhantīti?",
  "kv13.8:1.4_0": "Na hevaṁ vattabbe …pe…",
  "kv13.8:1.5_0": "nanu sukhābhinandino sattā,",
  "kv13.8:1.5_1": "atthi keci sukhaṁ patthenti pihenti esanti gavesanti pariyesanti, sukhaṁ ajjhosāya tiṭṭhantīti?",
  "kv13.8:1.6_0": "Āmantā.",
  "kv13.8:1.7_0": "Hañci sukhābhinandino sattā,",
  "kv13.8:1.7_1": "atthi keci sukhaṁ patthenti pihenti esanti gavesanti pariyesanti, sukhaṁ ajjhosāya tiṭṭhanti, no ca vata re vattabbe—",
  "kv13.8:1.8_0": "“atthi asātarāgo”ti.",
  "kv13.8:2.1_0": "Atthi asātarāgoti?",
  "kv13.8:2.2_0": "Āmantā.",
  "kv13.8:2.3_0": "Dukkhāya vedanāya rāgānusayo anuseti,",
  "kv13.8:2.3_1": "sukhāya vedanāya paṭighānusayo anusetīti?",
  "kv13.8:2.4_0": "Na hevaṁ vattabbe …pe…",
  "kv13.8:2.5_0": "nanu sukhāya vedanāya rāgānusayo anuseti,",
  "kv13.8:2.5_1": "dukkhāya vedanāya paṭighānusayo anusetīti?",
  "kv13.8:2.6_0": "Āmantā.",
  "kv13.8:2.7_0": "Hañci sukhāya vedanāya rāgānusayo anuseti,",
  "kv13.8:2.7_1": "dukkhāya vedanāya paṭighānusayo anuseti, no ca vata re vattabbe—",
  "kv13.8:2.8_0": "“atthi asātarāgo”ti.",
  "kv13.8:3.1_0": "Na vattabbaṁ—",
  "kv13.8:3.2_0": "“atthi asātarāgo”ti?",
  "kv13.8:3.3_0": "Āmantā.",
  "kv13.8:3.4_0": "Nanu vuttaṁ bhagavatā—",
  "kv13.8:3.5_0": "“so evaṁ anurodhavirodhaṁ samāpanno yaṁ kiñci vedanaṁ vedayati sukhaṁ vā dukkhaṁ vā adukkhamasukhaṁ vā,",
  "kv13.8:3.5_1": "so taṁ vedanaṁ abhinandati abhivadati ajjhosāya tiṭṭhatī”ti.",
  "kv13.8:3.6_0": "Attheva suttantoti?",
  "kv13.8:3.7_0": "Āmantā.",
  "kv13.8:3.8_0": "Tena hi atthi asātarāgoti.",
  "kv13.8:3.9_0": "Asātarāgakathā niṭṭhitā."
}