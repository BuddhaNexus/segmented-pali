{
  "tika-s0101t8:0_0": "8. Mahāsīhanādasuttavaṇṇanā",
  "tika-s0101t8:1_0": "Acelakassapavatthuvaṇṇanā",
  "tika-s0101t8:2_0": "381.",
  "tika-s0101t8:2_1": "Yasmiṁ raṭṭhe taṁ nagaraṁ,",
  "tika-s0101t8:2_2": "tassa raṭṭhassapi yasmiṁ nagare tadā bhagavā vihāsi,",
  "tika-s0101t8:2_3": "tassa nagarassapi etadeva nāmaṁ,",
  "tika-s0101t8:2_4": "tasmā uruññāyanti uruññājanapade uruññāsaṅkhāte nagareti attho.",
  "tika-s0101t8:2_5": "Ramaṇīyoti manoharabhūmibhāgatāya chāyūdakasampattiyā,",
  "tika-s0101t8:2_6": "janavivittatāya ca manoramo.",
  "tika-s0101t8:2_7": "Nāmanti gottanāmaṁ.",
  "tika-s0101t8:2_8": "Tapanaṁ santapanaṁ kāyassa khedanaṁ tapo,",
  "tika-s0101t8:2_9": "so etassa atthīti tapassī,",
  "tika-s0101t8:2_10": "taṁ tapassiṁ.",
  "tika-s0101t8:2_11": "Yasmā tathābhūto tapaṁ nissito,",
  "tika-s0101t8:2_12": "tapo vā taṁ nissito,",
  "tika-s0101t8:2_13": "tasmā āha “tapanissitaka”nti.",
  "tika-s0101t8:2_14": "Lūkhaṁ vā pharusaṁ sādhusammatācāravirahato napasādanīyaṁ ājīvati vattatīti lūkhājīvī,",
  "tika-s0101t8:2_15": "taṁ lūkhājīviṁ.",
  "tika-s0101t8:2_16": "Muttācārādīti ādi-saddena parato pāḷiyaṁ āgatā hatthāpalekhanādayo saṅgahitā.",
  "tika-s0101t8:2_17": "Uppaṇḍetīti uhasanavasena paribhāsati.",
  "tika-s0101t8:2_18": "Upavadatīti avaññāpubbakaṁ apavadati,",
  "tika-s0101t8:2_19": "tenāha “hīḷeti vambhetī”ti.",
  "tika-s0101t8:2_20": "Dhammassa ca anudhammaṁti ettha dhammo nāma hetu “hetumhi ñāṇaṁ dhammapaṭisambhidā”tiādīsu viyāti āha “kāraṇassa anukāraṇa”nti.",
  "tika-s0101t8:2_21": "Kāraṇanti cettha tathāpavattassa saddassa attho adhippeto tassa pavattihetubhāvato.",
  "tika-s0101t8:2_22": "Atthappayutto hi saddappayogo.",
  "tika-s0101t8:2_23": "Anukāraṇanti ca so eva parehi tathā vuccamāno.",
  "tika-s0101t8:2_24": "Parehīti “ye te”ti vuttasattehi parehi.",
  "tika-s0101t8:2_25": "Vuttakāraṇenāti yathā tehi vuttaṁ,",
  "tika-s0101t8:2_26": "tathā ce tumhehi na vuttaṁ,",
  "tika-s0101t8:2_27": "evaṁ sati tehi vuttakāraṇena sakāraṇo hutvā tumhākaṁ vādo vā tato paraṁ tassa anuvādo koci appamattakopi",
  "tika-s0101t8:2_28": "viññūhi garahitabbaṁ ṭhānaṁ kāraṇaṁ nāgaccheyya,",
  "tika-s0101t8:2_29": "kimevaṁ nāgacchatīti yojanā.",
  "tika-s0101t8:2_30": "“Idaṁ vuttaṁ hotī”tiādinā tamevatthaṁ saṅkhepato dasseti.",
  "tika-s0101t8:3_0": "382.",
  "tika-s0101t8:3_1": "Idāni yaṁ vibhajjavādaṁ sandhāya bhagavatā “na me te vuttavādino”ti saṅkhepato vatvā taṁ vibhajitvā dassetuṁ “idhāhaṁ kassapā”tiādi vuttaṁ,",
  "tika-s0101t8:3_2": "taṁ vibhāgena dassento “idhekacco”tiādimāha.",
  "tika-s0101t8:3_3": "Bhagavā hi niratthakaṁ anupasamasaṁvattanikaṁ kāyakilamathaṁ “attakilamathānuyogo dukkho anariyo anatthasaṁhito”tiādinā garahati.",
  "tika-s0101t8:3_4": "Sātthakaṁ pana upasamasaṁvattanikaṁ “āraññiko hoti,",
  "tika-s0101t8:3_5": "paṁsukūliko hotī”tiādinā vaṇṇeti.",
  "tika-s0101t8:3_6": "Appapuññatāyāti apuññatāya.",
  "tika-s0101t8:3_7": "Tīṇi duccaritāni pūretvāti micchādiṭṭhibhāvato kammaphalaṁ paṭikkhipanto “natthi dinna”ntiādinā micchādiṭṭhiṁ",
  "tika-s0101t8:3_8": "purakkhatvā tathā tathā tīṇi duccaritāni pūretvā.",
  "tika-s0101t8:3_9": "Anesanavasenāti kohaññe ṭhatvā asantaguṇasambhāvanicchāya micchājīvavasena.",
  "tika-s0101t8:3_10": "Ime dveti “appapuñño puññavā”ti ca vutte duccaritakārino dve puggale sandhāya.",
  "tika-s0101t8:4_0": "“Imedve sandhāyā”ti ettha pana dutiyanaye “appapuñño,",
  "tika-s0101t8:4_1": "puññavā”ti ca vutte sucaritakārinoti ādinā yojetabbaṁ.",
  "tika-s0101t8:4_2": "Kammakiriyavādino hi ime dve puggalā.",
  "tika-s0101t8:4_3": "Iti paṭhamadutiyanayesu vuttanayeneva tatiyacatutthanayesu yojanā veditabbā.",
  "tika-s0101t8:5_0": "Bāhirakācārayutto titthiyācārayutto,",
  "tika-s0101t8:5_1": "na vimuttācāro.",
  "tika-s0101t8:5_2": "Attānaṁ sukhetvāti adhammikena sukhena attānaṁ sukhetvā,",
  "tika-s0101t8:5_3": "tenāha “duccaritāni pūretvā”ti.",
  "tika-s0101t8:5_4": "“Na dāni mayā sadiso atthī”tiādinā tissannaṁ maññanānaṁ vasena duccaritapūraṇamāha.",
  "tika-s0101t8:5_5": "Micchādiṭṭhivasenāti “natthi kāmesu doso”ti evaṁ pavattamicchādiṭṭhivasena.",
  "tika-s0101t8:5_6": "Paribbājikāyāti pabbajjaṁ upagatāya tāpasadārikāya.",
  "tika-s0101t8:5_7": "Daharāyāti taruṇāya.",
  "tika-s0101t8:5_8": "Mudukāyāti sukhumālāya.",
  "tika-s0101t8:5_9": "Lomasāyāti tanutambalomatāya appalomāya.",
  "tika-s0101t8:5_10": "Kāmesūti vatthukāmesu.",
  "tika-s0101t8:5_11": "Pātabyatanti paribhuñjitabbaṁ,",
  "tika-s0101t8:5_12": "pātabyatanti vā paribhuñjanakataṁ.",
  "tika-s0101t8:5_13": "Āpajjantoti upagacchanto.",
  "tika-s0101t8:5_14": "Paribhogattho hi ayaṁ pā-saddo,",
  "tika-s0101t8:5_15": "kattusādhano ca tabba-saddo,",
  "tika-s0101t8:5_16": "yathāruci paribhuñjantoti attho.",
  "tika-s0101t8:5_17": "Kilesakāmopi hi assādiyamāno vatthukāmantogadhoyeva.",
  "tika-s0101t8:6_0": "Idanti yathāvuttaṁ atthappabhedaṁ vibhajjanaṁ.",
  "tika-s0101t8:6_1": "Titthiyavasena āgataṁ aṭṭhakathāyaṁ tathā vibhattattā.",
  "tika-s0101t8:6_2": "Sāsanepīti imasmiṁ sāsanepi.",
  "tika-s0101t8:7_0": "Arahattaṁvā attani asantaṁ “atthī”ti vippaṭijānitvā.",
  "tika-s0101t8:7_1": "Sāmantajappanaṁ,",
  "tika-s0101t8:7_2": "paccayapaṭisevanaṁ,",
  "tika-s0101t8:7_3": "iriyāpathanissitanti imāni tīṇi vā kuhanavatthūni.",
  "tika-s0101t8:7_4": "Tādisovāti dhutaṅga- samādānavasena lūkhājīvī eva.",
  "tika-s0101t8:7_5": "Dullabhasukho bhavissāmi duggatīsu upapattiyāti adhippāyo.",
  "tika-s0101t8:8_0": "383.Asukaṭṭhānatoti asukabhavato.",
  "tika-s0101t8:8_1": "Āgatāti nibbattanavasena idhāgatā.",
  "tika-s0101t8:8_2": "Idāni gantabbaṭṭhānanti āyatiṁ nibbattanaṭṭhānaṁ.",
  "tika-s0101t8:8_3": "Puna upapattinti āyatiṁ anantarabhavato tatiyaṁ upapattiṁ,",
  "tika-s0101t8:8_4": "puna upapattīti punappunaṁ nibbatti.",
  "tika-s0101t8:8_5": "Kena kāraṇenāti yathābhūtaṁ ajānanto hi icchādosavasena yaṁ kiñci garaheyya,",
  "tika-s0101t8:8_6": "ahaṁ pana yathābhūtaṁ jānanto sabbaṁ taṁ kena kāraṇena garahissāmi,",
  "tika-s0101t8:8_7": "taṁ kāraṇaṁ natthīti adhippāyo,",
  "tika-s0101t8:8_8": "tenāha “garahitabbamevā”tiādi.",
  "tika-s0101t8:8_9": "Tamatthanti garahitabbasseva garahaṇaṁ,",
  "tika-s0101t8:8_10": "pasaṁsitabbassa ca pasaṁsanaṁ.",
  "tika-s0101t8:9_0": "Na koci “na sādhū”ti vadati diṭṭhadhammikassa,",
  "tika-s0101t8:9_1": "samparāyikassa ca atthassa sādhanavaseneva pavattiyā bhaddakattā.",
  "tika-s0101t8:9_2": "Pañcavidhaṁ veranti pāṇātipātādipañcavidhaṁ veraṁ.",
  "tika-s0101t8:9_3": "Tañhi pañcavidhassa sīlassa paṭisattubhāvato,",
  "tika-s0101t8:9_4": "sattānaṁ verahetutāya ca “vera”nti vuccati.",
  "tika-s0101t8:9_5": "Tato eva taṁ na koci “sādhū”ti vadati,",
  "tika-s0101t8:9_6": "tathā diṭṭhadhammikādiatthānaṁ asādhanato,",
  "tika-s0101t8:9_7": "sattānaṁ sādhubhāvassa ca dūsanato.",
  "tika-s0101t8:9_8": "Na nirundhitabbanti rūpaggahaṇe na nivāretabbaṁ.",
  "tika-s0101t8:9_9": "Dassanīyadassanattho hi cakkhupaṭilābhoti tesaṁ adhippāyo.",
  "tika-s0101t8:9_10": "Yadaggena tesaṁ pañcadvāre asaṁvaro sādhu,",
  "tika-s0101t8:9_11": "tadaggena tattha saṁvaro na sādhūti āha “puna yaṁ te ekaccanti pañcadvāre saṁvara”nti.",
  "tika-s0101t8:10_0": "Atha vā yaṁ te ekaccaṁ vadanti “sādhū”ti te “eke samaṇabrāhmaṇā”ti vuttā titthiyā yaṁ attakilamathānuyogādiṁ “sādhū”ti vadanti,",
  "tika-s0101t8:10_1": "mayaṁ taṁ na “sādhū”ti vadāma.",
  "tika-s0101t8:10_2": "Yaṁ te ekaccaṁ vadanti “na sādhū”ti yaṁ pana te anavajjapaccayaparibhogaṁ,",
  "tika-s0101t8:10_3": "sunivatthasupārupanādisammāpaṭipattiñca “na sādhū”ti vadanti,",
  "tika-s0101t8:10_4": "taṁ mayaṁ “sādhū”ti vadāmāti evaṁ pettha attho veditabbo.",
  "tika-s0101t8:11_0": "Evaṁ yaṁ paravādamūlakaṁ catukkaṁ dassitaṁ,",
  "tika-s0101t8:11_1": "tadeva puna sakavādamūlakaṁ katvā dassitanti pakāsento “eva”ntiādimāha.",
  "tika-s0101t8:11_2": "Yañhi kiñci kenaci samānaṁ,",
  "tika-s0101t8:11_3": "tenapi taṁ samānameva,",
  "tika-s0101t8:11_4": "tathā asamānaṁ pīti.",
  "tika-s0101t8:11_5": "Samānāsamānatanti samānāsamānatāmattaṁ.",
  "tika-s0101t8:11_6": "Anavasesato hi pahātabbānaṁ dhammānaṁ pahānaṁ sakavāde dissati,",
  "tika-s0101t8:11_7": "na paravāde.",
  "tika-s0101t8:11_8": "Tathā paripuṇṇameva ca upasampādetabbadhammānaṁ upasampādanaṁ sakavāde,",
  "tika-s0101t8:11_9": "na paravāde.",
  "tika-s0101t8:11_10": "Tena vuttaṁ “tyāha”ntiādi.",
  "tika-s0101t8:12_0": "Samanuyuñjāpanakathāvaṇṇanā",
  "tika-s0101t8:13_0": "385.Laddhiṁpucchantoti “kiṁ samaṇo gotamo saṁkilesadhamme anavasesaṁ pahāya vattati,",
  "tika-s0101t8:13_1": "udāhu pare gaṇācariyā.",
  "tika-s0101t8:13_2": "Ettha tāva attano laddhiṁ vadā”ti laddhiṁ pucchanto.",
  "tika-s0101t8:13_3": "Kāraṇaṁ pucchantoti “samaṇo gotamo saṁkilesadhamme anavasesaṁ pahāya vattatī”ti vutte “kena kāraṇena evamatthaṁ gāhayā”ti kāraṇaṁ pucchanto.",
  "tika-s0101t8:13_4": "Ubhayaṁ pucchantoti “idaṁ nāmettha kāraṇa”nti kāraṇaṁ vatvā paṭiññāte atthe sādhiyamāne anvayato,",
  "tika-s0101t8:13_5": "byatirekato ca kāraṇaṁ samatthetuṁ sadisāsadisabhedaṁ upamodāharaṇadvayaṁ pucchanto,",
  "tika-s0101t8:13_6": "ubhayaṁ pucchanto kāraṇassa ca tilakkhaṇasampattiyā yathāpaṭiññāte atthe sādhite sammadeva anupacchā bhāsanto nigamento samanubhāsati nāma.",
  "tika-s0101t8:13_7": "Upasaṁharitvāti upanetvā.",
  "tika-s0101t8:13_8": "“Kiṁ te”tiādi upasaṁharaṇākāradassanaṁ.",
  "tika-s0101t8:13_9": "Dutiyapadeti “saṅghena vā saṅgha”nti imasmiṁ pade.",
  "tika-s0101t8:14_0": "Tamatthanti taṁ pahātabbadhammānaṁ anavasesaṁ pahāya vattanasaṅkhātañca samādātabbadhammānaṁ anavasesaṁ samādāya vattanasaṅkhātañca atthaṁ.",
  "tika-s0101t8:14_1": "Yojetvāti akusalādipadehi yojetvā.",
  "tika-s0101t8:14_2": "Akosallasambhūtaṭṭhena akusalā ceva tatoyeva akusalāti ca saṅkhaṁ gatāti saṅkhātā tattha purimapadena ekantākusale vadati,",
  "tika-s0101t8:14_3": "dutiyapadena taṁsahagate,",
  "tika-s0101t8:14_4": "taṁpakkhiye ca,",
  "tika-s0101t8:14_5": "tenāha “koṭṭhāsaṁ vā katvā ṭhapitā”ti,",
  "tika-s0101t8:14_6": "akusalapakkhiyabhāvena vavatthāpitāti attho.",
  "tika-s0101t8:14_7": "Avajjaṭṭho dosaṭṭho gārayhapariyāyattāti āha “sāvajjāti sadosā”ti.",
  "tika-s0101t8:14_8": "Ariyā nāma niddosā,",
  "tika-s0101t8:14_9": "ime pana katthacipi niddosā na hontīti niddosaṭṭhena ariyā bhavituṁ nālaṁ asamatthā.",
  "tika-s0101t8:15_0": "386-392.Yanti kāraṇe etaṁ paccattavacananti āha “yena viññū”ti.",
  "tika-s0101t8:15_1": "Yaṁ vā panāti “yaṁ pana kiñcī”ti asambhāvanavacanametanti āha “yaṁ vā taṁ vā appamattaka”nti.",
  "tika-s0101t8:15_2": "Gaṇācariyā pūraṇādayo.",
  "tika-s0101t8:15_3": "Satthuppabhavattā saṅghassa saṅghasampattiyāpi satthusampatti vibhāvīyatīti āha “saṅghapasaṁsāyapi satthuyeva pasaṁsāsiddhito”ti.",
  "tika-s0101t8:15_4": "Sā pana pasaṁsā pasādahetukāti pasādamukhena taṁ dassetuṁ “pasīdamānāpi hī”tiādi vuttaṁ.",
  "tika-s0101t8:15_5": "Tattha pi-saddena yathā anvayato pasaṁsā samuccīyati,",
  "tika-s0101t8:15_6": "evaṁ satthuvippaṭipattiyā sāvakesu,",
  "tika-s0101t8:15_7": "sāvakavippaṭipattiyā ca satthari appasādo samuccīyatīti daṭṭhabbaṁ.",
  "tika-s0101t8:15_8": "Sarīrasampattinti rūpasampattiṁ,",
  "tika-s0101t8:15_9": "rūpakāyapāripūrinti attho.",
  "tika-s0101t8:15_10": "Bhavanti vattāro rūpappamāṇā,",
  "tika-s0101t8:15_11": "ghosadhammappamāṇā ca.",
  "tika-s0101t8:15_12": "Puna bhavanti vattāroti dhammappamāṇavaseneva yojetabbaṁ.",
  "tika-s0101t8:15_13": "Yā saṅghassa pasaṁsāti ānetvā sambandho.",
  "tika-s0101t8:16_0": "Tattha yā buddhānaṁ,",
  "tika-s0101t8:16_1": "buddhasāvakānaṁyeva ca pāsaṁsatā,",
  "tika-s0101t8:16_2": "aññesañca tadabhāvo jotito,",
  "tika-s0101t8:16_3": "taṁ viratippahānasaṁvaruddesavasena nīharitvā dassetuṁ “ayamadhippāyo”tiādi vuttaṁ.",
  "tika-s0101t8:16_4": "Tattha setughātavirati nāma ariyamaggavirati.",
  "tika-s0101t8:16_5": "Vipassanāmattavasenāti “anicca”nti vā “dukkha”nti vā vividhaṁ dassanamattavasena,",
  "tika-s0101t8:16_6": "na pana nāmarūpavavatthānapaccayapariggaṇhanapubbakaṁ lakkhaṇattayaṁ āropetvā saṅkhārānaṁ sammasanavasena.",
  "tika-s0101t8:16_7": "Itarānīti samucchedapaṭippassaddhinissaraṇappahānāni.",
  "tika-s0101t8:16_8": "“Sesa”nti pañcasīlato añño sabbo sīlasaṁvaro,",
  "tika-s0101t8:16_9": "“khamo hotī”tiādinā vutto suparisuddho khantisaṁvaro,",
  "tika-s0101t8:16_10": "“paññāyete pidhiyyare”ti evaṁ vutto kilesānaṁ samucchedako maggañāṇasaṅkhāto ñāṇasaṁvaro,",
  "tika-s0101t8:16_11": "manacchaṭṭhānaṁ indriyānaṁ pidahanavasena pavatto parisuddho indriyasaṁvaro,",
  "tika-s0101t8:16_12": "“anuppannānaṁ pāpakānaṁ akusalānaṁ dhammānaṁ anuppādāyā”tiādinā vutto sammappadhānasaṅkhāto vīriyasaṁvaroti imaṁ saṁvarapañcakaṁ sandhāyāha.",
  "tika-s0101t8:16_13": "Pañca kho panime pātimokkhuddesātiādi sāsane sīlassa bahubhāvaṁ dassetvā tadekadese eva paresaṁ avaṭṭhānadassanatthaṁ",
  "tika-s0101t8:16_14": "yathāvuttasīlasaṁvarasseva puna gahaṇaṁ.",
  "tika-s0101t8:17_0": "Ariyaaṭṭhaṅgikamaggavaṇṇanā",
  "tika-s0101t8:18_0": "393.Sīhanādanti seṭṭhanādaṁ,",
  "tika-s0101t8:18_1": "abhītanādaṁ kenaci appaṭivattiyanādanti attho.",
  "tika-s0101t8:18_2": "“Ayaṁ yathāvutto mama vādo aviparīto,",
  "tika-s0101t8:18_3": "tassa aviparītabhāvo imaṁ maggaṁ paṭipajjitvā aparappaccayato jānitabbo”ti evaṁ aviparītabhāvāvabodhanatthaṁ.",
  "tika-s0101t8:18_4": "“Atthi kassapā”tiādīsu yaṁ maggaṁ paṭipanno samaṇo gotamo vadanto yuttapattakāle,",
  "tika-s0101t8:18_5": "tathabhāvato bhūtaṁ,",
  "tika-s0101t8:18_6": "ekaṁsato hitāvihabhāvena atthaṁ,",
  "tika-s0101t8:18_7": "dhammato anapetattā dhammaṁ,",
  "tika-s0101t8:18_8": "vinayayogato paresaṁ vinayanato ca vinayaṁ vadatīti sāmaṁyeva attapaccakkhatova jānissati,",
  "tika-s0101t8:18_9": "so mayā sayaṁ abhiññā sacchikatvā pavedito sakalavaṭṭadukkhanissaraṇabhūto atthi kassapa maggo,",
  "tika-s0101t8:18_10": "tassa ca adhigamūpāyabhūtā pubbabhāgapaṭipadāti ayamettha yojanā.",
  "tika-s0101t8:18_11": "Tena “samaṇo gotamo ime dhamme”tiādinayappavatto vādo kenaci asaṁkampiyo yathābhūtasīhanādoti dasseti.",
  "tika-s0101t8:19_0": "“Evametaṁ yathābhūtaṁ sammappaññāya passatī”tiādīsu viya maggañca paṭipadañca ekato katvā dassento.",
  "tika-s0101t8:19_1": "“Ayamevā”ti vacanaṁ maggassa puthubhāvapaṭikkhepanatthaṁ,",
  "tika-s0101t8:19_2": "sabbaariyasādhāraṇabhāvadassanatthaṁ,",
  "tika-s0101t8:19_3": "sāsane pākaṭabhāvadassanatthañca.",
  "tika-s0101t8:19_4": "Tenāha “ekāyano ayaṁ bhikkhave maggo”ti,",
  "tika-s0101t8:19_5": "“eseva maggo natthañño dassanassa visuddhiyā”ti,",
  "tika-s0101t8:20_0": "“Ekāyanaṁ jātikhayantadassī,",
  "tika-s0101t8:21_0": "Maggaṁ pajānāti hitānukampī;",
  "tika-s0101t8:22_0": "Etena maggena tariṁsu pubbe,",
  "tika-s0101t8:23_0": "Tarissanti ye ca taranti ogha”nti. ;",
  "tika-s0101t8:24_0": "Sabbesu suttapadesesu abhidhammapadesesu ca ekovāyaṁ maggo pākaṭo paññāto āgato cāti.",
  "tika-s0101t8:25_0": "Tapopakkamakathāvaṇṇanā",
  "tika-s0101t8:26_0": "394.",
  "tika-s0101t8:26_1": "Tapoyeva upakkamitabbato ārabhitabbato tapopakkamoti āha “tapārambhā”ti.",
  "tika-s0101t8:26_2": "Ārambhanañcettha karaṇamevāti āha “tapokammānītiattho”ti.",
  "tika-s0101t8:26_3": "Samaṇakammasaṅkhātāti samaṇehi kattabbakammasaññitā.",
  "tika-s0101t8:26_4": "Niccoloti nissaṭṭhacelo sabbena sabbaṁ paṭikkhittacelo.",
  "tika-s0101t8:26_5": "Naggiyavatasamādānena naggo.",
  "tika-s0101t8:26_6": "“Ṭhitakova uccāraṁ karotī”tiādi nidassanamattaṁ,",
  "tika-s0101t8:26_7": "vamitvā mukhavikkhālanādiācārassapi tena vissaṭṭhattā.",
  "tika-s0101t8:26_8": "Jivhāya hatthaṁ apalikhati apalihati udakena adhovanato.",
  "tika-s0101t8:26_9": "Dutiyavikappepi eseva nayo.",
  "tika-s0101t8:26_10": "“Ehi bhaddante”ti vutte upagamanasaṅkhāto vidhi ehibhaddanto,",
  "tika-s0101t8:26_11": "taṁ caratīti ehibhaddantiko,",
  "tika-s0101t8:26_12": "tappaṭikkhepena na ehibhaddantiko.",
  "tika-s0101t8:26_13": "Na karoti samaṇena nāma parassa vacanakarena na bhavitabbanti adhippāyena.",
  "tika-s0101t8:26_14": "Puretaranti taṁ ṭhānaṁ attano upagamanato puretaraṁ.",
  "tika-s0101t8:26_15": "Taṁ kira so “bhikkhunā nāma yādicchakī eva bhikkhā gahetabbā”ti adhippāyena na gaṇhāti.",
  "tika-s0101t8:26_16": "Uddissakataṁ “mama nimittabhāvena bahū khuddakā pāṇā saṅghātaṁ āpāditā”ti na gaṇhāti.",
  "tika-s0101t8:26_17": "Nimantanaṁ na sādiyati “evaṁ tesaṁ vacanaṁ kataṁ bhavissatī”ti.",
  "tika-s0101t8:26_18": "Kumbhīādīsupi so sattasaññīti āha “kumbhīkaḷopiyo”tiādi.",
  "tika-s0101t8:27_0": "Kabaḷantarāyoti kabaḷassa antarāyo hotīti.",
  "tika-s0101t8:27_1": "Gāmasabhāgādivasena saṅgamma kittenti etissāti saṅkitti,",
  "tika-s0101t8:27_2": "tathā saṁhaṭataṇḍulādisañcayo.",
  "tika-s0101t8:27_3": "Manussāti veyyāvaccakaramanussā.",
  "tika-s0101t8:28_0": "Surāpānamevāti majjalakkhaṇappattāya surāya pānameva surāggahaṇena cettha merayampi saṅgahitaṁ.",
  "tika-s0101t8:28_1": "Ekāgārameva uñchatīti ekāgāriko.",
  "tika-s0101t8:28_2": "Ekālopeneva vattatīti ekālopiko.",
  "tika-s0101t8:28_3": "Dīyati etāyāti datti,",
  "tika-s0101t8:28_4": "dvattiālopamattagāhi khuddakaṁ bhikkhādānabhājanaṁ,",
  "tika-s0101t8:28_5": "tenāha “khuddakapātī”ti.",
  "tika-s0101t8:28_6": "Abhuñjanavasena eko aho etassa atthīti ekāhiko, āhāro.",
  "tika-s0101t8:28_7": "Taṁ ekāhikaṁ,",
  "tika-s0101t8:28_8": "so pana atthato ekadivasalaṅghakoti āha “ekadivasantarika”nti.",
  "tika-s0101t8:28_9": "“Dvīhika”ntiādīsupi eseva nayo.",
  "tika-s0101t8:28_10": "Ekāhaṁ abhuñjitvā ekāhaṁ bhuñjanaṁ ekāhavāro,",
  "tika-s0101t8:28_11": "taṁ ekāhikameva atthato.",
  "tika-s0101t8:28_12": "Dvīhaṁ abhuñjitvā dvīhaṁ bhuñjanaṁ dvīhavāro.",
  "tika-s0101t8:28_13": "Sesadvayepi eseva nayo.",
  "tika-s0101t8:28_14": "Ukkaṭṭho pana pariyāyabhattabhojaniko dvīhaṁ abhuñjitvā ekāhameva bhuñjati.",
  "tika-s0101t8:28_15": "Sesadvayepi eseva nayo.",
  "tika-s0101t8:29_0": "395.Kuṇḍakanti tanutaraṁ taṇḍulasakalaṁ.",
  "tika-s0101t8:30_0": "396.",
  "tika-s0101t8:30_1": "Saṇehi saṇavākehi nibbattavatthāni sāṇāni.",
  "tika-s0101t8:30_2": "Missasāṇāni masāṇāni,",
  "tika-s0101t8:30_3": "na bhaṅgāni.",
  "tika-s0101t8:30_4": "Erakatiṇādīnīti ādi-saddena akkamakacikadalīvākādīnaṁ saṅgaho.",
  "tika-s0101t8:30_5": "Erakādīhi katāni hi chavāni lāmakāni dussānīti vattabbataṁ labhanti.",
  "tika-s0101t8:31_0": "Micchāvāyāmavaseneva ukkuṭikavatānuyogoti āha “ukkuṭikavīriyaṁ anuyutto”ti.",
  "tika-s0101t8:31_1": "Thaṇḍilanti vā samā pakatibhūmi vuccati “patthaṇḍile pāturahosī”tiādīsu viya,",
  "tika-s0101t8:31_2": "tasmā thaṇḍilaseyyanti anantarahitāya pakatibhūmiyaṁ seyyanti vuttaṁ hoti.",
  "tika-s0101t8:31_3": "Laddhaṁ āsananti nisīdituṁ yathāladdhaṁ āsanaṁ.",
  "tika-s0101t8:31_4": "Akopetvāti aññattha anupagantvā,",
  "tika-s0101t8:31_5": "tenāha “tattheva nisīdanasīlo”ti.",
  "tika-s0101t8:31_6": "So hi taṁ achaḍḍento apariccajanto akopento nāma hoti.",
  "tika-s0101t8:31_7": "Vikaṭanti gūthaṁ vuccati āsayavasena virūpaṁ jātanti katvā.",
  "tika-s0101t8:32_0": "Ettha ca “acelako hotī”tiādīni vatapadāni yāva “na thusodakaṁ pivatī”ti etāni ekavārāni.",
  "tika-s0101t8:32_1": "“Ekāgāriko vā”tiādīni nānāvārāni,",
  "tika-s0101t8:32_2": "nānākālikāni vā.",
  "tika-s0101t8:32_3": "Tathā “sākabhakkho vā”tiādīni,",
  "tika-s0101t8:32_4": "“sāṇānipi dhāretī”tiādīni ca.",
  "tika-s0101t8:32_5": "Tathā hettha vā-saddaggahaṇaṁ,",
  "tika-s0101t8:32_6": "pi-saddaggahaṇañca kataṁ.",
  "tika-s0101t8:32_7": "Pi-saddopi vikappattho eva daṭṭhabbo.",
  "tika-s0101t8:32_8": "Purimesu pana na kataṁ.",
  "tika-s0101t8:32_9": "Evañca katvā “acelako hotī”ti vatvā “sāṇānipi dhāretī”tiādi vacanassa,",
  "tika-s0101t8:32_10": "“rajojalladharo hotī”ti vatvā “udakorohanānuyogaṁ anuyutto”ti vacanassa ca avirodho siddho hoti.",
  "tika-s0101t8:32_11": "Atha vā kimettha avirodhacintāya.",
  "tika-s0101t8:32_12": "Ummattakapacchisadiso hi titthiyavādo.",
  "tika-s0101t8:32_13": "Atha vā “acelako hotī”ti ārabhitvā tappasaṅgena sabbampi attakilamathānuyogaṁ dassentena “sāṇānipi dhāretī”tiādi vuttanti daṭṭhabbaṁ.",
  "tika-s0101t8:33_0": "Tapopakkamaniratthakathāvaṇṇanā",
  "tika-s0101t8:34_0": "397.Sīlasampadādīhi vināti sīlasampadā,",
  "tika-s0101t8:34_1": "samādhisampadā,",
  "tika-s0101t8:34_2": "paññāsampadāti imāhi lokuttarāhi sampadāhi vinā na kadāci sāmaññaṁ vā brahmaññaṁ vā sambhavati,",
  "tika-s0101t8:34_3": "yasmā ca tadevaṁ,",
  "tika-s0101t8:34_4": "tasmā tesaṁ tapopakkamānaṁ niratthakataṁ dassentoti yojanā.",
  "tika-s0101t8:34_5": "“Dosaveravirahita”nti idaṁ dosassa mettāya ujupaṭipakkhatāya vuttaṁ.",
  "tika-s0101t8:34_6": "Dosa-ggahaṇena vā sabbepi jhānapaṭipakkhā saṁkilesadhammā gahitā,",
  "tika-s0101t8:34_7": "vera-ggahaṇena paccatthikabhūtā sattā.",
  "tika-s0101t8:34_8": "Yadaggena hi dosarahitaṁ,",
  "tika-s0101t8:34_9": "tadaggena verarahitanti.",
  "tika-s0101t8:35_0": "398.",
  "tika-s0101t8:35_1": "Pākaṭabhāvena kāyati gametīti pakati,",
  "tika-s0101t8:35_2": "lokasiddhavādo,",
  "tika-s0101t8:35_3": "tenāha “pakati kho esāti pakatikathā esā”ti.",
  "tika-s0101t8:35_4": "Mattāyāti mattā-saddo “mattā sukhapariccāgā”tiādīsu viya appatthaṁ antonītaṁ katvā pamāṇavācakoti āha “iminā pamāṇena evaṁ parittakenā”ti.",
  "tika-s0101t8:35_5": "Tena pana pamāṇena pahātabbo pakaraṇappatto paṭipattikkamoti āha “paṭipattikkamenā”ti.",
  "tika-s0101t8:35_6": "Sabbatthāti sabbavāresu.",
  "tika-s0101t8:36_0": "399.Aññathā vadathāti yadi acelakabhāvādinā sāmaññaṁ vā brahmaññaṁ vā abhavissa,",
  "tika-s0101t8:36_1": "suvijānova samaṇo suvijāno brāhmaṇo.",
  "tika-s0101t8:36_2": "Yasmā pana tumhe ito aññathāva sāmaññaṁ brahmaññañca vadatha,",
  "tika-s0101t8:36_3": "tasmā dujjānova samaṇo dujjāno brāhmaṇo,",
  "tika-s0101t8:36_4": "tenāha “idaṁ sandhāyāhā”ti.",
  "tika-s0101t8:36_5": "Taṁ pakativādaṁ paṭikkhipitvāti pubbe yaṁ pākatikaṁ sāmaññaṁ brahmaññañca hadaye ṭhapetvā tena “dukkara”ntiādi vuttaṁ,",
  "tika-s0101t8:36_6": "tameva sandhāya bhagavatāpi “pakati kho esā”tiādi vuttaṁ.",
  "tika-s0101t8:36_7": "Idha pana taṁ pakativādaṁ pākatikasamaṇabrāhmaṇavisayaṁ kathaṁ paṭikkhipitvā paṭisaṁharitvā sabhāvatova",
  "tika-s0101t8:36_8": "paramatthatova samaṇassa brāhmaṇassa ca dujjānabhāvaṁ āvikaronto pakāsento.",
  "tika-s0101t8:36_9": "Tatrāpīti samaṇabrāhmaṇavādepi vuttanayeneva.",
  "tika-s0101t8:37_0": "Sīlasamādhipaññāsampadāvaṇṇanā",
  "tika-s0101t8:38_0": "400-1.Paṇḍitoti hetusampattisiddhena paṇḍiccena samannāgato,",
  "tika-s0101t8:38_1": "kathaṁ uggahesi paripakkañāṇattā ghaṭe padīpena viya abbhantare samujjalantena paññāveyyattiyena tattha",
  "tika-s0101t8:38_2": "tattha bhagavatā desitamatthaṁ pariggaṇhanto tampi desanaṁ upadhāresi.",
  "tika-s0101t8:38_3": "Tassa cāti yo acelako hoti yāva udakorohanānuyogaṁ anuyutto viharati, tassa ca.",
  "tika-s0101t8:38_4": "Tā sampattiyo pucchāmi,",
  "tika-s0101t8:38_5": "yāhi samaṇo ca hotīti adhippāyo.",
  "tika-s0101t8:38_6": "Sīlasampadāyāti iti-saddo ādiattho,",
  "tika-s0101t8:38_7": "tena “cittasampadāya paññāsampadāyā”ti padadvayaṁ saṅgaṇhāti asekkhasīlādikhandhattayasaṅgahitañhi arahattaṁ,",
  "tika-s0101t8:38_8": "tenāha “arahattaphalameva sandhāya vutta”ntiādi.",
  "tika-s0101t8:38_9": "Tattha idanti idaṁ vacanaṁ.",
  "tika-s0101t8:39_0": "Sīhanādakathāvaṇṇanā",
  "tika-s0101t8:40_0": "402.",
  "tika-s0101t8:40_1": "Anaññasādhāraṇatāya,",
  "tika-s0101t8:40_2": "anaññasādhāraṇatthavisayatāya ca anuttaraṁ buddhasīhanādaṁ nadanto.",
  "tika-s0101t8:40_3": "Ativiya accantavisuddhatāya paramavisuddhaṁ.",
  "tika-s0101t8:40_4": "Paramanti ukkaṭṭhaṁ,",
  "tika-s0101t8:40_5": "tenāha “uttama”nti.",
  "tika-s0101t8:40_6": "Sīlameva lokiyasīlattā.",
  "tika-s0101t8:40_7": "Yathā anaññasādhāraṇaṁ bhagavato lokuttarasīlaṁ savāsanaṁ paṭipakkhaviddhaṁsanato,",
  "tika-s0101t8:40_8": "evaṁ lokiyasīlampi tassa anucchavikabhāvena sambhūtattā,",
  "tika-s0101t8:40_9": "samena samanti samasamanti ayamettha atthoti āha “mama sīlasamena sīlena mayā sama”nti.",
  "tika-s0101t8:40_10": "“Yadidaṁ adhisīla”nti lokiyaṁ,",
  "tika-s0101t8:40_11": "lokuttarañcāti duvidhampi buddhasīlaṁ ekajjhaṁ katvā vuttaṁ.",
  "tika-s0101t8:40_12": "Tenāha “sīlepī”ti.",
  "tika-s0101t8:40_13": "Iti imanti evaṁ imaṁ sīlavisayaṁ.",
  "tika-s0101t8:40_14": "Paṭhamaṁ pavattattā paṭhamaṁ.",
  "tika-s0101t8:41_0": "Tapatīti santappati,",
  "tika-s0101t8:41_1": "vidhamatīti attho.",
  "tika-s0101t8:41_2": "Jigucchatīti hīḷeti lāmakato ṭhapeti.",
  "tika-s0101t8:41_3": "Niddosattā ariyā ārakā kilesehīti.",
  "tika-s0101t8:41_4": "Maggaphalasampayuttā vīriyasaṅkhātā tapojigucchāti ānetvā sambandho.",
  "tika-s0101t8:41_5": "Paramā nāma sabbukkaṭṭhabhāvato.",
  "tika-s0101t8:41_6": "Yathā yuvino bhāvo yobbanaṁ,",
  "tika-s0101t8:41_7": "evaṁ jigucchino bhāvo jegucchaṁ.",
  "tika-s0101t8:41_8": "Kilesānaṁ samucchindanapaṭippassambhanāni samucchedapaṭipassaddhivimuttiyo.",
  "tika-s0101t8:41_9": "Nissaraṇavimutti nibbānaṁ.",
  "tika-s0101t8:41_10": "Atha vā sammāvācādīnaṁ adhisīlaggahaṇena,",
  "tika-s0101t8:41_11": "sammāvāyāmassa adhijegucchaggahaṇena,",
  "tika-s0101t8:41_12": "sammādiṭṭhiyā adhipaññāggahaṇena gahitattā aggahitaggahaṇena sammāsaṅkappasatisamādhayo maggaphalapariyāpannā",
  "tika-s0101t8:41_13": "samucchedapaṭipassaddhivimuttiyo daṭṭhabbā.",
  "tika-s0101t8:41_14": "Nissaraṇavimutti pana nibbānameva.",
  "tika-s0101t8:42_0": "403.",
  "tika-s0101t8:42_1": "Yaṁ kiñci janavivittaṁ ṭhānaṁ idha “suññāgāra”nti adhippetaṁ.",
  "tika-s0101t8:42_2": "Tattha nadantena vinā nādo natthīti āha “ekatova nisīditvā”ti.",
  "tika-s0101t8:42_3": "Aṭṭhasu parisāsūti khattiyaparisā,",
  "tika-s0101t8:42_4": "brāhmaṇaparisā,",
  "tika-s0101t8:42_5": "gahapatiparisā,",
  "tika-s0101t8:42_6": "samaṇaparisā,",
  "tika-s0101t8:42_7": "cātumahārājikaparisā,",
  "tika-s0101t8:42_8": "tāvatiṁsaparisā,",
  "tika-s0101t8:42_9": "māraparisā,",
  "tika-s0101t8:42_10": "brahmaparisāti imāsu aṭṭhasu parisāsu.",
  "tika-s0101t8:43_0": "Vesārajjānīti visāradabhāvā ñāṇappahānasampadānimittaṁ kutoci asantassanabhāvā nibbhayabhāvāti attho.",
  "tika-s0101t8:43_1": "Āsabhaṁ ṭhānanti seṭṭhaṁ ṭhānaṁ,",
  "tika-s0101t8:43_2": "uttamaṁ ṭhānanti attho.",
  "tika-s0101t8:43_3": "Āsabhā vā pubbabuddhā,",
  "tika-s0101t8:43_4": "tesaṁ ṭhānanti attho.",
  "tika-s0101t8:44_0": "Apica usabhassa idanti āsabhaṁ,",
  "tika-s0101t8:44_1": "āsabhaṁ viyāti āsabhaṁ.",
  "tika-s0101t8:44_2": "Yathā hi nisabhasaṅkhāto usabho attano usabhabalena catūhi pādehi pathaviṁ uppīḷetvā acalaṭṭhānena tiṭṭhati,",
  "tika-s0101t8:44_3": "evaṁ tathāgatopi dasahi tathāgatabalehi samannāgato catūhi vesārajjapādehi aṭṭhaparisāpathaviṁ uppīḷetvā",
  "tika-s0101t8:44_4": "sadevake loke kenaci paccatthikena akampiyo acalena ṭhānena tiṭṭhati.",
  "tika-s0101t8:44_5": "Evaṁ tiṭṭhamānova taṁ āsabhaṁ ṭhānaṁ paṭijānāti upagacchati na paccakkhāti attani āropeti.",
  "tika-s0101t8:44_6": "Tena vuttaṁ “āsabhaṁ ṭhānaṁ paṭijānātī”ti.",
  "tika-s0101t8:45_0": "Sīhanādaṁ nadatīti yathā migarājā parissayānaṁ sahanato,",
  "tika-s0101t8:45_1": "vanamahiṁsamattavāraṇādīnaṁ hananato ca “sīho”ti vuccati,",
  "tika-s0101t8:45_2": "evaṁ tathāgato lokadhammānaṁ sahanato,",
  "tika-s0101t8:45_3": "parappavādānaṁ hananato ca “sīho”ti vuccati.",
  "tika-s0101t8:45_4": "Evaṁ vuttassa sīhassa nādaṁ sīhanādaṁ.",
  "tika-s0101t8:45_5": "Tattha yathā sīho sīhabalena samannāgato sabbattha visārado vigatalomahaṁso sīhanādaṁ nadati,",
  "tika-s0101t8:45_6": "evaṁ tathāgatasīhopi dasahi tathāgatabalehi samannāgato aṭṭhasu parisāsu visārado vigatalomahaṁso “iti",
  "tika-s0101t8:45_7": "rūpa”ntiādinā nayena nānāvilāsasampannaṁ sīhanādaṁ nadati.",
  "tika-s0101t8:46_0": "Pañhaṁ abhisaṅkharitvāti ñātuṁ icchitamatthaṁ attano ñāṇabalānurūpaṁ abhiracitvā taṅkhaṇaṁyevāti pucchitakkhaṇeyeva",
  "tika-s0101t8:46_1": "ṭhānuppattikapaṭibhānena vissajjeti.",
  "tika-s0101t8:46_2": "Cittaṁ paritosetiyeva ajjhāsayānurūpaṁ vissajjanato.",
  "tika-s0101t8:46_3": "Sotabbañcassa maññanti aṭṭhakkhaṇavajjitena navamena khaṇena labbhamānattā.",
  "tika-s0101t8:46_4": "“Yaṁ no satthā bhāsati,",
  "tika-s0101t8:46_5": "taṁ no sossāmā”ti ādaragāravajātā mahantena ussāhena sotabbaṁ sampaṭicchitabbaṁ maññanti.",
  "tika-s0101t8:46_6": "Suppasannā pasādābhibuddhiyā vigatupakkilesatāya kallacittā muducittā honti.",
  "tika-s0101t8:46_7": "Pasannakāranti pasannehi kātabbasakkāraṁ,",
  "tika-s0101t8:46_8": "dhammāmisapūjanti attho.",
  "tika-s0101t8:46_9": "Tattha āmisapūjaṁ dassento “paṇītānī”tiādimāha.",
  "tika-s0101t8:46_10": "Dhammapūjā pana “tathattāyā”ti iminā dassitā.",
  "tika-s0101t8:46_11": "Tathābhāvāyāti yathattāya yassa vaṭṭadukkhanissaraṇatthāya dhammo desito,",
  "tika-s0101t8:46_12": "tathābhāvāya,",
  "tika-s0101t8:46_13": "tenāha “dhammānudhammapaṭipattipūraṇatthāyā”ti.",
  "tika-s0101t8:46_14": "Sā ca dhammānudhammapaṭipatti yāya anupubbiyā paṭipajjitabbā,",
  "tika-s0101t8:46_15": "paṭipajjantānañca sati ajjhattikaṅgasamavāye ekaṁsikā tassā pāripūrīti taṁ anupubbiṁ dassetuṁ “keci saraṇesū”tiādi vuttaṁ.",
  "tika-s0101t8:47_0": "Imasmiṁpanokāse ṭhatvāti “paṭipannā ca ārādhentī”ti etasmiṁ sīhanādakiccapāripūridīpane pāḷipadese ṭhatvā.",
  "tika-s0101t8:47_1": "Samodhānetabbāti saṅkalitabbā.",
  "tika-s0101t8:47_2": "Eko sīhanādo asādhāraṇo aññehi appaṭivattiyo seṭṭhanādo abhītanādoti katvā.",
  "tika-s0101t8:47_3": "Esa nayo sesesupi.",
  "tika-s0101t8:47_4": "Purimānaṁ dasannantiādito paṭṭhāya yāva “vimuttiyā mayhaṁ sadiso natthī”ti etesaṁ purimānaṁ dasannaṁ sīhanādānaṁ,",
  "tika-s0101t8:47_5": "niddhāraṇe cettha sāmivacanaṁ,",
  "tika-s0101t8:47_6": "tenāha “ekekassā”ti.",
  "tika-s0101t8:47_7": "“Parisāsu ca nadatī”ti ādayo parivārā “ekaccaṁ tapassiṁ niraye nibbattaṁ passāmī”ti sīhanādaṁ nadanto",
  "tika-s0101t8:47_8": "bhagavā parisāyaṁ nadati visārado nadati yāva “paṭipannā ārādhentī”ti atthayojanāya sambhavato.",
  "tika-s0101t8:47_9": "Tathā sesesupi navasu.",
  "tika-s0101t8:48_0": "“Eva”ntiādi yathāvuttānaṁ tesaṁ saṅkaletvā dassanaṁ.",
  "tika-s0101t8:48_1": "Te dasāti te “parisāsu ca nadatī”ti ādayo sīhanādā.",
  "tika-s0101t8:48_2": "Purimānaṁ dasannanti yathāvuttānaṁ purimānaṁ dasannaṁ.",
  "tika-s0101t8:48_3": "Parivāravasenāti paccekaṁ parivāravasena yojiyamānā sataṁ sīhanādā.",
  "tika-s0101t8:48_4": "Purimā ca dasāti tathā ayojiyamānā purimā ca dasāti evaṁ dasādhikaṁ sīhanādasataṁ hoti.",
  "tika-s0101t8:48_5": "Evaṁ vādīnaṁ vādanti evaṁ pavattavādānaṁ titthiyānaṁ vādaṁ.",
  "tika-s0101t8:48_6": "Paṭisedhetvāti tathābhāvābhāvadassanena paṭikkhipitvā.",
  "tika-s0101t8:48_7": "Yaṁ bhagavā udumbarikasutte “idha nigrodha tapassī”tiādinā upakkilesavibhāgaṁ,",
  "tika-s0101t8:48_8": "pārisuddhivibhāgañca dassento saparisassa nigrodhassa paribbājakassa purato sīhanādaṁ nadi,",
  "tika-s0101t8:48_9": "taṁ dassetuṁ “idāni parisati naditapubbaṁ sīhanādaṁ dassento”tiādi vuttaṁ.",
  "tika-s0101t8:49_0": "Titthiyaparivāsakathāvaṇṇanā",
  "tika-s0101t8:50_0": "404.Idanti “rājagahe gijjhakūṭe pabbate viharantaṁ maṁ…pe…",
  "tika-s0101t8:50_1": "pañhaṁ pucchī”ti idaṁ vacanaṁ.",
  "tika-s0101t8:50_2": "Kāmaṁ yadā nigrodho pañhaṁ pucchi,",
  "tika-s0101t8:50_3": "bhagavā cassa vissajjesi,",
  "tika-s0101t8:50_4": "na tadā gijjhakūṭe pabbate viharati,",
  "tika-s0101t8:50_5": "rājagahasamīpe pana viharatīti katvā “rājagahe gijjhakūṭe pabbate viharantaṁ ma”nti vuttaṁ,",
  "tika-s0101t8:50_6": "gijjhakūṭe viharaṇañcassa tadā avicchinnanti,",
  "tika-s0101t8:50_7": "tenāha “yaṁ taṁ bhagavā”tiādi.",
  "tika-s0101t8:50_8": "Yogeti naye,",
  "tika-s0101t8:50_9": "dukkhanissaraṇūpāyeti attho.",
  "tika-s0101t8:51_0": "405.",
  "tika-s0101t8:51_1": "Yaṁ parivāsaṁ sāmaṇerabhūmiyaṁ ṭhito parivasatīti yojanā.",
  "tika-s0101t8:51_2": "Yasmā sāmaṇerabhūmiyaṁ ṭhitena parivasitabbaṁ,",
  "tika-s0101t8:51_3": "na gihibhūtena,",
  "tika-s0101t8:51_4": "tasmā aparivasitvāyeva pabbajjaṁ labhati.",
  "tika-s0101t8:51_5": "Ākaṅkhati pabbajjaṁ,",
  "tika-s0101t8:51_6": "ākaṅkhati upasampadanti ettha pana pabbajjā-ggahaṇaṁ vacanasiliṭṭhatāvaseneva “dirattatirattaṁ sahaseyya”nti ettha dirattaggahaṇaṁ viya.",
  "tika-s0101t8:51_7": "Gāmappavesanādīnīti ādi-saddena vesiyāvidhavāthullakumāripaṇḍakabhikkhunigocaratā,",
  "tika-s0101t8:51_8": "sabrahmacārīnaṁ uccāvacesu kiṁkaraṇīyesu dakkhānalasāditā,",
  "tika-s0101t8:51_9": "uddesaparipucchādīsu tibbachandatā,",
  "tika-s0101t8:51_10": "yassa titthāyatanato idhāgato,",
  "tika-s0101t8:51_11": "tassa avaṇṇe,",
  "tika-s0101t8:51_12": "ratanattayassa ca vaṇṇe anattamanatā,",
  "tika-s0101t8:51_13": "tadubhayaṁ yathākkamaṁ vaṇṇe ca avaṇṇe ca attamanatāti imesaṁ saṅgaho veditabbo,",
  "tika-s0101t8:51_14": "tenāha “aṭṭha vattāni pūrentenā”ti.",
  "tika-s0101t8:51_15": "Ghaṁsitvā koṭṭetvāti ajjhāsayassa vīmaṁsanavasena suvaṇṇaṁ viya ghaṁsitvā koṭṭetvā.",
  "tika-s0101t8:52_0": "Gaṇamajjhe nisīditvāti upasampadākammassa gaṇappahonakānaṁ bhikkhūnaṁ majjhe saṅghatthero viya tassa anuggahatthaṁ nisīditvā.",
  "tika-s0101t8:52_1": "Vūpakaṭṭhoti vivitto.",
  "tika-s0101t8:52_2": "Tādisassa sīlavisodhane appamādo avuttasiddhoti āha “kammaṭṭhāne satiṁ avijahanto”ti.",
  "tika-s0101t8:52_3": "Pesitacittoti nibbānaṁ pati pesitacitto taṁninno tappoṇo tappabbhāro.",
  "tika-s0101t8:52_4": "Jātikulaputtāpi ācārasampannā eva arahattādhigamāya pabbajjāpekkhā hontīti tepi tehi ekasaṅgahe karonto āha “kulaputtāti ācārakulaputtā”ti,",
  "tika-s0101t8:52_5": "tenāha “sammadevāti hetunāva kāraṇenevā”ti.",
  "tika-s0101t8:52_6": "“Otiṇṇomhi jātiyā”tiādinā nayena hi saṁvegapubbikaṁ yathānusiṭṭhaṁ pabbajjaṁ sandhāya idha “sammadevā”ti vuttaṁ.",
  "tika-s0101t8:52_7": "Hetunāti ñāyena.",
  "tika-s0101t8:52_8": "Pāpuṇitvāti patvā adhigantvā.",
  "tika-s0101t8:52_9": "Sampādetvāti asekkhā sīlasamādhipaññā nipphādetvā,",
  "tika-s0101t8:52_10": "paripūretvā vāti attho.",
  "tika-s0101t8:53_0": "Niṭṭhāpetunti nigamanavasena pariyosāpetuṁ.",
  "tika-s0101t8:53_1": "“Brahmacariyapariyosānaṁ…pe…",
  "tika-s0101t8:53_2": "vihāsī”ti iminā eva hi arahattanikūṭena desanā pariyosāpitā.",
  "tika-s0101t8:53_3": "Taṁ pana nigamento “aññataro kho panā…pe…",
  "tika-s0101t8:53_4": "ahosī”ti vuttaṁ dhammasaṅgāhakehi.",
  "tika-s0101t8:53_5": "Yaṁ panettha atthato na vibhattaṁ,",
  "tika-s0101t8:53_6": "taṁ suviññeyyameva.",
  "tika-s0101t8:54_0": "Mahāsīhanādasuttavaṇṇanāya līnatthappakāsanā."
}