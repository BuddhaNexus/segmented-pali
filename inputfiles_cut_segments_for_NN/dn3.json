{
  "dn3:0.1_0": "Dīgha Nikāya 3 ",
  "dn3:0.2_0": "Ambaṭṭhasutta ",
  "dn3:1.1.1_0": "Evaṁ me sutaṁ—",
  "dn3:1.1.2_0": "ekaṁ samayaṁ bhagavā kosalesu cārikaṁ caramāno mahatā bhikkhusaṅghena saddhiṁ pañcamattehi bhikkhusatehi yena icchānaṅgalaṁ nāma kosalānaṁ brāhmaṇagāmo tadavasari. ",
  "dn3:1.1.3_0": "Tatra sudaṁ bhagavā icchānaṅgale viharati icchānaṅgalavanasaṇḍe. ",
  "dn3:1.2.0_0": "1. Pokkharasātivatthu ",
  "dn3:1.2.1_0": "Tena kho pana samayena brāhmaṇo pokkharasāti ukkaṭṭhaṁ ajjhāvasati sattussadaṁ satiṇakaṭṭhodakaṁ sadhaññaṁ rājabhoggaṁ raññā pasenadinā kosalena dinnaṁ rājadāyaṁ brahmadeyyaṁ. ",
  "dn3:1.2.2_0": "Assosi kho brāhmaṇo pokkharasāti: ",
  "dn3:1.2.3_0": "“samaṇo khalu, bho,",
  "dn3:1.2.3_1": "gotamo sakyaputto sakyakulā pabbajito kosalesu cārikaṁ caramāno mahatā bhikkhusaṅghena saddhiṁ pañcamattehi bhikkhusatehi icchānaṅgalaṁ anuppatto icchānaṅgale viharati icchānaṅgalavanasaṇḍe.",
  "dn3:1.2.4_0": "Taṁ kho pana bhavantaṁ gotamaṁ evaṁ kalyāṇo kittisaddo abbhuggato: ",
  "dn3:1.2.5_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’. ",
  "dn3:1.2.6_0": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti. ",
  "dn3:1.2.7_0": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ, sātthaṁ sabyañjanaṁ,",
  "dn3:1.2.7_1": "kevalaparipuṇṇaṁ parisuddhaṁ brahmacariyaṁ pakāseti.",
  "dn3:1.2.8_0": "Sādhu kho pana tathārūpānaṁ arahataṁ dassanaṁ hotī”ti. ",
  "dn3:1.3.0_0": "2. Ambaṭṭhamāṇava ",
  "dn3:1.3.1_0": "Tena kho pana samayena brāhmaṇassa pokkharasātissa ambaṭṭho nāma māṇavo antevāsī hoti ajjhāyako mantadharo tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ padako veyyākaraṇo lokāyatamahāpurisalakkhaṇesu anavayo anuññātapaṭiññāto sake ācariyake tevijjake pāvacane: ",
  "dn3:1.3.2_0": "“yamahaṁ jānāmi taṁ tvaṁ jānāsi; ",
  "dn3:1.3.3_0": "yaṁ tvaṁ jānāsi tamahaṁ jānāmī”ti. ",
  "dn3:1.4.1_0": "Atha kho brāhmaṇo pokkharasāti ambaṭṭhaṁ māṇavaṁ āmantesi: ",
  "dn3:1.4.2_0": "“ayaṁ, tāta ambaṭṭha,",
  "dn3:1.4.2_1": "samaṇo gotamo sakyaputto sakyakulā pabbajito kosalesu cārikaṁ caramāno mahatā bhikkhusaṅghena saddhiṁ pañcamattehi bhikkhusatehi icchānaṅgalaṁ anuppatto icchānaṅgale viharati icchānaṅgalavanasaṇḍe.",
  "dn3:1.4.3_0": "Taṁ kho pana bhavantaṁ gotamaṁ evaṁ kalyāṇo kittisaddo abbhuggato: ",
  "dn3:1.4.4_0": "‘itipi so bhagavā,",
  "dn3:1.4.4_1": "arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā.",
  "dn3:1.4.5_0": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti. ",
  "dn3:1.4.6_0": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ,",
  "dn3:1.4.6_1": "sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāseti.",
  "dn3:1.4.7_0": "Sādhu kho pana tathārūpānaṁ arahataṁ dassanaṁ hotī’ti. ",
  "dn3:1.4.8_0": "Ehi tvaṁ, tāta ambaṭṭha,",
  "dn3:1.4.8_1": "yena samaṇo gotamo tenupasaṅkama;",
  "dn3:1.4.8_2": "upasaṅkamitvā samaṇaṁ gotamaṁ jānāhi,",
  "dn3:1.4.8_3": "yadi vā taṁ bhavantaṁ gotamaṁ tathāsantaṁyeva saddo abbhuggato, yadi vā no tathā.",
  "dn3:1.4.9_0": "Yadi vā so bhavaṁ gotamo tādiso, yadi vā na tādiso,",
  "dn3:1.4.9_1": "tathā mayaṁ taṁ bhavantaṁ gotamaṁ vedissāmā”ti.",
  "dn3:1.5.1_0": "“Yathā kathaṁ panāhaṁ, bho,",
  "dn3:1.5.1_1": "taṁ bhavantaṁ gotamaṁ jānissāmi:",
  "dn3:1.5.1_2": "‘yadi vā taṁ bhavantaṁ gotamaṁ tathāsantaṁyeva saddo abbhuggato, yadi vā no tathā.",
  "dn3:1.5.1_3": "Yadi vā so bhavaṁ gotamo tādiso, yadi vā na tādiso’”ti?",
  "dn3:1.5.2_0": "“Āgatāni kho, tāta ambaṭṭha,",
  "dn3:1.5.2_1": "amhākaṁ mantesu dvattiṁsa mahāpurisalakkhaṇāni,",
  "dn3:1.5.2_2": "yehi samannāgatassa mahāpurisassa dveyeva gatiyo bhavanti anaññā.",
  "dn3:1.5.3_0": "Sace agāraṁ ajjhāvasati,",
  "dn3:1.5.3_1": "rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.",
  "dn3:1.5.4_0": "Tassimāni satta ratanāni bhavanti. ",
  "dn3:1.5.5_0": "Seyyathidaṁ—cakkaratanaṁ, hatthiratanaṁ, assaratanaṁ, maṇiratanaṁ, itthiratanaṁ, gahapatiratanaṁ,",
  "dn3:1.5.5_1": "pariṇāyakaratanameva sattamaṁ.",
  "dn3:1.5.6_0": "Parosahassaṁ kho panassa puttā bhavanti sūrā vīraṅgarūpā parasenappamaddanā. ",
  "dn3:1.5.7_0": "So imaṁ pathaviṁ sāgarapariyantaṁ adaṇḍena asatthena dhammena abhivijiya ajjhāvasati. ",
  "dn3:1.5.8_0": "Sace kho pana agārasmā anagāriyaṁ pabbajati,",
  "dn3:1.5.8_1": "arahaṁ hoti sammāsambuddho loke vivaṭṭacchado.",
  "dn3:1.5.9_0": "Ahaṁ kho pana, tāta ambaṭṭha, mantānaṁ dātā; ",
  "dn3:1.5.10_0": "tvaṁ mantānaṁ paṭiggahetā”ti. ",
  "dn3:1.6.1_0": "“Evaṁ,",
  "dn3:1.6.1_1": "bho”ti kho ambaṭṭho māṇavo brāhmaṇassa pokkharasātissa paṭissutvā uṭṭhāyāsanā brāhmaṇaṁ pokkharasātiṁ abhivādetvā padakkhiṇaṁ katvā vaḷavārathamāruyha sambahulehi māṇavakehi saddhiṁ yena icchānaṅgalavanasaṇḍo tena pāyāsi.",
  "dn3:1.6.2_0": "Yāvatikā yānassa bhūmi yānena gantvā yānā paccorohitvā pattikova ārāmaṁ pāvisi. ",
  "dn3:1.7.1_0": "Tena kho pana samayena sambahulā bhikkhū abbhokāse caṅkamanti. ",
  "dn3:1.7.2_0": "Atha kho ambaṭṭho māṇavo yena te bhikkhū tenupasaṅkami;",
  "dn3:1.7.2_1": "upasaṅkamitvā te bhikkhū etadavoca:",
  "dn3:1.7.3_0": "“kahaṁ nu kho, bho,",
  "dn3:1.7.3_1": "etarahi so bhavaṁ gotamo viharati?",
  "dn3:1.7.4_0": "Tañhi mayaṁ bhavantaṁ gotamaṁ dassanāya idhūpasaṅkantā”ti. ",
  "dn3:1.8.1_0": "Atha kho tesaṁ bhikkhūnaṁ etadahosi: ",
  "dn3:1.8.2_0": "“ayaṁ kho ambaṭṭho māṇavo abhiññātakolañño ceva abhiññātassa ca brāhmaṇassa pokkharasātissa antevāsī. ",
  "dn3:1.8.3_0": "Agaru kho pana bhagavato evarūpehi kulaputtehi saddhiṁ kathāsallāpo hotī”ti. ",
  "dn3:1.8.4_0": "Te ambaṭṭhaṁ māṇavaṁ etadavocuṁ: ",
  "dn3:1.8.5_0": "“eso, ambaṭṭha, vihāro saṁvutadvāro,",
  "dn3:1.8.5_1": "tena appasaddo upasaṅkamitvā ataramāno āḷindaṁ pavisitvā ukkāsitvā aggaḷaṁ ākoṭehi,",
  "dn3:1.8.5_2": "vivarissati te bhagavā dvāran”ti.",
  "dn3:1.9.1_0": "Atha kho ambaṭṭho māṇavo yena so vihāro saṁvutadvāro,",
  "dn3:1.9.1_1": "tena appasaddo upasaṅkamitvā ataramāno āḷindaṁ pavisitvā ukkāsitvā aggaḷaṁ ākoṭesi. Vivari bhagavā dvāraṁ.",
  "dn3:1.9.2_0": "Pāvisi ambaṭṭho māṇavo.",
  "dn3:1.9.2_1": "Māṇavakāpi pavisitvā bhagavatā saddhiṁ sammodiṁsu,",
  "dn3:1.9.2_2": "sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu.",
  "dn3:1.9.3_0": "Ambaṭṭho pana māṇavo caṅkamantopi nisinnena bhagavatā kañci kañci kathaṁ sāraṇīyaṁ vītisāreti,",
  "dn3:1.9.3_1": "ṭhitopi nisinnena bhagavatā kañci kañci kathaṁ sāraṇīyaṁ vītisāreti.",
  "dn3:1.9.4_0": "Atha kho bhagavā ambaṭṭhaṁ māṇavaṁ etadavoca: ",
  "dn3:1.9.5_0": "“evaṁ nu te, ambaṭṭha,",
  "dn3:1.9.5_1": "brāhmaṇehi vuddhehi mahallakehi ācariyapācariyehi saddhiṁ kathāsallāpo hoti,",
  "dn3:1.9.5_2": "yathayidaṁ caraṁ tiṭṭhaṁ nisinnena mayā kiñci kiñci kathaṁ sāraṇīyaṁ vītisāretī”ti?",
  "dn3:1.10.0_0": "2.1. Paṭhamaibbhavāda ",
  "dn3:1.10.1_0": "“No hidaṁ, bho gotama. ",
  "dn3:1.10.2_0": "Gacchanto vā hi, bho gotama,",
  "dn3:1.10.2_1": "gacchantena brāhmaṇo brāhmaṇena saddhiṁ sallapitumarahati, ṭhito vā hi, bho gotama,",
  "dn3:1.10.2_2": "ṭhitena brāhmaṇo brāhmaṇena saddhiṁ sallapitumarahati, nisinno vā hi, bho gotama,",
  "dn3:1.10.2_3": "nisinnena brāhmaṇo brāhmaṇena saddhiṁ sallapitumarahati, sayāno vā hi, bho gotama,",
  "dn3:1.10.2_4": "sayānena brāhmaṇo brāhmaṇena saddhiṁ sallapitumarahati.",
  "dn3:1.10.3_0": "Ye ca kho te, bho gotama,",
  "dn3:1.10.3_1": "muṇḍakā samaṇakā ibbhā kaṇhā bandhupādāpaccā,",
  "dn3:1.10.3_2": "tehipi me saddhiṁ evaṁ kathāsallāpo hoti, yathariva bhotā gotamenā”ti.",
  "dn3:1.11.1_0": "“Atthikavato kho pana te, ambaṭṭha, idhāgamanaṁ ahosi,",
  "dn3:1.11.1_1": "yāyeva kho panatthāya āgaccheyyātha,",
  "dn3:1.11.1_2": "tameva atthaṁ sādhukaṁ manasi kareyyātha.",
  "dn3:1.11.2_0": "Avusitavāyeva kho pana, bho,",
  "dn3:1.11.2_1": "ayaṁ ambaṭṭho māṇavo vusitamānī kimaññatra avusitattā”ti.",
  "dn3:1.12.1_0": "Atha kho ambaṭṭho māṇavo bhagavatā avusitavādena vuccamāno kupito anattamano bhagavantaṁyeva khuṁsento bhagavantaṁyeva vambhento bhagavantaṁyeva upavadamāno: ",
  "dn3:1.12.2_0": "“samaṇo ca me bho gotamo pāpito bhavissatī”ti bhagavantaṁ etadavoca: ",
  "dn3:1.12.3_0": "“caṇḍā, bho gotama, sakyajāti; ",
  "dn3:1.12.4_0": "pharusā, bho gotama, sakyajāti; ",
  "dn3:1.12.5_0": "lahusā, bho gotama, sakyajāti; ",
  "dn3:1.12.6_0": "bhassā, bho gotama, sakyajāti; ",
  "dn3:1.12.7_0": "ibbhā santā ibbhā samānā na brāhmaṇe sakkaronti, na brāhmaṇe garuṁ karonti, na brāhmaṇe mānenti, na brāhmaṇe pūjenti, na brāhmaṇe apacāyanti. ",
  "dn3:1.12.8_0": "Tayidaṁ, bho gotama, nacchannaṁ, tayidaṁ nappatirūpaṁ,",
  "dn3:1.12.8_1": "yadime sakyā ibbhā santā ibbhā samānā na brāhmaṇe sakkaronti, na brāhmaṇe garuṁ karonti, na brāhmaṇe mānenti, na brāhmaṇe pūjenti, na brāhmaṇe apacāyantī”ti.",
  "dn3:1.12.9_0": "Itiha ambaṭṭho māṇavo idaṁ paṭhamaṁ sakyesu ibbhavādaṁ nipātesi. ",
  "dn3:1.13.0_0": "2.2. Dutiyaibbhavāda ",
  "dn3:1.13.1_0": "“Kiṁ pana te, ambaṭṭha, sakyā aparaddhun”ti? ",
  "dn3:1.13.2_0": "“Ekamidāhaṁ, bho gotama,",
  "dn3:1.13.2_1": "samayaṁ ācariyassa brāhmaṇassa pokkharasātissa kenacideva karaṇīyena kapilavatthuṁ agamāsiṁ.",
  "dn3:1.13.3_0": "Yena sakyānaṁ sandhāgāraṁ tenupasaṅkamiṁ. ",
  "dn3:1.13.4_0": "Tena kho pana samayena sambahulā sakyā ceva sakyakumārā ca sandhāgāre uccesu āsanesu nisinnā honti aññamaññaṁ aṅgulipatodakehi sañjagghantā saṅkīḷantā,",
  "dn3:1.13.4_1": "aññadatthu mamaññeva maññe anujagghantā,",
  "dn3:1.13.4_2": "na maṁ koci āsanenapi nimantesi.",
  "dn3:1.13.5_0": "Tayidaṁ, bho gotama, nacchannaṁ, tayidaṁ nappatirūpaṁ,",
  "dn3:1.13.5_1": "yadime sakyā ibbhā santā ibbhā samānā na brāhmaṇe sakkaronti, na brāhmaṇe garuṁ karonti, na brāhmaṇe mānenti, na brāhmaṇe pūjenti, na brāhmaṇe apacāyantī”ti.",
  "dn3:1.13.6_0": "Itiha ambaṭṭho māṇavo idaṁ dutiyaṁ sakyesu ibbhavādaṁ nipātesi. ",
  "dn3:1.14.0_0": "2.3. Tatiyaibbhavāda ",
  "dn3:1.14.1_0": "“Laṭukikāpi kho, ambaṭṭha,",
  "dn3:1.14.1_1": "sakuṇikā sake kulāvake kāmalāpinī hoti.",
  "dn3:1.14.2_0": "Sakaṁ kho panetaṁ, ambaṭṭha,",
  "dn3:1.14.2_1": "sakyānaṁ yadidaṁ kapilavatthuṁ,",
  "dn3:1.14.2_2": "nārahatāyasmā ambaṭṭho imāya appamattāya abhisajjitun”ti.",
  "dn3:1.14.3_0": "“Cattārome, bho gotama, vaṇṇā—",
  "dn3:1.14.4_0": "khattiyā brāhmaṇā vessā suddā. ",
  "dn3:1.14.5_0": "Imesañhi, bho gotama, catunnaṁ vaṇṇānaṁ tayo vaṇṇā—",
  "dn3:1.14.6_0": "khattiyā ca vessā ca suddā ca—",
  "dn3:1.14.7_0": "aññadatthu brāhmaṇasseva paricārakā sampajjanti. ",
  "dn3:1.14.8_0": "Tayidaṁ, bho gotama, nacchannaṁ, tayidaṁ nappatirūpaṁ,",
  "dn3:1.14.8_1": "yadime sakyā ibbhā santā ibbhā samānā na brāhmaṇe sakkaronti, na brāhmaṇe garuṁ karonti, na brāhmaṇe mānenti, na brāhmaṇe pūjenti, na brāhmaṇe apacāyantī”ti.",
  "dn3:1.14.9_0": "Itiha ambaṭṭho māṇavo idaṁ tatiyaṁ sakyesu ibbhavādaṁ nipātesi. ",
  "dn3:1.15.0_0": "2.4. Dāsiputtavāda ",
  "dn3:1.15.1_0": "Atha kho bhagavato etadahosi: ",
  "dn3:1.15.2_0": "“atibāḷhaṁ kho ayaṁ ambaṭṭho māṇavo sakyesu ibbhavādena nimmādeti,",
  "dn3:1.15.2_1": "yannūnāhaṁ gottaṁ puccheyyan”ti.",
  "dn3:1.15.3_0": "Atha kho bhagavā ambaṭṭhaṁ māṇavaṁ etadavoca: ",
  "dn3:1.15.4_0": "“kathaṁ gottosi, ambaṭṭhā”ti? ",
  "dn3:1.15.5_0": "“Kaṇhāyanohamasmi, bho gotamā”ti. ",
  "dn3:1.15.6_0": "“Porāṇaṁ kho pana te, ambaṭṭha,",
  "dn3:1.15.6_1": "mātāpettikaṁ nāmagottaṁ anussarato ayyaputtā sakyā bhavanti; dāsiputto tvamasi sakyānaṁ.",
  "dn3:1.15.7_0": "Sakyā kho pana, ambaṭṭha,",
  "dn3:1.15.7_1": "rājānaṁ okkākaṁ pitāmahaṁ dahanti.",
  "dn3:1.15.8_0": "Bhūtapubbaṁ, ambaṭṭha,",
  "dn3:1.15.8_1": "rājā okkāko yā sā mahesī piyā manāpā,",
  "dn3:1.15.8_2": "tassā puttassa rajjaṁ pariṇāmetukāmo jeṭṭhakumāre raṭṭhasmā pabbājesi—",
  "dn3:1.15.9_0": "okkāmukhaṁ karakaṇḍaṁ hatthinikaṁ sinisūraṁ. ",
  "dn3:1.15.10_0": "Te raṭṭhasmā pabbājitā himavantapasse pokkharaṇiyā tīre mahāsākasaṇḍo, tattha vāsaṁ kappesuṁ. ",
  "dn3:1.15.11_0": "Te jātisambhedabhayā sakāhi bhaginīhi saddhiṁ saṁvāsaṁ kappesuṁ. ",
  "dn3:1.15.12_0": "Atha kho, ambaṭṭha,",
  "dn3:1.15.12_1": "rājā okkāko amacce pārisajje āmantesi:",
  "dn3:1.15.13_0": "‘kahaṁ nu kho, bho, etarahi kumārā sammantī’ti? ",
  "dn3:1.15.14_0": "‘Atthi, deva,",
  "dn3:1.15.14_1": "himavantapasse pokkharaṇiyā tīre mahāsākasaṇḍo, tatthetarahi kumārā sammanti.",
  "dn3:1.15.15_0": "Te jātisambhedabhayā sakāhi bhaginīhi saddhiṁ saṁvāsaṁ kappentī’ti. ",
  "dn3:1.15.16_0": "Atha kho, ambaṭṭha, rājā okkāko udānaṁ udānesi: ",
  "dn3:1.15.17_0": "‘sakyā vata, bho, kumārā, paramasakyā vata, bho, kumārā’ti. ",
  "dn3:1.15.18_0": "Tadagge kho pana, ambaṭṭha, sakyā paññāyanti; so ca nesaṁ pubbapuriso. ",
  "dn3:1.16.1_0": "Rañño kho pana, ambaṭṭha,",
  "dn3:1.16.1_1": "okkākassa disā nāma dāsī ahosi.",
  "dn3:1.16.2_0": "Sā kaṇhaṁ nāma janesi. ",
  "dn3:1.16.3_0": "Jāto kaṇho pabyāhāsi: ",
  "dn3:1.16.4_0": "‘dhovatha maṁ, amma, nahāpetha maṁ amma,",
  "dn3:1.16.4_1": "imasmā maṁ asucismā parimocetha, atthāya vo bhavissāmī’ti.",
  "dn3:1.16.5_0": "Yathā kho pana, ambaṭṭha,",
  "dn3:1.16.5_1": "etarahi manussā pisāce disvā ‘pisācā’ti sañjānanti;",
  "dn3:1.16.6_0": "evameva kho, ambaṭṭha,",
  "dn3:1.16.6_1": "tena kho pana samayena manussā pisāce ‘kaṇhā’ti sañjānanti.",
  "dn3:1.16.7_0": "Te evamāhaṁsu: ",
  "dn3:1.16.8_0": "‘ayaṁ jāto pabyāhāsi, kaṇho jāto, pisāco jāto’ti. ",
  "dn3:1.16.9_0": "Tadagge kho pana, ambaṭṭha, kaṇhāyanā paññāyanti,",
  "dn3:1.16.9_1": "so ca kaṇhāyanānaṁ pubbapuriso.",
  "dn3:1.16.10_0": "Iti kho te, ambaṭṭha,",
  "dn3:1.16.10_1": "porāṇaṁ mātāpettikaṁ nāmagottaṁ anussarato ayyaputtā sakyā bhavanti,",
  "dn3:1.16.10_2": "dāsiputto tvamasi sakyānan”ti.",
  "dn3:1.17.1_0": "Evaṁ vutte, te māṇavakā bhagavantaṁ etadavocuṁ: ",
  "dn3:1.17.2_0": "“mā bhavaṁ gotamo ambaṭṭhaṁ atibāḷhaṁ dāsiputtavādena nimmādesi. ",
  "dn3:1.17.3_0": "Sujāto ca, bho gotama, ambaṭṭho māṇavo,",
  "dn3:1.17.3_1": "kulaputto ca ambaṭṭho māṇavo,",
  "dn3:1.17.3_2": "bahussuto ca ambaṭṭho māṇavo,",
  "dn3:1.17.3_3": "kalyāṇavākkaraṇo ca ambaṭṭho māṇavo, paṇḍito ca ambaṭṭho māṇavo,",
  "dn3:1.17.3_4": "pahoti ca ambaṭṭho māṇavo bhotā gotamena saddhiṁ asmiṁ vacane paṭimantetun”ti.",
  "dn3:1.18.1_0": "Atha kho bhagavā te māṇavake etadavoca: ",
  "dn3:1.18.2_0": "“sace kho tumhākaṁ māṇavakānaṁ evaṁ hoti: ",
  "dn3:1.18.3_0": "‘dujjāto ca ambaṭṭho māṇavo,",
  "dn3:1.18.3_1": "akulaputto ca ambaṭṭho māṇavo,",
  "dn3:1.18.3_2": "appassuto ca ambaṭṭho māṇavo,",
  "dn3:1.18.3_3": "akalyāṇavākkaraṇo ca ambaṭṭho māṇavo, duppañño ca ambaṭṭho māṇavo,",
  "dn3:1.18.3_4": "na ca pahoti ambaṭṭho māṇavo samaṇena gotamena saddhiṁ asmiṁ vacane paṭimantetun’ti, tiṭṭhatu ambaṭṭho māṇavo,",
  "dn3:1.18.3_5": "tumhe mayā saddhiṁ mantavho asmiṁ vacane.",
  "dn3:1.18.4_0": "Sace pana tumhākaṁ māṇavakānaṁ evaṁ hoti: ",
  "dn3:1.18.5_0": "‘sujāto ca ambaṭṭho māṇavo,",
  "dn3:1.18.5_1": "kulaputto ca ambaṭṭho māṇavo,",
  "dn3:1.18.5_2": "bahussuto ca ambaṭṭho māṇavo,",
  "dn3:1.18.5_3": "kalyāṇavākkaraṇo ca ambaṭṭho māṇavo, paṇḍito ca ambaṭṭho māṇavo,",
  "dn3:1.18.5_4": "pahoti ca ambaṭṭho māṇavo samaṇena gotamena saddhiṁ asmiṁ vacane paṭimantetun’ti, tiṭṭhatha tumhe;",
  "dn3:1.18.6_0": "ambaṭṭho māṇavo mayā saddhiṁ paṭimantetū”ti. ",
  "dn3:1.19.1_0": "“Sujāto ca, bho gotama, ambaṭṭho māṇavo,",
  "dn3:1.19.1_1": "kulaputto ca ambaṭṭho māṇavo,",
  "dn3:1.19.1_2": "bahussuto ca ambaṭṭho māṇavo,",
  "dn3:1.19.1_3": "kalyāṇavākkaraṇo ca ambaṭṭho māṇavo, paṇḍito ca ambaṭṭho māṇavo,",
  "dn3:1.19.1_4": "pahoti ca ambaṭṭho māṇavo bhotā gotamena saddhiṁ asmiṁ vacane paṭimantetuṁ, tuṇhī mayaṁ bhavissāma,",
  "dn3:1.19.1_5": "ambaṭṭho māṇavo bhotā gotamena saddhiṁ asmiṁ vacane paṭimantetū”ti.",
  "dn3:1.20.1_0": "Atha kho bhagavā ambaṭṭhaṁ māṇavaṁ etadavoca: ",
  "dn3:1.20.2_0": "“ayaṁ kho pana te, ambaṭṭha,",
  "dn3:1.20.2_1": "sahadhammiko pañho āgacchati, akāmā byākātabbo.",
  "dn3:1.20.3_0": "Sace tvaṁ na byākarissasi,",
  "dn3:1.20.3_1": "aññena vā aññaṁ paṭicarissasi, tuṇhī vā bhavissasi,",
  "dn3:1.20.3_2": "pakkamissasi vā ettheva te sattadhā muddhā phalissati.",
  "dn3:1.20.4_0": "Taṁ kiṁ maññasi, ambaṭṭha, ",
  "dn3:1.20.5_0": "kinti te sutaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ kutopabhutikā kaṇhāyanā,",
  "dn3:1.20.5_1": "ko ca kaṇhāyanānaṁ pubbapuriso”ti?",
  "dn3:1.20.6_0": "Evaṁ vutte, ambaṭṭho māṇavo tuṇhī ahosi. ",
  "dn3:1.20.7_0": "Dutiyampi kho bhagavā ambaṭṭhaṁ māṇavaṁ etadavoca: ",
  "dn3:1.20.8_0": "“taṁ kiṁ maññasi, ambaṭṭha,",
  "dn3:1.20.8_1": "kinti te sutaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ kutopabhutikā kaṇhāyanā,",
  "dn3:1.20.8_2": "ko ca kaṇhāyanānaṁ pubbapuriso”ti?",
  "dn3:1.20.9_0": "Dutiyampi kho ambaṭṭho māṇavo tuṇhī ahosi. ",
  "dn3:1.20.10_0": "Atha kho bhagavā ambaṭṭhaṁ māṇavaṁ etadavoca: ",
  "dn3:1.20.11_0": "“byākarohi dāni, ambaṭṭha, na dāni, te tuṇhībhāvassa kālo. ",
  "dn3:1.20.12_0": "Yo kho, ambaṭṭha,",
  "dn3:1.20.12_1": "tathāgatena yāvatatiyakaṁ sahadhammikaṁ pañhaṁ puṭṭho na byākaroti,",
  "dn3:1.20.12_2": "etthevassa sattadhā muddhā phalissatī”ti.",
  "dn3:1.21.1_0": "Tena kho pana samayena vajirapāṇī yakkho mahantaṁ ayokūṭaṁ ādāya ādittaṁ sampajjalitaṁ sajotibhūtaṁ ambaṭṭhassa māṇavassa upari vehāsaṁ ṭhito hoti: ",
  "dn3:1.21.2_0": "“sacāyaṁ ambaṭṭho māṇavo bhagavatā yāvatatiyakaṁ sahadhammikaṁ pañhaṁ puṭṭho na byākarissati,",
  "dn3:1.21.2_1": "etthevassa sattadhā muddhaṁ phālessāmī”ti.",
  "dn3:1.21.3_0": "Taṁ kho pana vajirapāṇiṁ yakkhaṁ bhagavā ceva passati ambaṭṭho ca māṇavo. ",
  "dn3:1.21.4_0": "Atha kho ambaṭṭho māṇavo bhīto saṁviggo lomahaṭṭhajāto bhagavantaṁyeva tāṇaṁ gavesī bhagavantaṁyeva leṇaṁ gavesī bhagavantaṁyeva saraṇaṁ gavesī upanisīditvā bhagavantaṁ etadavoca: ",
  "dn3:1.21.5_0": "“kimetaṁ bhavaṁ gotamo āha? ",
  "dn3:1.21.6_0": "Punabhavaṁ gotamo bravitū”ti. ",
  "dn3:1.21.7_0": "“Taṁ kiṁ maññasi, ambaṭṭha, ",
  "dn3:1.21.8_0": "kinti te sutaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ kutopabhutikā kaṇhāyanā,",
  "dn3:1.21.8_1": "ko ca kaṇhāyanānaṁ pubbapuriso”ti?",
  "dn3:1.21.9_0": "“Evameva me, bho gotama,",
  "dn3:1.21.9_1": "sutaṁ yatheva bhavaṁ gotamo āha.",
  "dn3:1.21.10_0": "Tatopabhutikā kaṇhāyanā; ",
  "dn3:1.21.11_0": "so ca kaṇhāyanānaṁ pubbapuriso”ti. ",
  "dn3:1.22.0_0": "2.5. Ambaṭṭhavaṁsakathā ",
  "dn3:1.22.1_0": "Evaṁ vutte,",
  "dn3:1.22.1_1": "te māṇavakā unnādino uccāsaddamahāsaddā ahesuṁ:",
  "dn3:1.22.2_0": "“dujjāto kira, bho, ambaṭṭho māṇavo; akulaputto kira, bho, ambaṭṭho māṇavo; dāsiputto kira, bho, ambaṭṭho māṇavo sakyānaṁ. Ayyaputtā kira, bho,",
  "dn3:1.22.2_1": "ambaṭṭhassa māṇavassa sakyā bhavanti.",
  "dn3:1.22.3_0": "Dhammavādiṁyeva kira mayaṁ samaṇaṁ gotamaṁ apasādetabbaṁ amaññimhā”ti. ",
  "dn3:1.23.1_0": "Atha kho bhagavato etadahosi: ",
  "dn3:1.23.2_0": "“atibāḷhaṁ kho ime māṇavakā ambaṭṭhaṁ māṇavaṁ dāsiputtavādena nimmādenti, yannūnāhaṁ parimoceyyan”ti. ",
  "dn3:1.23.3_0": "Atha kho bhagavā te māṇavake etadavoca: ",
  "dn3:1.23.4_0": "“mā kho tumhe, māṇavakā,",
  "dn3:1.23.4_1": "ambaṭṭhaṁ māṇavaṁ atibāḷhaṁ dāsiputtavādena nimmādetha.",
  "dn3:1.23.5_0": "Uḷāro so kaṇho isi ahosi. ",
  "dn3:1.23.6_0": "So dakkhiṇajanapadaṁ gantvā brahmamante adhīyitvā rājānaṁ okkākaṁ upasaṅkamitvā maddarūpiṁ dhītaraṁ yāci. ",
  "dn3:1.23.7_0": "Tassa rājā okkāko: ",
  "dn3:1.23.8_0": "‘ko nevaṁ re ayaṁ mayhaṁ dāsiputto samāno maddarūpiṁ dhītaraṁ yācatī’ti,",
  "dn3:1.23.8_1": "kupito anattamano khurappaṁ sannayhi.",
  "dn3:1.23.9_0": "So taṁ khurappaṁ neva asakkhi muñcituṁ, no paṭisaṁharituṁ. ",
  "dn3:1.23.10_0": "Atha kho, māṇavakā,",
  "dn3:1.23.10_1": "amaccā pārisajjā kaṇhaṁ isiṁ upasaṅkamitvā etadavocuṁ:",
  "dn3:1.23.11_0": "‘sotthi, bhaddante, hotu rañño; ",
  "dn3:1.23.12_0": "sotthi, bhaddante, hotu rañño’ti. ",
  "dn3:1.23.13_0": "‘Sotthi bhavissati rañño,",
  "dn3:1.23.13_1": "api ca rājā yadi adho khurappaṁ muñcissati, yāvatā rañño vijitaṁ,",
  "dn3:1.23.13_2": "ettāvatā pathavī undriyissatī’ti.",
  "dn3:1.23.14_0": "‘Sotthi, bhaddante, hotu rañño, sotthi janapadassā’ti. ",
  "dn3:1.23.15_0": "‘Sotthi bhavissati rañño, sotthi janapadassa,",
  "dn3:1.23.15_1": "api ca rājā yadi uddhaṁ khurappaṁ muñcissati, yāvatā rañño vijitaṁ,",
  "dn3:1.23.15_2": "ettāvatā satta vassāni devo na vassissatī’ti.",
  "dn3:1.23.16_0": "‘Sotthi, bhaddante,",
  "dn3:1.23.16_1": "hotu rañño sotthi janapadassa devo ca vassatū’ti.",
  "dn3:1.23.17_0": "‘Sotthi bhavissati rañño sotthi janapadassa devo ca vassissati,",
  "dn3:1.23.17_1": "api ca rājā jeṭṭhakumāre khurappaṁ patiṭṭhāpetu,",
  "dn3:1.23.17_2": "sotthi kumāro pallomo bhavissatī’ti.",
  "dn3:1.23.18_0": "Atha kho, māṇavakā, amaccā okkākassa ārocesuṁ: ",
  "dn3:1.23.19_0": "‘okkāko jeṭṭhakumāre khurappaṁ patiṭṭhāpetu.",
  "dn3:1.23.19_1": "Sotthi kumāro pallomo bhavissatī’ti.",
  "dn3:1.23.20_0": "Atha kho rājā okkāko jeṭṭhakumāre khurappaṁ patiṭṭhapesi,",
  "dn3:1.23.20_1": "sotthi kumāro pallomo samabhavi.",
  "dn3:1.23.21_0": "Atha kho tassa rājā okkāko bhīto saṁviggo lomahaṭṭhajāto brahmadaṇḍena tajjito maddarūpiṁ dhītaraṁ adāsi. ",
  "dn3:1.23.22_0": "Mā kho tumhe, māṇavakā,",
  "dn3:1.23.22_1": "ambaṭṭhaṁ māṇavaṁ atibāḷhaṁ dāsiputtavādena nimmādetha, uḷāro so kaṇho isi ahosī”ti.",
  "dn3:1.24.0_0": "3. Khattiyaseṭṭhabhāva ",
  "dn3:1.24.1_0": "Atha kho bhagavā ambaṭṭhaṁ māṇavaṁ āmantesi: ",
  "dn3:1.24.2_0": "“Taṁ kiṁ maññasi, ambaṭṭha, ",
  "dn3:1.24.3_0": "idha khattiyakumāro brāhmaṇakaññāya saddhiṁ saṁvāsaṁ kappeyya,",
  "dn3:1.24.3_1": "tesaṁ saṁvāsamanvāya putto jāyetha.",
  "dn3:1.24.4_0": "Yo so khattiyakumārena brāhmaṇakaññāya putto uppanno,",
  "dn3:1.24.4_1": "api nu so labhetha brāhmaṇesu āsanaṁ vā udakaṁ vā”ti?",
  "dn3:1.24.5_0": "“Labhetha, bho gotama”. ",
  "dn3:1.24.6_0": "“Api nu naṁ brāhmaṇā bhojeyyuṁ saddhe vā thālipāke vā yaññe vā pāhune vā”ti? ",
  "dn3:1.24.7_0": "“Bhojeyyuṁ, bho gotama”. ",
  "dn3:1.24.8_0": "“Api nu naṁ brāhmaṇā mante vāceyyuṁ vā no vā”ti? ",
  "dn3:1.24.9_0": "“Vāceyyuṁ, bho gotama”. ",
  "dn3:1.24.10_0": "“Api nussa itthīsu āvaṭaṁ vā assa anāvaṭaṁ vā”ti? ",
  "dn3:1.24.11_0": "“Anāvaṭaṁ hissa, bho gotama”. ",
  "dn3:1.24.12_0": "“Api nu naṁ khattiyā khattiyābhisekena abhisiñceyyun”ti? ",
  "dn3:1.24.13_0": "“No hidaṁ, bho gotama”. ",
  "dn3:1.24.14_0": "“Taṁ kissa hetu”? ",
  "dn3:1.24.15_0": "“Mātito hi, bho gotama, anupapanno”ti. ",
  "dn3:1.25.1_0": "“Taṁ kiṁ maññasi, ambaṭṭha, ",
  "dn3:1.25.2_0": "idha brāhmaṇakumāro khattiyakaññāya saddhiṁ saṁvāsaṁ kappeyya,",
  "dn3:1.25.2_1": "tesaṁ saṁvāsamanvāya putto jāyetha.",
  "dn3:1.25.3_0": "Yo so brāhmaṇakumārena khattiyakaññāya putto uppanno,",
  "dn3:1.25.3_1": "api nu so labhetha brāhmaṇesu āsanaṁ vā udakaṁ vā”ti?",
  "dn3:1.25.4_0": "“Labhetha, bho gotama”. ",
  "dn3:1.25.5_0": "“Api nu naṁ brāhmaṇā bhojeyyuṁ saddhe vā thālipāke vā yaññe vā pāhune vā”ti? ",
  "dn3:1.25.6_0": "“Bhojeyyuṁ, bho gotama”. ",
  "dn3:1.25.7_0": "“Api nu naṁ brāhmaṇā mante vāceyyuṁ vā no vā”ti? ",
  "dn3:1.25.8_0": "“Vāceyyuṁ, bho gotama”. ",
  "dn3:1.25.9_0": "“Api nussa itthīsu āvaṭaṁ vā assa anāvaṭaṁ vā”ti? ",
  "dn3:1.25.10_0": "“Anāvaṭaṁ hissa, bho gotama”. ",
  "dn3:1.25.11_0": "“Api nu naṁ khattiyā khattiyābhisekena abhisiñceyyun”ti? ",
  "dn3:1.25.12_0": "“No hidaṁ, bho gotama”. ",
  "dn3:1.25.13_0": "“Taṁ kissa hetu”? ",
  "dn3:1.25.14_0": "“Pitito hi, bho gotama, anupapanno”ti. ",
  "dn3:1.26.1_0": "“Iti kho, ambaṭṭha,",
  "dn3:1.26.1_1": "itthiyā vā itthiṁ karitvā purisena vā purisaṁ karitvā khattiyāva seṭṭhā, hīnā brāhmaṇā.",
  "dn3:1.26.2_0": "Taṁ kiṁ maññasi, ambaṭṭha, ",
  "dn3:1.26.3_0": "idha brāhmaṇā brāhmaṇaṁ kismiñcideva pakaraṇe khuramuṇḍaṁ karitvā bhassapuṭena vadhitvā raṭṭhā vā nagarā vā pabbājeyyuṁ. ",
  "dn3:1.26.4_0": "Api nu so labhetha brāhmaṇesu āsanaṁ vā udakaṁ vā”ti? ",
  "dn3:1.26.5_0": "“No hidaṁ, bho gotama”. ",
  "dn3:1.26.6_0": "“Api nu naṁ brāhmaṇā bhojeyyuṁ saddhe vā thālipāke vā yaññe vā pāhune vā”ti? ",
  "dn3:1.26.7_0": "“No hidaṁ, bho gotama”. ",
  "dn3:1.26.8_0": "“Api nu naṁ brāhmaṇā mante vāceyyuṁ vā no vā”ti? ",
  "dn3:1.26.9_0": "“No hidaṁ, bho gotama”. ",
  "dn3:1.26.10_0": "“Api nussa itthīsu āvaṭaṁ vā assa anāvaṭaṁ vā”ti? ",
  "dn3:1.26.11_0": "“Āvaṭaṁ hissa, bho gotama”. ",
  "dn3:1.27.1_0": "“Taṁ kiṁ maññasi, ambaṭṭha, ",
  "dn3:1.27.2_0": "idha khattiyā khattiyaṁ kismiñcideva pakaraṇe khuramuṇḍaṁ karitvā bhassapuṭena vadhitvā raṭṭhā vā nagarā vā pabbājeyyuṁ. ",
  "dn3:1.27.3_0": "Api nu so labhetha brāhmaṇesu āsanaṁ vā udakaṁ vā”ti? ",
  "dn3:1.27.4_0": "“Labhetha, bho gotama”. ",
  "dn3:1.27.5_0": "“Api nu naṁ brāhmaṇā bhojeyyuṁ saddhe vā thālipāke vā yaññe vā pāhune vā”ti? ",
  "dn3:1.27.6_0": "“Bhojeyyuṁ, bho gotama”. ",
  "dn3:1.27.7_0": "“Api nu naṁ brāhmaṇā mante vāceyyuṁ vā no vā”ti? ",
  "dn3:1.27.8_0": "“Vāceyyuṁ, bho gotama”. ",
  "dn3:1.27.9_0": "“Api nussa itthīsu āvaṭaṁ vā assa anāvaṭaṁ vā”ti? ",
  "dn3:1.27.10_0": "“Anāvaṭaṁ hissa, bho gotama”. ",
  "dn3:1.27.11_0": "“Ettāvatā kho, ambaṭṭha,",
  "dn3:1.27.11_1": "khattiyo paramanihīnataṁ patto hoti,",
  "dn3:1.27.11_2": "yadeva naṁ khattiyā khuramuṇḍaṁ karitvā bhassapuṭena vadhitvā raṭṭhā vā nagarā vā pabbājenti.",
  "dn3:1.27.12_0": "Iti kho, ambaṭṭha,",
  "dn3:1.27.12_1": "yadā khattiyo paramanihīnataṁ patto hoti, tadāpi khattiyāva seṭṭhā, hīnā brāhmaṇā.",
  "dn3:1.28.1_0": "Brahmunā pesā, ambaṭṭha, sanaṅkumārena gāthā bhāsitā: ",
  "dn3:1.28.2_0": "‘Khattiyo seṭṭho janetasmiṁ, ",
  "dn3:1.28.3_0": "ye gottapaṭisārino; ",
  "dn3:1.28.4_0": "Vijjācaraṇasampanno, ",
  "dn3:1.28.5_0": "so seṭṭho devamānuse’ti. ",
  "dn3:1.28.6_0": "Sā kho panesā, ambaṭṭha,",
  "dn3:1.28.6_1": "brahmunā sanaṅkumārena gāthā sugītā no duggītā, subhāsitā no dubbhāsitā,",
  "dn3:1.28.6_2": "atthasaṁhitā no anatthasaṁhitā, anumatā mayā.",
  "dn3:1.28.7_0": "Ahampi hi, ambaṭṭha, evaṁ vadāmi—",
  "dn3:1.28.8_0": "Khattiyo seṭṭho janetasmiṁ, ",
  "dn3:1.28.9_0": "ye gottapaṭisārino; ",
  "dn3:1.28.10_0": "Vijjācaraṇasampanno, ",
  "dn3:1.28.11_0": "so seṭṭho devamānuse”ti. ",
  "dn3:1.28.12_0": "Bhāṇavāro paṭhamo. ",
  "dn3:2.1.0_0": "4. Vijjācaraṇakathā ",
  "dn3:2.1.1_0": "“Katamaṁ pana taṁ, bho gotama, caraṇaṁ, katamā ca pana sā vijjā”ti? ",
  "dn3:2.1.2_0": "“Na kho, ambaṭṭha,",
  "dn3:2.1.2_1": "anuttarāya vijjācaraṇasampadāya jātivādo vā vuccati, gottavādo vā vuccati, mānavādo vā vuccati:",
  "dn3:2.1.3_0": "‘arahasi vā maṁ tvaṁ, na vā maṁ tvaṁ arahasī’ti. ",
  "dn3:2.1.4_0": "Yattha kho, ambaṭṭha, āvāho vā hoti, vivāho vā hoti, āvāhavivāho vā hoti,",
  "dn3:2.1.4_1": "etthetaṁ vuccati jātivādo vā itipi gottavādo vā itipi mānavādo vā itipi:",
  "dn3:2.1.5_0": "‘arahasi vā maṁ tvaṁ, na vā maṁ tvaṁ arahasī’ti. ",
  "dn3:2.1.6_0": "Ye hi keci, ambaṭṭha,",
  "dn3:2.1.6_1": "jātivādavinibaddhā vā gottavādavinibaddhā vā mānavādavinibaddhā vā āvāhavivāhavinibaddhā vā,",
  "dn3:2.1.6_2": "ārakā te anuttarāya vijjācaraṇasampadāya.",
  "dn3:2.1.7_0": "Pahāya kho, ambaṭṭha,",
  "dn3:2.1.7_1": "jātivādavinibaddhañca gottavādavinibaddhañca mānavādavinibaddhañca āvāhavivāhavinibaddhañca anuttarāya vijjācaraṇasampadāya sacchikiriyā hotī”ti.",
  "dn3:2.2.1_0": "“Katamaṁ pana taṁ, bho gotama, caraṇaṁ, katamā ca sā vijjā”ti? ",
  "dn3:2.2.2_0": "“Idha, ambaṭṭha,",
  "dn3:2.2.2_1": "tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā.",
  "dn3:2.2.3_0": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti. ",
  "dn3:2.2.4_0": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāseti. ",
  "dn3:2.2.5_0": "Taṁ dhammaṁ suṇāti gahapati vā gahapatiputto vā aññatarasmiṁ vā kule paccājāto. ",
  "dn3:2.2.6_0": "So taṁ dhammaṁ sutvā tathāgate saddhaṁ paṭilabhati. ",
  "dn3:2.2.7_0": "So tena saddhāpaṭilābhena samannāgato iti paṭisañcikkhati …pe… ",
  "dn3:2.2.8_0": "So vivicceva kāmehi, vivicca akusalehi dhammehi,",
  "dn3:2.2.8_1": "savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati …pe…",
  "dn3:2.2.9_0": "idampissa hoti caraṇasmiṁ. ",
  "dn3:2.2.10_0": "Puna caparaṁ, ambaṭṭha,",
  "dn3:2.2.10_1": "bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati …pe…",
  "dn3:2.2.11_0": "idampissa hoti caraṇasmiṁ. ",
  "dn3:2.2.12_0": "Puna caparaṁ, ambaṭṭha,",
  "dn3:2.2.12_1": "bhikkhu pītiyā ca virāgā upekkhako ca viharati sato ca sampajāno,",
  "dn3:2.2.12_2": "sukhañca kāyena paṭisaṁvedeti, yaṁ taṁ ariyā ācikkhanti:",
  "dn3:2.2.12_3": "‘upekkhako satimā sukhavihārī’ti,",
  "dn3:2.2.12_4": "tatiyaṁ jhānaṁ upasampajja viharati …pe…",
  "dn3:2.2.13_0": "idampissa hoti caraṇasmiṁ. ",
  "dn3:2.2.14_0": "Puna caparaṁ, ambaṭṭha,",
  "dn3:2.2.14_1": "bhikkhu sukhassa ca pahānā dukkhassa ca pahānā,",
  "dn3:2.2.14_2": "pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati …pe…",
  "dn3:2.2.15_0": "idampissa hoti caraṇasmiṁ. ",
  "dn3:2.2.16_0": "Idaṁ kho taṁ, ambaṭṭha, caraṇaṁ. ",
  "dn3:2.2.17_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte ñāṇadassanāya cittaṁ abhinīharati abhininnāmeti …pe… ",
  "dn3:2.2.18_0": "idampissa hoti vijjāya …pe… ",
  "dn3:2.2.19_0": "nāparaṁ itthattāyāti pajānāti, ",
  "dn3:2.2.20_0": "idampissa hoti vijjāya. ",
  "dn3:2.2.21_0": "Ayaṁ kho sā, ambaṭṭha, vijjā. ",
  "dn3:2.2.22_0": "Ayaṁ vuccati, ambaṭṭha,",
  "dn3:2.2.22_1": "bhikkhu ‘vijjāsampanno’ itipi, ‘caraṇasampanno’ itipi, ‘vijjācaraṇasampanno’ itipi.",
  "dn3:2.2.23_0": "Imāya ca, ambaṭṭha,",
  "dn3:2.2.23_1": "vijjāsampadāya caraṇasampadāya ca aññā vijjāsampadā ca caraṇasampadā ca uttaritarā vā paṇītatarā vā natthi.",
  "dn3:2.3.0_0": "5. Catuapāyamukha ",
  "dn3:2.3.1_0": "Imāya kho, ambaṭṭha,",
  "dn3:2.3.1_1": "anuttarāya vijjācaraṇasampadāya cattāri apāyamukhāni bhavanti.",
  "dn3:2.3.2_0": "Katamāni cattāri? ",
  "dn3:2.3.3_0": "Idha, ambaṭṭha,",
  "dn3:2.3.3_1": "ekacco samaṇo vā brāhmaṇo vā imaññeva anuttaraṁ vijjācaraṇasampadaṁ anabhisambhuṇamāno khārividhamādāya araññāyatanaṁ ajjhogāhati:",
  "dn3:2.3.4_0": "‘pavattaphalabhojano bhavissāmī’ti. ",
  "dn3:2.3.5_0": "So aññadatthu vijjācaraṇasampannasseva paricārako sampajjati. ",
  "dn3:2.3.6_0": "Imāya kho, ambaṭṭha,",
  "dn3:2.3.6_1": "anuttarāya vijjācaraṇasampadāya idaṁ paṭhamaṁ apāyamukhaṁ bhavati.",
  "dn3:2.3.7_0": "Puna caparaṁ, ambaṭṭha,",
  "dn3:2.3.7_1": "idhekacco samaṇo vā brāhmaṇo vā imañceva anuttaraṁ vijjācaraṇasampadaṁ anabhisambhuṇamāno pavattaphalabhojanatañca anabhisambhuṇamāno kudālapiṭakaṁ ādāya araññavanaṁ ajjhogāhati:",
  "dn3:2.3.8_0": "‘kandamūlaphalabhojano bhavissāmī’ti. ",
  "dn3:2.3.9_0": "So aññadatthu vijjācaraṇasampannasseva paricārako sampajjati. ",
  "dn3:2.3.10_0": "Imāya kho, ambaṭṭha,",
  "dn3:2.3.10_1": "anuttarāya vijjācaraṇasampadāya idaṁ dutiyaṁ apāyamukhaṁ bhavati.",
  "dn3:2.3.11_0": "Puna caparaṁ, ambaṭṭha,",
  "dn3:2.3.11_1": "idhekacco samaṇo vā brāhmaṇo vā imañceva anuttaraṁ vijjācaraṇasampadaṁ anabhisambhuṇamāno pavattaphalabhojanatañca anabhisambhuṇamāno kandamūlaphalabhojanatañca anabhisambhuṇamāno gāmasāmantaṁ vā nigamasāmantaṁ vā agyāgāraṁ karitvā aggiṁ paricaranto acchati.",
  "dn3:2.3.12_0": "So aññadatthu vijjācaraṇasampannasseva paricārako sampajjati. ",
  "dn3:2.3.13_0": "Imāya kho, ambaṭṭha,",
  "dn3:2.3.13_1": "anuttarāya vijjācaraṇasampadāya idaṁ tatiyaṁ apāyamukhaṁ bhavati.",
  "dn3:2.3.14_0": "Puna caparaṁ, ambaṭṭha,",
  "dn3:2.3.14_1": "idhekacco samaṇo vā brāhmaṇo vā imaṁ ceva anuttaraṁ vijjācaraṇasampadaṁ anabhisambhuṇamāno pavattaphalabhojanatañca anabhisambhuṇamāno kandamūlaphalabhojanatañca anabhisambhuṇamāno aggipāricariyañca anabhisambhuṇamāno cātumahāpathe catudvāraṁ agāraṁ karitvā acchati:",
  "dn3:2.3.15_0": "‘yo imāhi catūhi disāhi āgamissati samaṇo vā brāhmaṇo vā,",
  "dn3:2.3.15_1": "tamahaṁ yathāsatti yathābalaṁ paṭipūjessāmī’ti.",
  "dn3:2.3.16_0": "So aññadatthu vijjācaraṇasampannasseva paricārako sampajjati. ",
  "dn3:2.3.17_0": "Imāya kho, ambaṭṭha,",
  "dn3:2.3.17_1": "anuttarāya vijjācaraṇasampadāya idaṁ catutthaṁ apāyamukhaṁ bhavati.",
  "dn3:2.3.18_0": "Imāya kho, ambaṭṭha,",
  "dn3:2.3.18_1": "anuttarāya vijjācaraṇasampadāya imāni cattāri apāyamukhāni bhavanti.",
  "dn3:2.4.1_0": "Taṁ kiṁ maññasi, ambaṭṭha, ",
  "dn3:2.4.2_0": "api nu tvaṁ imāya anuttarāya vijjācaraṇasampadāya sandissasi sācariyako”ti? ",
  "dn3:2.4.3_0": "“No hidaṁ, bho gotama. ",
  "dn3:2.4.4_0": "Kocāhaṁ, bho gotama, sācariyako,",
  "dn3:2.4.4_1": "kā ca anuttarā vijjācaraṇasampadā?",
  "dn3:2.4.5_0": "Ārakāhaṁ, bho gotama,",
  "dn3:2.4.5_1": "anuttarāya vijjācaraṇasampadāya sācariyako”ti.",
  "dn3:2.4.6_0": "“Taṁ kiṁ maññasi, ambaṭṭha, ",
  "dn3:2.4.7_0": "api nu tvaṁ imañceva anuttaraṁ vijjācaraṇasampadaṁ anabhisambhuṇamāno khārividhamādāya araññavanamajjhogāhasi sācariyako: ",
  "dn3:2.4.8_0": "‘pavattaphalabhojano bhavissāmī’”ti? ",
  "dn3:2.4.9_0": "“No hidaṁ, bho gotama”. ",
  "dn3:2.4.10_0": "“Taṁ kiṁ maññasi, ambaṭṭha, ",
  "dn3:2.4.11_0": "api nu tvaṁ imañceva anuttaraṁ vijjācaraṇasampadaṁ anabhisambhuṇamāno pavattaphalabhojanatañca anabhisambhuṇamāno kudālapiṭakaṁ ādāya araññavanamajjhogāhasi sācariyako: ",
  "dn3:2.4.12_0": "‘kandamūlaphalabhojano bhavissāmī’”ti? ",
  "dn3:2.4.13_0": "“No hidaṁ, bho gotama”. ",
  "dn3:2.4.14_0": "“Taṁ kiṁ maññasi, ambaṭṭha, ",
  "dn3:2.4.15_0": "api nu tvaṁ imañceva anuttaraṁ vijjācaraṇasampadaṁ anabhisambhuṇamāno pavattaphalabhojanatañca anabhisambhuṇamāno kandamūlaphalabhojanatañca anabhisambhuṇamāno gāmasāmantaṁ vā nigamasāmantaṁ vā agyāgāraṁ karitvā aggiṁ paricaranto acchasi sācariyako”ti? ",
  "dn3:2.4.16_0": "“No hidaṁ, bho gotama”. ",
  "dn3:2.4.17_0": "“Taṁ kiṁ maññasi, ambaṭṭha, ",
  "dn3:2.4.18_0": "api nu tvaṁ imañceva anuttaraṁ vijjācaraṇasampadaṁ anabhisambhuṇamāno pavattaphalabhojanatañca anabhisambhuṇamāno kandamūlaphalabhojanatañca anabhisambhuṇamāno aggipāricariyañca anabhisambhuṇamāno cātumahāpathe catudvāraṁ agāraṁ karitvā acchasi sācariyako: ",
  "dn3:2.4.19_0": "‘yo imāhi catūhi disāhi āgamissati samaṇo vā brāhmaṇo vā,",
  "dn3:2.4.19_1": "taṁ mayaṁ yathāsatti yathābalaṁ paṭipūjessāmā’”ti?",
  "dn3:2.4.20_0": "“No hidaṁ, bho gotama”. ",
  "dn3:2.5.1_0": "“Iti kho, ambaṭṭha,",
  "dn3:2.5.1_1": "imāya ceva tvaṁ anuttarāya vijjācaraṇasampadāya parihīno sācariyako.",
  "dn3:2.5.2_0": "Ye cime anuttarāya vijjācaraṇasampadāya cattāri apāyamukhāni bhavanti,",
  "dn3:2.5.2_1": "tato ca tvaṁ parihīno sācariyako.",
  "dn3:2.5.3_0": "Bhāsitā kho pana te esā, ambaṭṭha,",
  "dn3:2.5.3_1": "ācariyena brāhmaṇena pokkharasātinā vācā:",
  "dn3:2.5.4_0": "‘ke ca muṇḍakā samaṇakā ibbhā kaṇhā bandhupādāpaccā,",
  "dn3:2.5.4_1": "kā ca tevijjānaṁ brāhmaṇānaṁ sākacchā’ti attanā āpāyikopi aparipūramāno.",
  "dn3:2.5.5_0": "Passa, ambaṭṭha,",
  "dn3:2.5.5_1": "yāva aparaddhañca te idaṁ ācariyassa brāhmaṇassa pokkharasātissa.",
  "dn3:2.6.0_0": "6. Pubbakaisibhāvānuyoga ",
  "dn3:2.6.1_0": "Brāhmaṇo kho pana, ambaṭṭha,",
  "dn3:2.6.1_1": "pokkharasāti rañño pasenadissa kosalassa dattikaṁ bhuñjati.",
  "dn3:2.6.2_0": "Tassa rājā pasenadi kosalo sammukhībhāvampi na dadāti. ",
  "dn3:2.6.3_0": "Yadāpi tena manteti, tirodussantena manteti. ",
  "dn3:2.6.4_0": "Yassa kho pana, ambaṭṭha,",
  "dn3:2.6.4_1": "dhammikaṁ payātaṁ bhikkhaṁ paṭiggaṇheyya,",
  "dn3:2.6.4_2": "kathaṁ tassa rājā pasenadi kosalo sammukhībhāvampi na dadeyya.",
  "dn3:2.6.5_0": "Passa, ambaṭṭha,",
  "dn3:2.6.5_1": "yāva aparaddhañca te idaṁ ācariyassa brāhmaṇassa pokkharasātissa.",
  "dn3:2.7.1_0": "Taṁ kiṁ maññasi, ambaṭṭha, ",
  "dn3:2.7.2_0": "idha rājā pasenadi kosalo hatthigīvāya vā nisinno assapiṭṭhe vā nisinno rathūpatthare vā ṭhito uggehi vā rājaññehi vā kiñcideva mantanaṁ manteyya. ",
  "dn3:2.7.3_0": "So tamhā padesā apakkamma ekamantaṁ tiṭṭheyya. ",
  "dn3:2.7.4_0": "Atha āgaccheyya suddo vā suddadāso vā,",
  "dn3:2.7.4_1": "tasmiṁ padese ṭhito tadeva mantanaṁ manteyya:",
  "dn3:2.7.5_0": "‘evampi rājā pasenadi kosalo āha,",
  "dn3:2.7.5_1": "evampi rājā pasenadi kosalo āhā’ti.",
  "dn3:2.7.6_0": "Api nu so rājabhaṇitaṁ vā bhaṇati rājamantanaṁ vā manteti? ",
  "dn3:2.7.7_0": "Ettāvatā so assa rājā vā rājamatto vā”ti? ",
  "dn3:2.7.8_0": "“No hidaṁ, bho gotama”. ",
  "dn3:2.8.1_0": "“Evameva kho tvaṁ, ambaṭṭha,",
  "dn3:2.8.1_1": "ye te ahesuṁ brāhmaṇānaṁ pubbakā isayo mantānaṁ kattāro mantānaṁ pavattāro,",
  "dn3:2.8.1_2": "yesamidaṁ etarahi brāhmaṇā porāṇaṁ mantapadaṁ gītaṁ pavuttaṁ samihitaṁ,",
  "dn3:2.8.1_3": "tadanugāyanti tadanubhāsanti bhāsitamanubhāsanti vācitamanuvācenti,",
  "dn3:2.8.1_4": "seyyathidaṁ—aṭṭhako vāmako vāmadevo vessāmitto yamataggi aṅgīraso bhāradvājo vāseṭṭho kassapo bhagu:",
  "dn3:2.8.2_0": "‘tyāhaṁ mante adhiyāmi sācariyako’ti,",
  "dn3:2.8.2_1": "tāvatā tvaṁ bhavissasi isi vā isitthāya vā paṭipannoti netaṁ ṭhānaṁ vijjati.",
  "dn3:2.9.1_0": "Taṁ kiṁ maññasi, ambaṭṭha, ",
  "dn3:2.9.2_0": "kinti te sutaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ—",
  "dn3:2.9.3_0": "ye te ahesuṁ brāhmaṇānaṁ pubbakā isayo mantānaṁ kattāro mantānaṁ pavattāro,",
  "dn3:2.9.3_1": "yesamidaṁ etarahi brāhmaṇā porāṇaṁ mantapadaṁ gītaṁ pavuttaṁ samihitaṁ,",
  "dn3:2.9.3_2": "tadanugāyanti tadanubhāsanti bhāsitamanubhāsanti vācitamanuvācenti,",
  "dn3:2.9.3_3": "seyyathidaṁ—aṭṭhako vāmako vāmadevo vessāmitto yamataggi aṅgīraso bhāradvājo vāseṭṭho kassapo bhagu,",
  "dn3:2.9.4_0": "evaṁ su te sunhātā suvilittā kappitakesamassū āmukkamaṇikuṇḍalābharaṇā odātavatthavasanā pañcahi kāmaguṇehi samappitā samaṅgībhūtā paricārenti,",
  "dn3:2.9.4_1": "seyyathāpi tvaṁ etarahi sācariyako”ti?",
  "dn3:2.9.5_0": "“No hidaṁ, bho gotama”. ",
  "dn3:2.10.1_0": "“ …pe… ",
  "dn3:2.10.2_0": "Evaṁ su te sālīnaṁ odanaṁ sucimaṁsūpasecanaṁ vicitakāḷakaṁ anekasūpaṁ anekabyañjanaṁ paribhuñjanti,",
  "dn3:2.10.2_1": "seyyathāpi tvaṁ etarahi sācariyako”ti?",
  "dn3:2.10.3_0": "“No hidaṁ, bho gotama”. ",
  "dn3:2.10.4_0": "“ …pe… ",
  "dn3:2.10.5_0": "Evaṁ su te veṭhakanatapassāhi nārīhi paricārenti,",
  "dn3:2.10.5_1": "seyyathāpi tvaṁ etarahi sācariyako”ti?",
  "dn3:2.10.6_0": "“No hidaṁ, bho gotama”. ",
  "dn3:2.10.7_0": "“ …pe… ",
  "dn3:2.10.8_0": "Evaṁ su te kuttavālehi vaḷavārathehi dīghāhi patodalaṭṭhīhi vāhane vitudentā vipariyāyanti,",
  "dn3:2.10.8_1": "seyyathāpi tvaṁ etarahi sācariyako”ti?",
  "dn3:2.10.9_0": "“No hidaṁ, bho gotama”. ",
  "dn3:2.10.10_0": "“ …pe… ",
  "dn3:2.10.11_0": "Evaṁ su te ukkiṇṇaparikhāsu okkhittapalighāsu nagarūpakārikāsu dīghāsivudhehi purisehi rakkhāpenti,",
  "dn3:2.10.11_1": "seyyathāpi tvaṁ etarahi sācariyako”ti?",
  "dn3:2.10.12_0": "“No hidaṁ, bho gotama”. ",
  "dn3:2.10.13_0": "“Iti kho, ambaṭṭha,",
  "dn3:2.10.13_1": "neva tvaṁ isi na isitthāya paṭipanno sācariyako.",
  "dn3:2.10.14_0": "Yassa kho pana, ambaṭṭha,",
  "dn3:2.10.14_1": "mayi kaṅkhā vā vimati vā so maṁ pañhena,",
  "dn3:2.10.14_2": "ahaṁ veyyākaraṇena sodhissāmī”ti.",
  "dn3:2.11.0_0": "7. Dvelakkhaṇādassana ",
  "dn3:2.11.1_0": "Atha kho bhagavā vihārā nikkhamma caṅkamaṁ abbhuṭṭhāsi. ",
  "dn3:2.11.2_0": "Ambaṭṭhopi māṇavo vihārā nikkhamma caṅkamaṁ abbhuṭṭhāsi. ",
  "dn3:2.11.3_0": "Atha kho ambaṭṭho māṇavo bhagavantaṁ caṅkamantaṁ anucaṅkamamāno bhagavato kāye dvattiṁsamahāpurisalakkhaṇāni samannesi. ",
  "dn3:2.11.4_0": "Addasā kho ambaṭṭho māṇavo bhagavato kāye dvattiṁsamahāpurisalakkhaṇāni yebhuyyena ṭhapetvā dve. ",
  "dn3:2.11.5_0": "Dvīsu mahāpurisalakkhaṇesu kaṅkhati vicikicchati nādhimuccati na sampasīdati—",
  "dn3:2.11.6_0": "kosohite ca vatthaguyhe pahūtajivhatāya ca. ",
  "dn3:2.12.1_0": "Atha kho bhagavato etadahosi: ",
  "dn3:2.12.2_0": "“passati kho me ayaṁ ambaṭṭho māṇavo dvattiṁsamahāpurisalakkhaṇāni yebhuyyena ṭhapetvā dve. ",
  "dn3:2.12.3_0": "Dvīsu mahāpurisalakkhaṇesu kaṅkhati vicikicchati nādhimuccati na sampasīdati—",
  "dn3:2.12.4_0": "kosohite ca vatthaguyhe pahūtajivhatāya cā”ti. ",
  "dn3:2.12.5_0": "Atha kho bhagavā tathārūpaṁ iddhābhisaṅkhāraṁ abhisaṅkhāsi.",
  "dn3:2.12.5_1": "Yathā addasa ambaṭṭho māṇavo bhagavato kosohitaṁ vatthaguyhaṁ.",
  "dn3:2.12.6_0": "Atha kho bhagavā jivhaṁ ninnāmetvā ubhopi kaṇṇasotāni anumasi paṭimasi,",
  "dn3:2.12.6_1": "ubhopi nāsikasotāni anumasi paṭimasi,",
  "dn3:2.12.6_2": "kevalampi nalāṭamaṇḍalaṁ jivhāya chādesi.",
  "dn3:2.12.7_0": "Atha kho ambaṭṭhassa māṇavassa etadahosi: ",
  "dn3:2.12.8_0": "“samannāgato kho samaṇo gotamo dvattiṁsamahāpurisalakkhaṇehi paripuṇṇehi, no aparipuṇṇehī”ti. ",
  "dn3:2.12.9_0": "Bhagavantaṁ etadavoca: ",
  "dn3:2.12.10_0": "“handa ca dāni mayaṁ, bho gotama, gacchāma,",
  "dn3:2.12.10_1": "bahukiccā mayaṁ bahukaraṇīyā”ti.",
  "dn3:2.12.11_0": "“Yassadāni tvaṁ, ambaṭṭha, kālaṁ maññasī”ti. ",
  "dn3:2.12.12_0": "Atha kho ambaṭṭho māṇavo vaḷavārathamāruyha pakkāmi. ",
  "dn3:2.13.1_0": "Tena kho pana samayena brāhmaṇo pokkharasāti ukkaṭṭhāya nikkhamitvā mahatā brāhmaṇagaṇena saddhiṁ sake ārāme nisinno hoti ambaṭṭhaṁyeva māṇavaṁ paṭimānento. ",
  "dn3:2.13.2_0": "Atha kho ambaṭṭho māṇavo yena sako ārāmo tena pāyāsi. ",
  "dn3:2.14.1_0": "Yāvatikā yānassa bhūmi,",
  "dn3:2.14.1_1": "yānena gantvā yānā paccorohitvā pattikova yena brāhmaṇo pokkharasāti tenupasaṅkami;",
  "dn3:2.14.1_2": "upasaṅkamitvā brāhmaṇaṁ pokkharasātiṁ abhivādetvā ekamantaṁ nisīdi.",
  "dn3:2.14.1_3": "Ekamantaṁ nisinnaṁ kho ambaṭṭhaṁ māṇavaṁ brāhmaṇo pokkharasāti etadavoca:",
  "dn3:2.14.2_0": "“kacci, tāta ambaṭṭha,",
  "dn3:2.14.2_1": "addasa taṁ bhavantaṁ gotaman”ti?",
  "dn3:2.14.3_0": "“Addasāma kho mayaṁ, bho, taṁ bhavantaṁ gotaman”ti. ",
  "dn3:2.14.4_0": "“Kacci, tāta ambaṭṭha,",
  "dn3:2.14.4_1": "taṁ bhavantaṁ gotamaṁ tathā santaṁyeva saddo abbhuggato no aññathā;",
  "dn3:2.14.5_0": "kacci pana so bhavaṁ gotamo tādiso no aññādiso”ti? ",
  "dn3:2.14.6_0": "“Tathā santaṁyeva, bho,",
  "dn3:2.14.6_1": "taṁ bhavantaṁ gotamaṁ saddo abbhuggato no aññathā,",
  "dn3:2.14.6_2": "tādisova so bhavaṁ gotamo no aññādiso.",
  "dn3:2.14.7_0": "Samannāgato ca so bhavaṁ gotamo dvattiṁsamahāpurisalakkhaṇehi paripuṇṇehi no aparipuṇṇehī”ti. ",
  "dn3:2.14.8_0": "“Ahu pana te, tāta ambaṭṭha,",
  "dn3:2.14.8_1": "samaṇena gotamena saddhiṁ kocideva kathāsallāpo”ti?",
  "dn3:2.14.9_0": "“Ahu kho me, bho,",
  "dn3:2.14.9_1": "samaṇena gotamena saddhiṁ kocideva kathāsallāpo”ti.",
  "dn3:2.14.10_0": "“Yathā kathaṁ pana te, tāta ambaṭṭha,",
  "dn3:2.14.10_1": "ahu samaṇena gotamena saddhiṁ kocideva kathāsallāpo”ti?",
  "dn3:2.14.11_0": "Atha kho ambaṭṭho māṇavo yāvatako ahosi bhagavatā saddhiṁ kathāsallāpo,",
  "dn3:2.14.11_1": "taṁ sabbaṁ brāhmaṇassa pokkharasātissa ārocesi.",
  "dn3:2.15.1_0": "Evaṁ vutte,",
  "dn3:2.15.1_1": "brāhmaṇo pokkharasāti ambaṭṭhaṁ māṇavaṁ etadavoca:",
  "dn3:2.15.2_0": "“aho vata re amhākaṁ, paṇḍitaka, aho vata re amhākaṁ, bahussutaka, aho vata re amhākaṁ, tevijjaka, evarūpena kira, bho,",
  "dn3:2.15.2_1": "puriso atthacarakena kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya.",
  "dn3:2.15.3_0": "Yadeva kho tvaṁ, ambaṭṭha,",
  "dn3:2.15.3_1": "taṁ bhavantaṁ gotamaṁ evaṁ āsajja āsajja avacāsi,",
  "dn3:2.15.3_2": "atha kho so bhavaṁ gotamo amhepi evaṁ upaneyya upaneyya avaca.",
  "dn3:2.15.4_0": "Aho vata re amhākaṁ, paṇḍitaka, aho vata re amhākaṁ, bahussutaka, aho vata re amhākaṁ, tevijjaka, evarūpena kira, bho,",
  "dn3:2.15.4_1": "puriso atthacarakena kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyyā”ti,",
  "dn3:2.15.4_2": "kupito anattamano ambaṭṭhaṁ māṇavaṁ padasāyeva pavattesi.",
  "dn3:2.15.5_0": "Icchati ca tāvadeva bhagavantaṁ dassanāya upasaṅkamituṁ. ",
  "dn3:2.16.0_0": "8. Pokkharasātibuddhūpasaṅkamana ",
  "dn3:2.16.1_0": "Atha kho te brāhmaṇā brāhmaṇaṁ pokkharasātiṁ etadavocuṁ: ",
  "dn3:2.16.2_0": "“ativikālo kho, bho,",
  "dn3:2.16.2_1": "ajja samaṇaṁ gotamaṁ dassanāya upasaṅkamituṁ.",
  "dn3:2.16.3_0": "Svedāni bhavaṁ pokkharasāti samaṇaṁ gotamaṁ dassanāya upasaṅkamissatī”ti. ",
  "dn3:2.16.4_0": "Atha kho brāhmaṇo pokkharasāti sake nivesane paṇītaṁ khādanīyaṁ bhojanīyaṁ paṭiyādāpetvā yāne āropetvā ukkāsu dhāriyamānāsu ukkaṭṭhāya niyyāsi,",
  "dn3:2.16.4_1": "yena icchānaṅgalavanasaṇḍo tena pāyāsi.",
  "dn3:2.17.1_0": "Yāvatikā yānassa bhūmi yānena gantvā,",
  "dn3:2.17.1_1": "yānā paccorohitvā pattikova yena bhagavā tenupasaṅkami.",
  "dn3:2.17.1_2": "upasaṅkamitvā bhagavatā saddhiṁ sammodi,",
  "dn3:2.17.1_3": "sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "dn3:2.17.1_4": "Ekamantaṁ nisinno kho brāhmaṇo pokkharasāti bhagavantaṁ etadavoca:",
  "dn3:2.17.2_0": "“āgamā nu khvidha, bho gotama,",
  "dn3:2.17.2_1": "amhākaṁ antevāsī ambaṭṭho māṇavo”ti?",
  "dn3:2.17.3_0": "“Āgamā kho te, brāhmaṇa, antevāsī ambaṭṭho māṇavo”ti. ",
  "dn3:2.17.4_0": "“Ahu pana te, bho gotama,",
  "dn3:2.17.4_1": "ambaṭṭhena māṇavena saddhiṁ kocideva kathāsallāpo”ti?",
  "dn3:2.17.5_0": "“Ahu kho me, brāhmaṇa,",
  "dn3:2.17.5_1": "ambaṭṭhena māṇavena saddhiṁ kocideva kathāsallāpo”ti.",
  "dn3:2.17.6_0": "“Yathākathaṁ pana te, bho gotama,",
  "dn3:2.17.6_1": "ahu ambaṭṭhena māṇavena saddhiṁ kocideva kathāsallāpo”ti?",
  "dn3:2.17.7_0": "Atha kho bhagavā yāvatako ahosi ambaṭṭhena māṇavena saddhiṁ kathāsallāpo,",
  "dn3:2.17.7_1": "taṁ sabbaṁ brāhmaṇassa pokkharasātissa ārocesi.",
  "dn3:2.17.8_0": "Evaṁ vutte,",
  "dn3:2.17.8_1": "brāhmaṇo pokkharasāti bhagavantaṁ etadavoca:",
  "dn3:2.17.9_0": "“bālo, bho gotama, ambaṭṭho māṇavo,",
  "dn3:2.17.9_1": "khamatu bhavaṁ gotamo ambaṭṭhassa māṇavassā”ti.",
  "dn3:2.17.10_0": "“Sukhī hotu, brāhmaṇa, ambaṭṭho māṇavo”ti. ",
  "dn3:2.18.1_0": "Atha kho brāhmaṇo pokkharasāti bhagavato kāye dvattiṁsamahāpurisalakkhaṇāni samannesi. ",
  "dn3:2.18.2_0": "Addasā kho brāhmaṇo pokkharasāti bhagavato kāye dvattiṁsamahāpurisalakkhaṇāni yebhuyyena ṭhapetvā dve. ",
  "dn3:2.18.3_0": "Dvīsu mahāpurisalakkhaṇesu kaṅkhati vicikicchati nādhimuccati na sampasīdati—",
  "dn3:2.18.4_0": "kosohite ca vatthaguyhe pahūtajivhatāya ca. ",
  "dn3:2.18.5_0": "Atha kho bhagavato etadahosi: ",
  "dn3:2.18.6_0": "“passati kho me ayaṁ brāhmaṇo pokkharasāti dvattiṁsamahāpurisalakkhaṇāni yebhuyyena ṭhapetvā dve. ",
  "dn3:2.18.7_0": "Dvīsu mahāpurisalakkhaṇesu kaṅkhati vicikicchati nādhimuccati na sampasīdati—",
  "dn3:2.18.8_0": "kosohite ca vatthaguyhe pahūtajivhatāya cā”ti. ",
  "dn3:2.18.9_0": "Atha kho bhagavā tathārūpaṁ iddhābhisaṅkhāraṁ abhisaṅkhāsi yathā addasa brāhmaṇo pokkharasāti bhagavato kosohitaṁ vatthaguyhaṁ. ",
  "dn3:2.18.10_0": "Atha kho bhagavā jivhaṁ ninnāmetvā ubhopi kaṇṇasotāni anumasi paṭimasi,",
  "dn3:2.18.10_1": "ubhopi nāsikasotāni anumasi paṭimasi,",
  "dn3:2.18.10_2": "kevalampi nalāṭamaṇḍalaṁ jivhāya chādesi.",
  "dn3:2.19.1_0": "Atha kho brāhmaṇassa pokkharasātissa etadahosi: ",
  "dn3:2.19.2_0": "“samannāgato kho samaṇo gotamo dvattiṁsamahāpurisalakkhaṇehi paripuṇṇehi no aparipuṇṇehī”ti. ",
  "dn3:2.19.3_0": "Bhagavantaṁ etadavoca: ",
  "dn3:2.19.4_0": "“adhivāsetu me bhavaṁ gotamo ajjatanāya bhattaṁ saddhiṁ bhikkhusaṅghenā”ti. ",
  "dn3:2.19.5_0": "Adhivāsesi bhagavā tuṇhībhāvena. ",
  "dn3:2.20.1_0": "Atha kho brāhmaṇo pokkharasāti bhagavato adhivāsanaṁ viditvā bhagavato kālaṁ ārocesi: ",
  "dn3:2.20.2_0": "“kālo, bho gotama, niṭṭhitaṁ bhattan”ti. ",
  "dn3:2.20.3_0": "Atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena yena brāhmaṇassa pokkharasātissa nivesanaṁ tenupasaṅkami;",
  "dn3:2.20.3_1": "upasaṅkamitvā paññatte āsane nisīdi.",
  "dn3:2.20.4_0": "Atha kho brāhmaṇo pokkharasāti bhagavantaṁ paṇītena khādanīyena bhojanīyena sahatthā santappesi sampavāresi, māṇavakāpi bhikkhusaṅghaṁ. ",
  "dn3:2.20.5_0": "Atha kho brāhmaṇo pokkharasāti bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi. ",
  "dn3:2.21.1_0": "Ekamantaṁ nisinnassa kho brāhmaṇassa pokkharasātissa bhagavā anupubbiṁ kathaṁ kathesi, ",
  "dn3:2.21.2_0": "seyyathidaṁ—dānakathaṁ sīlakathaṁ saggakathaṁ; ",
  "dn3:2.21.3_0": "kāmānaṁ ādīnavaṁ okāraṁ saṅkilesaṁ, nekkhamme ānisaṁsaṁ pakāsesi. ",
  "dn3:2.21.4_0": "Yadā bhagavā aññāsi brāhmaṇaṁ pokkharasātiṁ kallacittaṁ muducittaṁ vinīvaraṇacittaṁ udaggacittaṁ pasannacittaṁ,",
  "dn3:2.21.4_1": "atha yā buddhānaṁ sāmukkaṁsikā dhammadesanā, taṁ pakāsesi—",
  "dn3:2.21.5_0": "dukkhaṁ samudayaṁ nirodhaṁ maggaṁ. ",
  "dn3:2.21.6_0": "Seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya; ",
  "dn3:2.21.7_0": "evameva brāhmaṇassa pokkharasātissa tasmiññeva āsane virajaṁ vītamalaṁ dhammacakkhuṁ udapādi: ",
  "dn3:2.21.8_0": "“yaṁ kiñci samudayadhammaṁ sabbaṁ taṁ nirodhadhamman”ti. ",
  "dn3:2.22.0_0": "9. Pokkharasātiupāsakattapaṭivedanā ",
  "dn3:2.22.1_0": "Atha kho brāhmaṇo pokkharasāti diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṅkatho vesārajjappatto aparappaccayo satthusāsane bhagavantaṁ etadavoca: ",
  "dn3:2.22.2_0": "“abhikkantaṁ, bho gotama, abhikkantaṁ, bho gotama. ",
  "dn3:2.22.3_0": "Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya,",
  "dn3:2.22.3_1": "mūḷhassa vā maggaṁ ācikkheyya,",
  "dn3:2.22.3_2": "andhakāre vā telapajjotaṁ dhāreyya:",
  "dn3:2.22.3_3": "‘cakkhumanto rūpāni dakkhantī’ti;",
  "dn3:2.22.3_4": "evamevaṁ bhotā gotamena anekapariyāyena dhammo pakāsito.",
  "dn3:2.22.4_0": "Esāhaṁ, bho gotama,",
  "dn3:2.22.4_1": "saputto sabhariyo sapariso sāmacco bhavantaṁ gotamaṁ saraṇaṁ gacchāmi dhammañca bhikkhusaṅghañca.",
  "dn3:2.22.5_0": "Upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gataṁ. ",
  "dn3:2.22.6_0": "Yathā ca bhavaṁ gotamo ukkaṭṭhāya aññāni upāsakakulāni upasaṅkamati,",
  "dn3:2.22.6_1": "evameva bhavaṁ gotamo pokkharasātikulaṁ upasaṅkamatu.",
  "dn3:2.22.7_0": "Tattha ye te māṇavakā vā māṇavikā vā bhavantaṁ gotamaṁ abhivādessanti vā paccuṭṭhissanti vā āsanaṁ vā udakaṁ vā dassanti cittaṁ vā pasādessanti,",
  "dn3:2.22.7_1": "tesaṁ taṁ bhavissati dīgharattaṁ hitāya sukhāyā”ti.",
  "dn3:2.22.8_0": "“Kalyāṇaṁ vuccati, brāhmaṇā”ti. ",
  "dn3:2.22.9_0": "Ambaṭṭhasuttaṁ niṭṭhitaṁ tatiyaṁ. "
}