{
  "atk-s0403a13:0_0": "(14) 4. Rājavaggo",
  "atk-s0403a13:1_0": "1. Paṭhamacakkānuvattanasuttavaṇṇanā",
  "atk-s0403a13:2_0": "131.",
  "atk-s0403a13:2_1": "Catutthassa paṭhame dhammenāti dasakusaladhammena.",
  "atk-s0403a13:2_2": "Cakkanti āṇācakkaṁ.",
  "atk-s0403a13:2_3": "Atthaññūti rajjatthaṁ jānāti.",
  "atk-s0403a13:2_4": "Dhammaññūti paveṇidhammaṁ jānāti.",
  "atk-s0403a13:2_5": "Mattaññūti daṇḍe vā balamhi vā pamāṇaṁ jānāti.",
  "atk-s0403a13:2_6": "Kālaññūti rajjasukhānubhavanakālaṁ,",
  "atk-s0403a13:2_7": "vinicchayakaraṇakālaṁ,",
  "atk-s0403a13:2_8": "janapadacārikākālañca jānāti.",
  "atk-s0403a13:2_9": "Parisaññūti ayaṁ parisā khattiyaparisā,",
  "atk-s0403a13:2_10": "ayaṁ brāhmaṇavessasuddasamaṇaparisāti jānāti.",
  "atk-s0403a13:3_0": "Tathāgatavāre atthaññūti pañca atthe jānāti.",
  "atk-s0403a13:3_1": "Dhammaññūti cattāro dhamme jānāti.",
  "atk-s0403a13:3_2": "Mattaññūti catūsu paccayesu paṭiggahaṇaparibhogamattaṁ jānāti.",
  "atk-s0403a13:3_3": "Kālaññūti ayaṁ kālo paṭisallīnassa,",
  "atk-s0403a13:3_4": "ayaṁ samāpattiyā,",
  "atk-s0403a13:3_5": "ayaṁ dhammadesanāya,",
  "atk-s0403a13:3_6": "ayaṁ janapadacārikāyāti evaṁ kālaṁ jānāti.",
  "atk-s0403a13:3_7": "Parisaññūti ayaṁ parisā khattiyaparisā…pe…",
  "atk-s0403a13:3_8": "ayaṁ samaṇaparisāti jānāti.",
  "atk-s0403a13:3_9": "Anuttaranti navahi lokuttaradhammehi anuttaraṁ.",
  "atk-s0403a13:3_10": "Dhammacakkanti seṭṭhacakkaṁ.",
  "atk-s0403a13:4_0": "2. Dutiyacakkānuvattanasuttavaṇṇanā",
  "atk-s0403a13:5_0": "132.",
  "atk-s0403a13:5_1": "Dutiye pitarā pavattitaṁ cakkanti cakkavattimhi pabbajite vā kālakate vā cakkaratanaṁ sattāhamattaṁ ṭhatvā antaradhāyati,",
  "atk-s0403a13:5_2": "kathamesa taṁ anuppavatteti nāma?",
  "atk-s0403a13:5_3": "Pitu paveṇiyaṁ ṭhatvā cakkavattivattaṁ pūretvā cakkavattirajjaṁ kārentopi pitarā pavattitameva anuppavatteti nāma.",
  "atk-s0403a13:6_0": "3. Dhammarājāsuttavaṇṇanā",
  "atk-s0403a13:7_0": "133.",
  "atk-s0403a13:7_1": "Tatiyaṁ tikanipāte vuttanayameva.",
  "atk-s0403a13:7_2": "Sevitabbāsevitabbe panettha pacchimapadadvayameva viseso.",
  "atk-s0403a13:7_3": "Tattha sammāājīvo sevitabbo,",
  "atk-s0403a13:7_4": "micchāājīvo na sevitabbo.",
  "atk-s0403a13:7_5": "Sappāyo gāmanigamo sevitabbo,",
  "atk-s0403a13:7_6": "asappāyo na sevitabbo.",
  "atk-s0403a13:8_0": "4. Yassaṁdisaṁsuttavaṇṇanā",
  "atk-s0403a13:9_0": "134.",
  "atk-s0403a13:9_1": "Catutthe ubhatoti dvīhipi pakkhehi.",
  "atk-s0403a13:9_2": "Mātito ca pitito cāti yassa hi mātā khattiyā,",
  "atk-s0403a13:9_3": "mātumātā khattiyā,",
  "atk-s0403a13:9_4": "tassāpi mātā khattiyā.",
  "atk-s0403a13:9_5": "Pitā khattiyo,",
  "atk-s0403a13:9_6": "pitupitā khattiyo,",
  "atk-s0403a13:9_7": "tassapi pitā khattiyo.",
  "atk-s0403a13:9_8": "So ubhato sujāto mātito ca pitito ca.",
  "atk-s0403a13:9_9": "Saṁsuddhagahaṇikoti saṁsuddhāya mātukucchiyā samannāgato.",
  "atk-s0403a13:9_10": "“Samavepākiniyā gahaṇiyā”ti ettha pana kammajatejodhātu gahaṇīti vuccati.",
  "atk-s0403a13:9_11": "Yāva sattamā pitāmahayugāti ettha pitupitā pitāmaho,",
  "atk-s0403a13:9_12": "pitāmahassa yugaṁ pitāmahayugaṁ.",
  "atk-s0403a13:9_13": "Yuganti āyuppamāṇaṁ vuccati.",
  "atk-s0403a13:9_14": "Abhilāpamattameva cetaṁ,",
  "atk-s0403a13:9_15": "atthato pana pitāmahoyeva pitāmahayugaṁ.",
  "atk-s0403a13:9_16": "Tato uddhaṁ sabbepi pubbapurisā pitāmahaggahaṇeneva gahitā.",
  "atk-s0403a13:9_17": "Evaṁ yāva sattamo puriso,",
  "atk-s0403a13:9_18": "tāva saṁsuddhagahaṇiko,",
  "atk-s0403a13:9_19": "atha vā akkhitto anupakkuṭṭho jātivādenāti dasseti.",
  "atk-s0403a13:9_20": "Akkhittoti “apanetha etaṁ,",
  "atk-s0403a13:9_21": "kiṁ iminā”ti evaṁ akkhitto anavakkhitto.",
  "atk-s0403a13:9_22": "Anupakkuṭṭhoti na upakkuṭṭho na akkosaṁ vā nindaṁ vā pattapubbo.",
  "atk-s0403a13:9_23": "Kena kāraṇenāti?",
  "atk-s0403a13:9_24": "Jātivādena,",
  "atk-s0403a13:9_25": "“itipi hīnajātiko eso”ti evarūpena vacanenāti attho.",
  "atk-s0403a13:10_0": "Aḍḍhotiādīsu yo koci attano santakena vibhavena aḍḍho hoti.",
  "atk-s0403a13:10_1": "Idha pana na kevalaṁ aḍḍhoyeva,",
  "atk-s0403a13:10_2": "mahaddhano mahatā aparimāṇasaṅkhena dhanena samannāgatoti attho.",
  "atk-s0403a13:10_3": "Pañcakāmaguṇavasena mahantā uḷārā bhogā assāti mahābhogo.",
  "atk-s0403a13:10_4": "Paripuṇṇakosakoṭṭhāgāroti koso vuccati bhaṇḍāgāraṁ,",
  "atk-s0403a13:10_5": "nidahitvā ṭhapitena dhanena paripuṇṇakoso,",
  "atk-s0403a13:10_6": "dhaññena ca paripuṇṇakoṭṭhāgāroti attho.",
  "atk-s0403a13:10_7": "Atha vā catubbidho koso hatthī assā rathā raṭṭhanti,",
  "atk-s0403a13:10_8": "tividhaṁ koṭṭhāgāraṁ dhanakoṭṭhāgāraṁ dhaññakoṭṭhāgāraṁ vatthakoṭṭhāgāranti.",
  "atk-s0403a13:10_9": "Taṁ sabbampi paripuṇṇamassāti paripuṇṇakosakoṭṭhāgāro.",
  "atk-s0403a13:10_10": "Assavāyāti kassaci bahumpi dhanaṁ dentassa senā na suṇāti,",
  "atk-s0403a13:10_11": "sā anassavā nāma hoti.",
  "atk-s0403a13:10_12": "Kassaci adentassāpi suṇātiyeva,",
  "atk-s0403a13:10_13": "ayaṁ assavā nāma.",
  "atk-s0403a13:10_14": "Ovādapaṭikarāyāti “idaṁ vo kattabba,",
  "atk-s0403a13:10_15": "idaṁ na kattabba”nti dinnaovādakarāya.",
  "atk-s0403a13:10_16": "Paṇḍitoti paṇḍiccena samannāgato.",
  "atk-s0403a13:10_17": "Byattoti paññāveyyattiyena yutto.",
  "atk-s0403a13:10_18": "Medhāvīti ṭhānuppattikapaññāya samannāgato.",
  "atk-s0403a13:10_19": "Paṭibaloti samattho.",
  "atk-s0403a13:10_20": "Atthe cintetunti vaḍḍhiatthe cintetuṁ.",
  "atk-s0403a13:10_21": "So hi paccuppannaatthavaseneva “atītepi evaṁ ahesuṁ,",
  "atk-s0403a13:10_22": "anāgatepi evaṁ bhavissantī”ti cinteti.",
  "atk-s0403a13:10_23": "Vijitāvīnanti vijitavijayānaṁ,",
  "atk-s0403a13:10_24": "mahantena vā vijayena samannāgatānaṁ.",
  "atk-s0403a13:10_25": "Vimuttacittānanti pañcahi vimuttīhi vimuttamānasānaṁ.",
  "atk-s0403a13:11_0": "5-6. Patthanāsuttadvayavaṇṇanā",
  "atk-s0403a13:12_0": "135-136.",
  "atk-s0403a13:12_1": "Pañcame negamajānapadassāti nigamavāsino ca raṭṭhavāsino ca janassa.",
  "atk-s0403a13:12_2": "Hatthismintiādīhi hatthiassarathatharudhanulekhamuddāgaṇanādīni soḷasa mahāsippāni dassitāni.",
  "atk-s0403a13:12_3": "Anavayoti samattho paripuṇṇo.",
  "atk-s0403a13:12_4": "Sesamettha heṭṭhā vuttanayeneva veditabbaṁ.",
  "atk-s0403a13:12_5": "Chaṭṭhe oparajjanti uparājabhāvaṁ.",
  "atk-s0403a13:13_0": "7. Appaṁsupatisuttavaṇṇanā",
  "atk-s0403a13:14_0": "137.",
  "atk-s0403a13:14_1": "Sattame purisādhippāyāti assaddhammavasena purise uppannādhippāyā purisajjhāsayā.",
  "atk-s0403a13:14_2": "Ādānādhippāyoti idāni gahetuṁ sakkhissāmi,",
  "atk-s0403a13:14_3": "idāni sakkhissāmīti evaṁ gahaṇādhippāyo.",
  "atk-s0403a13:14_4": "Visaṁyogādhippāyoti idāni nibbānaṁ pāpuṇissāmi,",
  "atk-s0403a13:14_5": "idāni pāpuṇissāmīti evaṁ nibbānajjhāsayo.",
  "atk-s0403a13:15_0": "8. Bhattādakasuttavaṇṇanā",
  "atk-s0403a13:16_0": "138.",
  "atk-s0403a13:16_1": "Aṭṭhame bhattādakoti bhattakkhādako,",
  "atk-s0403a13:16_2": "bahubhattabhuñjoti attho.",
  "atk-s0403a13:16_3": "Okāsapharaṇoti okāsaṁ pharitvā aññesaṁ sambādhaṁ katvā ṭhānena okāsapharaṇo.",
  "atk-s0403a13:16_4": "Tattha tattha laṇḍaṁ sāreti pātetīti laṇḍasāraṇo.",
  "atk-s0403a13:16_5": "Ettakā hatthīti gaṇanakāle salākaṁ gaṇhātīti salākaggāhī.",
  "atk-s0403a13:16_6": "Nisīdanasayanavasena mañcapīṭhaṁ maddatīti mañcapīṭhamaddano.",
  "atk-s0403a13:16_7": "Bhikkhugaṇanakāle salākaṁ gaṇhātīti salākaggāhī.",
  "atk-s0403a13:17_0": "9. Akkhamasuttavaṇṇanā",
  "atk-s0403a13:18_0": "139.",
  "atk-s0403a13:18_1": "Navame hatthikāyanti hatthighaṭaṁ.",
  "atk-s0403a13:18_2": "Sesesupi eseva nayo.",
  "atk-s0403a13:18_3": "Saṅgāme avacarantīti saṅgāmāvacarā.",
  "atk-s0403a13:18_4": "Ekissāvā tiṇodakadattiyā vimānitoti ekadivasaṁ ekena tiṇodakadānena vimānito,",
  "atk-s0403a13:18_5": "ekadivasamattaṁ aladdhatiṇodakoti attho.",
  "atk-s0403a13:18_6": "Ito parampi eseva nayo.",
  "atk-s0403a13:18_7": "Na sakkoti cittaṁ samādahitunti ārammaṇe cittaṁ sammā ṭhapetuṁ na sakkoti.",
  "atk-s0403a13:18_8": "Sesamettha uttānameva.",
  "atk-s0403a13:18_9": "Imasmiṁ pana sutte vaṭṭavivaṭṭaṁ kathitanti veditabbaṁ.",
  "atk-s0403a13:19_0": "10. Sotasuttavaṇṇanā",
  "atk-s0403a13:20_0": "140.",
  "atk-s0403a13:20_1": "Dasame duruttānanti na suṭṭhu vuttānaṁ dosavasena pavattitānaṁ pharusavacanānaṁ.",
  "atk-s0403a13:20_2": "Durāgatānanti dukkhuppādanākārena sotadvāraṁ āgatānaṁ.",
  "atk-s0403a13:20_3": "Vacanapathānanti vacanānaṁ.",
  "atk-s0403a13:20_4": "Dukkhānanti dukkhamānaṁ.",
  "atk-s0403a13:20_5": "Tibbānanti bahalānaṁ tāpanasabhāvānaṁ vā.",
  "atk-s0403a13:20_6": "Kharānanti pharusānaṁ.",
  "atk-s0403a13:20_7": "Kaṭukānanti tikhiṇānaṁ.",
  "atk-s0403a13:20_8": "Asātānanti amadhurānaṁ.",
  "atk-s0403a13:20_9": "Amanāpānanti manaṁ appāyituṁ vaḍḍhetuṁ asamatthānaṁ.",
  "atk-s0403a13:20_10": "Pāṇaharānanti jīvitaharānaṁ.",
  "atk-s0403a13:20_11": "Yā sā disāti sabbasaṅkhārasamathādivasena dissati apadissatīti nibbānaṁ disāti veditabbaṁ.",
  "atk-s0403a13:20_12": "Yasmā pana taṁ āgamma sabbe saṅkhārā samathaṁ gacchanti,",
  "atk-s0403a13:20_13": "tasmā sabbasaṅkhārasamathoti vuttaṁ.",
  "atk-s0403a13:20_14": "Sesaṁ sabbattha uttānameva.",
  "atk-s0403a13:20_15": "Imasmiṁ pana sutte sīlasamādhipaññā missikā kathitāti.",
  "atk-s0403a13:21_0": "Rājavaggo catuttho."
}