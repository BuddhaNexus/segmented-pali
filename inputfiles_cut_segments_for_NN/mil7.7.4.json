{
  "mil7.7.4:0.1_0": "Milindapañha",
  "mil7.7.4:0.2_0": "Opammakathāpañha",
  "mil7.7.4:0.3_0": "Makkaṭakavagga",
  "mil7.7.4:0.4_0": "4. Pavanaṅgapañha",
  "mil7.7.4:1.1_0": "“Bhante nāgasena,",
  "mil7.7.4:1.1_1": "‘pavanassa pañca aṅgāni gahetabbānī’ti yaṁ vadesi,",
  "mil7.7.4:1.1_2": "katamāni tāni pañca aṅgāni gahetabbānī”ti?",
  "mil7.7.4:1.2_0": "“Yathā, mahārāja, pavanaṁ nāma asucijanaṁ paṭicchādeti;",
  "mil7.7.4:1.3_0": "evameva kho, mahārāja,",
  "mil7.7.4:1.3_1": "yoginā yogāvacarena paresaṁ aparaddhaṁ khalitaṁ paṭicchādetabbaṁ na vivaritabbaṁ.",
  "mil7.7.4:1.4_0": "Idaṁ, mahārāja, pavanassa paṭhamaṁ aṅgaṁ gahetabbaṁ.",
  "mil7.7.4:2.1_0": "Puna caparaṁ, mahārāja, pavanaṁ suññaṁ pacurajanehi;",
  "mil7.7.4:2.2_0": "evameva kho, mahārāja,",
  "mil7.7.4:2.2_1": "yoginā yogāvacarena rāgadosamohamānadiṭṭhijālehi sabbehi ca kilesehi suññena bhavitabbaṁ.",
  "mil7.7.4:2.3_0": "Idaṁ, mahārāja, pavanassa dutiyaṁ aṅgaṁ gahetabbaṁ.",
  "mil7.7.4:3.1_0": "Puna caparaṁ, mahārāja, pavanaṁ vivittaṁ janasambādharahitaṁ;",
  "mil7.7.4:3.2_0": "evameva kho, mahārāja,",
  "mil7.7.4:3.2_1": "yoginā yogāvacarena pāpakehi akusalehi dhammehi anariyehi pavivittena bhavitabbaṁ.",
  "mil7.7.4:3.3_0": "Idaṁ, mahārāja, pavanassa tatiyaṁ aṅgaṁ gahetabbaṁ.",
  "mil7.7.4:4.1_0": "Puna caparaṁ, mahārāja, pavanaṁ santaṁ parisuddhaṁ;",
  "mil7.7.4:4.2_0": "evameva kho, mahārāja,",
  "mil7.7.4:4.2_1": "yoginā yogāvacarena santena parisuddhena bhavitabbaṁ,",
  "mil7.7.4:4.2_2": "nibbutena pahīnamānena pahīnamakkhena bhavitabbaṁ.",
  "mil7.7.4:4.3_0": "Idaṁ, mahārāja, pavanassa catutthaṁ aṅgaṁ gahetabbaṁ.",
  "mil7.7.4:5.1_0": "Puna caparaṁ, mahārāja, pavanaṁ ariyajanasaṁsevitaṁ;",
  "mil7.7.4:5.2_0": "evameva kho, mahārāja, yoginā yogāvacarena ariyajanasaṁsevitena bhavitabbaṁ.",
  "mil7.7.4:5.3_0": "Idaṁ, mahārāja, pavanassa pañcamaṁ aṅgaṁ gahetabbaṁ.",
  "mil7.7.4:5.4_0": "Bhāsitampetaṁ, mahārāja, bhagavatā devātidevena saṁyuttanikāyavare—",
  "mil7.7.4:6.1_0": "‘Pavivittehi ariyehi,",
  "mil7.7.4:6.2_0": "pahitattehi jhāyibhi;",
  "mil7.7.4:6.3_0": "Niccaṁ āraddhavīriyehi,",
  "mil7.7.4:6.4_0": "paṇḍitehi sahāvase’”ti.",
  "mil7.7.4:7.1_0": "Pavanaṅgapañho catuttho."
}