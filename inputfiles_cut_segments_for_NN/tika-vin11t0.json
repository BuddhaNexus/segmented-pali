{
  "tika-vin11t0:0_0": " Namo tassa bhagavato arahato sammāsambuddhassa",
  "tika-vin11t0:1_0": "Vinayavinicchayaṭīkā",
  "tika-vin11t0:2_0": "(Paṭhamo bhāgo)",
  "tika-vin11t0:3_0": "Ganthārambhakathā",
  "tika-vin11t0:4_0": "(Ka)",
  "tika-vin11t0:5_0": "Ādiccavaṁsambarapātubhūtaṁ ;",
  "tika-vin11t0:6_0": "Byāmappabhāmaṇḍaladevacāpaṁ;",
  "tika-vin11t0:7_0": "Dhammambunijjhāpitapāpaghammaṁ;",
  "tika-vin11t0:8_0": "Vandāmahaṁ buddha mahambuvantaṁ.",
  "tika-vin11t0:9_0": "(Kha)",
  "tika-vin11t0:10_0": "Pasannagambhīrapadāḷisotaṁ;",
  "tika-vin11t0:11_0": "Nānānayānantataraṅgamālaṁ;",
  "tika-vin11t0:12_0": "Sīlādikhandhāmitamacchagumbaṁ ;",
  "tika-vin11t0:13_0": "Vandāmahaṁ dhamma mahāsavantiṁ.",
  "tika-vin11t0:14_0": "(Ga)",
  "tika-vin11t0:15_0": "Sīloruvelaṁ dhutasaṅkhamālaṁ;",
  "tika-vin11t0:16_0": "Santosatoyaṁ samathūmicittaṁ;",
  "tika-vin11t0:17_0": "Padhānakiccaṁ adhicittasāraṁ;",
  "tika-vin11t0:18_0": "Vandāmahaṁ saṅgha mahāsamuddaṁ.",
  "tika-vin11t0:19_0": "(Gha)",
  "tika-vin11t0:20_0": "Ye tantidhammaṁ munirājaputtā;",
  "tika-vin11t0:21_0": "Yāvajjakālaṁ paripālayantā;",
  "tika-vin11t0:22_0": "Saṁvaṇṇanaṁ nimmalamānayiṁsu;",
  "tika-vin11t0:23_0": "Te pubbake cācariye namāmi.",
  "tika-vin11t0:24_0": "(Ṅa)",
  "tika-vin11t0:25_0": "Yo dhammasenāpatitulyanāmo;",
  "tika-vin11t0:26_0": "Tathūpamo sīhaḷadīpadīpo;",
  "tika-vin11t0:27_0": "Mamaṁ mahāsāmimahāyatindo;",
  "tika-vin11t0:28_0": "Pāpesi vuḍḍhiṁ jinasāsanamhi.",
  "tika-vin11t0:29_0": "(Ca)",
  "tika-vin11t0:30_0": "Ṭīkā katā aṭṭhakathāya yena;",
  "tika-vin11t0:31_0": "Samantapāsādikanāmikāya;",
  "tika-vin11t0:32_0": "Aṅguttarāyaṭṭhakathāya ceva;",
  "tika-vin11t0:33_0": "Satthantarassāpi ca jotisatthaṁ.",
  "tika-vin11t0:34_0": "(Cha)",
  "tika-vin11t0:35_0": "Nikāyasāmaggividhāyakena;",
  "tika-vin11t0:36_0": "Raññā parakkantibhujena sammā;",
  "tika-vin11t0:37_0": "Laṅkissarenāpi katopahāraṁ;",
  "tika-vin11t0:38_0": "Vande garuṁ gāravabhājanaṁ taṁ.",
  "tika-vin11t0:39_0": "(Ja)",
  "tika-vin11t0:40_0": "Namassamānohamalatthamevaṁ ;",
  "tika-vin11t0:41_0": "Vatthuttayaṁ vanditavandaneyyaṁ;",
  "tika-vin11t0:42_0": "Yaṁ puññasandohamamandabhūtaṁ;",
  "tika-vin11t0:43_0": "Tassānubhāvena hatantarāyo.",
  "tika-vin11t0:44_0": "(Jha)",
  "tika-vin11t0:45_0": "Yo buddhaghosācariyāsabhena;",
  "tika-vin11t0:46_0": "Viññuppasatthenapi suppasattho;",
  "tika-vin11t0:47_0": "So buddhadattācariyābhidhāno;",
  "tika-vin11t0:48_0": "Mahākavī theriyavaṁsadīpo.",
  "tika-vin11t0:49_0": "(Ña)",
  "tika-vin11t0:50_0": "Akāsi yaṁ vinayavinicchayavhayaṁ;",
  "tika-vin11t0:51_0": "Sauttaraṁ pakaraṇamuttamaṁ hitaṁ;",
  "tika-vin11t0:52_0": "Apekkhataṁ vinayanayesu pāṭavaṁ;",
  "tika-vin11t0:53_0": "Purāsi yaṁ vivaraṇamassa sīhaḷaṁ.",
  "tika-vin11t0:54_0": "(Ṭa)",
  "tika-vin11t0:55_0": "Yasmā na dīpantarikānamatthaṁ;",
  "tika-vin11t0:56_0": "Sādheti bhikkhūnamasesato taṁ;",
  "tika-vin11t0:57_0": "Tasmā hi sabbattha yatīnamatthaṁ;",
  "tika-vin11t0:58_0": "Āsīsamānena dayālayena.",
  "tika-vin11t0:59_0": "(Ṭha)",
  "tika-vin11t0:60_0": "Sumaṅgalattheravarena yasmā;",
  "tika-vin11t0:61_0": "Sakkacca kalyāṇamanorathena;",
  "tika-vin11t0:62_0": "Nayaññunāraññanivāsikena;",
  "tika-vin11t0:63_0": "Ajjhesito sādhuguṇākarena.",
  "tika-vin11t0:64_0": "(Ḍa)",
  "tika-vin11t0:65_0": "Ākaṅkhamānena cirappavattiṁ;",
  "tika-vin11t0:66_0": "Dhammassa dhammissaradesitassa;",
  "tika-vin11t0:67_0": "Coḷappadīpena ca buddhamitta-",
  "tika-vin11t0:68_0": "Ttherena saddhādiguṇoditena.",
  "tika-vin11t0:69_0": "(Ḍha)",
  "tika-vin11t0:70_0": "Tathā mahākassapaavhayena;",
  "tika-vin11t0:71_0": "Therena sikkhāsu sagāravena;",
  "tika-vin11t0:72_0": "Kudiṭṭhimattebhavidārakena;",
  "tika-vin11t0:73_0": "Sīhena coḷāvanipūjitena.",
  "tika-vin11t0:74_0": "(Ṇa)",
  "tika-vin11t0:75_0": "Yo dhammakittīti pasatthanāmo;",
  "tika-vin11t0:76_0": "Tenāpi saddhena upāsakena;",
  "tika-vin11t0:77_0": "Sīlādinānāguṇamaṇḍitena;",
  "tika-vin11t0:78_0": "Saddhammakāmenidha paṇḍitena.",
  "tika-vin11t0:79_0": "(Ta)",
  "tika-vin11t0:80_0": "Saddhena paññāṇavatā vaḷattā-;",
  "tika-vin11t0:81_0": "Maṅgalyavaṁsena mahāyasena;",
  "tika-vin11t0:82_0": "Āyācito vāṇijabhāṇunāpi;",
  "tika-vin11t0:83_0": "Varaññunā sādhuguṇodayena.",
  "tika-vin11t0:84_0": "(Tha)",
  "tika-vin11t0:85_0": "Tasmā tamāropiya pāḷibhāsaṁ;",
  "tika-vin11t0:86_0": "Nissāya pubbācariyopadesaṁ;",
  "tika-vin11t0:87_0": "Hitvā nikāyantaraladdhidosaṁ;",
  "tika-vin11t0:88_0": "Katvātivitthāranayaṁ samāsaṁ.",
  "tika-vin11t0:89_0": "(Da)",
  "tika-vin11t0:90_0": "Avuttamatthañca pakāsayanto;",
  "tika-vin11t0:91_0": "Pāṭhakkamañcāpi avokkamanto;",
  "tika-vin11t0:92_0": "Saṁvaṇṇayissāmi tadatthasāraṁ;",
  "tika-vin11t0:93_0": "Ādāya ganthantaratopi sāraṁ.",
  "tika-vin11t0:94_0": "(Dha)",
  "tika-vin11t0:95_0": "Ciraṭṭhitiṁ patthayatā janānaṁ;",
  "tika-vin11t0:96_0": "Hitāvahassāmalasāsanassa;",
  "tika-vin11t0:97_0": "Mayā samāsena vidhīyamānaṁ;",
  "tika-vin11t0:98_0": "Saṁvaṇṇanaṁ sādhu suṇantu santoti.",
  "tika-vin11t0:99_0": "Ganthārambhakathāvaṇṇanā",
  "tika-vin11t0:100_0": "1-5",
  "tika-vin11t0:101_0": ".",
  "tika-vin11t0:101_1": "Suvipulāmalasaddhāpaññādiguṇasamudayāvahaṁ sakalajanahitekahetujinasāsanaṭṭhitimūlabhūtaṁ vinayappakaraṇamidamārabhantoyamācariyo pakaraṇārambhe ratanattayappaṇāmapakaraṇābhidhānābhidheyyakaraṇappakārapayojananimittakattuparimāṇādīni dassetumāha ‘‘vanditvā’’tiādi. Tattha ratanattayaṁ nāma.",
  "tika-vin11t0:102_0": "‘‘Cittīkataṁ mahagghañca, atulaṁ dullabhadassanaṁ;",
  "tika-vin11t0:103_0": "Anomasattaparibhogaṁ, ratanaṁ tena vuccatī’’ti. (dī. ni. aṭṭha. 2.33; saṁ. ni. aṭṭha. 3.5.223; khu. pā. aṭṭha. 6.3; su. ni. aṭṭha. 1.226; mahāni. aṭṭha. 50) –",
  "tika-vin11t0:104_0": "Niddiṭṭhasabhāvaṁ",
  "tika-vin11t0:105_0": "‘‘Buddho sabbaññutaññāṇaṁ, dhammo lokuttaro nava;",
  "tika-vin11t0:106_0": "Saṅgho maggaphalaṭṭho ca, iccetaṁ ratanattaya’’nti. –",
  "tika-vin11t0:107_0": "Vibhāvitappabhedaṁ sakalabhavadukkhavinivāraṇaṁ tibhavenekapaṭisaraṇaṁ vatthuttayaṁ.",
  "tika-vin11t0:108_0": "Tassa paṇāmo nāma paṇāmakiriyānipphādikā cetanā.",
  "tika-vin11t0:108_1": "Sā tividhā kāyapaṇāmo vacīpaṇāmo manopaṇāmoti.",
  "tika-vin11t0:108_2": "Tattha kāyapaṇāmo nāma ratanattayaguṇānussaraṇapubbikā añjalikammādikāyakiriyāvasappavattikā kāyaviññattisamuṭṭhāpikā cetanā.",
  "tika-vin11t0:108_3": "Vacīpaṇāmo nāma tatheva pavattā nānāvidhaguṇavisesavibhāvanasabhāvathomanākiriyāvasappavattikā vacīviññattisamuṭṭhāpikā cetanā.",
  "tika-vin11t0:108_4": "Manopaṇāmo nāma ubhayaviññattiyo asamuṭṭhāpetvā kevalaṁ guṇānussaraṇena cittasantānassa tanninnatappoṇatappabbhāratāya gāravabahumānanavasappavattisādhikā cetanā.",
  "tika-vin11t0:109_0": "Imassa tāva ratanattayapaṇāmassa dassanaṁ yathādhippetatthasādhanatthaṁ.",
  "tika-vin11t0:109_1": "Guṇātisayayogena hi paṇāmārahe ratanattaye kato paṇāmo puññavisesabhāvato icchitatthābhinipphattivibandhakena upaghātakena,",
  "tika-vin11t0:109_2": "upapīḷakena ca apuññakammena upanīyamānassa upaddavajālassa vinivāraṇena yathāladdhasampattinimittakassa puññakammassa anubalappadānena ca tabbipākasantatiyā āyusukhabalādivaḍḍhanena ca cirakālappavattihetukoti yathādhippetapakaraṇanipphattinibandhanako hoti.",
  "tika-vin11t0:109_3": "Athāpi sotūnañca vandanīyavandanāpubbakenārambhena anantarāyena uggahaṇadhāraṇādikkamena pakaraṇāvabodhappayojanasādhanatthaṁ.",
  "tika-vin11t0:109_4": "Apica sotūnameva viññātasatthukānaṁ bhagavato yathābhūtaguṇavisesānussavanena samupajātappasādānaṁ pakaraṇe gāravuppādanatthaṁ,",
  "tika-vin11t0:109_5": "aviññātasatthukānaṁ pana pakaraṇassa svākhyātatāya tappabhave satthari gāravuppādanatthañca sotujanānuggahameva padhānaṁ katvā ācariyehi ganthārambhe thutippaṇāmaparidīpakānaṁ gāthāvākyānaṁ nikkhepo vidhīyati.",
  "tika-vin11t0:109_6": "Itarathā vināpi tannikkhepaṁ kāyamanopaṇāmenāpi yathādhippetappayojanasiddhito kimetena ganthagāravakarenāti ayamettha saṅkhepo.",
  "tika-vin11t0:109_7": "Vitthārato pana paṇāmappayojanaṁ sāratthadīpaniyādīsu (sārattha. ṭī. 1.ganthārambhakathāvaṇṇanā; vi. vi. ṭī.",
  "tika-vin11t0:109_8": "2.ganthārambhakathāvaṇṇanā) dassitanayeneva ñātabbaṁ.",
  "tika-vin11t0:110_0": "Abhidhānakathanaṁ pana vohārasukhatthaṁ.",
  "tika-vin11t0:110_1": "Abhidheyyassa samuditena pakaraṇena paṭipādetabbassa kathanaṁ pakaraṇassa ārabhitabbasabhāvadassanatthaṁ.",
  "tika-vin11t0:110_2": "Viditāninditasātthakasukarānuṭṭhānābhi dheyyameva hi pakaraṇaṁ parikkhakajanā ārabhitabbaṁ maññantīti.",
  "tika-vin11t0:110_3": "Karaṇappakārasandassanaṁ sotujanasamussāhanatthaṁ.",
  "tika-vin11t0:110_4": "Anākulamasaṁkiṇṇatādippakārena hi viracitaṁ pakaraṇaṁ sotāro sotumussahantīti.",
  "tika-vin11t0:110_5": "Payojanakathanaṁ pana pakaraṇajjhāyane sotujanasamuttejanatthaṁ.",
  "tika-vin11t0:110_6": "Asati hi payojanakathane aviññātappayojanā ajjhāyane byāvaṭā na hontīti.",
  "tika-vin11t0:110_7": "Nimittakathanaṁ sarikkhakajanānaṁ pakaraṇe gāravuppādanatthaṁ.",
  "tika-vin11t0:110_8": "Pasatthakāraṇuppanneyeva hi pakaraṇe sarikkhakā gāravaṁ janentīti.",
  "tika-vin11t0:111_0": "Kattukathanaṁ puggalagarukassa pakaraṇe gāravo puggalagāravenapi hotūti.",
  "tika-vin11t0:111_1": "Parimāṇakathanaṁ asajjhāyanādipasutānaṁ sampahaṁsanatthaṁ.",
  "tika-vin11t0:111_2": "Pakaraṇaparimāṇassavanena hi te sampahaṭṭhā ‘‘kittakamidamappakaṁ na cireneva parisamāpessāmā’’ti sajjhāyanādīsu vattantīti.",
  "tika-vin11t0:111_3": "Ādi-saddena sakkaccasavananiyojanaṁ saṅgahitaṁ,",
  "tika-vin11t0:111_4": "taṁ sabbasampattinidānasutamayañāṇanipphādanatthaṁ.",
  "tika-vin11t0:111_5": "Asakkaccaṁ suṇamānassa ca savanābhāvato taṁhetukassa sutamayañāṇassāpi abhāvoti.",
  "tika-vin11t0:111_6": "Tathā hi vikkhittacitto puggalo sabbasampattiyā vuccamānopi ‘‘na mayā sutaṁ, puna bhaṇitabba’’nti bhaṇati.",
  "tika-vin11t0:112_0": "Tattha paṭhamagāthāyaṁ tāva ‘‘vanditvā’’ti iminā tividhopi paṇāmo avisesato dassito. Visesato pana ‘‘seṭṭhaṁ, appaṭipuggalaṁ, bhavābhāvakaraṁ,",
  "tika-vin11t0:112_1": "niraṅgaṇa’’nti imehi catūhi padehi vacīpaṇāmo,",
  "tika-vin11t0:112_2": "‘‘sirasā’’ti iminā kāyappaṇāmo, ‘‘buddhaṁ, dhammaṁ,",
  "tika-vin11t0:112_3": "gaṇañcā’’ti imehi pana tīhi padehi paṇāmakiriyāya kammabhūtaṁ ratanattayaṁ dassitanti daṭṭhabbaṁ.",
  "tika-vin11t0:113_0": "‘‘Vinayassavinicchaya’’nti iminā abhidhānaṁ dassitaṁ aluttasamāsena vinayavinicchayanāmassa dassanato.",
  "tika-vin11t0:113_1": "Tassa anvatthabhāvena saddappavattinimittabhūtaṁ sakalenānena pakaraṇena paṭipādetabbamabhidheyyampi teneva dassitaṁ.",
  "tika-vin11t0:113_2": "‘‘Samāsenā’’ti ca ‘‘anākulamasaṁkiṇṇaṁ,",
  "tika-vin11t0:113_3": "madhuratthapadakkama’’nti ca etehi karaṇappakāro dassito.",
  "tika-vin11t0:113_4": "‘‘Hitatthāyā’’ti ca ‘‘paṭubhāvakaraṁ vinayakkame’’ti ca ‘‘apāraṁ otarantāna’’ntiādinā ca payojanaṁ.",
  "tika-vin11t0:113_5": "‘‘Bhikkhūnaṁ bhikkhunīna’’nti iminā bāhiranimittaṁ dassitaṁ.",
  "tika-vin11t0:113_6": "Abbhantaranimittaṁ pana bāhiranimittabhūtabhikkhubhikkhunivisayā karuṇā,",
  "tika-vin11t0:113_7": "sā ācariyassa pakaraṇārambheneva viññāyatīti visuṁ na vuttā.",
  "tika-vin11t0:113_8": "‘‘Pavakkhāmī’’ti iminā samānādhikaraṇabhāvena labbhamāno ‘‘aha’’nti suddhakattā sāmaññena dassito.",
  "tika-vin11t0:113_9": "Visesato pana pakaraṇāvasāne –",
  "tika-vin11t0:114_0": "‘‘Racito buddhadattena, suddhacittena dhīmatā;",
  "tika-vin11t0:115_0": "Suciraṭṭhitikāmena, sāsanassa mahesino’’ti. (u. vi. 961) –",
  "tika-vin11t0:116_0": "Imāya gāthāya ceva ‘‘iti tambapaṇṇiyena paramaveyyākaraṇena tipiṭakanayavidhikusalena paramakavivarajana hadayapadumavanavikasanakarena kavivarāsabhena paramaratikaravaramadhuravacanuggārena uragapurena buddhadattena racitoyaṁ vinayavinicchayo’’ti (vi. vi.",
  "tika-vin11t0:116_1": "3183) iminā vākyena ca dassito – ‘‘mādisāpi kavī honti,",
  "tika-vin11t0:116_2": "buddhadatte divaṅgate’’tiādinā pacchimakehi ca pasatthatarehi kavivarehi abhitthutaguṇo bhadantabuddhadattācariyo veditabbo.",
  "tika-vin11t0:116_3": "Hetukattā ca tattheva vakkhamāno pakaraṇajjhesane katādhīno buddhasīhamahāthero, so –",
  "tika-vin11t0:117_0": "‘‘Vuttassa buddhasīhena;",
  "tika-vin11t0:118_0": "Vinayassa vinicchayo;",
  "tika-vin11t0:119_0": "Buddhasīhaṁ samuddissa;",
  "tika-vin11t0:120_0": "Mama saddhivihārikaṁ;",
  "tika-vin11t0:121_0": "Katoyaṁ pana bhikkhūnaṁ;",
  "tika-vin11t0:122_0": "Hitatthāya samāsato’’ti. (vi. vi. 3177-3178) –",
  "tika-vin11t0:123_0": "Evaṁ dassito.",
  "tika-vin11t0:124_0": "Uttarappakaraṇassa hetukattā pana saṅghapālamahāthero, sopi –",
  "tika-vin11t0:125_0": "‘‘Khantisoraccasosilya-buddhisaddhādayādayo;",
  "tika-vin11t0:126_0": "Patiṭṭhitā guṇā yasmiṁ, ratanānīva sāgare.",
  "tika-vin11t0:127_0": "‘‘Vinayācārayuttena, tena sakkacca sādaraṁ;",
  "tika-vin11t0:128_0": "Yācito saṅghapālena, therena thiracetasā.",
  "tika-vin11t0:129_0": "‘‘Suciraṭṭhitikāmena , vinayassa mahesino;",
  "tika-vin11t0:130_0": "Bhikkhūnaṁ pāṭavatthāya, vinayassavinicchaye;",
  "tika-vin11t0:131_0": "Akāsiṁ paramaṁ etaṁ, uttaraṁ nāma nāmato’’ti. (u. vi. 965-968) –",
  "tika-vin11t0:132_0": "Evaṁ dassito.",
  "tika-vin11t0:132_1": "Na kevalamete dveyeva mahātherā hetukattāro, atha kho mahāvaṁsādīsu –",
  "tika-vin11t0:133_0": "‘‘Buddhassa viya gambhīra-",
  "tika-vin11t0:134_0": "Ghosattā taṁ viyākaruṁ;",
  "tika-vin11t0:135_0": "‘Buddhaghoso’ti yo so hi;",
  "tika-vin11t0:136_0": "Buddho viya mahītale’’ti. –",
  "tika-vin11t0:137_0": "Ādinā nayena abhitthutaguṇo tipiṭakapariyattiyā aṭṭhakathākāro bhadantabuddhaghosācariyo ca anussutivasena ‘‘hetukattā’’ti veditabbo.",
  "tika-vin11t0:138_0": "Kathaṁ?",
  "tika-vin11t0:138_1": "Ayaṁ kira bhadantabuddhadattācariyo laṅkādīpato sajātibhūmiṁ jambudīpamāgacchanto bhadantabuddhaghosācariyaṁ jambudīpavāsikehi paṭipattiparāyanehi yuttabyattaguṇopetehi mahātheravarehi katārādhanaṁ sīhaḷaṭṭhakathaṁ parivattetvā sakalajanasādhāraṇāya mūlabhāsāya tipiṭakapariyattiyā aṭṭhakathaṁ likhituṁ laṅkādīpaṁ gacchantaṁ antarāmagge disvā sākacchāya samupaparikkhitvā sabbalokātītena asadisena paṇḍiccaguṇena ratananidhidassane paramadaliddo viya balavaparitosaṁ patvā aṭṭhakathamassa kātukāmataṁ ñatvā ‘‘tumhe yathādhippetapariyantalikhitamaṭṭhakathaṁ amhākaṁ pesetha,",
  "tika-vin11t0:138_2": "mayamassā pakaraṇaṁ likhāmā’’ti tassa sammukhā paṭijānitvā tena ca ‘‘sādhu tathā kātabba’’nti ajjhesito abhidhammaṭṭhakathāya abhidhammāvatāraṁ,",
  "tika-vin11t0:138_3": "vinayaṭṭhakathāya sauttaraṁ vinayavinicchayapakaraṇañca akāsīti anussuyyateti.",
  "tika-vin11t0:139_0": "‘‘Samāsenā’’ti iminā ca parimāṇampi sāmaññena dassitaṁ vitthāraparimāṇe tassa parimāṇasāmaññassa viññāyamānattā.",
  "tika-vin11t0:139_1": "Visesato pana paricchedaparimāṇaṁ ganthaparimāṇanti duvidhaṁ.",
  "tika-vin11t0:139_2": "Tattha paricchedaparimāṇaṁ imasmiṁ pakaraṇe kathāvohārena vuccati.",
  "tika-vin11t0:140_0": "Seyyathidaṁ?",
  "tika-vin11t0:140_1": "– Pārājikakathā saṅghādisesakathā aniyatakathā nissaggiyakathā pācittiyakathā pāṭidesanīyakathā sekhiyakathāti bhikkhuvibhaṅgakathā sattavidhā,",
  "tika-vin11t0:140_2": "tato aniyatakathaṁ vajjetvā tatheva bhikkhunivibhaṅgakathā chabbidhā,",
  "tika-vin11t0:140_3": "mahākhandhakakathādikā bhikkhunikkhandhakakathāvasānā vīsatividhā khandhakakathā, kammakathā, kammavipattikathā, pakiṇṇakavinicchayo,",
  "tika-vin11t0:140_4": "kammaṭṭhānabhāvanāvidhānanti vinayavinicchaye kathāparicchedo sattatiṁsa.",
  "tika-vin11t0:141_0": "Uttarappakaraṇe ca vuttanayena bhikkhuvibhaṅge sattavidhā kathā, bhikkhunivibhaṅge chabbidhā, tadanantarā vipattikathā, adhikaraṇapaccayakathā, khandhakapañhākathā, samuṭṭhānasīsakathā, āpattisamuṭṭhānakathā, ekuttaranayakathā, sedamocanakathā, vibhaṅgadvayanidānādikathā, sabbaṅgalakkhaṇakathā,",
  "tika-vin11t0:141_1": "parivārasaṅkalanakathāti chattiṁsa kathāparicchedā.",
  "tika-vin11t0:142_0": "Nissandehe pana ‘‘aṭṭhatiṁsa kathāparicchedā’’ti vuttaṁ,",
  "tika-vin11t0:142_1": "taṁ ekuttaranaye adassitehipi dvādasakapannarasakanayehi saha soḷasaparicchede gahetvā appakaṁ ūnamadhikaṁ gaṇanūpagaṁ na hotīti katvā vuttanti daṭṭhabbaṁ.",
  "tika-vin11t0:142_2": "Ubhayattha kathāparicchedaparimāṇaṁ tesattatividhaṁ hoti.",
  "tika-vin11t0:142_3": "Nissandehe ‘‘pañcasattatividhā’’ti vacane parihāro vuttanayova.",
  "tika-vin11t0:142_4": "Ganthaparimāṇaṁ pana vinayavinicchaye asītiganthādhikāni cattāri ganthasahassāni,",
  "tika-vin11t0:142_5": "uttare paññāsaganthādhikāni nava ganthasatāni honti. Tena vuttaṁ uttarāvasāne –",
  "tika-vin11t0:143_0": "‘‘Gāthā catusahassāni, satañca ūnavīsati;",
  "tika-vin11t0:144_0": "Parimāṇatoti viññeyyo, vinayassavinicchayo.",
  "tika-vin11t0:145_0": "Paññāsādhikasaṅkhāni, nava gāthāsatāni hi;",
  "tika-vin11t0:146_0": "Gaṇanā uttarassāyaṁ, chandasānuṭṭhubhena tū’’ti. (u. vi. 969-970);",
  "tika-vin11t0:147_0": "Iccevaṁ vinayavinicchayo uttaro cāti dve pakaraṇāni tiṁsādhikāni pañcagāthāsahassāni.",
  "tika-vin11t0:147_1": "Ettha ca vinayavinicchayo nāma ubhatovibhaṅgakhandhakāgatavinicchayasaṅgāhakapakaraṇaṁ.",
  "tika-vin11t0:147_2": "Tato paraṁ parivāratthasaṅgāhakapakaraṇaṁ uttaro nāma. Teneva vakkhati –",
  "tika-vin11t0:148_0": "‘‘Yo mayā racito sāro, vinayassavinicchayo;",
  "tika-vin11t0:149_0": "Tassa dāni karissāmi, sabbānuttaramuttara’’nti. (u. vi. 2)",
  "tika-vin11t0:150_0": "Taṁ kasmā uttaranāmena vohariyatīti?",
  "tika-vin11t0:150_1": "Pañhuttaravasena ṭhite parivāre tatheva saṅgahetabbepi tena pakārena pārājikakathāmattaṁ dassetvā –",
  "tika-vin11t0:151_0": "‘‘Ito paṭṭhāya muñcitvā, pañhāpucchanamattakaṁ;",
  "tika-vin11t0:152_0": "Vissajjanavaseneva, hoti atthavinicchayo’’ti. (u. vi. 14) –",
  "tika-vin11t0:153_0": "Vatvā pañhaṁ pahāya tato paṭṭhāya uttaramattasseva dassitattā tathā voharīyanti.",
  "tika-vin11t0:154_0": "‘‘Tasmā vinayanūpāya’’ntiādinā pana sotujanaṁ sakkaccasavane niyojeti.",
  "tika-vin11t0:154_1": "Sakkaccasavanapaṭibaddhā hi sabbāpi lokiyalokuttarasampattīti ayamettha samudāyattho.",
  "tika-vin11t0:154_2": "Ayaṁ pana avayavattho – so yasmā atthayojanakkamena padayojanaṁ katvā vaṇṇite suviññeyyo hoti,",
  "tika-vin11t0:154_3": "tasmā tathā padayojanaṁ katvā atthavaṇṇanaṁ karissāma –",
  "tika-vin11t0:155_0": "Seṭṭhaṁ appaṭipuggalaṁ buddhañceva bhavābhāvakaraṁ dhammañceva niraṅgaṇaṁ gaṇañceva sirasā vanditvā bhikkhūnaṁ bhikkhunīnañca hitatthāya samāsena samāhito vinayassavinicchayaṁ vakkhāmīti yojanā.",
  "tika-vin11t0:156_0": "Tattha seṭṭhanti sabbe ime pasatthā ayametesaṁ atisayena pasatthoti seṭṭho.",
  "tika-vin11t0:156_1": "Tathā hi so bhagavā ‘‘ahañhi brāhmaṇa jeṭṭho seṭṭho lokassā’’ti (pārā.",
  "tika-vin11t0:156_2": "11) verañjabrāhmaṇassa attano jeṭṭhaseṭṭhabhāvassa parijānanavinicchayahetubhūtāhi jhānādīhi niratisayaguṇasampattīhi samannāgatattā –",
  "tika-vin11t0:157_0": "‘‘Tvameva asi sambuddho, tuvaṁ satthā anuttaro;",
  "tika-vin11t0:158_0": "Sadevakasmiṁ lokasmiṁ, natthi te paṭipuggalo. (dī. ni. 2.370);",
  "tika-vin11t0:159_0": "Tuvaṁ buddho tuvaṁ satthā, tuvaṁ mārābhibhū muni;",
  "tika-vin11t0:160_0": "Tuvaṁ anusaye chetvā, tiṇṇo tāresimaṁ pajaṁ.",
  "tika-vin11t0:161_0": "Upadhī te samatikkantā, āsavā te padālitā;",
  "tika-vin11t0:162_0": "Sīhosi anupādāno, pahīnabhayabheravo. (ma. ni. 2.400; su. ni. 550-551; theragā. 839-940);",
  "tika-vin11t0:163_0": "Mahāvīra mahāpañña, iddhiyā yasasā jala;",
  "tika-vin11t0:164_0": "Sabbaverabhayātīta, pāde vandāmi cakkhumā’’ti. (saṁ. ni. 1.159; dha. pa. aṭṭha. 1.56); –",
  "tika-vin11t0:165_0": "Ādīhī nānānayehi sadevakena lokena abhitthaviyatāya pasatthatamo,",
  "tika-vin11t0:165_1": "tameva seṭṭhaṁ pasatthatamanti attho.",
  "tika-vin11t0:166_0": "Appaṭipuggalanti natthi etassa paṭipuggalo adhiko, sadiso vāti appaṭipuggalo.",
  "tika-vin11t0:166_1": "Tathā hi guṇavasena anantāparimāṇāsu lokadhātūsu attanā adhikassa,",
  "tika-vin11t0:166_2": "sadisassa vā puggalassa abhāvato –",
  "tika-vin11t0:167_0": "‘‘Na me ācariyo atthi, sadiso me na vijjati;",
  "tika-vin11t0:168_0": "Sadevakasmiṁ lokasmiṁ, natthi me paṭipuggalo’’ti. (mahāva. 11) –",
  "tika-vin11t0:169_0": "Attanāva attano aviparīto appaṭipuggalabhāvo paṭiññāto,",
  "tika-vin11t0:169_1": "tasmā taṁ appaṭipuggalaṁ sabbalokuttamanti attho.",
  "tika-vin11t0:170_0": "Buddhanti anantamaparimeyyaṁ ñeyyamaṇḍalamanavasesaṁ buddhavāti buddho,",
  "tika-vin11t0:170_1": "etena anekakappakoṭisatasahassaṁ sambhatapuññañāṇasambhārānubhāvasiddhidhammarūpakāyasirivilāsapaṭimaṇḍito saddhammavaracakkavattī sammāsambuddho dassito.",
  "tika-vin11t0:170_2": "Atha vā cattāri saccāni sayaṁ vicitopacitapāramitāparipācitena savāsanānavasesakilesappahāyakena sayambhuñāṇena bujjhīti buddho. Yathāha –",
  "tika-vin11t0:171_0": "‘‘Abhiññeyyaṁ abhiññātaṁ, bhāvetabbañca bhāvitaṁ;",
  "tika-vin11t0:172_0": "Pahātabbaṁ pahīnaṁ me, tasmā buddhosmi brāhmaṇā’’ti. (ma. ni. 2.392, 399; su. ni. 563; theragā. 828);",
  "tika-vin11t0:173_0": "Vitthāro panassa ‘‘bujjhitā saccānīti buddho,",
  "tika-vin11t0:173_1": "bodhetā pajāyāti buddho’’tiādinā (mahāni. 192; cūḷani.",
  "tika-vin11t0:173_2": "pārāyanatthutigāthāniddesa 97; paṭi. ma.",
  "tika-vin11t0:173_3": "1.162) niddesādīsu vuttanayena veditabbo.",
  "tika-vin11t0:173_4": "Saddasiddhi sāsanikānaṁ avagamanatthe vattamānā budha-dhātuto ‘‘bhāvakammesu ta’’ iti ito tātivattamāne ‘‘budhagamāditthe kattarī’’ti iminā kaccāyanasuttena kattari tappaccayavidhānato veditabbā.",
  "tika-vin11t0:173_5": "Lokiyānaṁ pana bodhanatthadhātūnampi gamanatthatāya vuttattā gatyatthākammakādi suttato kattari ta-ppaccayakaraṇena veditabbā.",
  "tika-vin11t0:174_0": "Atha vā dhātūnaṁ anekatthatāya budha-iccayaṁ dhātu jāgaraṇavikasanatthesu vattamāno akammakoti ‘‘pabuddho puriso,",
  "tika-vin11t0:174_1": "pabuddhaṁ paduma’’ntiādīsu viya buddhavā aññāṇaniddāvigamena ñāṇacakkhūni ummīlanto pabuddho,",
  "tika-vin11t0:174_2": "guṇehi vā vikasitoti kattari siddhena buddha-saddena ‘‘buddho’’ti tibhavanekacūḷāmaṇipādapaṅkajarāgaratano bhagavā lokanātho vuccati,",
  "tika-vin11t0:174_3": "imasmiṁ pakkhepi gatyatthādisutte akammakaggahaṇena paccayavidhānaṁ daṭṭhabbaṁ.",
  "tika-vin11t0:175_0": "Atha vā sakammakānaṁ dhātūnaṁ kammavacanicchāya abhāve akammakabhāvato ‘‘phalaṁ sayameva pakka’’ntiādīsu viya bodhanattheyeva budha-dhātuto kattari vidhānaṁ sijjhati.",
  "tika-vin11t0:175_1": "Atha vā nīlaguṇayogena paṭādīsu nīlavohāro viya bhāvasādhanaṁ buddha-saddaṁ gahetvā buddhaguṇayogato ‘‘buddho’’ti voharīyati.",
  "tika-vin11t0:175_2": "Evamanekadhā siddhena buddha-saddena vuccamānaṁ taṁ bhagavantaṁ taṁ dhammarājanti attho.",
  "tika-vin11t0:176_0": "‘‘Seṭṭhaṁ appaṭipuggala’’nti padadvayaṁ ‘‘buddha’’nti etassa visesanaṁ. Ettha ca ‘‘buddhaṁ, seṭṭhaṁ,",
  "tika-vin11t0:176_1": "appaṭipuggala’’nti imehi tīhi padehi nayato ‘‘itipi so bhagavā arahaṁ sammāsambuddho’’tiādinā (dī. ni. 1.157; 3.6; ma. ni. 1.147, 144; 3.434; saṁ. ni. 1.249; 5.479; a. ni. 5.14, 30; 6.25, 26; netti. 93),",
  "tika-vin11t0:176_2": "‘‘yo vadataṁ pavaro manujesu,",
  "tika-vin11t0:176_3": "sakyamunī bhagavā katakicco’’tiādīhi (vi. va.",
  "tika-vin11t0:176_4": "886) ca anekehi suttapadehi dassitadūrāvidūrasantikanidānahetuphalasattopakārāvatthādhammattha- lokuddhārattikattayasaṅgahitaṁ suparisuddhaṁ buddhaguṇasamudayaṁ niravasesaṁ dasseti.",
  "tika-vin11t0:176_5": "Ayameva hi buddhaguṇānaṁ niravasesato dassanūpāyo, yadidaṁ nayadassanaṁ.",
  "tika-vin11t0:176_6": "Itarathā paṭipadavaṇṇanāya aparimitānaṁ buddhaguṇānaṁ ko hi nāma samattho pariyantaṁ gantuṁ. Yathāha –",
  "tika-vin11t0:177_0": "‘‘Buddhopi buddhassa bhaṇeyya vaṇṇaṁ;",
  "tika-vin11t0:178_0": "Kappampi ce aññamabhāsamāno;",
  "tika-vin11t0:179_0": "Khīyetha kappo ciradīghamantare;",
  "tika-vin11t0:180_0": "Vaṇṇo na khīyetha tathāgatassā’’ti. (dī. ni. aṭṭha. 3.141; ma. ni. aṭṭha. 2.425; udā. aṭṭha. 53; apa. aṭṭha. 2.7.20; bu. vaṁ. aṭṭha. 4.4; cariyā. aṭṭha. nidānakathā, pakiṇṇakakathā; dī. ni. ṭī. 1.ganthārambhakathāvaṇṇanā; ma. ni. ṭī. 1.ganthārambhakathāvaṇṇanā; saṁ. ni. ṭī. 1.1.ganthārambhakathāvaṇṇanā; a. ni. ṭī. 1.1.ganthārambhakathāvaṇṇanā; vajira. ṭī. ganthārambhakathāvaṇṇanā; sārattha. ṭī. 1.ganthārambhakathāvaṇṇanā; netti. ṭī. ganthārambhakathāvaṇṇanā);",
  "tika-vin11t0:181_0": "Evametehi tīhi padehi niravasesaguṇasaṁkittanathutiyā vasena ‘‘vanditvā’’ti iminā paṇāmassa ca vuttattā imāya aḍḍhagāthāya buddharatanasaṅkhātapaṭhamavandanīyavatthuvisayā thutipaṇāmasabhāvā vandanā dassitāti daṭṭhabbaṁ.",
  "tika-vin11t0:182_0": "Tadanantaraṁ dhammaratanassa paṇāmaṁ dassetumāha ‘‘bhavābhāvakaraṁ dhamma’’nti.",
  "tika-vin11t0:182_1": "Ettha bhava-saddena dve bhavā vuttā kammabhavo, upapattibhavoti.",
  "tika-vin11t0:182_2": "Tattha kammabhavo bhavati etasmā phalanti ‘‘bhavo’’ti vuccati.",
  "tika-vin11t0:182_3": "Vipākakkhandhakaṭattārūpasaṅkhāto pana upapattibhavo avijjātaṇhupādānasaṅkhārādisahakārikāraṇayuttena kusalākusalacetanāsaṅkhātakammabhavapaccayena yathārahaṁ bhavatīti ‘‘bhavo’’ti vuccati.",
  "tika-vin11t0:182_4": "So pana kāmabhavarūpabhavaarūpabhavasaññībhavaasaññībhavanevasaññīnāsaññībhava- ekavokārabhavacatuvokārabhavapañcavokārabhavavasena navavidho.",
  "tika-vin11t0:182_5": "Evametesu navasu bhavesu dasavidhopi dhammo attānaṁ dhārentassa puggalasantānassa anupādisesanibbānadhātuyā paraṁ appaṭisandhikatāsādhanena bhavesu ,",
  "tika-vin11t0:182_6": "bhavassa vā abhāvaṁ karotīti bhavābhāvakaro, taṁ,",
  "tika-vin11t0:182_7": "aparāparajātippabandhassa hetusamugghātena appavattidhammatāpādakanti attho.",
  "tika-vin11t0:183_0": "Dhammanti attānaṁ dhārente catūsu apāyesu,",
  "tika-vin11t0:183_1": "saṁsāre ca apatamāne dhāretīti dhammo,",
  "tika-vin11t0:183_2": "so catumaggaphalanibbānasaṅkhātanavalokuttaradhammo ca tappaṭipādako navaṅgasāsanāparanāmadheyyacaturāsītisahassadhammakkhandhappabhedabhinno pariyattidhammo cāti dasavidho. Sopi nippariyāyadhammo, pariyāyadhammo cāti duvidho.",
  "tika-vin11t0:183_3": "Tattha nippariyāyadhammo nāma apāye,",
  "tika-vin11t0:183_4": "saṁsāre vā padhānahetubhūtānaṁ uddhambhāgiyānaṁ,",
  "tika-vin11t0:183_5": "orambhāgiyānañca dasannaṁ saṁyojanānaṁ samucchindanena maggadhammo,",
  "tika-vin11t0:183_6": "tassa taṁkiccanipphattinimittabhāvena nibbānadhammo cāti pañcavidhopi nippariyāyena puggalasantānaṁ dhāretīti katvā ‘‘nippariyāyadhammo’’ti vuccati.",
  "tika-vin11t0:183_7": "Cattāri pana sāmaññaphalāni paṭippassaddhipahānena maggānuguṇappavattiyā,",
  "tika-vin11t0:183_8": "pariyatti ca magganibbānādhigamassa mūlakāraṇabhāvatoti pañcavidhopi pariyāyadhammo nāma.",
  "tika-vin11t0:184_0": "Ettāvatā ‘‘svākkhāto bhagavatā dhammo’’tiādinā (saṁ. ni. 1.249; a. ni. 3.76; dī. ni. 3.6; a. ni. 6.10, 25, 26),",
  "tika-vin11t0:184_1": "‘‘rāgavirāgamanejamasoka’’ntiādīhi (vi. va. 887) ca suttantehi vuttassa,",
  "tika-vin11t0:184_2": "tadaṭṭhakathādīsu ca vaṇṇitassa saraṇānussaraṇavasenāpi saggamokkhasampattipaṭilābhakāraṇassa anavasesassa dhammaratanaguṇassa nayato uddiṭṭhattā ca ‘‘vanditvā’’ti iminā paṇāmassa dassitattā ca dhammaratanasaṅkhātassa dutiyassa vandanīyassa thutipaṇāmasabhāvā vandanā dassitāti daṭṭhabbaṁ.",
  "tika-vin11t0:185_0": "Tadanantaraṁ saṅgharatanassa vandanāsandassanatthaṁ vuttaṁ ‘‘gaṇañceva niraṅgaṇa’’nti.",
  "tika-vin11t0:185_1": "Ettha ‘‘rāgo aṅgaṇaṁ doso aṅgaṇaṁ moho aṅgaṇa’’nti (vibha.",
  "tika-vin11t0:185_2": "924) vuttehi rāgādiaṅgaṇehi tadaṅgavikkhambhanasamucchedapaṭippassaddhinissaraṇavimuttivasena niggato vimuttoti niraṅgaṇo, taṁ niraṅgaṇaṁ.",
  "tika-vin11t0:185_3": "Ariyavaṁse sīlasamādhipaññāvimuttivimuttiñāṇadassanasaṅkhātehi guṇagaṇehi gaṇīyatīti gaṇo, taṁ.",
  "tika-vin11t0:186_0": "Ettāvatā ‘‘suppaṭipanno bhagavato sāvakasaṅgho’’tiādinā (saṁ. ni. 1.249; a. ni. 3.76; dī. ni. 3.6; a. ni. 6.10, 25, 26;),",
  "tika-vin11t0:186_1": "‘‘yattha ca dinnaṁ mahapphalamāhu,",
  "tika-vin11t0:186_2": "catūsu sucīsu purisayugesū’’tiādīhi (vi. va.",
  "tika-vin11t0:186_3": "888) ca tehi tehi suttapadehi vuttānaṁ,",
  "tika-vin11t0:186_4": "tadaṭṭhakathādīsu ca vaṇṇitānaṁ vimalātulanikhilavisālapesalasīlādinānappakārānagghasaṅgharatanaguṇānaṁ saṁkittanasabhāvāya thutiyā ca ‘‘vanditvā’’ti etena yathāvuttasarūpapabhedapaṇāmassa vuttattā ca saṅgharatanasaṅkhātatatiyavandanīyavatthuvisayā thutippaṇāmasaṅkhātā vandanā dassitāti veditabbā.",
  "tika-vin11t0:186_5": "Sirasāti attappasādagāravāvahantena muddhanā.",
  "tika-vin11t0:186_6": "Vanditvāti paṇamitvā thomitvā vā.",
  "tika-vin11t0:187_0": "Evaṁ paṭhamagāthāya vandanīyassa ratanattayassa thutippaṇāmasaṅkhātaṁ vandanaṁ dassetvā tadanantarāya sandassetabbapayojanādipaṭipādikāya gāthāya ‘‘bhikkhūna’’nti iminā kiñcāpi saṁsāre bhayaṁ ikkhatīti ‘‘bhikkhū’’ti kalyāṇaputhujjanena saddhiṁ aṭṭha ariyapuggalā vuccanti, pāḷiyaṁ (pārā. 44-45; vibha.",
  "tika-vin11t0:187_1": "510) pana ‘‘bhinnapaṭaṁ dhāretīti bhikkhu,",
  "tika-vin11t0:187_2": "bhikkhanasīloti bhikkhū’’tiādinā bhikkhusaddassa atthuddhāravasena nibbacanantarāni dassetvā pātimokkhasaṁvarasaṁvaraṇārahasseva adhippetabhāvaṁ dassetuṁ ‘‘samaggena saṅghena ñatticatutthena kammena akuppena ṭhānārahena upasampanno,",
  "tika-vin11t0:187_3": "ayaṁ imasmiṁ atthe adhippeto bhikkhū’’ti dassitā sikkhākāmā sāsanāvacārā kulaputtā idhādhippetā, tesaṁ bhikkhūnañca.",
  "tika-vin11t0:187_4": "Bhikkhunīnañcāti aṭṭhavācikaupasampadākammena ubhatosaṅghe upasampannātādisāyeva kuladhītaro dassitā.",
  "tika-vin11t0:187_5": "Ekatopasampannāpi sāmaññena gayhanti.",
  "tika-vin11t0:187_6": "Ekatopasampannāti ca bhikkhunisaṅghe upasampajjitvā yāva bhikkhusaṅghe na upasampajjanti, tāva,",
  "tika-vin11t0:187_7": "bhikkhunī ca liṅgaparivattanena bhikkhunibhāvappattā adhippetā, tāsaṁ bhikkhunīnañca.",
  "tika-vin11t0:188_0": "Hitatthāyāti sabbasampattinipphādakaraṇatthāya hinoti gacchati yathādhippetaphalasādhane pavattatīti hitanti arogatādikāraṇaṁ amatosadhādi vuccati.",
  "tika-vin11t0:188_1": "Idha pana saggamokkhasampattisiddhikāraṇaṁ pātimokkhasaṁvarasīlarakkhanaṁ vuccati, tadatthāya.",
  "tika-vin11t0:189_0": "Samāhito sammā āhito pavattito vinicchayamaggo etenāti ‘‘samāhito’’ti pakaraṇakārako dassito.",
  "tika-vin11t0:189_1": "Atha vā sammā āhitaṁ vinayavinicchaye ṭhapitaṁ pavattitaṁ cittametassāti ‘‘samāhitacitto’’ti vattabbe uttarapadalopena ‘‘samāhito’’ti vutto.",
  "tika-vin11t0:189_2": "Paramagambhīrasuduttaravinayapiṭakatthavinicchaye pavattanārahassa iminā visesanena attani samāhitacittappavattinimittabhūto attano ñāṇassa padaṭṭhānabhūto samādhi dassito tena samādhinā samāhito hutvāti attho.",
  "tika-vin11t0:190_0": "Pavakkhāmīti pakārena vakkhāmi,",
  "tika-vin11t0:190_1": "yena pakārena vinayavinicchaye vutte ajjatanā mandasatimativīriyā paṭipajjanakā gambhīrataraṁ vinayapiṭakatthavinicchayaṁ sukhena uggaṇhituṁ, dhāretuñca sakkonti,",
  "tika-vin11t0:190_2": "tādisena pakāravisesena vakkhāmīti attho.",
  "tika-vin11t0:190_3": "Samāsenāti samasanaṁ saṁkhipanaṁ samāso, tena,",
  "tika-vin11t0:190_4": "saṁkhittarucikānamugghāṭitaññūnaṁ katādhikārānaṁ ñāṇuttarānaṁ puggalānañca papañcabhīrukānaṁ gahaṇadhāraṇe mandayantānaṁ mandabuddhīnañca upakārakena nātivitthārakkamenāti attho. Vinayassāti vinayapiṭakassa. Tañhi –",
  "tika-vin11t0:191_0": "‘‘Vividhavisesanayattā;",
  "tika-vin11t0:192_0": "Vinayanato ceva kāyavācānaṁ;",
  "tika-vin11t0:193_0": "Vinayatthavidūhi ayaṁ;",
  "tika-vin11t0:194_0": "Vinayo ‘vinayo’ti akkhāto’’ti. (dī. ni. aṭṭha. 1.paṭhamasaṅgītikathā; pārā. aṭṭha. 1.paṭhamamahāsaṅgītikathā; dha. sa. aṭṭha. nidānakathā) –",
  "tika-vin11t0:195_0": "Vuttehi atthavisesehi ‘‘vinayo’’ti vuccati.",
  "tika-vin11t0:195_1": "Tassa evaṁ sandassitasabhāvassa ‘‘vinayo nāma sāsanassa āyū’’ti (dī. ni. aṭṭha. 1.paṭhamasaṅgītikathā; pārā. aṭṭha. 1.paṭhamasaṅgītikathā; khu. pā. aṭṭha.",
  "tika-vin11t0:195_2": "5.paṭhamamahāsaṅgītikathā) saṅgītikārakehi mahākassapādīhi abhitthutaguṇassa vinayapiṭakuttamassa. Vinicchayanti visesena,",
  "tika-vin11t0:195_3": "vividhena vā ākārena vippaṭipattinīharaṇavasena cīyati vibhajīyatīti ‘‘vinicchayo’’ti laddhanāmaṁ vibhajanaṁ,",
  "tika-vin11t0:195_4": "vinayavinicchayaṁ nāma pakaraṇanti vuttaṁ hoti.",
  "tika-vin11t0:195_5": "‘‘Vinayassavinicchaya’’nti ca aluttasamāsoyaṁ ‘‘devānaṁpiyatisso, kaṇṭhekāḷo’’tiādīsu viya.",
  "tika-vin11t0:196_0": "Evaṁ dutiyagāthāya kattunimittapayojanābhidhānābhidheyyapakaraṇappakārekadesaṁ dassetvā sakkaccasavanakāraṇanidassanamukhenāpi pakaraṇappakārādiṁ dassetumāha ‘‘anākula’’miccādi.",
  "tika-vin11t0:196_1": "Tattha anākulanti natthi ettha saddato, atthato,",
  "tika-vin11t0:196_2": "vinicchayato vā ākulaṁ pubbāparavirodho, missatā vāti anākulo, vinayavinicchayo,",
  "tika-vin11t0:196_3": "taṁ vadato me nibodhathāti sambandho.",
  "tika-vin11t0:196_4": "Asaṁkiṇṇanti nikāyantaraladdhīhi asammissaṁ.",
  "tika-vin11t0:197_0": "Madhuratthapadakkamanti padānaṁ kamo padakkamo, padagati, saddānamuccāraṇanti attho.",
  "tika-vin11t0:197_1": "Madhuro attho ca padakkamo ca yassa so madhuratthapadakkamo, taṁ –",
  "tika-vin11t0:198_0": "‘‘Padāsattaṁ padatthānaṁ, madhuratthamudīritaṁ;",
  "tika-vin11t0:199_0": "Yena majjanti dhīmanto, madhuneva madhubbatā’’ti. –",
  "tika-vin11t0:200_0": "Iminā lakkhaṇena saddānamatthānañca vasena padāsattāparanāmadheyyamādhuriyālaṅkārena samalaṅkatattā madhuratthapadakkamaṁ.",
  "tika-vin11t0:201_0": "Paṭubhāvakaranti paṭati gacchati pajānātīti paṭu, paññavā, paṭuno bhāvo,",
  "tika-vin11t0:201_1": "saddappavattinimittabhūtā paññā,",
  "tika-vin11t0:201_2": "taṁ paṭubhāvaṁ paññāvisesaṁ karoti janetīti paṭubhāvakaro, taṁ, paññāvisesajanakanti attho.",
  "tika-vin11t0:201_3": "Etaṁ vinayassa vinicchayanti yojanā. Paramanti uttamaṁ. Vinayakkameti vinayapiṭake, tadatthe ca,",
  "tika-vin11t0:201_4": "pavattikkame paṭubhāvakaranti attho.",
  "tika-vin11t0:202_0": "Evaṁ tatiyagāthāya pakaraṇaguṇāpadesena sotujanaṁ samussāhetvā idāni ‘‘apāra’’ntiādicatutthagāthāya pakaraṇañca tannissayaṁ vinayapiṭakañca nāvāsāgarabhāvena dassetvā tirobhūtopameyyopamānabhedena rūpakālaṅkārena pakaraṇaguṇaṁ pakāsento sotujanaṁ samuttejeti.",
  "tika-vin11t0:202_1": "Tattha apāranti natthi pāraṁ etassāti apāro, vinayasāgaro.",
  "tika-vin11t0:202_2": "So hi purimabuddhuppādesu sāsanaṁ pasīditvā vinayapiṭake uggahaṇadhāraṇapaṭipādanapaṭipattivasena akatādhikārehi puggalehi duradhigamanīyadhammatthaniruttipaṭibhānapariyantatāya ‘‘apāro’’ti vuccati.",
  "tika-vin11t0:203_0": "Otarantānanti sajjhāyanasavanadhāraṇādivasena ajjhogāhantānaṁ.",
  "tika-vin11t0:203_1": "Sāranti nibbānasampāpakabhāvena sārabhūtāya ariyamaggasambhārāya pubbabhāgapaṭipattiyā mūlabhūtapātimokkhasaṁvarasaṅkhātasīlasārappakāsakatāya sāraṁ.",
  "tika-vin11t0:203_2": "Vinayasāgaranti vinayapiṭakasaṅkhātaṁ sāgaraṁ.",
  "tika-vin11t0:203_3": "Vinayo hi sikkhāpadapaññattiyā kālappattajānanassāpi dhammasenāpatiādīnampi avisayattā atigambhīrātivitthiṇṇabhāvena sāgaro viyāti sāgaro,",
  "tika-vin11t0:203_4": "vinayo ca so sāgaro cāti vinayasāgaro, taṁ,",
  "tika-vin11t0:203_5": "agādhāpāraguṇayogato sāgaropamaṁ vinayapiṭakanti attho.",
  "tika-vin11t0:204_0": "Dutiyagāthāya ‘‘bhikkhūnaṁ bhikkhunīna’’nti vatvāpi ‘‘hitatthāyā’’ti iminā sambandhattā ca vākyantarehi antaritabhāvena dūrattā ca taṁ anādiyitvā ettha vinayasāgarajjhogāhanatadatthapaṭipajjanārahakattuvisesasandassanatthāya ‘‘bhikkhūnaṁ bhikkhunīna’’nti puna vuttanti daṭṭhabbaṁ. Nāvā viya bhūto nāvābhūto, taṁ,",
  "tika-vin11t0:204_1": "nāvāṭṭhāniyaṁ mahānāvāsadisanti attho.",
  "tika-vin11t0:204_2": "Manoramanti mano ramati ettha, etenāti vā manoramo, taṁ,",
  "tika-vin11t0:204_3": "ajjhāyanavohārapasutānaṁ paṭipattiparāyanānañca sādhūnaṁ manoramanti attho.",
  "tika-vin11t0:205_0": "Ettāvatā pakaraṇaguṇasaṁkittanena sotujanaṁ samuttejetvā idāni sakkaccasavane niyojento ‘‘tasmā vinayanūpāya’’ntiādimāha.",
  "tika-vin11t0:205_1": "Tattha tasmāti yasmā yathāvuttaṁ anākulatādivividhānagghaguṇālaṅkārapaṭimaṇḍitaṁ, tena hetunāti attho.",
  "tika-vin11t0:205_2": "Vinayanūpāyanti vividhākārena,",
  "tika-vin11t0:205_3": "visesanayato vā kāyavācānaṁ nayanaṁ damanaṁ akattabbato nivattetvā kattabbesu niyojanaṁ vinayanaṁ,",
  "tika-vin11t0:205_4": "upecca taṁ phalaṁ āyati uppajjatīti upāyo, hetu,",
  "tika-vin11t0:205_5": "vinayanassa upāyo vinayanūpāyo, taṁ,",
  "tika-vin11t0:205_6": "kāyajīvitānapekkhānaṁ sikkhākāmānaṁ pesalānaṁ bhikkhūnaṁ bhikkhunīnaṁ kāyavācānaṁ ananulomikavipphanditāpanayanasaṅkhātadamanassa kāraṇabhūtanti vuttaṁ hoti.",
  "tika-vin11t0:206_0": "Ettāvatā attanā kattumicchite pakaraṇe paṇḍitānaṁ pavattihetubhūtānaṁ anākulatādiguṇānaṁ vibhāvanavasena ‘‘anākula’’ntiādivisesanāni vatvā idāni sakkaccasavanāvabodhe visayaṁ visesitabbaṁ dassetumāha ‘‘vinayassavinicchaya’’nti.",
  "tika-vin11t0:206_1": "Ettha ca dutiyagāthāya ‘‘vinayassavinicchaya’’nti ‘‘pavakkhāmī’’ti kiriyāya kammadassanavasena vuttaṁ,",
  "tika-vin11t0:206_2": "taṁ idha ānetvā sambandhiyamānampi dūrasambandhaṁ hotīti tamanānetvā ‘‘nibodhathā’’ti imissā kiriyāya kammasandassanatthaṁ ‘‘vinayassavinicchaya’’nti vuttattā punaruttidosābhāvoti daṭṭhabbaṁ.",
  "tika-vin11t0:207_0": "Avikkhittena cittenāti ettha vividhe ārammaṇe khittaṁ pesitaṁ vikkhittaṁ,",
  "tika-vin11t0:207_1": "uddhaccavicikicchādiparetaṁ asamāhitaṁ cittaṁ, na vikkhittaṁ avikkhittaṁ,",
  "tika-vin11t0:207_2": "tappaṭipakkhaṁ samāhitaṁ kusalacittaṁ, tena,",
  "tika-vin11t0:207_3": "etassa pakaraṇuttamassa savanādibyāpāraṁ vinā nānārammaṇesu pavattivasena vikkhepamanāpannena samāhitena cittenāti attho.",
  "tika-vin11t0:207_4": "‘‘Avikkhittena…pe… nibodhathā’’ti vadantena ca ‘‘avikkhittassāyaṁ dhammo,",
  "tika-vin11t0:207_5": "nāyaṁ dhammo vikkhittassā’’ti vacanato vikkhittassa dhammesu dāyādābhāvato attano pakaraṇatthabhūtāya adhisīlasikkhāya sammāpaṭipajjanāpadeso kato hoti.",
  "tika-vin11t0:208_0": "Vadatometi ettha ‘‘gāravena cā’’ti pāṭhaseso.",
  "tika-vin11t0:208_1": "Tatthāyamattho – bhāsamāne mayi gāravena,",
  "tika-vin11t0:208_2": "yathāvuttena kāraṇena cāti sāmibhummānamavisesatāya ‘‘me’’ti sāmivacanassa ‘‘mayī’’ti atthasambhavato ayamattho vutto.",
  "tika-vin11t0:208_3": "Pakaraṇassa anākulatādiguṇasamannāgatattā ca vattari mayi gāravena ca samāhitena cetasāti adhippāyo.",
  "tika-vin11t0:208_4": "Nibodhathāti vākyatthapadatthaṁ sandhāyabhāsitatthabhāvatthādivasena nisesato bodhatha,",
  "tika-vin11t0:208_5": "sakkaccaṁ sutvā vinayavinicchayaṁ bujjhatha vijānāthāti attho,",
  "tika-vin11t0:208_6": "cintābhāvanāmayañāṇānaṁ mūlabhūtapakaraṇavisayaṁ sutamayañāṇaṁ nipphādethāti adhippāyo.",
  "tika-vin11t0:209_0": "Ganthārambhakathāvaṇṇanā niṭṭhitā."
}