{
  "atk-s0401a12:0_0": "13. Ekapuggalavaggavaṇṇanā",
  "atk-s0401a12:1_0": "170.",
  "atk-s0401a12:1_1": "Ekapuggalavaggassa paṭhame ekapuggaloti eko puggalo.",
  "atk-s0401a12:1_2": "Ettha ekoti dutiyādipaṭikkhepattho gaṇanaparicchedo.",
  "atk-s0401a12:1_3": "Puggaloti sammutikathā,",
  "atk-s0401a12:1_4": "na paramatthakathā.",
  "atk-s0401a12:1_5": "Buddhassa hi bhagavato duvidhā desanā –",
  "atk-s0401a12:1_6": "sammutidesanā,",
  "atk-s0401a12:1_7": "paramatthadesanā cāti.",
  "atk-s0401a12:1_8": "Tattha ‘‘puggalo satto itthī puriso khattiyo brāhmaṇo devo māro’’ti evarūpā sammutidesanā,",
  "atk-s0401a12:1_9": "‘‘aniccaṁ dukkhaṁ anattā khandhā dhātū āyatanāni satipaṭṭhānā’’ti evarūpā paramatthadesanā.",
  "atk-s0401a12:1_10": "Tattha bhagavā ye sammutivasena desanaṁ sutvā atthaṁ paṭivijjhitvā mohaṁ pahāya visesaṁ adhigantuṁ samatthā,",
  "atk-s0401a12:1_11": "tesaṁ sammutidesanaṁ deseti.",
  "atk-s0401a12:1_12": "Ye pana paramatthavasena desanaṁ sutvā atthaṁ paṭivijjhitvā mohaṁ pahāya visesamadhigantuṁ samatthā,",
  "atk-s0401a12:1_13": "tesaṁ paramatthadesanaṁ deseti.",
  "atk-s0401a12:2_0": "Tatrāyaṁ upamā –",
  "atk-s0401a12:2_1": "yathā hi desabhāsākusalo tiṇṇaṁ vedānaṁ atthasaṁvaṇṇanako ācariyo ye damiḷabhāsāya vutte atthaṁ jānanti,",
  "atk-s0401a12:2_2": "tesaṁ damiḷabhāsāya ācikkhati.",
  "atk-s0401a12:2_3": "Ye andhabhāsādīsu aññatarāya bhāsāya ,",
  "atk-s0401a12:2_4": "tesaṁ tāya tāya bhāsāya.",
  "atk-s0401a12:2_5": "Evaṁ te māṇavakā chekaṁ byattaṁ ācariyamāgamma khippameva sippaṁ uggaṇhanti.",
  "atk-s0401a12:2_6": "Tattha ācariyo viya buddho bhagavā,",
  "atk-s0401a12:2_7": "tayo vedā viya kathetabbabhāve ṭhitāni tīṇi piṭakāni,",
  "atk-s0401a12:2_8": "desabhāsākosallamiva sammutiparamatthakosallaṁ,",
  "atk-s0401a12:2_9": "nānādesabhāsā māṇavakā viya sammutiparamatthavasena paṭivijjhanasamatthā veneyyasattā,",
  "atk-s0401a12:2_10": "ācariyassa damiḷabhāsādiācikkhanaṁ viya bhagavato sammutiparamatthavasena desanā veditabbā.",
  "atk-s0401a12:2_11": "Āha cettha –",
  "atk-s0401a12:3_0": "‘‘Duve saccāni akkhāsi, sambuddho vadataṁ varo;",
  "atk-s0401a12:4_0": "Sammutiṁ paramatthañca, tatiyaṁ nupalabbhati.",
  "atk-s0401a12:5_0": "‘‘Saṅketavacanaṁ saccaṁ, lokasammutikāraṇā;",
  "atk-s0401a12:6_0": "Paramatthavacanaṁ saccaṁ, dhammānaṁ bhūtakāraṇā.",
  "atk-s0401a12:7_0": "‘‘Tasmā vohārakusalassa, lokanāthassa satthuno;",
  "atk-s0401a12:8_0": "Sammutiṁ voharantassa, musāvādo na jāyatī’’ti.",
  "atk-s0401a12:9_0": "Apica aṭṭhahi kāraṇehi bhagavā puggalakathaṁ katheti –",
  "atk-s0401a12:9_1": "hirottappadīpanatthaṁ,",
  "atk-s0401a12:9_2": "kammassakatādīpanatthaṁ,",
  "atk-s0401a12:9_3": "paccattapurisakāradīpanatthaṁ,",
  "atk-s0401a12:9_4": "ānantariyadīpanatthaṁ,",
  "atk-s0401a12:9_5": "brahmavihāradīpanatthaṁ,",
  "atk-s0401a12:9_6": "pubbenivāsadīpanatthaṁ,",
  "atk-s0401a12:9_7": "dakkhiṇāvisuddhidīpanatthaṁ,",
  "atk-s0401a12:9_8": "lokasammutiyā appahānatthañcāti.",
  "atk-s0401a12:9_9": "‘‘Khandhadhātuāyatanāni hiriyanti ottappantī’’ti hi vutte mahājano na jānāti,",
  "atk-s0401a12:9_10": "sammohamāpajjati,",
  "atk-s0401a12:9_11": "paṭisattu hoti ‘‘kimidaṁ khandhadhātuāyatanāni hiriyanti ottappanti nāmā’’ti?",
  "atk-s0401a12:9_12": "‘‘Itthī hiriyati ottappati,",
  "atk-s0401a12:9_13": "puriso khattiyo brāhmaṇo devo māro’’ti vutte pana jānāti,",
  "atk-s0401a12:9_14": "na sammohamāpajjati,",
  "atk-s0401a12:9_15": "na paṭisattu hoti.",
  "atk-s0401a12:9_16": "Tasmā bhagavā hirottappadīpanatthaṁ puggalakathaṁ katheti.",
  "atk-s0401a12:10_0": "‘‘Khandhā kammassakā,",
  "atk-s0401a12:10_1": "dhātuyo āyatanānī’’ti vuttepi eseva nayo.",
  "atk-s0401a12:10_2": "Tasmā bhagavā kammassakatādīpanatthaṁ puggalakathaṁ katheti.",
  "atk-s0401a12:11_0": "‘‘Veḷuvanādayo mahāvihārā khandhehi kārāpitā,",
  "atk-s0401a12:11_1": "dhātūhi āyatanehī’’ti vuttepi eseva nayo.",
  "atk-s0401a12:11_2": "Tasmā bhagavā paccattapurisakāradīpanatthaṁ puggalakathaṁ katheti.",
  "atk-s0401a12:12_0": "‘‘Khandhā mātaraṁ jīvitā voropenti, pitaraṁ,",
  "atk-s0401a12:12_1": "arahantaṁ,",
  "atk-s0401a12:12_2": "ruhiruppādakammaṁ,",
  "atk-s0401a12:12_3": "saṅghabhedakammaṁ karonti,",
  "atk-s0401a12:12_4": "dhātuyo āyatanānī’’ti vuttepi eseva nayo.",
  "atk-s0401a12:12_5": "Tasmā bhagavā ānantariyadīpanatthaṁ puggalakathaṁ katheti.",
  "atk-s0401a12:13_0": "‘‘Khandhā mettāyanti,",
  "atk-s0401a12:13_1": "dhātuyo āyatanānī’’ti vuttepi eseva nayo.",
  "atk-s0401a12:13_2": "Tasmā bhagavā brahmavihāradīpanatthaṁ puggalakathaṁ katheti.",
  "atk-s0401a12:14_0": "‘‘Khandhā pubbenivāsamanussaranti,",
  "atk-s0401a12:14_1": "dhātuyo āyatanānī’’ti vuttepi eseva nayo.",
  "atk-s0401a12:14_2": "Tasmā bhagavā pubbenivāsadīpanatthaṁ puggalakathaṁ katheti.",
  "atk-s0401a12:15_0": "‘‘Khandhā dānaṁ paṭiggaṇhanti,",
  "atk-s0401a12:15_1": "dhātuyo āyatanānī’’ti vuttepi mahājano na jānāti,",
  "atk-s0401a12:15_2": "sammohaṁ āpajjati,",
  "atk-s0401a12:15_3": "paṭisattu hoti ‘‘kimidaṁ khandhadhātuāyatanāni paṭiggaṇhanti nāmā’’ti?",
  "atk-s0401a12:15_4": "‘‘Puggalā paṭiggaṇhanti sīlavanto kalyāṇadhammo’’ti vutte pana jānāti,",
  "atk-s0401a12:15_5": "na sammohaṁ āpajjati,",
  "atk-s0401a12:15_6": "na paṭisattu hoti.",
  "atk-s0401a12:15_7": "Tasmā bhagavā dakkhiṇāvisuddhidīpanatthaṁ puggalakathaṁ katheti.",
  "atk-s0401a12:16_0": "Lokasammutiñca buddhā bhagavanto nappajahanti,",
  "atk-s0401a12:16_1": "lokasamaññāya lokaniruttiyā lokābhilāpe ṭhitāyeva dhammaṁ desenti.",
  "atk-s0401a12:16_2": "Tasmā bhagavā lokasammutiyā appahānatthampi puggalakathaṁ katheti.",
  "atk-s0401a12:17_0": "Iti eko ca so puggalo cāti ekapuggalo.",
  "atk-s0401a12:17_1": "Kenaṭṭhena ekapuggalo?",
  "atk-s0401a12:17_2": "Asadisaṭṭhena guṇavisiṭṭhaṭṭhena asamasamaṭṭhenāti.",
  "atk-s0401a12:17_3": "So hi dasannaṁ pāramīnaṁ paṭipāṭiyā āvajjanaṁ ādiṁ katvā bodhisambhāraguṇehi ceva buddhaguṇehi ca sesamahājanena asadisoti asadisaṭṭhenapi ekapuggalo.",
  "atk-s0401a12:17_4": "Ye cassa te guṇā,",
  "atk-s0401a12:17_5": "te sesasattānaṁ guṇehi visiṭṭhāti guṇavisiṭṭhaṭṭhenapi ekapuggalo.",
  "atk-s0401a12:17_6": "Purimakā sammāsambuddhā sabbasattehi asamā,",
  "atk-s0401a12:17_7": "tehi saddhiṁ ayameva eko rūpakāyaguṇehi ceva nāmakāyaguṇehi ca samoti asamasamaṭṭhenapi ekapuggalo.",
  "atk-s0401a12:18_0": "Loketi tayo lokā –",
  "atk-s0401a12:18_1": "sattaloko,",
  "atk-s0401a12:18_2": "okāsaloko,",
  "atk-s0401a12:18_3": "saṅkhāralokoti.",
  "atk-s0401a12:18_4": "Tesaṁ vitthārakathā visuddhimagge (visuddhi.",
  "atk-s0401a12:18_5": "1.135-136) vuttā.",
  "atk-s0401a12:18_6": "Tesu idha sattaloko adhippeto.",
  "atk-s0401a12:18_7": "Sattaloke uppajjamānopi cesa na devaloke,",
  "atk-s0401a12:18_8": "na brahmaloke,",
  "atk-s0401a12:18_9": "manussalokeyeva uppajjati.",
  "atk-s0401a12:18_10": "Manussalokepi na aññasmiṁ cakkavāḷe,",
  "atk-s0401a12:18_11": "imasmiṁyeva cakkavāḷe uppajjati.",
  "atk-s0401a12:18_12": "Tatrāpi na sabbaṭṭhānesu.",
  "atk-s0401a12:19_0": "‘‘Puratthimāya disāya gajaṅgalaṁ nāma nigamo,",
  "atk-s0401a12:19_1": "tassa parena mahāsālā,",
  "atk-s0401a12:19_2": "tato parā paccantimā janapadā,",
  "atk-s0401a12:19_3": "orato majjhe.",
  "atk-s0401a12:19_4": "Puratthimadakkhiṇāya disāya sallavatī nāma nadī,",
  "atk-s0401a12:19_5": "tato parā paccantimā janapadā,",
  "atk-s0401a12:19_6": "orato majjhe.",
  "atk-s0401a12:19_7": "Dakkhiṇāya disāya setakaṇṇikaṁ nāma nigamo,",
  "atk-s0401a12:19_8": "tato parā paccantimā janapadā,",
  "atk-s0401a12:19_9": "orato majjhe.",
  "atk-s0401a12:19_10": "Pacchimāya disāya thūṇaṁ nāma brāhmaṇagāmo,",
  "atk-s0401a12:19_11": "tato parā paccantimā janapadā,",
  "atk-s0401a12:19_12": "orato majjhe.",
  "atk-s0401a12:19_13": "Uttarāya disāya usīraddhajo nāma pabbato,",
  "atk-s0401a12:19_14": "tato parā paccantimā janapadā,",
  "atk-s0401a12:19_15": "orato majjhe’’ti (mahāva.",
  "atk-s0401a12:19_16": "259) evaṁ paricchinne āyāmato tiyojanasate vitthārato aḍḍhateyyayojanasate parikkhepato navayojanasate majjhimadese uppajjati.",
  "atk-s0401a12:19_17": "Na kevalañca tathāgatova,",
  "atk-s0401a12:19_18": "paccekabuddhā aggasāvakā asīti mahātherā buddhamātā buddhapitā cakkavattī rājā aññe ca sārappattā brāhmaṇagahapatikā ettheva uppajjanti.",
  "atk-s0401a12:20_0": "Uppajjamāno uppajjatīti idaṁ pana ubhayampi vippakatavacanameva.",
  "atk-s0401a12:20_1": "Uppajjamāno bahujanahitāya uppajjati,",
  "atk-s0401a12:20_2": "na aññena kāraṇenāti evaṁ panettha attho veditabbo.",
  "atk-s0401a12:20_3": "Evarūpañcettha lakkhaṇaṁ na sakkā etaṁ aññena saddalakkhaṇena paṭibāhituṁ.",
  "atk-s0401a12:21_0": "Apica uppajjamāno nāma,",
  "atk-s0401a12:21_1": "uppajjati nāma,",
  "atk-s0401a12:21_2": "uppanno nāmāti ayamettha bhedo veditabbo.",
  "atk-s0401a12:21_3": "Esa hi dīpaṅkarapādamūlato paṭṭhāya laddhabyākaraṇo buddhakārake dhamme pariyesanto dasa pāramiyo disvā",
  "atk-s0401a12:21_4": "‘‘ime dhammā mayā pūretabbā’’ti katasanniṭṭhāno dānapāramiṁ pūrentopi uppajjamāno nāma.",
  "atk-s0401a12:21_5": "Sīlapāramī…pe…",
  "atk-s0401a12:21_6": "upekkhāpāramīti imā dasa pāramiyo pūrentopi,",
  "atk-s0401a12:21_7": "dasa upapāramiyo pūrentopi uppajjamāno nāma.",
  "atk-s0401a12:21_8": "Dasa paramatthapāramiyo pūrentopi uppajjamānova nāma.",
  "atk-s0401a12:21_9": "Pañca mahāpariccāge pariccajantopi uppajjamāno nāma.",
  "atk-s0401a12:21_10": "Attatthacariyaṁ ñātatthacariyaṁ lokatthacariyaṁ pūrayamānopi uppajjamāno nāma.",
  "atk-s0401a12:21_11": "Kappasatasahassādhikāni cattāri asaṅkhyeyyāni buddhakārake dhamme matthakaṁ pāpentopi uppajjamāno nāma.",
  "atk-s0401a12:21_12": "Vessantarattabhāvaṁ pahāya tusitapure paṭisandhiṁ gahetvā saṭṭhivassasatasahassādhikā sattapaṇṇāsavassakoṭiyo tiṭṭhantopi uppajjamāno nāma.",
  "atk-s0401a12:21_13": "Devatāhi yācito pañcamahāvilokitaṁ viloketvā mahāmāyādeviyā kucchimhi paṭisandhiṁ gaṇhantopi,",
  "atk-s0401a12:21_14": "anūnādhike dasa māse gabbhavāsaṁ vasantopi uppajjamāno nāma.",
  "atk-s0401a12:21_15": "Ekūnatiṁsa vassāni agāramajjhe tiṭṭhantopi uppajjamāno nāma.",
  "atk-s0401a12:21_16": "Kāmesu ādīnavaṁ nekkhamme ca ānisaṁsaṁ disvā rāhulabhaddassa jātadivase channasahāyo kaṇḍakaṁ vāhanavaraṁ āruyha nikkhamantopi uppajjamānova nāma.",
  "atk-s0401a12:21_17": "Tīṇi rajjāni atikkamantopi anomānadītīre pabbajantopi uppajjamāno nāma.",
  "atk-s0401a12:21_18": "Chabbassāni mahāpadhānaṁ karontopi uppajjamāno nāma.",
  "atk-s0401a12:21_19": "Paripakkagate ñāṇe oḷārikāhāraṁ āharantopi uppajjamānova nāma.",
  "atk-s0401a12:21_20": "Sāyanhasamaye visākhapuṇṇamāya mahābodhimaṇḍaṁ āruyha mārabalaṁ vidhametvā paṭhamayāme pubbenivāsaṁ anussaritvā",
  "atk-s0401a12:21_21": "majjhimayāme dibbacakkhuṁ parisodhetvā pacchimayāmasamanantare dvādasaṅgaṁ paṭiccasamuppādaṁ anulomapaṭilomato",
  "atk-s0401a12:21_22": "sammasitvā sotāpattimaggaṁ paṭivijjhantopi uppajjamānova nāma.",
  "atk-s0401a12:21_23": "Sotāpattiphalakkhaṇepi sakadāgāmimaggakkhaṇepi sakadāgāmiphalakkhaṇepi anāgāmimaggakkhaṇepi anāgāmiphalakkhaṇepi uppajjamānova nāma.",
  "atk-s0401a12:21_24": "Arahattamaggakkhaṇe pana uppajjati nāma.",
  "atk-s0401a12:21_25": "Arahattaphalakkhaṇe uppanno nāma.",
  "atk-s0401a12:21_26": "Buddhānaṁ hi sāvakānaṁ viya na paṭipāṭiyā iddhividhañāṇādīni uppajjanti,",
  "atk-s0401a12:21_27": "saheva pana arahattamaggena sakalopi sabbaññutaññāṇādi guṇarāsi āgatova nāma hoti.",
  "atk-s0401a12:21_28": "Tasmā te nipphattasabbakiccattā arahattaphalakkhaṇe uppannā nāma honti.",
  "atk-s0401a12:21_29": "Imasmimpi sutte arahattaphalakkhaṇaṁyeva sandhāya ‘‘uppajjatī’’ti veditabbo,",
  "atk-s0401a12:21_30": "uppanno hotīti ayañhettha attho.",
  "atk-s0401a12:22_0": "Bahujanahitāyāti mahājanassa hitatthāya uppajjati.",
  "atk-s0401a12:22_1": "Bahujanasukhāyāti mahājanassa sukhatthāya uppajjati.",
  "atk-s0401a12:22_2": "Lokānukampāyāti sattalokassa anukampaṁ paṭicca uppajjati.",
  "atk-s0401a12:22_3": "Katarasattalokassāti?",
  "atk-s0401a12:22_4": "Yo tathāgatassa dhammadesanaṁ sutvā amatapānaṁ pivitvā dhammaṁ paṭivijjhi, tassa.",
  "atk-s0401a12:22_5": "Bhagavatā hi mahābodhimaṇḍe sattasattāhaṁ vītināmetvā bodhimaṇḍā isipatanaṁ āgamma ‘‘dveme,",
  "atk-s0401a12:22_6": "bhikkhave,",
  "atk-s0401a12:22_7": "antā pabbajitena na sevitabbā’’ti dhammacakkappavattanasutte (mahāva. 13; saṁ. ni.",
  "atk-s0401a12:22_8": "5.1081) desite āyasmatā aññāsikoṇḍaññattherena saddhiṁ aṭṭhārasakoṭisaṅkhā brahmāno amatapānaṁ piviṁsu,",
  "atk-s0401a12:22_9": "etassa sattalokassa anukampāya uppanno.",
  "atk-s0401a12:22_10": "Pañcamadivase anattalakkhaṇasuttantapariyosāne (mahāva. 20; saṁ. ni.",
  "atk-s0401a12:22_11": "3.59) pañcavaggiyā therā arahatte patiṭṭhahiṁsu,",
  "atk-s0401a12:22_12": "etassapi sattalokassa anukampāya uppanno.",
  "atk-s0401a12:22_13": "Tato yasadārakappamukhe pañcapaṇṇāsa purise arahatte patiṭṭhāpesi,",
  "atk-s0401a12:22_14": "tato kappāsikavanasaṇḍe tiṁsa bhaddavaggiye tayo magge ca tīṇi phalāni ca sampāpesi,",
  "atk-s0401a12:22_15": "etassapi sattalokassa anukampāya uppanno.",
  "atk-s0401a12:22_16": "Gayāsīse ādittapariyāyasuttapariyosāne (mahāva.",
  "atk-s0401a12:22_17": "54) jaṭilasahassaṁ arahatte patiṭṭhāpesi,",
  "atk-s0401a12:22_18": "tālaṭṭhivane bimbisārappamukhā ekādasa nahutā brāhmaṇagahapatikā satthu dhammadesanaṁ sutvā sotāpattiphale patiṭṭhahiṁsu,",
  "atk-s0401a12:22_19": "ekaṁ nahutaṁ saraṇesu patiṭṭhitaṁ.",
  "atk-s0401a12:22_20": "Tirokuṭṭaanumodanāvasāne caturāsītiyā pāṇasahassehi amatapānaṁ pītaṁ.",
  "atk-s0401a12:22_21": "Sumanamālākārasamāgame caturāsītiyā ca.",
  "atk-s0401a12:22_22": "Dhanapālakasamāgame dasahi pāṇasahassehi,",
  "atk-s0401a12:22_23": "khadiraṅgārajātakasamāgame caturāsītiyā pāṇasahassehi,",
  "atk-s0401a12:22_24": "jambukaājīvakasamāgame caturāsītiyā ca.",
  "atk-s0401a12:22_25": "Ānandaseṭṭhisamāgame caturāsītiyā ca pāṇasahassehi amatapānaṁ pītaṁ.",
  "atk-s0401a12:22_26": "Pāsāṇakacetiye pārāyanasuttantakathādivase cuddasa koṭiyo amatapānaṁ piviṁsu.",
  "atk-s0401a12:22_27": "Yamakapāṭihāriyadivase vīsati pāṇakoṭiyo,",
  "atk-s0401a12:22_28": "tāvatiṁsabhavane paṇḍukambalasilāya nisīditvā mātaraṁ kāyasakkhiṁ katvā sattappakaraṇaṁ abhidhammaṁ desentassa asīti pāṇakoṭiyo,",
  "atk-s0401a12:22_29": "devorohane tiṁsa pāṇakoṭiyo,",
  "atk-s0401a12:22_30": "sakkapañhasuttante asīti devatāsahassāni amatapānaṁ piviṁsu.",
  "atk-s0401a12:22_31": "Mahāsamayasuttante maṅgalasuttante cūḷarāhulovāde samacittapaṭipadāyāti imesu catūsu ṭhānesu abhisamayaṁ pattasattānaṁ paricchedo natthi.",
  "atk-s0401a12:22_32": "Etassapi sattalokassa anukampāya uppannoti.",
  "atk-s0401a12:22_33": "Yāvajjadivasā ito paraṁ anāgate ca sāsanaṁ nissāya saggamokkhamagge patiṭṭhahantānaṁ vasenāpi ayamattho veditabbo.",
  "atk-s0401a12:23_0": "Devamanussānanti na kevalaṁ devamanussānaṁyeva,",
  "atk-s0401a12:23_1": "avasesānaṁ nāgasupaṇṇādīnampi atthāya hitāya sukhāyeva uppanno.",
  "atk-s0401a12:23_2": "Sahetukapaṭisandhike pana maggaphalasacchikiriyāya bhabbe puggale dassetuṁ etaṁ vuttaṁ.",
  "atk-s0401a12:23_3": "Tasmā etesampi atthāya hitāya sukhāyeva uppannoti veditabbo.",
  "atk-s0401a12:24_0": "Katamo ekapuggaloti ayaṁ pucchā.",
  "atk-s0401a12:24_1": "Pucchā ca nāmesā pañcavidhā hoti –",
  "atk-s0401a12:24_2": "adiṭṭhajotanā pucchā,",
  "atk-s0401a12:24_3": "diṭṭhasaṁsandanā pucchā,",
  "atk-s0401a12:24_4": "vimaticchedanā pucchā,",
  "atk-s0401a12:24_5": "anumatipucchā,",
  "atk-s0401a12:24_6": "kathetukamyatāpucchāti.",
  "atk-s0401a12:25_0": "Tāsaṁ idaṁ nānattaṁ –",
  "atk-s0401a12:25_1": "katamā adiṭṭhajotanā pucchā?",
  "atk-s0401a12:25_2": "Pakatiyā lakkhaṇaṁ aññātaṁ hoti adiṭṭhaṁ atulitaṁ atīritaṁ avibhūtaṁ abhāvitaṁ.",
  "atk-s0401a12:25_3": "Tassa ñāṇāya dassanāya tulanāya tīraṇāya vibhūtatthāya vibhāvanatthāya pañhaṁ pucchati,",
  "atk-s0401a12:25_4": "ayaṁ adiṭṭhajotanā pucchā.",
  "atk-s0401a12:26_0": "Katamā diṭṭhasaṁsandanā pucchā?",
  "atk-s0401a12:26_1": "Pakatiyā lakkhaṇaṁ ñātaṁ hoti diṭṭhaṁ tulitaṁ tīritaṁ vibhūtaṁ vibhāvitaṁ.",
  "atk-s0401a12:26_2": "So aññehi paṇḍitehi saddhiṁ saṁsandanatthāya pañhaṁ pucchati,",
  "atk-s0401a12:26_3": "ayaṁ diṭṭhasaṁsandanā pucchā.",
  "atk-s0401a12:27_0": "Katamā vimaticchedanā pucchā?",
  "atk-s0401a12:27_1": "Pakatiyā saṁsayapakkhanto hoti vimatipakkhanto dveḷhakajāto ‘‘evaṁ nu kho,",
  "atk-s0401a12:27_2": "na nu kho,",
  "atk-s0401a12:27_3": "kiṁ nu kho,",
  "atk-s0401a12:27_4": "kathaṁ nu kho’’ti.",
  "atk-s0401a12:27_5": "So vimaticchedanatthāya pañhaṁ pucchati,",
  "atk-s0401a12:27_6": "ayaṁ vimaticchedanā pucchā.",
  "atk-s0401a12:28_0": "Katamā anumatipucchā?",
  "atk-s0401a12:28_1": "Bhagavā hi bhikkhūnaṁ anumatiyā pañhaṁ pucchati –",
  "atk-s0401a12:28_2": "‘‘taṁ kiṁ maññatha,",
  "atk-s0401a12:28_3": "bhikkhave,",
  "atk-s0401a12:28_4": "rūpaṁ niccaṁ vā aniccaṁ vā’’ti?",
  "atk-s0401a12:28_5": "‘‘Aniccaṁ, bhante’’.",
  "atk-s0401a12:28_6": "‘‘Yaṁ panāniccaṁ,",
  "atk-s0401a12:28_7": "dukkhaṁ vā taṁ sukhaṁ vā’’ti?",
  "atk-s0401a12:28_8": "‘‘Dukkhaṁ, bhante’’.",
  "atk-s0401a12:28_9": "‘‘Yaṁ panāniccaṁ dukkhaṁ vipariṇāmadhammaṁ,",
  "atk-s0401a12:28_10": "kallaṁ nu kho taṁ samanupassituṁ etaṁ mama,",
  "atk-s0401a12:28_11": "esohamasmi,",
  "atk-s0401a12:28_12": "eso me attā’’ti?",
  "atk-s0401a12:28_13": "‘‘No hetaṁ,",
  "atk-s0401a12:28_14": "bhante’’ti,",
  "atk-s0401a12:28_15": "ayaṁ anumatipucchā.",
  "atk-s0401a12:29_0": "Katamā kathetukamyatāpucchā?",
  "atk-s0401a12:29_1": "Bhagavā bhikkhūnaṁ kathetukamyatāya pañhaṁ pucchati –",
  "atk-s0401a12:29_2": "‘‘cattārome,",
  "atk-s0401a12:29_3": "bhikkhave,",
  "atk-s0401a12:29_4": "satipaṭṭhānā.",
  "atk-s0401a12:29_5": "Katame cattāro’’ti?",
  "atk-s0401a12:29_6": "Ayaṁ kathetukamyatāpucchāti.",
  "atk-s0401a12:30_0": "Tattha buddhānaṁ purimā tisso pucchā natthi. Kasmā?",
  "atk-s0401a12:30_1": "Buddhānaṁ hi tīsu addhāsu kiñci saṅkhataṁ addhāvimuttaṁ vā asaṅkhataṁ adiṭṭhaṁ ajānitaṁ atulitaṁ atīritaṁ avibhūtaṁ avibhāvitaṁ nāma natthi,",
  "atk-s0401a12:30_2": "tasmā tesaṁ adiṭṭhajotanāpucchā natthi.",
  "atk-s0401a12:30_3": "Yaṁ pana bhagavatā attano ñāṇena paṭividdhaṁ,",
  "atk-s0401a12:30_4": "tassa aññena samaṇena vā brāhmaṇena vā devena vā mārena vā brahmunā vā saddhiṁ saṁsandanakiccaṁ natthi.",
  "atk-s0401a12:30_5": "Tenassa diṭṭhasaṁsandanāpucchā natthi.",
  "atk-s0401a12:30_6": "Yasmā panesa akathaṁkathī tiṇṇavicikiccho sabbadhammesu vihatasaṁsayo,",
  "atk-s0401a12:30_7": "tenassa vimaticchedanāpucchā natthi.",
  "atk-s0401a12:30_8": "Itarā pana dve pucchā bhagavato atthi,",
  "atk-s0401a12:30_9": "tāsu ayaṁ kathetukamyatāpucchāti veditabbā.",
  "atk-s0401a12:31_0": "Idāni tāya pucchāya puṭṭhaṁ ekapuggalaṁ vibhāvento tathāgato arahaṁ sammāsambuddhoti āha.",
  "atk-s0401a12:31_1": "Tattha tathāgatoti aṭṭhahi kāraṇehi bhagavā tathāgato –",
  "atk-s0401a12:31_2": "tathā āgatoti tathāgato,",
  "atk-s0401a12:31_3": "tathā gatoti tathāgato,",
  "atk-s0401a12:31_4": "tathalakkhaṇaṁ āgatoti tathāgato,",
  "atk-s0401a12:31_5": "tathadhamme yāthāvato abhisambuddhoti tathāgato,",
  "atk-s0401a12:31_6": "tathadassitāya tathāgato,",
  "atk-s0401a12:31_7": "tathavāditāya tathāgato,",
  "atk-s0401a12:31_8": "tathākāritāya tathāgato,",
  "atk-s0401a12:31_9": "abhibhavanaṭṭhena tathāgatoti.",
  "atk-s0401a12:32_0": "Kathaṁ bhagavā tathā āgatoti tathāgato?",
  "atk-s0401a12:32_1": "Yathā sabbalokahitāya ussukkamāpannā purimakā sammāsambuddhā āgatā,",
  "atk-s0401a12:32_2": "yathā vipassī bhagavā āgato,",
  "atk-s0401a12:32_3": "yathā sikhī bhagavā,",
  "atk-s0401a12:32_4": "yathā vessabhū bhagavā,",
  "atk-s0401a12:32_5": "yathā kakusandho bhagavā,",
  "atk-s0401a12:32_6": "yathā koṇāgamano bhagavā,",
  "atk-s0401a12:32_7": "yathā kassapo bhagavā āgatoti.",
  "atk-s0401a12:32_8": "Kiṁ vuttaṁ hoti?",
  "atk-s0401a12:32_9": "Yena abhinīhārena ete bhagavanto āgatā,",
  "atk-s0401a12:32_10": "teneva amhākampi bhagavā āgato.",
  "atk-s0401a12:32_11": "Atha vā yathā vipassī bhagavā…pe…",
  "atk-s0401a12:32_12": "yathā kassapo bhagavā dānapāramiṁ pūretvā,",
  "atk-s0401a12:32_13": "sīlanekkhammapaññāvīriyakhantisaccādhiṭṭhānamettāupekkhāpāramiṁ pūretvā imā dasa pāramiyo,",
  "atk-s0401a12:32_14": "dasa upapāramiyo,",
  "atk-s0401a12:32_15": "dasa paramatthapāramiyoti samatiṁsa pāramiyo pūretvā,",
  "atk-s0401a12:32_16": "aṅgapariccāgaṁ nayanadhanarajjaputtadārapariccāganti ime pañca mahāpariccāge pariccajitvā,",
  "atk-s0401a12:32_17": "pubbayogapubbacariyadhammakkhānañātatthacariyādayo pūretvā buddhicariyāya koṭiṁ patvā āgato,",
  "atk-s0401a12:32_18": "tathā amhākampi bhagavā āgato.",
  "atk-s0401a12:32_19": "Yathā ca vipassī bhagavā …pe…",
  "atk-s0401a12:32_20": "kassapo bhagavā cattāro satipaṭṭhāne cattāro sammappadhāne cattāro iddhipāde pañcindriyāni pañca balāni",
  "atk-s0401a12:32_21": "satta bojjhaṅge ariyaṁ aṭṭhaṅgikaṁ maggaṁ bhāvetvā brūhetvā āgato,",
  "atk-s0401a12:32_22": "tathā amhākampi bhagavā āgatoti tathāgato.",
  "atk-s0401a12:33_0": "‘‘Yatheva lokamhi vipassiādayo,",
  "atk-s0401a12:34_0": "Sabbaññubhāvaṁ munayo idhāgatā;",
  "atk-s0401a12:35_0": "Tathā ayaṁ sakyamunīpi āgato,",
  "atk-s0401a12:36_0": "Tathāgato vuccati tena cakkhumā’’ti.",
  "atk-s0401a12:37_0": "Evaṁ tathā āgatoti tathāgato.",
  "atk-s0401a12:38_0": "Kathaṁ tathā gatoti tathāgato?",
  "atk-s0401a12:38_1": "Yathā sampatijāto vipassī bhagavā gato…pe…",
  "atk-s0401a12:38_2": "kassapo bhagavā gato.",
  "atk-s0401a12:38_3": "Kathañca so gatoti?",
  "atk-s0401a12:38_4": "So hi sampatijātova samehi pādehi pathaviyaṁ patiṭṭhāya uttarābhimukho sattapadavītihārena gato. Yathāha –",
  "atk-s0401a12:38_5": "‘‘sampatijāto, ānanda,",
  "atk-s0401a12:38_6": "bodhisatto samehi pādehi pathaviyaṁ patiṭṭhahitvā uttarābhimukho sattapadavītihārena gacchati setamhi chatte anudhāriyamāne,",
  "atk-s0401a12:38_7": "sabbā ca disā anuviloketi,",
  "atk-s0401a12:38_8": "āsabhiñca vācaṁ bhāsati ‘aggohamasmi lokassa,",
  "atk-s0401a12:38_9": "jeṭṭhohamasmi lokassa,",
  "atk-s0401a12:38_10": "seṭṭhohamasmi lokassa,",
  "atk-s0401a12:38_11": "ayamantimā jāti,",
  "atk-s0401a12:38_12": "natthi dāni punabbhavo’’’ti (ma. ni. 3.207).",
  "atk-s0401a12:38_13": "Tañcassa gamanaṁ tathaṁ ahosi avitathaṁ anekesaṁ visesādhigamānaṁ pubbanimittabhāvena.",
  "atk-s0401a12:38_14": "Yañhi so sampatijātova samehi pādehi patiṭṭhahi,",
  "atk-s0401a12:38_15": "idamassa caturiddhipādapaṭilābhassa pubbanimittaṁ,",
  "atk-s0401a12:38_16": "uttarābhimukhabhāvo pana sabbalokuttarabhāvassa pubbanimittaṁ,",
  "atk-s0401a12:38_17": "sattapadavītihāro sattabojjhaṅgaratanapaṭilābhassa,",
  "atk-s0401a12:38_18": "‘‘suvaṇṇadaṇḍā vītipatanti cāmarā’’ti (su. ni.",
  "atk-s0401a12:38_19": "693) ettha vuttacāmarukkhepo pana sabbatitthiyanimmathanassa pubbanimittaṁ,",
  "atk-s0401a12:38_20": "setacchattadhāraṇaṁ arahattaphalavimuttivaravimalasetacchattapaṭilābhassa pubbanimittaṁ,",
  "atk-s0401a12:38_21": "sabbadisānuvilokanaṁ sabbaññutānāvaraṇañāṇapaṭilābhassa pubbanimittaṁ,",
  "atk-s0401a12:38_22": "āsabhivācābhāsanaṁ appaṭivattiyavaradhammacakkappavattanassa pubbanimittaṁ.",
  "atk-s0401a12:38_23": "Tathā ayaṁ bhagavāpi gato.",
  "atk-s0401a12:38_24": "Tañcassa gamanaṁ kathaṁ ahosi avitathaṁ tesaṁyeva visesādhigamānaṁ pubbanimittabhāvena.",
  "atk-s0401a12:38_25": "Tenāhu porāṇā –",
  "atk-s0401a12:39_0": "‘‘Muhuttajātova gavampatī yathā,",
  "atk-s0401a12:40_0": "Samehi pādehi phusī vasundharaṁ;",
  "atk-s0401a12:41_0": "So vikkamī satta padāni gotamo,",
  "atk-s0401a12:42_0": "Setañca chattaṁ anudhārayuṁ marū.",
  "atk-s0401a12:43_0": "‘‘Gantvāna so satta padāni gotamo,",
  "atk-s0401a12:44_0": "Disā vilokesi samā samantato;",
  "atk-s0401a12:45_0": "Aṭṭhaṅgupetaṁ giramabbhudīrayi,",
  "atk-s0401a12:46_0": "Sīho yathā pabbatamuddhaniṭṭhito’’ti.",
  "atk-s0401a12:47_0": "Evaṁ tathā gatoti tathāgato.",
  "atk-s0401a12:48_0": "Atha vā yathā vipassī bhagavā…pe…",
  "atk-s0401a12:48_1": "yathā kassapo bhagavā,",
  "atk-s0401a12:48_2": "ayampi bhagavā tatheva nekkhammena kāmacchandaṁ pahāya gato,",
  "atk-s0401a12:48_3": "abyāpādena byāpādaṁ,",
  "atk-s0401a12:48_4": "ālokasaññāya thinamiddhaṁ,",
  "atk-s0401a12:48_5": "avikkhepena uddhaccakukkuccaṁ,",
  "atk-s0401a12:48_6": "dhammavavatthānena vicikicchaṁ pahāya gato,",
  "atk-s0401a12:48_7": "ñāṇena avijjaṁ padāletvā gato,",
  "atk-s0401a12:48_8": "pāmojjena aratiṁ vinodetvā,",
  "atk-s0401a12:48_9": "paṭhamajjhānena nīvaraṇakavāṭaṁ ugghāṭetvā,",
  "atk-s0401a12:48_10": "dutiyajjhānena vitakkavicāraṁ vūpasametvā,",
  "atk-s0401a12:48_11": "tatiyajjhānena pītiṁ virājetvā,",
  "atk-s0401a12:48_12": "catutthajjhānena sukhadukkhaṁ pahāya,",
  "atk-s0401a12:48_13": "ākāsānañcāyatanasamāpattiyā rūpasaññāpaṭighasaññānānattasaññāyo samatikkamitvā,",
  "atk-s0401a12:48_14": "viññāṇañcāyatanasamāpattiyā ākāsānañcāyatanasaññaṁ,",
  "atk-s0401a12:48_15": "ākiñcaññāyatanasamāpattiyā viññāṇañcāyatanasaññaṁ,",
  "atk-s0401a12:48_16": "nevasaññānāsaññāyatanasamāpattiyā ākiñcaññāyatanasaññaṁ samatikkamitvā gato.",
  "atk-s0401a12:49_0": "Aniccānupassanāya niccasaññaṁ pahāya,",
  "atk-s0401a12:49_1": "dukkhānupassanāya sukhasaññaṁ,",
  "atk-s0401a12:49_2": "anattānupassanāya attasaññaṁ,",
  "atk-s0401a12:49_3": "nibbidānupassanāya nandiṁ,",
  "atk-s0401a12:49_4": "virāgānupassanāya rāgaṁ,",
  "atk-s0401a12:49_5": "nirodhānupassanāya samudayaṁ,",
  "atk-s0401a12:49_6": "paṭinissaggānupassanāya ādānaṁ,",
  "atk-s0401a12:49_7": "khayānupassanāya ghanasaññaṁ,",
  "atk-s0401a12:49_8": "vayānupassanāya āyūhanaṁ,",
  "atk-s0401a12:49_9": "vipariṇāmānupassanāya dhuvasaññaṁ,",
  "atk-s0401a12:49_10": "animittānupassanāya nimittasaññaṁ,",
  "atk-s0401a12:49_11": "appaṇihitānupassanāya paṇidhiṁ,",
  "atk-s0401a12:49_12": "suññatānupassanāya abhinivesaṁ,",
  "atk-s0401a12:49_13": "adhipaññādhammavipassanāya sārādānābhinivesaṁ,",
  "atk-s0401a12:49_14": "yathābhūtañāṇadassanena sammohābhinivesaṁ,",
  "atk-s0401a12:49_15": "ādīnavānupassanāya ālayābhinivesaṁ,",
  "atk-s0401a12:49_16": "paṭisaṅkhānupassanāya appaṭisaṅkhaṁ,",
  "atk-s0401a12:49_17": "vivaṭṭānupassanāya saṁyogābhinivesaṁ,",
  "atk-s0401a12:49_18": "sotāpattimaggena diṭṭhekaṭṭhe kilese bhañjitvā,",
  "atk-s0401a12:49_19": "sakadāgāmimaggena oḷārike kilese pahāya,",
  "atk-s0401a12:49_20": "anāgāmimaggena aṇusahagate kilese samugghātetvā,",
  "atk-s0401a12:49_21": "arahattamaggena sabbakilese samucchinditvā gato.",
  "atk-s0401a12:49_22": "Evampi tathā gatoti tathāgato.",
  "atk-s0401a12:50_0": "Kathaṁ tathalakkhaṇaṁ āgatoti tathāgato?",
  "atk-s0401a12:50_1": "Pathavīdhātuyā kakkhaḷattalakkhaṇaṁ tathaṁ avitathaṁ,",
  "atk-s0401a12:50_2": "āpodhātuyā paggharaṇalakkhaṇaṁ,",
  "atk-s0401a12:50_3": "tejodhātuyā uṇhattalakkhaṇaṁ,",
  "atk-s0401a12:50_4": "vāyodhātuyā vitthambhanalakkhaṇaṁ,",
  "atk-s0401a12:50_5": "ākāsadhātuyā asamphuṭṭhalakkhaṇaṁ,",
  "atk-s0401a12:50_6": "viññāṇadhātuyā vijānanalakkhaṇaṁ.",
  "atk-s0401a12:51_0": "Rūpassa ruppanalakkhaṇaṁ,",
  "atk-s0401a12:51_1": "vedanāya vedayitalakkhaṇaṁ,",
  "atk-s0401a12:51_2": "saññāya sañjānanalakkhaṇaṁ,",
  "atk-s0401a12:51_3": "saṅkhārānaṁ abhisaṅkharaṇalakkhaṇaṁ,",
  "atk-s0401a12:51_4": "viññāṇassa vijānanalakkhaṇaṁ.",
  "atk-s0401a12:52_0": "Vitakkassa abhiniropanalakkhaṇaṁ,",
  "atk-s0401a12:52_1": "vicārassa anumajjanalakkhaṇaṁ,",
  "atk-s0401a12:52_2": "pītiyā pharaṇalakkhaṇaṁ,",
  "atk-s0401a12:52_3": "sukhassa sātalakkhaṇaṁ,",
  "atk-s0401a12:52_4": "cittekaggatāya avikkhepalakkhaṇaṁ,",
  "atk-s0401a12:52_5": "phassassa phusanalakkhaṇaṁ.",
  "atk-s0401a12:53_0": "Saddhindriyassa adhimokkhalakkhaṇaṁ,",
  "atk-s0401a12:53_1": "vīriyindriyassa paggahalakkhaṇaṁ,",
  "atk-s0401a12:53_2": "satindriyassa upaṭṭhānalakkhaṇaṁ,",
  "atk-s0401a12:53_3": "samādhindriyassa avikkhepalakkhaṇaṁ,",
  "atk-s0401a12:53_4": "paññindriyassa pajānanalakkhaṇaṁ.",
  "atk-s0401a12:54_0": "Saddhābalassa assaddhiye akampiyalakkhaṇaṁ,",
  "atk-s0401a12:54_1": "vīriyabalassa kosajje,",
  "atk-s0401a12:54_2": "satibalassa muṭṭhassacce,",
  "atk-s0401a12:54_3": "samādhibalassa uddhacce,",
  "atk-s0401a12:54_4": "paññābalassa avijjāya akampiyalakkhaṇaṁ.",
  "atk-s0401a12:55_0": "Satisambojjhaṅgassa upaṭṭhānalakkhaṇaṁ,",
  "atk-s0401a12:55_1": "dhammavicayasambojjhaṅgassa pavicayalakkhaṇaṁ,",
  "atk-s0401a12:55_2": "vīriyasambojjhaṅgassa paggahalakkhaṇaṁ,",
  "atk-s0401a12:55_3": "pītisambojjhaṅgassa pharaṇalakkhaṇaṁ,",
  "atk-s0401a12:55_4": "passaddhisambojjhaṅgassa vūpasamalakkhaṇaṁ ,",
  "atk-s0401a12:55_5": "samādhisambojjhaṅgassa avikkhepalakkhaṇaṁ,",
  "atk-s0401a12:55_6": "upekkhāsambojjhaṅgassa paṭisaṅkhānalakkhaṇaṁ.",
  "atk-s0401a12:56_0": "Sammādiṭṭhiyā dassanalakkhaṇaṁ,",
  "atk-s0401a12:56_1": "sammāsaṅkappassa abhiniropanalakkhaṇaṁ,",
  "atk-s0401a12:56_2": "sammāvācāya pariggahalakkhaṇaṁ,",
  "atk-s0401a12:56_3": "sammākammantassa samuṭṭhānalakkhaṇaṁ,",
  "atk-s0401a12:56_4": "sammāājīvassa vodānalakkhaṇaṁ,",
  "atk-s0401a12:56_5": "sammāvāyāmassa paggahalakkhaṇaṁ,",
  "atk-s0401a12:56_6": "sammāsatiyā upaṭṭhānalakkhaṇaṁ,",
  "atk-s0401a12:56_7": "sammāsamādhissa avikkhepalakkhaṇaṁ.",
  "atk-s0401a12:57_0": "Avijjāya aññāṇalakkhaṇaṁ,",
  "atk-s0401a12:57_1": "saṅkhārānaṁ cetanālakkhaṇaṁ,",
  "atk-s0401a12:57_2": "viññāṇassa vijānanalakkhaṇaṁ,",
  "atk-s0401a12:57_3": "nāmassa namanalakkhaṇaṁ,",
  "atk-s0401a12:57_4": "rūpassa ruppanalakkhaṇaṁ,",
  "atk-s0401a12:57_5": "saḷāyatanassa āyatanalakkhaṇaṁ,",
  "atk-s0401a12:57_6": "phassassa phusanalakkhaṇaṁ,",
  "atk-s0401a12:57_7": "vedanāya vedayitalakkhaṇaṁ,",
  "atk-s0401a12:57_8": "taṇhāya hetulakkhaṇaṁ,",
  "atk-s0401a12:57_9": "upādānassa gahaṇalakkhaṇaṁ,",
  "atk-s0401a12:57_10": "bhavassa āyūhanalakkhaṇaṁ,",
  "atk-s0401a12:57_11": "jātiyā nibbattilakkhaṇaṁ,",
  "atk-s0401a12:57_12": "jarāya jīraṇalakkhaṇaṁ,",
  "atk-s0401a12:57_13": "maraṇassa cutilakkhaṇaṁ.",
  "atk-s0401a12:58_0": "Dhātūnaṁ suññatālakkhaṇaṁ,",
  "atk-s0401a12:58_1": "āyatanānaṁ āyatanalakkhaṇaṁ,",
  "atk-s0401a12:58_2": "satipaṭṭhānānaṁ upaṭṭhānalakkhaṇaṁ,",
  "atk-s0401a12:58_3": "sammappadhānānaṁ padahanalakkhaṇaṁ,",
  "atk-s0401a12:58_4": "iddhipādānaṁ ijjhanalakkhaṇaṁ,",
  "atk-s0401a12:58_5": "indriyānaṁ adhipatilakkhaṇaṁ,",
  "atk-s0401a12:58_6": "balānaṁ akampiyalakkhaṇaṁ,",
  "atk-s0401a12:58_7": "bojjhaṅgānaṁ niyyānalakkhaṇaṁ,",
  "atk-s0401a12:58_8": "maggassa hetulakkhaṇaṁ.",
  "atk-s0401a12:59_0": "Saccānaṁ tathalakkhaṇaṁ,",
  "atk-s0401a12:59_1": "samathassa avikkhepalakkhaṇaṁ,",
  "atk-s0401a12:59_2": "vipassanāya anupassanālakkhaṇaṁ,",
  "atk-s0401a12:59_3": "samathavipassanānaṁ ekarasalakkhaṇaṁ,",
  "atk-s0401a12:59_4": "yuganaddhānaṁ anativattanalakkhaṇaṁ.",
  "atk-s0401a12:60_0": "Sīlavisuddhiyā saṁvaraṇalakkhaṇaṁ,",
  "atk-s0401a12:60_1": "cittavisuddhiyā avikkhepalakkhaṇaṁ,",
  "atk-s0401a12:60_2": "diṭṭhivisuddhiyā dassanalakkhaṇaṁ.",
  "atk-s0401a12:61_0": "Khaye ñāṇassa samucchedalakkhaṇaṁ, anuppāde ñāṇassa passaddhilakkhaṇaṁ.",
  "atk-s0401a12:62_0": "Chandassa mūlalakkhaṇaṁ,",
  "atk-s0401a12:62_1": "manasikārassa samuṭṭhānalakkhaṇaṁ,",
  "atk-s0401a12:62_2": "phassassa samodhānalakkhaṇaṁ,",
  "atk-s0401a12:62_3": "vedanāya samosaraṇalakkhaṇaṁ,",
  "atk-s0401a12:62_4": "samādhissa pamukhalakkhaṇaṁ,",
  "atk-s0401a12:62_5": "satiyā ādhipateyyalakkhaṇaṁ,",
  "atk-s0401a12:62_6": "paññāya tatuttariyalakkhaṇaṁ ,",
  "atk-s0401a12:62_7": "vimuttiyā sāralakkhaṇaṁ,",
  "atk-s0401a12:62_8": "amatogadhassa nibbānassa pariyosānalakkhaṇaṁ tathaṁ avitathaṁ.",
  "atk-s0401a12:62_9": "Evaṁ tathalakkhaṇaṁ ñāṇagatiyā āgato avirajjhitvā patto anuppattoti tathāgato.",
  "atk-s0401a12:62_10": "Evaṁ tathalakkhaṇaṁ āgatoti tathāgato.",
  "atk-s0401a12:63_0": "Kathaṁ tathadhamme yāthāvato abhisambuddhoti tathāgato?",
  "atk-s0401a12:63_1": "Tathadhammā nāma cattāri ariyasaccāni. Yathāha –",
  "atk-s0401a12:63_2": "‘‘cattārimāni,",
  "atk-s0401a12:63_3": "bhikkhave,",
  "atk-s0401a12:63_4": "tathāni avitathāni anaññathāni.",
  "atk-s0401a12:63_5": "Katamāni cattāri?",
  "atk-s0401a12:63_6": "‘Idaṁ dukkha’nti,",
  "atk-s0401a12:63_7": "bhikkhave,",
  "atk-s0401a12:63_8": "tathametaṁ avitathametaṁ anaññathameta’’nti (saṁ. ni.",
  "atk-s0401a12:63_9": "5.1090) vitthāro.",
  "atk-s0401a12:63_10": "Tāni ca bhagavā abhisambuddho,",
  "atk-s0401a12:63_11": "tasmā tathānaṁ abhisambuddhattā tathāgatoti vuccati.",
  "atk-s0401a12:63_12": "Abhisambodhattho hi ettha gatasaddo.",
  "atk-s0401a12:64_0": "Apica jarāmaraṇassa jātipaccayasambhūtasamudāgataṭṭho tatho avitatho anaññatho…pe…",
  "atk-s0401a12:64_1": "saṅkhārānaṁ avijjāpaccayasambhūtasamudāgataṭṭho tatho avitatho anaññatho.",
  "atk-s0401a12:64_2": "Tathā avijjāya saṅkhārānaṁ paccayaṭṭho,",
  "atk-s0401a12:64_3": "saṅkhārānaṁ viññāṇassa paccayaṭṭho…pe…",
  "atk-s0401a12:64_4": "jātiyā jarāmaraṇassa paccayaṭṭho tatho avitatho anaññatho.",
  "atk-s0401a12:64_5": "Taṁ sabbaṁ bhagavā abhisambuddho.",
  "atk-s0401a12:64_6": "Tasmāpi tathānaṁ dhammānaṁ abhisambuddhattā tathāgatoti vuccati.",
  "atk-s0401a12:64_7": "Evaṁ tathadhamme yāthāvato abhisambuddhoti tathāgato.",
  "atk-s0401a12:65_0": "Kathaṁ tathadassitāya tathāgato?",
  "atk-s0401a12:65_1": "Bhagavā yaṁ sadevake loke…pe…",
  "atk-s0401a12:65_2": "sadevamanussāya aparimāṇāsu lokadhātūsu aparimāṇānaṁ sattānaṁ cakkhudvāre āpāthaṁ āgacchantaṁ rūpārammaṇaṁ nāma atthi,",
  "atk-s0401a12:65_3": "taṁ sabbākārato jānāti passati.",
  "atk-s0401a12:65_4": "Evaṁ jānatā passatā ca tena taṁ iṭṭhāniṭṭhādivasena vā diṭṭhasutamutaviññātesu labbhamānakapadavasena vā ‘‘katamaṁ taṁ rūpaṁ rūpāyatanaṁ?",
  "atk-s0401a12:65_5": "Yaṁ rūpaṁ catunnaṁ mahābhūtānaṁ upādāya vaṇṇanibhā sanidassanaṁ sappaṭighaṁ nīlaṁ pītaka’’ntiādinā (dha. sa.",
  "atk-s0401a12:65_6": "616) nayena anekehi nāmehi terasahi vārehi dvepaññāsāya nayehi vibhajjamānaṁ tathameva hoti,",
  "atk-s0401a12:65_7": "vitathaṁ natthi.",
  "atk-s0401a12:65_8": "Esa nayo sotadvārādīsupi āpāthamāgacchantesu saddādīsu.",
  "atk-s0401a12:65_9": "Vuttañhetaṁ bhagavatā – ‘‘yaṁ,",
  "atk-s0401a12:65_10": "bhikkhave,",
  "atk-s0401a12:65_11": "sadevakassa lokassa…pe…",
  "atk-s0401a12:65_12": "sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā,",
  "atk-s0401a12:65_13": "tamahaṁ jānāmi,",
  "atk-s0401a12:65_14": "tamahaṁ abbhaññāsiṁ,",
  "atk-s0401a12:65_15": "taṁ tathāgatassa viditaṁ,",
  "atk-s0401a12:65_16": "taṁ tathāgato na upaṭṭhāsī’’ti (a. ni. 4.24).",
  "atk-s0401a12:65_17": "Evaṁ tathadassitāya tathāgato.",
  "atk-s0401a12:65_18": "Tattha tathadassīatthe tathāgatoti padasambhavo veditabbo.",
  "atk-s0401a12:66_0": "Kathaṁ tathavāditāya tathāgato?",
  "atk-s0401a12:66_1": "Yaṁ rattiṁ bhagavā bodhimaṇḍe aparājitapallaṅke nisinno tiṇṇaṁ mārānaṁ matthakaṁ madditvā anuttaraṁ sammāsambodhiṁ abhisambuddho,",
  "atk-s0401a12:66_2": "yañca rattiṁ yamakasālānaṁ antare anupādisesāya nibbānadhātuyā parinibbāyi,",
  "atk-s0401a12:66_3": "etthantare pañcacattālīsavassaparimāṇe kāle paṭhamabodhiyāpi majjhimabodhiyāpi pacchimabodhiyāpi yaṁ bhagavatā bhāsitaṁ suttaṁ geyyaṁ…pe… vedallaṁ,",
  "atk-s0401a12:66_4": "sabbaṁ taṁ atthato ca byañjanato ca anupavajjaṁ anūnaṁ anadhikaṁ sabbākāraparipuṇṇaṁ rāgamadanimmadanaṁ dosamohamadanimmadanaṁ,",
  "atk-s0401a12:66_5": "natthi tattha vālaggamattampi avakkhalitaṁ,",
  "atk-s0401a12:66_6": "sabbaṁ taṁ ekamuddikāya lañchitaṁ viya ekanāḷikāya mitaṁ viya ekatulāya tulitaṁ viya ca tathameva hoti avitathaṁ. Tenāha – ‘‘yañca, cunda,",
  "atk-s0401a12:66_7": "rattiṁ tathāgato anuttaraṁ sammāsambodhiṁ abhisambujjhati,",
  "atk-s0401a12:66_8": "yañca rattiṁ anupādisesāya nibbānadhātuyā parinibbāyati,",
  "atk-s0401a12:66_9": "yaṁ etasmiṁ antare bhāsati lapati niddisati,",
  "atk-s0401a12:66_10": "sabbaṁ taṁ tatheva hoti no aññathā.",
  "atk-s0401a12:66_11": "Tasmā tathāgatoti vuccatī’’ti (dī. ni. 3.188).",
  "atk-s0401a12:66_12": "Gadattho hi ettha gatasaddo.",
  "atk-s0401a12:66_13": "Evaṁ tathavāditāya tathāgato.",
  "atk-s0401a12:67_0": "Apica āgadanaṁ āgado,",
  "atk-s0401a12:67_1": "vacananti attho.",
  "atk-s0401a12:67_2": "Tatho aviparīto āgado assāti dakārassa takāraṁ katvā tathāgatoti evampetasmiṁ atthe padasiddhi veditabbā.",
  "atk-s0401a12:68_0": "Kathaṁ tathākāritāya tathāgato?",
  "atk-s0401a12:68_1": "Bhagavato hi vācāya kāyo anulometi kāyassapi vācā,",
  "atk-s0401a12:68_2": "tasmā yathāvādī tathākārī yathākārī tathāvādī ca hoti.",
  "atk-s0401a12:68_3": "Evaṁ bhūtassa cassa yathā vācā,",
  "atk-s0401a12:68_4": "kāyopi tathā gato,",
  "atk-s0401a12:68_5": "pavattoti attho.",
  "atk-s0401a12:68_6": "Yathā ca kāyo,",
  "atk-s0401a12:68_7": "vācāpi tathā gatāti tathāgato.",
  "atk-s0401a12:68_8": "Tenevāha –",
  "atk-s0401a12:68_9": "‘‘yathāvādī,",
  "atk-s0401a12:68_10": "bhikkhave,",
  "atk-s0401a12:68_11": "tathāgato tathākārī,",
  "atk-s0401a12:68_12": "yathākārī tathāvādī.",
  "atk-s0401a12:68_13": "Iti yathāvādī tathākārī,",
  "atk-s0401a12:68_14": "yathākārī tathāvādī.",
  "atk-s0401a12:68_15": "Tasmā ‘tathāgato’ti vuccatī’’ti (a. ni. 4.23).",
  "atk-s0401a12:68_16": "Evaṁ tathākāritāya tathāgato.",
  "atk-s0401a12:69_0": "Kathaṁ abhibhavanaṭṭhena tathāgato?",
  "atk-s0401a12:69_1": "Upari bhavaggaṁ heṭṭhā avīciṁ pariyantaṁ katvā tiriyaṁ aparimāṇāsu lokadhātūsu sabbasatte abhibhavati sīlenapi samādhināpi paññāyapi vimuttiyāpi,",
  "atk-s0401a12:69_2": "na tassa tulā vā pamāṇaṁ vā atthi,",
  "atk-s0401a12:69_3": "atulo appameyyo anuttaro rājarājo devadevo sakkānamatisakko brahmānamatibrahmā. Tenāha –",
  "atk-s0401a12:69_4": "‘‘sadevake loke,",
  "atk-s0401a12:69_5": "bhikkhave…pe…",
  "atk-s0401a12:69_6": "sadevamanussāya tathāgato abhibhū anabhibhūto aññadatthu daso vasavattī.",
  "atk-s0401a12:69_7": "Tasmā ‘tathāgato’ti vuccatī’’ti (a. ni. 4.23).",
  "atk-s0401a12:70_0": "Tatrevaṁ padasiddhi veditabbā –",
  "atk-s0401a12:70_1": "agado viya agado.",
  "atk-s0401a12:70_2": "Ko panesa?",
  "atk-s0401a12:70_3": "Desanāvilāso ceva puññussayo ca.",
  "atk-s0401a12:70_4": "Tena hesa mahānubhāvo bhisakko dibbāgadena sappe viya sabbaparappavādino sadevakañca lokaṁ abhibhavati.",
  "atk-s0401a12:70_5": "Iti sabbalokābhibhavane tatho aviparīto desanāvilāso ceva puññussayo ca agado assāti dakārassa takāraṁ katvā tathāgatoti veditabbo.",
  "atk-s0401a12:70_6": "Evaṁ abhibhavanaṭṭhena tathāgato.",
  "atk-s0401a12:71_0": "Apica tathāya gatotipi tathāgato,",
  "atk-s0401a12:71_1": "tathaṁ gatotipi tathāgato,",
  "atk-s0401a12:71_2": "gatoti avagato atīto patto paṭipannoti attho.",
  "atk-s0401a12:71_3": "Tattha sakalalokaṁ tīraṇapariññāya tathāya gato avagatoti tathāgato.",
  "atk-s0401a12:71_4": "Lokasamudayaṁ pahānapariññāya tathāya gato atītoti tathāgato,",
  "atk-s0401a12:71_5": "lokanirodhaṁ sacchikiriyāya tathāya gato pattoti tathāgato,",
  "atk-s0401a12:71_6": "lokanirodhagāminiṁ paṭipadaṁ tathāya gato paṭipannoti tathāgato.",
  "atk-s0401a12:71_7": "Tena yaṁ vuttaṁ bhagavatā –",
  "atk-s0401a12:72_0": "‘‘Loko,",
  "atk-s0401a12:72_1": "bhikkhave,",
  "atk-s0401a12:72_2": "tathāgatena abhisambuddho,",
  "atk-s0401a12:72_3": "lokasmā tathāgato visaṁyutto.",
  "atk-s0401a12:72_4": "Lokasamudayo,",
  "atk-s0401a12:72_5": "bhikkhave,",
  "atk-s0401a12:72_6": "tathāgatena abhisambuddho,",
  "atk-s0401a12:72_7": "lokasamudayo tathāgatassa pahīno.",
  "atk-s0401a12:72_8": "Lokanirodho,",
  "atk-s0401a12:72_9": "bhikkhave,",
  "atk-s0401a12:72_10": "tathāgatena abhisambuddho,",
  "atk-s0401a12:72_11": "lokanirodho tathāgatassa sacchikato.",
  "atk-s0401a12:72_12": "Lokanirodhagāminī paṭipadā,",
  "atk-s0401a12:72_13": "bhikkhave,",
  "atk-s0401a12:72_14": "tathāgatena abhisambuddhā,",
  "atk-s0401a12:72_15": "lokanirodhagāminī paṭipadā tathāgatassa bhāvitā. Yaṁ,",
  "atk-s0401a12:72_16": "bhikkhave,",
  "atk-s0401a12:72_17": "sadevakassa lokassa…pe…",
  "atk-s0401a12:72_18": "sabbaṁ taṁ tathāgatena abhisambuddhaṁ.",
  "atk-s0401a12:72_19": "Tasmā ‘tathāgato’ti vuccatī’’ti (a. ni. 4.23).",
  "atk-s0401a12:73_0": "Tassapi evaṁ attho veditabbo.",
  "atk-s0401a12:73_1": "Idampi ca tathāgatassa tathāgatabhāvadīpane mukhamattameva.",
  "atk-s0401a12:73_2": "Sabbākārena pana tathāgatova tathāgatassa tathāgatabhāvaṁ vaṇṇeyya.",
  "atk-s0401a12:74_0": "Arahaṁ sammāsambuddhoti padadvaye pana ārakattā,",
  "atk-s0401a12:74_1": "arīnaṁ arānañca hatattā,",
  "atk-s0401a12:74_2": "paccayādīnaṁ arahattā,",
  "atk-s0401a12:74_3": "pāpakaraṇe rahābhāvāti imehi tāva kāraṇehi arahanti veditabbo.",
  "atk-s0401a12:74_4": "Sammā sāmañca sabbadhammānaṁ buddhattā pana sammāsambuddhoti ayamettha saṅkhepo,",
  "atk-s0401a12:74_5": "vitthārato panetaṁ padadvayaṁ visuddhimagge (visuddhi.",
  "atk-s0401a12:74_6": "1.123 ādayo) buddhānussativaṇṇanāyaṁ pakāsitanti.",
  "atk-s0401a12:75_0": "171.",
  "atk-s0401a12:75_1": "Dutiye pātubhāvoti uppatti nipphatti.",
  "atk-s0401a12:75_2": "Dullabho lokasminti imasmiṁ sattaloke dullabho sudullabho paramadullabho.",
  "atk-s0401a12:75_3": "Kasmā dullabhoti?",
  "atk-s0401a12:75_4": "Ekavāraṁ dānapāramiṁ pūretvā buddhena bhavituṁ na sakkā,",
  "atk-s0401a12:75_5": "dve vāre dasa vāre vīsati vāre paññāsa vāre vārasataṁ vārasahassaṁ vārasatasahassaṁ vārakoṭisatasahassampi",
  "atk-s0401a12:75_6": "dānapāramiṁ pūretvā buddhena bhavituṁ na sakkā,",
  "atk-s0401a12:75_7": "tathā ekadivasaṁ dve divase dasa divase vīsati divase paññāsa divase divasasataṁ divasasahassaṁ divasasatasahassaṁ divasakoṭisatasahassaṁ .",
  "atk-s0401a12:75_8": "Ekamāsaṁ dve māse…pe…",
  "atk-s0401a12:75_9": "māsakoṭisatasahassaṁ.",
  "atk-s0401a12:75_10": "Ekasaṁvaccharaṁ dve saṁvacchare…pe…",
  "atk-s0401a12:75_11": "saṁvaccharakoṭisatasahassaṁ.",
  "atk-s0401a12:75_12": "Ekakappaṁ dve kappe…pe…",
  "atk-s0401a12:75_13": "kappakoṭisatasahassaṁ.",
  "atk-s0401a12:75_14": "Kappānaṁ ekaṁ asaṅkhyeyyaṁ dve asaṅkhyeyyāni tīṇi asaṅkhyeyyāni dānapāramiṁ pūretvā buddhena bhavituṁ na sakkā.",
  "atk-s0401a12:75_15": "Sīlapāramīnekkhammapāramī…pe…",
  "atk-s0401a12:75_16": "upekkhāpāramīsupi eseva nayo.",
  "atk-s0401a12:75_17": "Pacchimakoṭiyā pana kappasatasahassādhikāni cattāri asaṅkhyeyyāni dasa pāramiyo pūretvā buddhena bhavituṁ sakkāti iminā kāraṇena dullabho.",
  "atk-s0401a12:76_0": "172.",
  "atk-s0401a12:76_1": "Tatiye acchariyamanussoti acchariyo manusso.",
  "atk-s0401a12:76_2": "Acchariyoti andhassa pabbatārohaṇaṁ viya niccaṁ na hotīti attho.",
  "atk-s0401a12:76_3": "Ayaṁ tāva saddanayo.",
  "atk-s0401a12:76_4": "Ayaṁ pana aṭṭhakathānayo –",
  "atk-s0401a12:76_5": "accharāyoggoti acchariyo,",
  "atk-s0401a12:76_6": "accharaṁ paharitvā passitabboti attho.",
  "atk-s0401a12:76_7": "Apica ‘‘tathāgatassa,",
  "atk-s0401a12:76_8": "bhikkhave,",
  "atk-s0401a12:76_9": "arahato sammāsambuddhassa pātubhāvā cattāro acchariyā abbhutā dhammā pātubhavantī’’ti (a. ni.",
  "atk-s0401a12:76_10": "4.127) evamādīhi anekehi acchariyabbhutadhammehi samannāgatattāpi acchariyamanusso.",
  "atk-s0401a12:76_11": "Āciṇṇamanussotipi acchariyamanusso.",
  "atk-s0401a12:77_0": "Abhinīhārassa hi sampādake aṭṭha dhamme samodhānetvā ekabuddhassa sammukhe mahābodhimaṇḍe mānasaṁ bandhitvā",
  "atk-s0401a12:77_1": "nisajjanaṁ nāma na aññassa kassaci āciṇṇaṁ,",
  "atk-s0401a12:77_2": "sabbaññubodhisattasseva āciṇṇaṁ.",
  "atk-s0401a12:77_3": "Tathā buddhānaṁ santike byākaraṇaṁ labhitvā anivattakena hutvā vīriyādhiṭṭhānaṁ adhiṭṭhāya buddhakārakadhammānaṁ",
  "atk-s0401a12:77_4": "pūraṇampi na aññassa kassaci āciṇṇaṁ,",
  "atk-s0401a12:77_5": "sabbaññubodhisattasseva āciṇṇaṁ.",
  "atk-s0401a12:77_6": "Tathā pāramiyo gabbhaṁ gaṇhāpetvā vessantarattabhāvasadise attabhāve ṭhatvā sabbālaṅkārapaṭimaṇḍitānaṁ",
  "atk-s0401a12:77_7": "hatthīnaṁ sattasatāni assānaṁ sattasatānīti evaṁ sattasatakamahādānaṁ datvā jālikumārasadisaṁ puttaṁ,",
  "atk-s0401a12:77_8": "kaṇhājināsadisaṁ dhītaraṁ,",
  "atk-s0401a12:77_9": "maddīdevisadisaṁ bhariyañca dānamukhe niyyātetvā yāvatāyukaṁ ṭhatvā dutiye attabhāve tusitabhavane paṭisandhiggahaṇampi na aññassa kassaci āciṇṇaṁ,",
  "atk-s0401a12:77_10": "sabbaññubodhisattasseva āciṇṇaṁ.",
  "atk-s0401a12:77_11": "Tusitapure yāvatāyukaṁ ṭhatvā devatānaṁ āyācanaṁ sampaṭicchitvā pañcamahāvilokanaṁ viloketvā satassa",
  "atk-s0401a12:77_12": "sampajānassa tusitapurā cavitvā mahābhogakule paṭisandhiggahaṇampi na aññassa kassaci āciṇṇaṁ,",
  "atk-s0401a12:77_13": "sabbaññubodhisattasseva āciṇṇaṁ.",
  "atk-s0401a12:77_14": "Tathā paṭisandhiggahaṇadivase dasasahassilokadhātukampanampi,",
  "atk-s0401a12:77_15": "satassa sampajānassa mātukucchiyaṁ nivāsopi,",
  "atk-s0401a12:77_16": "satassa sampajānassa mātukucchito nikkhamanadivase dasasahassilokadhātukampanampi,",
  "atk-s0401a12:77_17": "sampatijātassa sattapadavītihāragamanampi,",
  "atk-s0401a12:77_18": "dibbasetacchatta.",
  "atk-s0401a12:77_19": "dhāraṇampi,",
  "atk-s0401a12:77_20": "dibbavāḷabījanukkhepopi,",
  "atk-s0401a12:77_21": "sabbadisāsu sīhavilokanaṁ viloketvā attanā paṭisamaṁ kañci sattaṁ adisvā ‘‘aggohamasmi lokassā’’ti evaṁ sīhanādanadanampi,",
  "atk-s0401a12:77_22": "paripākagate ñāṇe mahāsampattiṁ pahāya mahābhinikkhamanampi,",
  "atk-s0401a12:77_23": "mahābodhimaṇḍe pallaṅkena nisinnassa māravijayaṁ ādiṁ katvā pubbenivāsānussatidibbacakkhuvisodhanāni",
  "atk-s0401a12:77_24": "katvā paccūsasamaye sabbaññutaññāṇaguṇarāsipaṭividdhakkhaṇe dasasahassilokadhātukampanampi,",
  "atk-s0401a12:77_25": "paṭhamadhammadesanāya anuttaraṁ tiparivaṭṭaṁ dhammacakkappavattanampīti evamādi sabbaṁ na aññassa kassaci āciṇṇaṁ,",
  "atk-s0401a12:77_26": "sabbaññubuddhasseva āciṇṇaṁ.",
  "atk-s0401a12:77_27": "Evaṁ āciṇṇamanussotipi acchariyamanusso.",
  "atk-s0401a12:78_0": "173.",
  "atk-s0401a12:78_1": "Catutthe kālakiriyāti ekasmiṁ kāle pākaṭā kiriyāti kālakiriyā.",
  "atk-s0401a12:78_2": "Tathāgato hi pañcacattālīsa vassāni ṭhatvā tīṇi piṭakāni pañca nikāye navaṅgaṁ satthusāsanaṁ caturāsīti",
  "atk-s0401a12:78_3": "dhammakkhandhasahassāni pakāsetvā mahājanaṁ nibbānaninnaṁ nibbānapoṇaṁ katvā yamakasālānamantare nipanno",
  "atk-s0401a12:78_4": "bhikkhusaṅghaṁ āmantetvā appamādena ovaditvā sato sampajāno anupādisesāya nibbānadhātuyā parinibbāyi.",
  "atk-s0401a12:78_5": "Ayamassa kiriyā yāvajjatanā pākaṭāti ekasmiṁ kāle pākaṭā kiriyāti kālakiriyā.",
  "atk-s0401a12:78_6": "Anutappā hotīti anutāpakarā hoti.",
  "atk-s0401a12:78_7": "Tattha cakkavattirañño kālakiriyā ekacakkavāḷe devamanussānaṁ anutāpakarā hoti.",
  "atk-s0401a12:78_8": "Buddhānaṁ kālakiriyā dasasahassacakkavāḷesu devamanussānaṁ anutāpakarā hoti.",
  "atk-s0401a12:78_9": "Tena vuttaṁ –",
  "atk-s0401a12:78_10": "‘‘bahuno janassa anutappā hotī’’ti.",
  "atk-s0401a12:79_0": "174.",
  "atk-s0401a12:79_1": "Pañcame adutiyoti dutiyassa buddhassa abhāvā adutiyo.",
  "atk-s0401a12:79_2": "Cattāro hi buddhā sutabuddho,",
  "atk-s0401a12:79_3": "catusaccabuddho,",
  "atk-s0401a12:79_4": "paccekabuddho,",
  "atk-s0401a12:79_5": "sabbaññubuddhoti.",
  "atk-s0401a12:79_6": "Tattha bahussuto bhikkhu sutabuddho nāma .",
  "atk-s0401a12:79_7": "Khīṇāsavo catusaccabuddho nāma .",
  "atk-s0401a12:79_8": "Kappasatasahassādhikāni dve asaṅkhyeyyāni pāramiyo pūretvā sāmaṁ paṭividdhapaccekabodhiñāṇo paccekabuddho nāma.",
  "atk-s0401a12:79_9": "Kappasatasahassādhikāni cattāri vā aṭṭha vā soḷasa vā asaṅkhyeyyāni pāramiyo pūretvā tiṇṇaṁ mārānaṁ matthakaṁ",
  "atk-s0401a12:79_10": "madditvā paṭividdhasabbaññutaññāṇo sabbaññubuddho nāma.",
  "atk-s0401a12:79_11": "Imesu catūsu buddhesu sabbaññubuddhova adutiyo nāma.",
  "atk-s0401a12:79_12": "Na hi tena saddhiṁ añño sabbaññubuddho nāma uppajjati.",
  "atk-s0401a12:80_0": "Asahāyoti attabhāvena vā paṭividdhadhammehi vā sadiso sahāyo nāma assa natthīti asahāyo.",
  "atk-s0401a12:80_1": "‘‘Laddhasahāyo kho pana so bhagavā sekhānañceva paṭipadāna’’nti iminā pana pariyāyena sekhāsekhā buddhānaṁ sahāyā nāma honti.",
  "atk-s0401a12:80_2": "Appaṭimoti paṭimā vuccati attabhāvo,",
  "atk-s0401a12:80_3": "tassa attabhāvasadisā aññā paṭimā natthīti appaṭimo.",
  "atk-s0401a12:80_4": "Yāpi ca manussā suvaṇṇarajatādimayā paṭimā karonti,",
  "atk-s0401a12:80_5": "tāsu vālaggamattampi okāsaṁ tathāgatassa attabhāvasadisaṁ kātuṁ samattho nāma natthīti sabbathāpi appaṭimo.",
  "atk-s0401a12:81_0": "Appaṭisamoti attabhāvenevassa paṭisamo nāma koci natthīti appaṭisamo.",
  "atk-s0401a12:81_1": "Appaṭibhāgoti ye tathāgatena ‘‘cattāro satipaṭṭhānā’’tiādinā nayena dhammā desitā,",
  "atk-s0401a12:81_2": "tesu ‘‘na cattāro satipaṭṭhānā,",
  "atk-s0401a12:81_3": "tayo vā pañca vā’’tiādinā nayena paṭibhāgaṁ kātuṁ samattho nāma natthīti appaṭibhāgo.",
  "atk-s0401a12:81_4": "Appaṭipuggaloti añño koci ‘‘ahaṁ buddho’’ti evaṁ paṭiññaṁ kātuṁ samattho puggalo natthīti appaṭipuggalo.",
  "atk-s0401a12:81_5": "Asamoti appaṭipuggalattāva sabbasattehi asamo.",
  "atk-s0401a12:81_6": "Asamasamoti asamā vuccanti atītānāgatā sabbaññubuddhā,",
  "atk-s0401a12:81_7": "tehi asamehi samoti asamasamo.",
  "atk-s0401a12:82_0": "Dvipadānaṁ aggoti sammāsambuddho apadānaṁ dvipadānaṁ catuppadānaṁ bahuppadānaṁ rūpīnaṁ arūpīnaṁ saññīnaṁ",
  "atk-s0401a12:82_1": "asaññīnaṁ nevasaññīnāsaññīnaṁ sattānaṁ aggova.",
  "atk-s0401a12:82_2": "Kasmā idha dvipadānaṁ aggoti vutto?",
  "atk-s0401a12:82_3": "Seṭṭhataravasena.",
  "atk-s0401a12:82_4": "Imasmiñhi loke seṭṭho nāma uppajjamāno apadacatuppadabahuppadesu na uppajjati,",
  "atk-s0401a12:82_5": "dvipadesuyeva uppajjati.",
  "atk-s0401a12:82_6": "Kataradvipadvesūti?",
  "atk-s0401a12:82_7": "Manussesu ceva devesu ca.",
  "atk-s0401a12:82_8": "Manussesu uppajjamāno tisahassimahāsahassilokadhātuṁ vase vattetuṁ samattho buddho hutvā uppajjati.",
  "atk-s0401a12:82_9": "Devesu uppajjamāno dasasahassilokadhātuṁ vasavattī mahābrahmā hutvā uppajjati.",
  "atk-s0401a12:82_10": "So tassa kappiyakārako vā ārāmiko vā sampajjati.",
  "atk-s0401a12:82_11": "Iti tatopi seṭṭhataravasenesa dvipadānaṁ aggoti vutto.",
  "atk-s0401a12:83_0": "175-186.",
  "atk-s0401a12:83_1": "Chaṭṭhādīsu ekapuggalassa,",
  "atk-s0401a12:83_2": "bhikkhave,",
  "atk-s0401a12:83_3": "pātubhāvā mahato cakkhussa pātubhāvo hotīti,",
  "atk-s0401a12:83_4": "bhikkhave,",
  "atk-s0401a12:83_5": "ekapuggalassa tathāgatassa arahato sammāsambuddhassa pātubhāvena mahantassa cakkhussa pātubhāvo hoti.",
  "atk-s0401a12:83_6": "Tasmiṁ puggale pātubhūte taṁ pātubhūtameva hoti,",
  "atk-s0401a12:83_7": "na vinā tassa pātubhāvena pātubhavati.",
  "atk-s0401a12:83_8": "Pātubhāvoti uppatti nipphatti.",
  "atk-s0401a12:83_9": "Katamassa cakkhussāti?",
  "atk-s0401a12:83_10": "Paññācakkhussa.",
  "atk-s0401a12:83_11": "Kīvarūpassāti?",
  "atk-s0401a12:83_12": "Sāriputtattherassa vipassanāpaññāsadisassa mahāmoggallānattherassa samādhipaññāsadisassāti.",
  "atk-s0401a12:83_13": "Ālokādīsupi eseva nayo.",
  "atk-s0401a12:83_14": "Ubhinnaṁ aggasāvakānaṁ paññāālokasadisoyeva hi ettha āloko,",
  "atk-s0401a12:83_15": "paññāobhāsasadisoyeva obhāso adhippeto.",
  "atk-s0401a12:83_16": "‘‘Mahato cakkhussa,",
  "atk-s0401a12:83_17": "mahato ālokassa,",
  "atk-s0401a12:83_18": "mahato obhāsassā’’ti imāni ca pana tīṇipi lokiyalokuttaramissakāni kathitānīti veditabbāni.",
  "atk-s0401a12:84_0": "Channaṁ anuttariyānanti uttaritaravirahitānaṁ channaṁ uttamadhammānaṁ.",
  "atk-s0401a12:84_1": "Tattha dassanānuttariyaṁ,",
  "atk-s0401a12:84_2": "savanānuttariyaṁ,",
  "atk-s0401a12:84_3": "lābhānuttariyaṁ,",
  "atk-s0401a12:84_4": "sikkhānuttariyaṁ,",
  "atk-s0401a12:84_5": "pāricariyānuttariyaṁ,",
  "atk-s0401a12:84_6": "anussatānuttariyanti imāni cha anuttariyāni.",
  "atk-s0401a12:84_7": "Imesaṁ pātubhāvo hotīti attho.",
  "atk-s0401a12:84_8": "Āyasmā hi ānandatthero sāyaṁpātaṁ tathāgataṁ cakkhuviññāṇena daṭṭhuṁ labhati,",
  "atk-s0401a12:84_9": "idaṁ dassanānuttariyaṁ.",
  "atk-s0401a12:84_10": "Aññopi sotāpanno vā sakadāgāmī vā anāgāmī vā ānandatthero viya tathāgataṁ dassanāya labhati,",
  "atk-s0401a12:84_11": "idampi dassanānuttariyaṁ .",
  "atk-s0401a12:84_12": "Aparo pana puthujjanakalyāṇako ānandatthero viya dasabalaṁ dassanāya labhitvā taṁ dassanaṁ vaḍḍhetvā sotāpattimaggaṁ pāpeti.",
  "atk-s0401a12:84_13": "Idaṁ dassanameva nāma,",
  "atk-s0401a12:84_14": "mūladassanaṁ pana dassanānuttariyaṁ nāma.",
  "atk-s0401a12:85_0": "Ānandattheroyeva ca abhikkhaṇaṁ dasabalassa vacanaṁ sotaviññāṇena sotuṁ labhati,",
  "atk-s0401a12:85_1": "idaṁ savanānuttariyaṁ.",
  "atk-s0401a12:85_2": "Aññepi sotāpannādayo ānandatthero viya tathāgatassa vacanaṁ savanāya labhanti,",
  "atk-s0401a12:85_3": "idampi savanānuttariyaṁ.",
  "atk-s0401a12:85_4": "Aparo pana puthujjanakalyāṇako ānandatthero viya tathāgatassa vacanaṁ sotuṁ labhitvā taṁ savanaṁ vaḍḍhetvā sotāpattimaggaṁ pāpeti.",
  "atk-s0401a12:85_5": "Idaṁ savanameva nāma,",
  "atk-s0401a12:85_6": "mūlasavanaṁ pana savanānuttariyaṁ nāma.",
  "atk-s0401a12:86_0": "Ānandattheroyeva ca dasabale saddhaṁ paṭilabhati,",
  "atk-s0401a12:86_1": "idaṁ lābhānuttariyaṁ.",
  "atk-s0401a12:86_2": "Aññepi sotāpannādayo ānandatthero viya dasabale saddhāpaṭilābhaṁ labhanti,",
  "atk-s0401a12:86_3": "idampi lābhānuttariyaṁ.",
  "atk-s0401a12:86_4": "Aparo pana puthujjanakalyāṇako ānandatthero viya dasabale saddhāpaṭilābhaṁ labhitvā taṁ lābhaṁ vaḍḍhetvā sotāpattimaggaṁ pāpeti,",
  "atk-s0401a12:86_5": "ayaṁ lābhoyeva nāma,",
  "atk-s0401a12:86_6": "mūlalābho pana lābhānuttariyaṁ nāma.",
  "atk-s0401a12:87_0": "Ānandattheroyeva ca dasabalassa sāsane tisso sikkhā sikkhati,",
  "atk-s0401a12:87_1": "idaṁ sikkhānuttariyaṁ.",
  "atk-s0401a12:87_2": "Aññepi sotāpannādayo ānandatthero viya dasabalassa sāsane tisso sikkhā sikkhanti,",
  "atk-s0401a12:87_3": "idampi sikkhānuttariyaṁ.",
  "atk-s0401a12:87_4": "Aparo pana puthujjanakalyāṇako ānandatthero viya dasabalassa sāsane tisso sikkhā sikkhitvā tā sikkhā vaḍḍhetvā sotāpattimaggaṁ pāpeti.",
  "atk-s0401a12:87_5": "Ayaṁ sikkhāyeva nāma,",
  "atk-s0401a12:87_6": "mūlasikkhā pana sikkhānuttariyaṁ nāma.",
  "atk-s0401a12:88_0": "Ānandattheroyeva ca abhiṇhaṁ dasabalaṁ paricarati,",
  "atk-s0401a12:88_1": "idaṁ pāricariyānuttariyaṁ.",
  "atk-s0401a12:88_2": "Aññepi sotāpannādayo ānandatthero viya abhiṇhaṁ dasabalaṁ paricaranti,",
  "atk-s0401a12:88_3": "idampi pāricariyānuttariyaṁ.",
  "atk-s0401a12:88_4": "Aparo pana puthujjanakalyāṇako ānandatthero viya dasabalaṁ paricaritvā taṁ pāricariyaṁ vaḍḍhetvā sotāpattimaggaṁ pāpeti,",
  "atk-s0401a12:88_5": "ayaṁ pāricariyāyeva nāma,",
  "atk-s0401a12:88_6": "mūlapāricariyā pana pāricariyānuttariyaṁ nāma.",
  "atk-s0401a12:89_0": "Ānandattheroyeva ca dasabalassa lokiyalokuttare guṇe anussarati,",
  "atk-s0401a12:89_1": "idaṁ anussatānuttariyaṁ.",
  "atk-s0401a12:89_2": "Aññepi sotāpannādayo ānandatthero viya dasabalassa lokiyalokuttare guṇe anussaranti,",
  "atk-s0401a12:89_3": "idampi anussatānuttariyaṁ.",
  "atk-s0401a12:89_4": "Aparo pana puthujjanakalyāṇako ānandatthero viya dasabalassa lokiyalokuttare guṇe anussaritvā taṁ anussatiṁ vaḍḍhetvā sotāpattimaggaṁ pāpeti,",
  "atk-s0401a12:89_5": "ayaṁ anussatiyeva nāma,",
  "atk-s0401a12:89_6": "mūlānussati pana anussatānuttariyaṁ nāma.",
  "atk-s0401a12:89_7": "Imāni cha anuttariyāni,",
  "atk-s0401a12:89_8": "imesaṁ pātubhāvo hoti.",
  "atk-s0401a12:89_9": "Imāni ca pana cha anuttariyāni lokiyalokuttaramissakāni kathitānīti veditabbāni.",
  "atk-s0401a12:90_0": "Catunnaṁpaṭisambhidānaṁ sacchikiriyā hotīti catasso hi paṭisambhidāyo atthapaṭisambhidā,",
  "atk-s0401a12:90_1": "dhammapaṭisambhidā,",
  "atk-s0401a12:90_2": "niruttipaṭisambhidā,",
  "atk-s0401a12:90_3": "paṭibhānapaṭisambhidāti.",
  "atk-s0401a12:90_4": "Tattha atthesu ñāṇaṁ atthapaṭisambhidā,",
  "atk-s0401a12:90_5": "dhammesu ñāṇaṁ dhammapaṭisambhidā,",
  "atk-s0401a12:90_6": "atthadhammaniruttābhilāpe ñāṇaṁ niruttipaṭisambhidā ,",
  "atk-s0401a12:90_7": "ñāṇesu ñāṇaṁ paṭibhānapaṭisambhidā.",
  "atk-s0401a12:90_8": "Ayamettha saṅkhepo,",
  "atk-s0401a12:90_9": "vitthāro panetāsaṁ abhidhamme (vibha.",
  "atk-s0401a12:90_10": "718 ādayo) āgatoyeva.",
  "atk-s0401a12:90_11": "Imāsaṁ catassannaṁ paṭisambhidānaṁ buddhuppāde paccakkhakiriyā hoti,",
  "atk-s0401a12:90_12": "na vinā buddhuppādā.",
  "atk-s0401a12:90_13": "Etāsaṁ sacchikiriyāti attho.",
  "atk-s0401a12:90_14": "Imāpi lokiyalokuttarāva kathitāti veditabbā.",
  "atk-s0401a12:91_0": "Anekadhātupaṭivedhoti ‘‘cakkhudhātu rūpadhātū’’tiādīnaṁ aṭṭhārasannaṁ dhātūnaṁ buddhuppādeyeva paṭivedho hoti,",
  "atk-s0401a12:91_1": "na vinā buddhuppādenāti attho.",
  "atk-s0401a12:91_2": "Nānādhātupaṭivedhoti ettha imāva aṭṭhārasa dhātuyo nānāsabhāvato nānādhātuyoti veditabbā.",
  "atk-s0401a12:91_3": "Yo panetāsaṁ ‘‘nānāsabhāvā etā’’ti evaṁ nānākaraṇato paṭivedho,",
  "atk-s0401a12:91_4": "ayaṁ nānādhātupaṭivedho nāma.",
  "atk-s0401a12:91_5": "Vijjāvimuttiphalasacchikiriyāti ettha vijjāti phale ñāṇaṁ,",
  "atk-s0401a12:91_6": "vimuttīti tadavasesā phalasampayuttā dhammā.",
  "atk-s0401a12:91_7": "Sotāpattiphalasacchikiriyāti sototi paṭhamamaggo,",
  "atk-s0401a12:91_8": "tena sotena pattabbaṁ phalanti sotāpattiphalaṁ.",
  "atk-s0401a12:91_9": "Sakadāgāmiphalādīni pākaṭāneva.",
  "atk-s0401a12:92_0": "187.Anuttaranti niruttaraṁ. Dhammacakkanti seṭṭhacakkaṁ. Cakkasaddo hesa –",
  "atk-s0401a12:93_0": "‘‘Catubbhi aṭṭhajjhagamā, aṭṭhāhipi ca soḷasa;",
  "atk-s0401a12:94_0": "Soḷasāhi ca bāttiṁsa, atricchaṁ cakkamāsado;",
  "atk-s0401a12:95_0": "Icchāhatassa posassa, cakkaṁ bhamati matthake’’ti. (jā. 1.1.104; 1.5.103) –",
  "atk-s0401a12:96_0": "Ettha uracakke āgato.",
  "atk-s0401a12:96_1": "‘‘Cakkasamāruḷhā jānapadā pariyāyantī’’ti (a. ni. 3.63;",
  "atk-s0401a12:96_2": "5.54) ettha iriyāpathacakke.",
  "atk-s0401a12:96_3": "‘‘Atha kho so,",
  "atk-s0401a12:96_4": "bhikkhave,",
  "atk-s0401a12:96_5": "rathakāro yaṁ taṁ cakkaṁ chahi māsehi niṭṭhitaṁ,",
  "atk-s0401a12:96_6": "taṁ pavattesī’’ti (a. ni.",
  "atk-s0401a12:96_7": "3.15) ettha dārucakke.",
  "atk-s0401a12:96_8": "‘‘Addasā kho doṇo brāhmaṇo bhagavato pādesu cakkāni sahassārānī’’ti (a. ni.",
  "atk-s0401a12:96_9": "4.36) ettha lakkhaṇacakke.",
  "atk-s0401a12:96_10": "‘‘Cattārimāni,",
  "atk-s0401a12:96_11": "bhikkhave, cakkāni,",
  "atk-s0401a12:96_12": "yehi samannāgatānaṁ devamanussānaṁ catucakkaṁ vattatī’’ti (a. ni.",
  "atk-s0401a12:96_13": "4.31) ettha sampatticakke.",
  "atk-s0401a12:96_14": "‘‘Dibbaṁ cakkaratanaṁ pātubhavatī’’ti (dī. ni. 2.243; ma. ni.",
  "atk-s0401a12:96_15": "3.256) ettha ratanacakke.",
  "atk-s0401a12:96_16": "Idha pana dhammacakke āgato.",
  "atk-s0401a12:97_0": "Pavattitanti ettha dhammacakkaṁ abhinīharati nāma,",
  "atk-s0401a12:97_1": "abhinīhaṭaṁ nāma,",
  "atk-s0401a12:97_2": "uppādeti nāma,",
  "atk-s0401a12:97_3": "uppāditaṁ nāma,",
  "atk-s0401a12:97_4": "pavatteti nāma,",
  "atk-s0401a12:97_5": "pavattitaṁ nāmāti ayaṁ pabhedo veditabbo.",
  "atk-s0401a12:97_6": "Kuto paṭṭhāya dhammacakkaṁ abhinīharati nāmāti?",
  "atk-s0401a12:97_7": "Yadā sumedhabrāhmaṇo hutvā kāmesu ādīnavaṁ nekkhamme ca ānisaṁsaṁ disvā sattasatakamahādānaṁ datvā isipabbajjaṁ",
  "atk-s0401a12:97_8": "pabbajitvā pañca abhiññā aṭṭha samāpattiyo nibbatteti,",
  "atk-s0401a12:97_9": "tato paṭṭhāya dhammacakkaṁ abhinīharati nāma.",
  "atk-s0401a12:98_0": "Kuto paṭṭhāya abhinīhaṭaṁ nāmāti?",
  "atk-s0401a12:98_1": "Yadā aṭṭha dhamme samodhānetvā dīpaṅkarapādamūle mahābodhimaṇḍatthāya mānasaṁ bandhitvā ‘‘byākaraṇaṁ",
  "atk-s0401a12:98_2": "aladdhā na vuṭṭhahissāmī’’ti vīriyādhiṭṭhānaṁ adhiṭṭhāya nipanno dasabalassa santikā byākaraṇaṁ labhi,",
  "atk-s0401a12:98_3": "tato paṭṭhāya dhammacakkaṁ abhinīhaṭaṁ nāma.",
  "atk-s0401a12:99_0": "Kuto paṭṭhāya uppādeti nāmāti?",
  "atk-s0401a12:99_1": "Tato paṭṭhāya dānapāramiṁ pūrentopi dhammacakkaṁ uppādeti nāma.",
  "atk-s0401a12:99_2": "Sīlapāramiṁ pūrentopi…pe…",
  "atk-s0401a12:99_3": "upekkhāpāramiṁ pūrentopi dhammacakkaṁ uppādeti nāma.",
  "atk-s0401a12:99_4": "Dasa pāramiyo dasa upapāramiyo dasa paramatthapāramiyo pūrentopi,",
  "atk-s0401a12:99_5": "pañca mahāpariccāge pariccajantopi,",
  "atk-s0401a12:99_6": "ñātatthacariyaṁ pūrentopi dhammacakkaṁ uppādeti nāma.",
  "atk-s0401a12:99_7": "Vessantarattabhāve ṭhatvā sattasatakamahādānaṁ datvā puttadāraṁ dānamukhe niyyātetvā pāramikūṭaṁ gahetvā",
  "atk-s0401a12:99_8": "tusitapure nibbattitvā tattha yāvatāyukaṁ ṭhatvā devatāhi āyācito paṭiññaṁ datvā pañcamahāvilokanaṁ vilokentopi",
  "atk-s0401a12:99_9": "dhammacakkaṁ uppādetiyeva nāma.",
  "atk-s0401a12:99_10": "Mātukucchiyaṁ paṭisandhiṁ gaṇhantopi,",
  "atk-s0401a12:99_11": "paṭisandhikkhaṇe dasasahassacakkavāḷaṁ kampentopi,",
  "atk-s0401a12:99_12": "mātukucchito nikkhantadivase tatheva lokaṁ kampentopi,",
  "atk-s0401a12:99_13": "sampatijāto satta padāni gantvā ‘‘aggomahasmī’’ti sīhanādaṁ nadantopi,",
  "atk-s0401a12:99_14": "ekūnatiṁsa saṁvaccharāni agāramajjhe vasantopi,",
  "atk-s0401a12:99_15": "mahābhinikkhamanaṁ nikkhamantopi,",
  "atk-s0401a12:99_16": "anomānadītīre pabbajantopi,",
  "atk-s0401a12:99_17": "mahāpadhāne chabbassāni vīriyaṁ karontopi,",
  "atk-s0401a12:99_18": "sujātāya dinnaṁ madhupāyāsaṁ bhuñjitvā suvaṇṇapātiṁ nadiyā pavāhetvā sāyanhasamaye bodhimaṇḍavaragato",
  "atk-s0401a12:99_19": "puratthimaṁ lokadhātuṁ olokento nisīditvā sūriye dharamāneyeva mārabalaṁ vidhametvā paṭhamayāme pubbenivāsaṁ",
  "atk-s0401a12:99_20": "anussarantopi,",
  "atk-s0401a12:99_21": "majjhimayāme dibbacakkhuṁ visodhentopi,",
  "atk-s0401a12:99_22": "paccūsakālasamanantare paccayākāraṁ sammasitvā sotāpattimaggaṁ paṭivijjhantopi,",
  "atk-s0401a12:99_23": "sotāpattiphalaṁ sacchikarontopi,",
  "atk-s0401a12:99_24": "sakadāgāmimaggaṁ sakadāgāmiphalaṁ anāgāmimaggaṁ anāgāmiphalaṁ sacchikarontopi,",
  "atk-s0401a12:99_25": "arahattamaggaṁ paṭivijjhantopi dhammacakkaṁ uppādetiyeva nāma.",
  "atk-s0401a12:100_0": "Arahattaphalakkhaṇe pana tena dhammacakkaṁ uppāditaṁ nāma.",
  "atk-s0401a12:100_1": "Buddhānañhi sakalalokiyalokuttaraguṇarāsi arahattaphaleneva saddhiṁ ijjhati.",
  "atk-s0401a12:100_2": "Tasmā tena tasmiṁ khaṇe dhammacakkaṁ uppāditaṁ nāma hoti.",
  "atk-s0401a12:101_0": "Kadā pavatteti nāma?",
  "atk-s0401a12:101_1": "Bodhimaṇḍe sattasattāhaṁ vītināmetvā isipatane migadāye aññākoṇḍaññattheraṁ kāyasakkhiṁ katvā dhammacakkappavattanasuttantaṁ",
  "atk-s0401a12:101_2": "desento dhammacakkaṁ pavatteti nāma.",
  "atk-s0401a12:102_0": "Yadā pana aññākoṇḍaññattherena dasabalassa desanāñāṇānubhāvanibbattaṁ savanaṁ labhitvā sabbapaṭhamaṁ dhammo adhigato,",
  "atk-s0401a12:102_1": "tato paṭṭhāya dhammacakkaṁ pavattitaṁ nāma hotīti veditabbaṁ.",
  "atk-s0401a12:102_2": "Dhammacakkanti cetaṁ desanāñāṇassapi nāmaṁ paṭivedhañāṇassapi.",
  "atk-s0401a12:102_3": "Tesu desanāñāṇaṁ lokiyaṁ,",
  "atk-s0401a12:102_4": "paṭivedhañāṇaṁ lokuttaraṁ.",
  "atk-s0401a12:102_5": "Kassa desanāpaṭivedhañāṇanti?",
  "atk-s0401a12:102_6": "Na aññassa kassaci,",
  "atk-s0401a12:102_7": "sammāsambuddhasseva desanāñāṇañca paṭivedhañāṇañcāti veditabbaṁ.",
  "atk-s0401a12:103_0": "Sammadevāti hetunā nayena kāraṇeneva.",
  "atk-s0401a12:103_1": "Anuppavattetīti yathā purato gacchantassa pacchato gacchanto taṁ anugacchati nāma,",
  "atk-s0401a12:103_2": "evaṁ paṭhamataraṁ satthārā pavattitaṁ thero anuppavatteti nāma. Kathaṁ?",
  "atk-s0401a12:103_3": "Satthā hi ‘‘cattārome,",
  "atk-s0401a12:103_4": "bhikkhave,",
  "atk-s0401a12:103_5": "satipaṭṭhānā.",
  "atk-s0401a12:103_6": "Katame cattāro’’ti kathento dhammacakkaṁ pavatteti nāma,",
  "atk-s0401a12:103_7": "dhammasenāpati sāriputtattheropi ‘‘cattārome, āvuso,",
  "atk-s0401a12:103_8": "satipaṭṭhānā’’ti kathento dhammacakkaṁ anuppavatteti nāma.",
  "atk-s0401a12:103_9": "Sammappadhānādīsupi eseva nayo.",
  "atk-s0401a12:103_10": "Na kevalañca bodhipakkhiyadhammesu,",
  "atk-s0401a12:103_11": "‘‘cattārimāni,",
  "atk-s0401a12:103_12": "bhikkhave,",
  "atk-s0401a12:103_13": "ariyasaccāni.",
  "atk-s0401a12:103_14": "Cattārome,",
  "atk-s0401a12:103_15": "bhikkhave,",
  "atk-s0401a12:103_16": "ariyavaṁsā’’tiādīsupi ayaṁ nayo netabbova.",
  "atk-s0401a12:103_17": "Evaṁ sammāsambuddho dhammacakkaṁ pavatteti nāma,",
  "atk-s0401a12:103_18": "thero dasabalena pavattitaṁ dhammacakkaṁ anuppavatteti nāma.",
  "atk-s0401a12:104_0": "Evaṁ dhammacakkaṁ anuppavattentena pana therena dhammo desitopi pakāsitopi satthārāva desito pakāsito hoti.",
  "atk-s0401a12:104_1": "Yo hi koci bhikkhu vā bhikkhunī vā upāsako vā upāsikā vā devo vā sakko vā māro vā brahmā vā dhammaṁ desetu pakāsetu,",
  "atk-s0401a12:104_2": "sabbo so satthārā desito pakāsitova nāma hoti,",
  "atk-s0401a12:104_3": "sesajano pana lekhahārakapakkhe ṭhitova nāma hoti. Kathaṁ?",
  "atk-s0401a12:104_4": "Yathā hi raññā dinnaṁ paṇṇaṁ vācetvā yaṁ yaṁ kammaṁ karonti,",
  "atk-s0401a12:104_5": "taṁ taṁ kammaṁ yena kenaci katampi kāritampi raññā kāritanteva vuccati.",
  "atk-s0401a12:104_6": "Mahārājā viya hi sammāsambuddho.",
  "atk-s0401a12:104_7": "Rājapaṇṇaṁ viya tepiṭakaṁ buddhavacanaṁ.",
  "atk-s0401a12:104_8": "Paṇṇadānaṁ viya tepiṭake nayamukhadānaṁ paṇṇaṁ vācetvā taṁtaṁkammānaṁ karaṇaṁ viya catunnaṁ parisānaṁ",
  "atk-s0401a12:104_9": "attano balena buddhavacanaṁ uggaṇhitvā paresaṁ desanā pakāsanā.",
  "atk-s0401a12:104_10": "Tattha yathā paṇṇaṁ vācetvā yena kenaci katampi kāritampi taṁ kammaṁ raññā kāritameva hoti,",
  "atk-s0401a12:104_11": "evameva yena kenaci desitopi pakāsitopi dhammo satthārā desito pakāsitova nāma hotīti veditabbo.",
  "atk-s0401a12:104_12": "Sesaṁ sabbattha uttānatthamevāti.",
  "atk-s0401a12:105_0": "Ekapuggalavaggavaṇṇanā."
}