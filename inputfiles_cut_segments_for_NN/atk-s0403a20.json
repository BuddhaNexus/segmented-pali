{
  "atk-s0403a20:0_0": "(21) 1. Kimilavaggo",
  "atk-s0403a20:1_0": "1. Kimilasuttavaṇṇanā",
  "atk-s0403a20:2_0": "201.",
  "atk-s0403a20:2_1": "Pañcamassa paṭhame kimilāyanti evaṁnāmake nagare.",
  "atk-s0403a20:2_2": "Niculavaneti mucalindavane.",
  "atk-s0403a20:2_3": "Etadavocāti ayaṁ kira thero tasmiṁyeva nagare seṭṭhiputto satthu santike pabbajitvā pubbenivāsañāṇaṁ paṭilabhi.",
  "atk-s0403a20:2_4": "So attanā nivutthaṁ khandhasantānaṁ anussaranto kassapadasabalassa sāsanosakkanakāle pabbajitvā catūsu",
  "atk-s0403a20:2_5": "parisāsu sāsane agāravaṁ karontīsu nisseṇiṁ bandhitvā pabbataṁ āruyha tattha samaṇadhammaṁ katvā attano",
  "atk-s0403a20:2_6": "nivutthabhāvaṁ addasa.",
  "atk-s0403a20:2_7": "So ‘‘satthāraṁ upasaṅkamitvā taṁ kāraṇaṁ pucchissāmī’’ti etaṁ ‘‘ko nu kho,",
  "atk-s0403a20:2_8": "bhante’’tiādivacanaṁ avoca.",
  "atk-s0403a20:3_0": "Satthari agāravā viharanti appatissāti satthari gāravañceva jeṭṭhakabhāvañca anupaṭṭhapetvā viharanti.",
  "atk-s0403a20:3_1": "Sesesupi eseva nayo.",
  "atk-s0403a20:3_2": "Tattha cetiyaṅgaṇādīsu chattaṁ dhāretvā upāhanā āruyha vicaranto nānappakārañca niratthakakathaṁ kathento satthari agāravo viharati nāma.",
  "atk-s0403a20:3_3": "Dhammassavanagge pana nisīditvā niddāyanto ceva nānappakārañca niratthakakathaṁ kathento dhamme agāravo viharati nāma.",
  "atk-s0403a20:3_4": "Saṅghamajjhe bāhāvikkhepakaṁ nānattakathaṁ kathento theranavamajjhimesu ca cittīkāraṁ akaronto saṅghe agāravo viharati nāma.",
  "atk-s0403a20:3_5": "Sikkhaṁ aparipūrento sikkhāya agāravo viharati nāma.",
  "atk-s0403a20:3_6": "Aññamaññaṁ kalahabhaṇḍanādīni karonto aññamaññaṁ agāravo viharati nāma.",
  "atk-s0403a20:3_7": "Dutiyaṁ uttānatthameva.",
  "atk-s0403a20:4_0": "3. Assājānīyasuttavaṇṇanā",
  "atk-s0403a20:5_0": "203-204.",
  "atk-s0403a20:5_1": "Tatiye ajjavenāti ujubhāvena avaṅkagamanena.",
  "atk-s0403a20:5_2": "Javenāti padajavena.",
  "atk-s0403a20:5_3": "Maddavenāti sarīramudutāya.",
  "atk-s0403a20:5_4": "Khantiyāti adhivāsanakkhantiyā.",
  "atk-s0403a20:5_5": "Soraccenāti sucisīlatāya.",
  "atk-s0403a20:5_6": "Bhikkhuvāre ajjavanti ñāṇassa ujukagamanaṁ.",
  "atk-s0403a20:5_7": "Javoti sūraṁ hutvā ñāṇassa gamanabhāvo.",
  "atk-s0403a20:5_8": "Maddavanti sīlamaddavaṁ.",
  "atk-s0403a20:5_9": "Khantīti adhivāsanakkhantiyeva.",
  "atk-s0403a20:5_10": "Soraccaṁ sucisīlatāyeva.",
  "atk-s0403a20:5_11": "Catutthe pañca balāni missakāni kathitāni.",
  "atk-s0403a20:6_0": "5. Cetokhilasuttavaṇṇanā",
  "atk-s0403a20:7_0": "205.",
  "atk-s0403a20:7_1": "Pañcame cetokhilāti cittassa thaddhabhāvā,",
  "atk-s0403a20:7_2": "kacavarabhāvā,",
  "atk-s0403a20:7_3": "khāṇukabhāvā.",
  "atk-s0403a20:7_4": "Satthari kaṅkhatīti satthu sarīre vā guṇe vā kaṅkhati.",
  "atk-s0403a20:7_5": "Sarīre kaṅkhamāno ‘‘dvattiṁsavarapurisalakkhaṇapaṭimaṇḍitaṁ nāma sarīraṁ atthi nu kho natthī’’ti kaṅkhati,",
  "atk-s0403a20:7_6": "guṇe kaṅkhamāno ‘‘atītānāgatapaccuppannajānanasamatthaṁ sabbaññutaññāṇaṁ atthi nu kho natthī’’ti kaṅkhati.",
  "atk-s0403a20:7_7": "Vicikicchatīti vicinanto kicchati,",
  "atk-s0403a20:7_8": "dukkhaṁ āpajjati,",
  "atk-s0403a20:7_9": "vinicchetuṁ na sakkoti.",
  "atk-s0403a20:7_10": "Nādhimuccatīti evametanti adhimokkhaṁ na paṭilabhati.",
  "atk-s0403a20:7_11": "Na sampasīdatīti guṇesu otaritvā nibbicikicchabhāvena pasīdituṁ anāvilo bhavituṁ na sakkoti.",
  "atk-s0403a20:7_12": "Ātappāyāti kilesasantāpakavīriyakaraṇatthāya.",
  "atk-s0403a20:7_13": "Anuyogāyāti punappunaṁ yogāya.",
  "atk-s0403a20:7_14": "Sātaccāyāti satatakiriyāya.",
  "atk-s0403a20:7_15": "Padhānāyāti padahanatthāya.",
  "atk-s0403a20:7_16": "Ayaṁ paṭhamo cetokhiloti ayaṁ satthari vicikicchāsaṅkhāto paṭhamo cittassa thaddhabhāvo evametassa bhikkhuno appahīno hoti.",
  "atk-s0403a20:8_0": "Dhammeti pariyattidhamme ca paṭivedhadhamme ca.",
  "atk-s0403a20:8_1": "Pariyattidhamme kaṅkhamāno ‘‘tepiṭakaṁ buddhavacanaṁ caturāsītidhammakkhandhasahassānīti vadanti,",
  "atk-s0403a20:8_2": "atthi nu kho etaṁ natthī’’ti kaṅkhati.",
  "atk-s0403a20:8_3": "Paṭivedhadhamme kaṅkhamāno ‘‘vipassanānissando maggo nāma,",
  "atk-s0403a20:8_4": "magganissandaṁ phalaṁ nāma,",
  "atk-s0403a20:8_5": "sabbasaṅkhārapaṭinissaggo nibbānaṁ nāmāti vadanti,",
  "atk-s0403a20:8_6": "taṁ atthi nu kho natthī’’ti kaṅkhati.",
  "atk-s0403a20:8_7": "Saṅghe kaṅkhatīti ‘‘ujuppaṭipanno’’tiādīnaṁ padānaṁ vasena ‘‘evarūpaṁ paṭipadaṁ paṭipanno cattāro maggaṭṭhā",
  "atk-s0403a20:8_8": "cattāro phalaṭṭhāti aṭṭhannaṁ puggalānaṁ samūhabhūto saṅgho nāma atthi nu kho natthī’’ti kaṅkhati.",
  "atk-s0403a20:8_9": "Sikkhāya kaṅkhamāno ‘‘adhisīlasikkhā nāma adhicittaadhipaññāsikkhā nāmāti vadanti,",
  "atk-s0403a20:8_10": "sā atthi nu kho natthī’’ti kaṅkhati.",
  "atk-s0403a20:8_11": "Ayaṁ pañcamoti ayaṁ sabrahmacārīsu kopasaṅkhāto pañcamo cittassa thaddhabhāvo kacavarabhāvo khāṇukabhāvo.",
  "atk-s0403a20:9_0": "6. Vinibandhasuttavaṇṇanā",
  "atk-s0403a20:10_0": "206.",
  "atk-s0403a20:10_1": "Chaṭṭhe cetasovinibandhāti cittaṁ vinibandhitvā muṭṭhiyaṁ katvā viya gaṇhantīti cetasovinibandhā.",
  "atk-s0403a20:10_2": "Kāmeti vatthukāmepi kilesakāmepi.",
  "atk-s0403a20:10_3": "Kāyeti attano kāye.",
  "atk-s0403a20:10_4": "Rūpeti bahiddhārūpe.",
  "atk-s0403a20:10_5": "Yāvadatthanti yattakaṁ icchati, tattakaṁ.",
  "atk-s0403a20:10_6": "Udarāvadehakanti udarapūraṁ.",
  "atk-s0403a20:10_7": "Tañhi udaraṁ avadehanato udarāvadehakanti vuccati.",
  "atk-s0403a20:10_8": "Seyyasukhanti mañcapīṭhasukhaṁ,",
  "atk-s0403a20:10_9": "utusukhaṁ vā.",
  "atk-s0403a20:10_10": "Passasukhanti yathā samparivattakaṁ sayantassa dakkhiṇapassa vāmapassānaṁ sukhaṁ hoti,",
  "atk-s0403a20:10_11": "evaṁ uppannasukhaṁ.",
  "atk-s0403a20:10_12": "Middhasukhanti niddāsukhaṁ.",
  "atk-s0403a20:10_13": "Anuyuttoti yuttappayutto viharati.",
  "atk-s0403a20:10_14": "Paṇidhāyāti patthayitvā.",
  "atk-s0403a20:10_15": "Sīlenātiādīsu sīlanti catupārisuddhisīlaṁ.",
  "atk-s0403a20:10_16": "Vatanti vatasamādānaṁ.",
  "atk-s0403a20:10_17": "Tapoti tapacaraṇaṁ.",
  "atk-s0403a20:10_18": "Brahmacariyanti methunavirati.",
  "atk-s0403a20:10_19": "Devo vā bhavissāmīti mahesakkhadevo vā bhavissāmi.",
  "atk-s0403a20:10_20": "Devaññataro vāti appesakkhadevesu vā aññataroti.",
  "atk-s0403a20:11_0": "7-8. Yāgusuttādivaṇṇanā",
  "atk-s0403a20:12_0": "207-208.",
  "atk-s0403a20:12_1": "Sattame vātaṁ anulometīti vātaṁ anulometvā harati.",
  "atk-s0403a20:12_2": "Vatthiṁ sodhetīti dhamaniyo suddhā karoti.",
  "atk-s0403a20:12_3": "Āmāvasesaṁ pācetīti sace āmāvasesakaṁ hoti,",
  "atk-s0403a20:12_4": "taṁ pāceti.",
  "atk-s0403a20:12_5": "Aṭṭhame acakkhussanti na cakkhūnaṁ hitaṁ,",
  "atk-s0403a20:12_6": "cakkhuṁ visuddhaṁ na karoti.",
  "atk-s0403a20:13_0": "9. Gītassarasuttavaṇṇanā",
  "atk-s0403a20:14_0": "209.",
  "atk-s0403a20:14_1": "Navame āyatakenāti dīghena,",
  "atk-s0403a20:14_2": "paripuṇṇapadabyañjanakaṁ gāthāvattañca vināsetvā pavattena.",
  "atk-s0403a20:14_3": "Sarakuttimpi nikāmayamānassāti evaṁ gītassaro kātabboti sarakiriyaṁ patthayamānassa.",
  "atk-s0403a20:14_4": "Samādhissa bhaṅgo hotīti samathavipassanācittassa vināso hoti.",
  "atk-s0403a20:15_0": "10. Muṭṭhassatisuttavaṇṇanā",
  "atk-s0403a20:16_0": "210.",
  "atk-s0403a20:16_1": "Dasame dukkhaṁ supatīti nānāvidhaṁ supinaṁ passanto dukkhaṁ supati.",
  "atk-s0403a20:16_2": "Dukkhaṁ paṭibujjhatīti paṭibujjhantopi uttasitvā salomahaṁso paṭibujjhati.",
  "atk-s0403a20:16_3": "Imasmiṁ sutte satisampajaññaṁ missakaṁ kathitaṁ.",
  "atk-s0403a20:17_0": "Kimilavaggo paṭhamo."
}