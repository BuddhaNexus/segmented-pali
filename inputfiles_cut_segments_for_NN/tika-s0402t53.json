{
  "tika-s0402t53:0_0": "(20) 5. Mahāvaggo",
  "tika-s0402t53:1_0": "1. Sotānugatasuttavaṇṇanā",
  "tika-s0402t53:2_0": "191.",
  "tika-s0402t53:2_1": "Pañcamassa paṭhame sotānugatānanti pasādasotaṁ anugantvā gatānaṁ,",
  "tika-s0402t53:2_2": "paguṇānaṁ vācuggatānanti attho.",
  "tika-s0402t53:2_3": "Evaṁbhūtā ca pasādasotaṁ odahitvā ñāṇasotena suṭṭhu vavatthapitā nāma hontīti āha ‘‘pasādasota’’ntiādi.",
  "tika-s0402t53:2_4": "Ekaccassa hi uggahitapubbavacanaṁ taṁ taṁ paguṇaṁ niccharitaṁ suṭṭhu vavatthapitaṁ na hoti.",
  "tika-s0402t53:2_5": "‘‘Asukaṁ suttaṁ vā jātakaṁ vā kathehī’’ti vutte ‘‘sajjhāyitvā saṁsanditvā samanuggāhitvā jānissāmī’’ti vadanti.",
  "tika-s0402t53:2_6": "Ekaccassa taṁ taṁ paguṇaṁ bhavaṅgasotasadisaṁ hoti ‘‘asukaṁ suttaṁ vā jātakaṁ vā kathehī’’ti vutte uddharitvā tameva katheti.",
  "tika-s0402t53:2_7": "Taṁ sandhāyetaṁ vuttaṁ ‘‘ñāṇasotena vavatthapitāna’’nti.",
  "tika-s0402t53:2_8": "Itthiliṅgādīni tīṇi liṅgāni.",
  "tika-s0402t53:2_9": "Nāmādīni cattāri padāni.",
  "tika-s0402t53:2_10": "Paṭhamādayo satta vibhattiyo.",
  "tika-s0402t53:3_0": "Vaḷañjetīti pāḷiṁ anusandhiṁ pubbāparavasena vācuggataṁ karonto dhāreti.",
  "tika-s0402t53:3_1": "Vacasā paricitāti suttadasakavaggadasakapaṇṇāsadasakavasena vācāya sajjhāyitā,",
  "tika-s0402t53:3_2": "‘‘dasasuttāni gatāni,",
  "tika-s0402t53:3_3": "dasavaggāni gatānī’’tiādinā sallakkhetvā vācāya sajjhāyitāti attho.",
  "tika-s0402t53:3_4": "Vaggādivasena hi idha vacasā paricayo adhippeto,",
  "tika-s0402t53:3_5": "na pana suttekadesassa suttamattassa vacasā paricayo.",
  "tika-s0402t53:3_6": "Manasā anu anu pekkhitā bhāgaso nijjhāyitā viditā manusānupekkhitā.",
  "tika-s0402t53:3_7": "Yassa vācāya sajjhāyitaṁ buddhavacanaṁ manasā cintentassa tattha tattha pākaṭaṁ hoti,",
  "tika-s0402t53:3_8": "mahādīpaṁ jāletvā ṭhitassa rūpagataṁ viya vibhūtaṁ hutvā paññāyati.",
  "tika-s0402t53:3_9": "Taṁ sandhāyetaṁ vuttaṁ.",
  "tika-s0402t53:3_10": "Suppaṭividdhāti nijjaṭaṁ niggumbaṁ katvā suṭṭhu yāthāvato paṭividdhā.",
  "tika-s0402t53:3_11": "Sesamettha suviññeyyameva.",
  "tika-s0402t53:4_0": "Sotānugatasuttavaṇṇanā niṭṭhitā.",
  "tika-s0402t53:5_0": "2. Ṭhānasuttavaṇṇanā",
  "tika-s0402t53:6_0": "192.",
  "tika-s0402t53:6_1": "Dutiye saṁvāsenāti sahavāsena.",
  "tika-s0402t53:6_2": "Sīlaṁ veditabbanti ‘‘ayaṁ susīlo vā dussīlo vā’’ti saha vasantena upasaṅkamantena jānitabbo.",
  "tika-s0402t53:6_3": "Tañca kho dīghena addhunā,",
  "tika-s0402t53:6_4": "na ittaranti tañca sīlaṁ dīghena kālena veditabbaṁ,",
  "tika-s0402t53:6_5": "na ittarena.",
  "tika-s0402t53:6_6": "Dvīhatīhañhi saṁyatākāro ca saṁvutindriyākāro ca na sakkā dassetuṁ.",
  "tika-s0402t53:6_7": "Manasi karotāti tampi ‘‘sīlamassa pariggahessāmī’’ti manasikarontena paccavekkhanteneva sakkā jānituṁ,",
  "tika-s0402t53:6_8": "na itarena.",
  "tika-s0402t53:6_9": "Paññavatāti tampi sappaññeneva paṇḍitena.",
  "tika-s0402t53:6_10": "Bālo hi manasikarontopi jānituṁ na sakkoti.",
  "tika-s0402t53:7_0": "Saṁvohārenāti aparāparaṁ kathanena.",
  "tika-s0402t53:8_0": "‘‘Yo hi koci manussesu, vohāraṁ upajīvati;",
  "tika-s0402t53:9_0": "Evaṁ vāseṭṭha jānāhi, vāṇijo so na brāhmaṇo’’ti. (ma. ni. 2.457; su. ni. 619) –",
  "tika-s0402t53:10_0": "Ettha hi byavahāro nāma.",
  "tika-s0402t53:10_1": "‘‘Cattāro ariyavohārā,",
  "tika-s0402t53:10_2": "cattāro anariyavohārā’’ti (dī. ni.",
  "tika-s0402t53:10_3": "3.313) ettha cetanā.",
  "tika-s0402t53:10_4": "‘‘Saṅkhā samaññā paññatti vohāro’’ti (dha. sa.",
  "tika-s0402t53:10_5": "1313-1315; mahāni.",
  "tika-s0402t53:10_6": "73) ettha paññatti.",
  "tika-s0402t53:10_7": "‘‘Vohāramattena so vohareyyā’’ti (saṁ. ni.",
  "tika-s0402t53:10_8": "1.25) ettha kathāvohāro.",
  "tika-s0402t53:10_9": "Idhāpi esova adhippeto.",
  "tika-s0402t53:10_10": "Ekaccassa hi sammukhākathā parammukhākathāya na sameti parammukhākathā sammukhākathāya.",
  "tika-s0402t53:10_11": "Tathā purimakathā pacchimakathāya,",
  "tika-s0402t53:10_12": "pacchimakathā ca purimakathāya.",
  "tika-s0402t53:10_13": "So kathaneneva sakkā jānituṁ ‘‘asuci eso puggalo’’ti.",
  "tika-s0402t53:10_14": "Sucisīlassa pana purimaṁ pacchimena,",
  "tika-s0402t53:10_15": "pacchimañca purimena sameti.",
  "tika-s0402t53:10_16": "Sammukhākathitaṁ parammukhākathitena sameti,",
  "tika-s0402t53:10_17": "parammukhākathitañca sammukhākathitena,",
  "tika-s0402t53:10_18": "tasmā kathanena sakkā sucibhāvo jānitunti pakāsento evamāha.",
  "tika-s0402t53:11_0": "Thāmoti ñāṇathāmo.",
  "tika-s0402t53:11_1": "Yassa hi ñāṇathāmo natthi,",
  "tika-s0402t53:11_2": "so uppannesu upaddavesu gahetabbaṁ gahaṇaṁ kattabbaṁ kiccaṁ apassanto advārakagharaṁ paviṭṭho viya carati.",
  "tika-s0402t53:11_3": "Tenāha ‘‘āpadāsu,",
  "tika-s0402t53:11_4": "bhikkhave,",
  "tika-s0402t53:11_5": "thāmo veditabbo’’ti.",
  "tika-s0402t53:12_0": "Sākacchāyāti saṁkathāya.",
  "tika-s0402t53:12_1": "Duppaññassa hi kathā udake geṇḍu viya uppilavati.",
  "tika-s0402t53:12_2": "Paññavato kathentassa paṭibhānaṁ anantaṁ hoti.",
  "tika-s0402t53:12_3": "Udakavipphanditeneva hi maccho khuddako vā mahanto vāti ñāyati.",
  "tika-s0402t53:13_0": "Ñātivināsoti corarogabhayādīhi ñātīnaṁ vināso.",
  "tika-s0402t53:13_1": "Bhogānaṁ byasanaṁ bhogabyasanaṁ,",
  "tika-s0402t53:13_2": "rājacorādivasena bhogavināsoti attho.",
  "tika-s0402t53:13_3": "Tenāha ‘‘dutiyapadepi eseva nayo’’ti.",
  "tika-s0402t53:13_4": "Pañhummaggoti pañhagavesanaṁ,",
  "tika-s0402t53:13_5": "ñātuṁ icchitassa atthassa vīmaṁsananti attho.",
  "tika-s0402t53:13_6": "Atappakanti atittikaraṭṭhena atappakaṁ sādurasabhojanaṁ viya.",
  "tika-s0402t53:13_7": "Saṇhanti sukhumasabhāvaṁ.",
  "tika-s0402t53:14_0": "Ṭhānasuttavaṇṇanā niṭṭhitā.",
  "tika-s0402t53:15_0": "3. Bhaddiyasuttavaṇṇanā",
  "tika-s0402t53:16_0": "193.",
  "tika-s0402t53:16_1": "Tatiye karaṇassa uttaraṁ kiriyaṁ karaṇuttariyaṁ,",
  "tika-s0402t53:16_2": "taṁ lakkhaṇaṁ etassāti karaṇuttariyalakkhaṇo.",
  "tika-s0402t53:16_3": "Sesaṁ suviññeyyameva.",
  "tika-s0402t53:17_0": "Bhaddiyasuttavaṇṇanā niṭṭhitā.",
  "tika-s0402t53:18_0": "4. Sāmugiyasuttavaṇṇanā",
  "tika-s0402t53:19_0": "194.",
  "tika-s0402t53:19_1": "Catutthe puggalassa pārisuddhiyā padhānabhūtāni vā aṅgāni pārisuddhipadhāniyaṅgāni.",
  "tika-s0402t53:19_2": "Sesamettha suviññeyyameva.",
  "tika-s0402t53:20_0": "Sāmugiyasuttavaṇṇanā niṭṭhitā.",
  "tika-s0402t53:21_0": "5. Vappasuttavaṇṇanā",
  "tika-s0402t53:22_0": "195.",
  "tika-s0402t53:22_1": "Pañcame pihitattāti akusalassa pavesanadvāraṁ pidahitvā ṭhitattā.",
  "tika-s0402t53:22_2": "Kāyena saṁvaritabbañhi apihitena dvārena pavattanakaṁ pāpadhammaṁ saṁvaritvā ṭhito kāyena saṁvuto nāma.",
  "tika-s0402t53:22_3": "Khayavirāgenāti accantakhayasaṅkhātena virajjanena,",
  "tika-s0402t53:22_4": "anuppādanirodhenāti attho.",
  "tika-s0402t53:22_5": "Kiṁ vijjā pubbe uppannāti?",
  "tika-s0402t53:22_6": "Ubhayametaṁ na vattabbaṁ.",
  "tika-s0402t53:22_7": "Pahānābhisamayabhāvanābhisamayānaṁ abhinnakālattā padīpujjalanena andhakāraṁ viya vijjuppādena avijjā niruddhāva hoti,",
  "tika-s0402t53:22_8": "vattabbaṁ vā hetuphalattamupacāravasena.",
  "tika-s0402t53:22_9": "Yathā hi padīpujjalanahetuko andhakāravigamo,",
  "tika-s0402t53:22_10": "evaṁ vijjuppādahetuko avijjānirodho.",
  "tika-s0402t53:22_11": "Hetuphaladhammā ca samānakālāpi pubbāparakālā viya voharīyanti yathā ‘‘cakkhuñca paṭicca rūpe ca uppajjati cakkhuviññāṇa’’nti (ma. ni. 1.400; 3.421, 425, 426; saṁ. ni. 2.43-44; 2.4.60; kathā. 465,",
  "tika-s0402t53:22_12": "467) paccayādānuppajjanakiriyā.",
  "tika-s0402t53:22_13": "Cittassa kāyassa ca vihananato vighāto, dukkhaṁ.",
  "tika-s0402t53:22_14": "Paridahanato pariḷāho.",
  "tika-s0402t53:23_0": "Niccavihārāti sabbadā pavattanakavihārā.",
  "tika-s0402t53:23_1": "Ṭhapetvā hi samāpattivelaṁ bhavaṅgavelañca khīṇāsavā iminā chaḷaṅgupekkhāvihārena sabbakālaṁ viharanti.",
  "tika-s0402t53:23_2": "Cakkhunā rūpaṁ disvāti cakkhuviññāṇena rūpaṁ disvā.",
  "tika-s0402t53:23_3": "Cakkhunā rūpaṁ disvāti hi nissayavohārena vuttaṁ.",
  "tika-s0402t53:23_4": "Sasambhārakathā hesā yathā ‘‘dhanunā vijjhatī’’ti,",
  "tika-s0402t53:23_5": "tasmā nissayasīsena nissitassa gahaṇaṁ daṭṭhabbaṁ.",
  "tika-s0402t53:23_6": "Rāgavasena na somanassajāto hotīti gehasitapemavasenapi javanakkhaṇe somanassajāto na hoti maggena samucchinnattā,",
  "tika-s0402t53:23_7": "na domanassajāto pasādaññathattavasenapi.",
  "tika-s0402t53:23_8": "Upekkhako majjhatto hutvā viharatīti asamapekkhanena mohaṁ anuppādento ñāṇupekkhāvaseneva upekkhako viharati majjhatto.",
  "tika-s0402t53:23_9": "Khīṇāsavo hi iṭṭhepi aniṭṭhepi majjhattepi ārammaṇe yo asamapekkhanena samasamā ayonisogahaṇe akhīṇāsavānaṁ moho uppajjati,",
  "tika-s0402t53:23_10": "taṁ anuppādento maggeneva tassa samugghātitattā ñāṇupekkhāvaseneva upekkhako viharati,",
  "tika-s0402t53:23_11": "ayañcassa paṭipatti sativepullapattiyā paññāvepullapattiyā cāti vuttaṁ ‘‘satisampajaññapariggahitāyā’’ti.",
  "tika-s0402t53:24_0": "Ettha ca ‘‘chasu dvāresu upekkhako viharatī’’ti iminā chaḷaṅgupekkhā kathitā.",
  "tika-s0402t53:24_1": "‘‘Sampajāno’’ti vacanato pana cattāri ñāṇasampayuttacittāni labbhanti tehi vinā sampajānatāya asambhavato.",
  "tika-s0402t53:24_2": "‘‘Satatavihārā’’ti vacanato aṭṭhapi mahākiriyacittāni labbhanti ñāṇuppattipaccayarahitakālepi pavattijotanato.",
  "tika-s0402t53:24_3": "‘‘Arajjanto adussanto’’ti vacanato hasituppādavoṭṭhabbanehi saddhiṁ dasa cittāni labbhanti.",
  "tika-s0402t53:24_4": "Arajjanādussanavasena pavatti hi tesampi sādhāraṇāti.",
  "tika-s0402t53:24_5": "Nanu cettha ‘‘upekkhako viharatī’’ti chaḷaṅgupekkhāvasena imesaṁ satatavihārānaṁ āgatattā somanassaṁ kathaṁ labbhatīti?",
  "tika-s0402t53:24_6": "Āsevanatoti.",
  "tika-s0402t53:24_7": "Kiñcāpi hi khīṇāsavo iṭṭhāniṭṭhepi ārammaṇe majjhatte viya bahulaṁ upekkhako viharati attano parisuddhappakatibhāvāvijahanato,",
  "tika-s0402t53:24_8": "kadāci pana tathā cetobhisaṅkhārabhāve yaṁ taṁ sabhāvato iṭṭhaṁ ārammaṇaṁ ,",
  "tika-s0402t53:24_9": "tassa yāthāvato sabhāvaggahaṇavasenapi arahato cittaṁ somanassasahagataṁ hutvā pavattateva,",
  "tika-s0402t53:24_10": "tañca kho pubbāsevanavasena.",
  "tika-s0402t53:25_0": "Kāyoti (saṁ. ni. ṭī.",
  "tika-s0402t53:25_1": "2.2.51) pañcadvārakāyo,",
  "tika-s0402t53:25_2": "so anto avasānaṁ etissāti kāyantikā,",
  "tika-s0402t53:25_3": "taṁ kāyantikaṁ. Tenāha –",
  "tika-s0402t53:25_4": "‘‘yāva pañcadvārakāyo pavattati,",
  "tika-s0402t53:25_5": "tāva pavatta’’nti.",
  "tika-s0402t53:25_6": "Jīvitantikanti etthāpi eseva nayo.",
  "tika-s0402t53:25_7": "Pacchā uppajjitvāti etasmiṁ attabhāve manodvārikavedanāto pacchā uppajjitvā tato paṭhamaṁ nirujjhati,",
  "tika-s0402t53:25_8": "tato eva atthasiddhamatthaṁ sarūpeneva dassetuṁ ‘‘manodvārikavedanā paṭhamaṁ uppajjitvā pacchā nirujjhatī’’ti vuttaṁ.",
  "tika-s0402t53:25_9": "Idāni tameva saṅkhepena vuttaṁ vivarituṁ ‘‘sā hī’’tiādimāha.",
  "tika-s0402t53:25_10": "Yāva tettiṁsavassāni paṭhamavayo.",
  "tika-s0402t53:25_11": "Paññāsavassakāleti paṭhamavayato yāva paññāsavassakālā, tāva.",
  "tika-s0402t53:25_12": "Ṭhitā hotīti vaḍḍhihāniyo anupagantvā samarūpeneva ṭhitā hoti.",
  "tika-s0402t53:25_13": "Mandāti mudukā atikhiṇā.",
  "tika-s0402t53:25_14": "Tadāti asītinavutivassakāle vadantepi tathāciraparicitepīti adhippāyo.",
  "tika-s0402t53:25_15": "Bhaggāti tejobhaggena bhaggā dubbaṇṇā.",
  "tika-s0402t53:25_16": "Hadayakoṭiṁyevāti cakkhādivatthūsu appavattitvā tesaṁ ādiantakoṭibhūtaṁ hadayavatthuṁyeva.",
  "tika-s0402t53:25_17": "Tāvāti yāva vedanā vattati, tāva.",
  "tika-s0402t53:26_0": "Vāpiyāti mahātaḷākena.",
  "tika-s0402t53:26_1": "Pañcaudakamaggasampannanti pañcahi udakassa pavisananikkhamanamaggehi yuttaṁ.",
  "tika-s0402t53:26_2": "Tato tato vissandamānaṁ sabbaso puṇṇattā.",
  "tika-s0402t53:26_3": "Paṭhamaṁ deve vassantetiādi upamāsaṁsandanaṁ.",
  "tika-s0402t53:26_4": "Imaṁ vedanaṁ sandhāyāti imaṁ yathāvuttaṁ pariyosānappattaṁ manodvārikavedanaṁ sandhāya.",
  "tika-s0402t53:27_0": "Kāyassa bhedāti attabhāvassa vināsanato.",
  "tika-s0402t53:27_1": "Parato agantvāti paralokavasena agantvā.",
  "tika-s0402t53:27_2": "Vedanānaṁ sītibhāvo nāma saṅkhāradarathapariḷāhābhāvo.",
  "tika-s0402t53:27_3": "So panāyaṁ sabbaso appavattivasenevāti āha ‘‘appavattanadhammāni bhavissantī’’ti.",
  "tika-s0402t53:28_0": "Attabhāvaṁ nāsetukāmassa daḷhaṁ uppannaṁ saṁvegañāṇaṁ sandhāyāha ‘‘kudālo viya paññā’’ti.",
  "tika-s0402t53:28_1": "Tato nibbattitajjhānasamādhiṁ sandhāya ‘‘piṭakaṁ viya samādhī’’ti.",
  "tika-s0402t53:28_2": "Tannissāya pavattetabbavipassanārambhañāṇaṁ sandhāya ‘‘khanitti viya vipassanā’’ti ca vuttaṁ.",
  "tika-s0402t53:28_3": "Sesamettha uttānameva.",
  "tika-s0402t53:29_0": "Vappasuttavaṇṇanā niṭṭhitā.",
  "tika-s0402t53:30_0": "6. Sāḷhasuttavaṇṇanā",
  "tika-s0402t53:31_0": "196.",
  "tika-s0402t53:31_1": "Chaṭṭhe kāyadaḷhibahulataṁ tapatīti tapo,",
  "tika-s0402t53:31_2": "attakilamathānuyogavasena pavattaṁ vīriyaṁ.",
  "tika-s0402t53:31_3": "Tena kāyadaḷhibahulatānimittassa pāpassa jigucchanaṁ virajjanaṁ tapojigucchāti āha ‘‘dukkarakārikasaṅkhātenā’’tiādi.",
  "tika-s0402t53:31_4": "Tapojigucchavādātiādīsu tapojigucchaṁ vadanti,",
  "tika-s0402t53:31_5": "manasāpi tameva sārato gahetvā vicaranti,",
  "tika-s0402t53:31_6": "kāyenapi tameva allīnā nānappakāraṁ attakilamathānuyogamanuyuttā viharantīti attho.",
  "tika-s0402t53:31_7": "Aparisuddhakāyasamācārāti aparisuddhena pāṇātipātādinā kāyasamācārena samannāgatā.",
  "tika-s0402t53:31_8": "Aparisuddhavacīsamācārāti aparisuddhena musāvādādinā vacīsamācārena samannāgatā.",
  "tika-s0402t53:31_9": "Aparisuddhamanosamācārāti aparisuddhena abhijjhādinā manosamācārena samannāgatā.",
  "tika-s0402t53:31_10": "Kāmaṁ akusalakāyasamācāravacīsamācārappavattikālepi abhijjhādayo pavattantiyeva,",
  "tika-s0402t53:31_11": "tadā pana te cetanāpakkhikā vā abbohārikā vāti,",
  "tika-s0402t53:31_12": "manosamācāravāre eva abhijjhādivasena yojanā katā.",
  "tika-s0402t53:31_13": "Atha vā dvārantare pavattānaṁ pāṇātipātādīnaṁ vacīsamācārādibhāvābhāvo viya dvārantare pavattānampi abhijjhādīnaṁ kāyasamācārādibhāvo asiddho,",
  "tika-s0402t53:31_14": "manosamācārabhāvo eva pana siddhoti katvā manosamācāravāre eva abhijjhādayo uddhaṭā.",
  "tika-s0402t53:31_15": "Tathā hi vuttaṁ –",
  "tika-s0402t53:32_0": "‘‘Dvāre caranti kammāni, na dvārā dvāracārino;",
  "tika-s0402t53:33_0": "Tasmā dvārehi kammāni, aññamaññaṁ vavatthitā’’ti. (dha. sa. aṭṭha. 1 kāmāvacarakusaladvārakathā);",
  "tika-s0402t53:34_0": "Aparisuddhājīvāti aparisuddhena vejjakammadūtakammavaḍḍhiyogādinā ekavīsatianesanābhedena ājīvena samannāgatā.",
  "tika-s0402t53:34_1": "Idañca sāsane pabbajitānaṁyeva vasena vuttaṁ,",
  "tika-s0402t53:34_2": "‘‘yepi te samaṇabrāhmaṇā’’ti pana vacanato bāhirakavasena gahaṭṭhavasena ca yojanā veditabbā.",
  "tika-s0402t53:34_3": "Gahaṭṭhānampi hi jātidhammakuladhammadesadhammavilomanavasena aññathāpi micchājīvo labbhateva.",
  "tika-s0402t53:35_0": "Ñāṇadassanāyāti ettha ñāṇadassananti maggañāṇampi vuccati phalañāṇampi sabbaññutaññāṇampi paccavekkhaṇañāṇampi vipassanāñāṇampi.",
  "tika-s0402t53:35_1": "‘‘Kiṁ nu kho, āvuso,",
  "tika-s0402t53:35_2": "ñāṇadassanavisuddhatthaṁ bhagavati brahmacariyaṁ vussatī’’ti (ma. ni.",
  "tika-s0402t53:35_3": "1.257) hi ettha maggañāṇaṁ ‘‘ñāṇadassana’’nti vuttaṁ.",
  "tika-s0402t53:35_4": "‘‘Ayamañño uttarimanussadhammo alamariyañāṇadassanaviseso adhigato phāsuvihāro’’ti (ma. ni.",
  "tika-s0402t53:35_5": "1.328) ettha phalañāṇaṁ.",
  "tika-s0402t53:35_6": "‘‘Bhagavatopi kho ñāṇaṁ udapādi sattāhakālakato āḷāro kālāmo’’ti (mahāva.",
  "tika-s0402t53:35_7": "10) ettha sabbaññutaññāṇaṁ.",
  "tika-s0402t53:35_8": "‘‘Ñāṇañca pana me dassanaṁ udapādi,",
  "tika-s0402t53:35_9": "akuppā me vimutti,",
  "tika-s0402t53:35_10": "ayamantimā jātī’’ti (saṁ. ni. 5.1081; mahāva. 16; paṭi. ma.",
  "tika-s0402t53:35_11": "2.30) ettha paccavekkhaṇañāṇaṁ.",
  "tika-s0402t53:35_12": "‘‘Ñāṇadassanāya cittaṁ abhinīharatī’’ti (dī. ni.",
  "tika-s0402t53:35_13": "1.234-235) ettha vipassanāñāṇaṁ.",
  "tika-s0402t53:35_14": "Idha pana ñāṇadassanāyāti maggañāṇaṁ ‘‘ñāṇadassana’’nti vuttaṁ.",
  "tika-s0402t53:35_15": "Tenāha ‘‘maggañāṇasaṅkhātāya dassanāyā’’ti.",
  "tika-s0402t53:35_16": "Avirādhitaṁ vijjhatīti avirādhitaṁ katvā vijjhati.",
  "tika-s0402t53:35_17": "Sesamettha suviññeyyameva.",
  "tika-s0402t53:36_0": "Sāḷhasuttavaṇṇanā niṭṭhitā.",
  "tika-s0402t53:37_0": "7. Mallikādevīsuttavaṇṇanā",
  "tika-s0402t53:38_0": "197.",
  "tika-s0402t53:38_1": "Sattame appesakkhāti appānubhāvā.",
  "tika-s0402t53:38_2": "Sā pana appesakkhatā ādhipateyyasampattiyā parivārasampattiyā ca abhāvena pākaṭā hoti.",
  "tika-s0402t53:38_3": "Tattha parivārasampattiyā abhāvaṁ dassento ‘‘appaparivārā’’ti āha.",
  "tika-s0402t53:38_4": "Issarāti ādhipateyyasaṁvattanakammabalena īsanasīlā.",
  "tika-s0402t53:38_5": "Sā panassā issaratā vibhavasampattipaccayā pākaṭā jātāti aḍḍhatāpariyāyabhāvena vadanto ‘‘aḍḍhāti issarā’’ti āha.",
  "tika-s0402t53:38_6": "Mahantaṁ dhanametissā bhūmigatañceva vaḷañjanakañcāti mahaddhanā.",
  "tika-s0402t53:38_7": "Idha pana vaḷañjanakeneva dhanena mahaddhanataṁ dassento ‘‘vaḷañjanakadhanena mahaddhanā’’ti āha.",
  "tika-s0402t53:38_8": "Īsatīti īsā,",
  "tika-s0402t53:38_9": "abhibhūti attho.",
  "tika-s0402t53:38_10": "Mahatī īsā mahesā,",
  "tika-s0402t53:38_11": "suppatiṭṭhitamahesatāya pana parehi mahesoti akkhātabbatāya mahesakkhā.",
  "tika-s0402t53:38_12": "Yasmā pana so mahesakkhābhāvo ādhipateyyaparivārasampattiyā viññāyati,",
  "tika-s0402t53:38_13": "tasmā ‘‘mahāparivārā’’ti vuttaṁ.",
  "tika-s0402t53:39_0": "Saṇṭhānapāripūriyā adhikaṁ rūpamassāti abhirūpā.",
  "tika-s0402t53:39_1": "Saṇṭhānapāripūriyāti ca hatthapādādisarīrāvayavānaṁ susaṇṭhitatāyāti attho.",
  "tika-s0402t53:39_2": "Avayavapāripūriyā hi samudāyapāripūrisiddhi.",
  "tika-s0402t53:39_3": "Rūpanti ca sarīraṁ ‘‘rūpavanteva saṅkhyaṁ gacchatī’’tiādīsu viya.",
  "tika-s0402t53:39_4": "Dassanayuttāti surūpabhāvena passitabbayuttā,",
  "tika-s0402t53:39_5": "dissamānā cakkhūni piyāyatīti aññakiccavikkhepaṁ hitvāpi daṭṭhabbāti vuttaṁ hoti.",
  "tika-s0402t53:39_6": "Dissamānāva somanassavasena cittaṁ pasādetīti pāsādikā.",
  "tika-s0402t53:39_7": "Tenāha ‘‘dassanena pāsādikā’’ti.",
  "tika-s0402t53:39_8": "Pokkharatāti vuccati sundarabhāvo,",
  "tika-s0402t53:39_9": "vaṇṇassa pokkharatā vaṇṇapokkharatā,",
  "tika-s0402t53:39_10": "tāya vaṇṇasampattiyāti attho.",
  "tika-s0402t53:39_11": "Porāṇā pana pokkharanti sarīraṁ vadanti ,",
  "tika-s0402t53:39_12": "vaṇṇaṁ vaṇṇameva.",
  "tika-s0402t53:39_13": "Tesaṁ matena vaṇṇañca pokkharañca vaṇṇapokkharāni,",
  "tika-s0402t53:39_14": "tesaṁ bhāvo vaṇṇapokkharatā.",
  "tika-s0402t53:39_15": "Iti paramāya vaṇṇapokkharatāyāti uttamaparisuddhena vaṇṇena ceva sarīrasaṇṭhānasampattiyā cāti attho daṭṭhabbo.",
  "tika-s0402t53:39_16": "Tenevāha ‘‘vaṇṇena ceva sarīrasaṇṭhānena cā’’ti.",
  "tika-s0402t53:39_17": "Tattha vaṇṇenāti vaṇṇadhātuyā.",
  "tika-s0402t53:39_18": "Sarīraṁ nāma sannivesavisiṭṭho karacaraṇagīvāsīsādiavayavasamudāyo,",
  "tika-s0402t53:39_19": "so ca saṇṭhānamukhena gayhatīti āha ‘‘sarīrasaṇṭhānenā’’ti.",
  "tika-s0402t53:40_0": "Abhisajjatīti kujjhanavaseneva kuṭilakaṇṭako viya tasmiṁ tasmiṁ samuṭṭhāne makaradanto viya lagati.",
  "tika-s0402t53:40_1": "Yañhi kodhassa uppattiṭṭhānabhūte ārammaṇe upanāhassa paccayabhūtaṁ kujjhanavasena abhisajjanaṁ,",
  "tika-s0402t53:40_2": "taṁ idhādhippetaṁ,",
  "tika-s0402t53:40_3": "na lubbhanavasena.",
  "tika-s0402t53:40_4": "Kuppatītiādīsu pubbuppatti kopo,",
  "tika-s0402t53:40_5": "tato balavataro byāpādo laddhāsevanatāya cittassa byāpajjanato.",
  "tika-s0402t53:40_6": "Sātisayaṁ laddhāsevanatāya tato byāpādatopi balavatarā paccatthikabhāvena thāmappatti patitthiyanā.",
  "tika-s0402t53:40_7": "Annaṁ pānantiādīsu adīyato annaṁ,",
  "tika-s0402t53:40_8": "khādanīyaṁ bhojanīyañca.",
  "tika-s0402t53:40_9": "Pātabyato pānaṁ,",
  "tika-s0402t53:40_10": "yaṁkiñci pānaṁ.",
  "tika-s0402t53:40_11": "Vasitabbato acchādetabbato vatthaṁ,",
  "tika-s0402t53:40_12": "nivāsanapāvuraṇaṁ.",
  "tika-s0402t53:40_13": "Yanti tenāti yānaṁ,",
  "tika-s0402t53:40_14": "chattupāhanavayhasivikādi yaṁkiñci gamanapaccayaṁ.",
  "tika-s0402t53:40_15": "Chattampi hi vassātapadukkhanivāraṇena maggagamanasādhananti katvā ‘‘yāna’’nti vuccati.",
  "tika-s0402t53:40_16": "Mālanti yaṁkiñci sumanamālādipupphaṁ.",
  "tika-s0402t53:40_17": "Gandhanti yaṁkiñci candanādivilepanaṁ.",
  "tika-s0402t53:41_0": "Mallikādevīsuttavaṇṇanā niṭṭhitā.",
  "tika-s0402t53:42_0": "8. Attantapasuttavaṇṇanā",
  "tika-s0402t53:43_0": "198.",
  "tika-s0402t53:43_1": "Aṭṭhame āhito ahaṁmāno etthāti attā,",
  "tika-s0402t53:43_2": "attabhāvo.",
  "tika-s0402t53:43_3": "Idha pana yo paro na hoti, so attā,",
  "tika-s0402t53:43_4": "taṁ attānaṁ.",
  "tika-s0402t53:43_5": "Paranti attato aññaṁ.",
  "tika-s0402t53:43_6": "Diṭṭheti paccakkhabhūte.",
  "tika-s0402t53:43_7": "Dhammeti upādānakkhandhadhamme.",
  "tika-s0402t53:43_8": "Tattha hi attā bhavati,",
  "tika-s0402t53:43_9": "attasaññādiṭṭhi bhavatīti attabhāvasamaññā.",
  "tika-s0402t53:43_10": "Tenāha ‘‘diṭṭheva dhammeti imasmiṁyeva attabhāve’’ti.",
  "tika-s0402t53:43_11": "Chātaṁ vuccati taṇhā jighacchāhetutāya.",
  "tika-s0402t53:43_12": "Anto tāpanakilesānanti attano santāne darathapariḷāhajananena santāpanakilesānaṁ.",
  "tika-s0402t53:44_0": "Paresaṁ hananaghātanādinā rodāpanato luddo.",
  "tika-s0402t53:44_1": "Tathā vighātakabhāvena kāyacittānaṁ vidālanato dāruṇo.",
  "tika-s0402t53:44_2": "Thaddhahadayo kakkhaḷo.",
  "tika-s0402t53:44_3": "Bandhanāgāre niyutto bandhanāgāriko.",
  "tika-s0402t53:45_0": "Khattiyābhisekenāti khattiyānaṁ kātabbaabhisekena.",
  "tika-s0402t53:45_1": "Santhāgāranti santhāravasena kataṁ agāraṁ yaññāgāraṁ.",
  "tika-s0402t53:45_2": "Sappitelenāti sappimissena telena.",
  "tika-s0402t53:45_3": "Yamakasnehena hi esā tadā kāyaṁ abbhañjati.",
  "tika-s0402t53:45_4": "Vacchabhāvaṁ taritvā ṭhito vacchataro.",
  "tika-s0402t53:45_5": "Parikkhepakaraṇatthāyāti navamālāhi saddhiṁ dabbhehi vediyā parikkhipanatthāya.",
  "tika-s0402t53:45_6": "Yaññabhūmiyanti avasesayaññaṭṭhāne.",
  "tika-s0402t53:46_0": "Dūrasamussāritamānasseva sāsane sammāpaṭipatti sambhavati,",
  "tika-s0402t53:46_1": "na mānajātikassāti āha ‘‘nihatamānattā’’ti.",
  "tika-s0402t53:46_2": "Ussannattāti bahubhāvato.",
  "tika-s0402t53:46_3": "Bhogārogyādivatthukā madā suppahiyā honti nimittassa avaṭṭhānato,",
  "tika-s0402t53:46_4": "na tathā kulavijjāmadāti khattiyabrāhmaṇakulānaṁ pabbajitānampi jātivijjā nissāya mānajappanaṁ duppajahanti āha ‘‘yebhuyyena hi…pe…",
  "tika-s0402t53:46_5": "mānaṁ karontī’’ti.",
  "tika-s0402t53:46_6": "Vijātitāyāti nihīnajātitāya.",
  "tika-s0402t53:46_7": "Patiṭṭhātuṁ na sakkontīti suvisuddhaṁ katvā sīlaṁ rakkhituṁ na sakkonti.",
  "tika-s0402t53:46_8": "Sīlavasena hi sāsane patiṭṭhahanti.",
  "tika-s0402t53:46_9": "Patiṭṭhātunti vā saccappaṭivedhena lokuttarāya patiṭṭhāya patiṭṭhātuṁ.",
  "tika-s0402t53:46_10": "Yebhuyyena hi upanissayasampannā sujātāyeva honti,",
  "tika-s0402t53:46_11": "na dujjātā.",
  "tika-s0402t53:47_0": "Parisuddhanti rāgādīnaṁ accantameva pahānadīpanato nirupakkilesatāya sabbaso visuddhaṁ.",
  "tika-s0402t53:47_1": "Saddhaṁ paṭilabhatīti pothujjanikasaddhāvasena saddahati.",
  "tika-s0402t53:47_2": "Viññujātikānañhi dhammasampattiggahaṇapubbikā saddhāsiddhi dhammappamāṇadhammappasannabhāvato.",
  "tika-s0402t53:47_3": "Jāyampatikāti gharaṇipatikā.",
  "tika-s0402t53:47_4": "Kāmaṁ ‘‘jāyampatikā’’ti vutte gharasāmikagharasāminivasena dvinnaṁyeva gahaṇaṁ viññāyati,",
  "tika-s0402t53:47_5": "yassa pana purisassa anekā pajāpatiyo honti,",
  "tika-s0402t53:47_6": "tattha kiṁ vattabbanti ekāyapi saṁvāso sambādhoti dassanatthaṁ ‘‘dve’’ti vuttaṁ.",
  "tika-s0402t53:47_7": "Rāgādinā sakiñcanaṭṭhena,",
  "tika-s0402t53:47_8": "khettavatthuādinā sapalibodhaṭṭhena rāgarajādīnaṁ āgamanapathatāpi uppajjanaṭṭhānatā evāti dvepi vaṇṇanā ekatthā,",
  "tika-s0402t53:47_9": "byañjanameva nānaṁ.",
  "tika-s0402t53:47_10": "Alagganaṭṭhenāti asajjanaṭṭhena appaṭibaddhabhāvena.",
  "tika-s0402t53:47_11": "Evaṁ akusalakusalappavattīnaṁ ṭhānabhāvena gharāvāsapabbajjānaṁ sambādhabbhokāsataṁ dassetvā idāni kusalappavattiyāyeva",
  "tika-s0402t53:47_12": "aṭṭhānaṭṭhānabhāvena tesaṁ taṁ dassetuṁ ‘‘apicā’’tiādi vuttaṁ.",
  "tika-s0402t53:48_0": "Saṅkhepakathāti visuṁ visuṁ paduddhāraṁ akatvā saṅkhepato atthavaṇṇanā.",
  "tika-s0402t53:48_1": "Ekampi divasanti ekadivasamattampi.",
  "tika-s0402t53:48_2": "Akhaṇḍaṁ katvāti dukkaṭamattassapi anāpajjanena akhaṇḍitaṁ katvā.",
  "tika-s0402t53:48_3": "Kilesamalena amalinanti taṇhāsaṁkilesādivasena asaṁkiliṭṭhaṁ katvā.",
  "tika-s0402t53:48_4": "Paridahitvāti nivāsetvā ceva pārupitvā ca.",
  "tika-s0402t53:48_5": "Agāravāso agāraṁ uttarapadalopena,",
  "tika-s0402t53:48_6": "tassa vaḍḍhiāvahaṁ agārassa hitaṁ.",
  "tika-s0402t53:49_0": "Bhogakkhandhoti bhogarāsi bhogasamudāyo.",
  "tika-s0402t53:49_1": "Ābandhanaṭṭhenāti putto nattātiādinā pemavasena saparicchedavasena bandhanaṭṭhena.",
  "tika-s0402t53:49_2": "Amhākameteti ñāyantīti ñātī,",
  "tika-s0402t53:49_3": "pitāmahapituputtādivasena parivattanaṭṭhena parivaṭṭo.",
  "tika-s0402t53:49_4": "Sāmaññavācīpi sikkhā-saddo ājīvasaddasannidhānato uparivuccamānavisesāpekkhāya ca visesaniviṭṭhova hotīti",
  "tika-s0402t53:49_5": "vuttaṁ ‘‘yā bhikkhūnaṁ adhisīlasaṅkhātā sikkhā’’ti.",
  "tika-s0402t53:49_6": "Sikkhitabbaṭṭhena sikkhā,",
  "tika-s0402t53:49_7": "saha ājīvanti etthāti sājīvo.",
  "tika-s0402t53:49_8": "Sikkhanabhāvenāti sikkhāya sājīve ca sikkhanabhāvena.",
  "tika-s0402t53:49_9": "Sikkhaṁ paripūrentoti sīlasaṁvaraṁ paripūrento.",
  "tika-s0402t53:49_10": "Sājīvañca avītikkamantoti ‘‘nāmakāyo, padakāyo,",
  "tika-s0402t53:49_11": "niruttikāyo,",
  "tika-s0402t53:49_12": "byañjanakāyo’’ti (pārā. aṭṭha.",
  "tika-s0402t53:49_13": "1.39) vuttaṁ sikkhāpadaṁ bhagavato ca vacanaṁ avītikkamanto hutvāti attho.",
  "tika-s0402t53:49_14": "Idameva ca ‘‘sikkhana’’nti vuttaṁ,",
  "tika-s0402t53:49_15": "tattha sājīvānaṁ avītikkamo sikkhāpāripūriyā paccayo.",
  "tika-s0402t53:49_16": "Tato hi yāva maggā sikkhāpāripūrī hotīti.",
  "tika-s0402t53:50_0": "Anuppadātāti anubalappadātā,",
  "tika-s0402t53:50_1": "anuvattanavasena vā padātā.",
  "tika-s0402t53:50_2": "Kassa pana anuvattanaṁ padānañcāti?",
  "tika-s0402t53:50_3": "‘‘Sahitāna’’nti vuttattā sandhānassāti viññāyati.",
  "tika-s0402t53:50_4": "Tenāha ‘‘sandhānānuppadātā’’ti.",
  "tika-s0402t53:50_5": "Yasmā pana anuvattanavasena sandhānassa padānaṁ ādhānaṁ ārakkhanaṁ vā daḷhakaraṇaṁ hoti,",
  "tika-s0402t53:50_6": "tena vuttaṁ ‘‘dve jane samagge disvā’’tiādi.",
  "tika-s0402t53:50_7": "Āramanti etthāti ārāmo,",
  "tika-s0402t53:50_8": "ramitabbaṭṭhānaṁ.",
  "tika-s0402t53:50_9": "Yasmā pana ā-kārena vināpi ayamattho labbhati,",
  "tika-s0402t53:50_10": "tasmā vuttaṁ ‘‘samaggarāmotipi pāḷi,",
  "tika-s0402t53:50_11": "ayamevattho’’ti.",
  "tika-s0402t53:51_0": "Etthāti –",
  "tika-s0402t53:52_0": "‘‘Nelaṅgo setapacchādo, ekāro vattatī ratho;",
  "tika-s0402t53:53_0": "Anīghaṁ passa āyantaṁ, chinnasotaṁ abandhana’’nti. (saṁ. ni. 4.347; udā. 65; peṭako. 25) –",
  "tika-s0402t53:54_0": "Imissā gāthāya.",
  "tika-s0402t53:54_1": "Sīlañhettha nelaṅganti vuttaṁ.",
  "tika-s0402t53:54_2": "Tenevāha –",
  "tika-s0402t53:54_3": "‘‘citto gahapati,",
  "tika-s0402t53:54_4": "nelaṅganti kho, bhante,",
  "tika-s0402t53:54_5": "sīlānametaṁ adhivacana’’nti (saṁ. ni. 4.347).",
  "tika-s0402t53:54_6": "Sukumārāti appharusatāya mudukā.",
  "tika-s0402t53:54_7": "Purassa esāti ettha pura-saddo tannivāsivācako daṭṭhabbo –",
  "tika-s0402t53:54_8": "‘‘gāmo āgato’’tiādīsu viya.",
  "tika-s0402t53:54_9": "Tenevāha ‘‘nagaravāsīna’’nti.",
  "tika-s0402t53:54_10": "Manaṁ appāyati vaḍḍhetīti manāpo.",
  "tika-s0402t53:54_11": "Tena vuttaṁ ‘‘cittavuḍḍhikarā’’ti.",
  "tika-s0402t53:55_0": "Kālavādītiādi samphappalāpā paṭiviratassa paṭipattidassanaṁ.",
  "tika-s0402t53:55_1": "Atthasaṁhitāpi hi vācā ayuttakālappayogena atthāvahā na siyāti anatthaviññāpanavācaṁ anulometi,",
  "tika-s0402t53:55_2": "tasmā samphappalāpaṁ pajahantena akālavāditā pariharitabbāti vuttaṁ ‘‘kālavādī’’ti.",
  "tika-s0402t53:55_3": "Kālena vadantenapi ubhayānatthasādhanato abhūtaṁ parivajjetabbanti āha ‘‘bhūtavādī’’ti.",
  "tika-s0402t53:55_4": "Bhūtañca vadantena yaṁ idhalokaparalokahitasampādakaṁ,",
  "tika-s0402t53:55_5": "tadeva vattabbanti dassetuṁ ‘‘atthavādī’’ti vuttaṁ.",
  "tika-s0402t53:55_6": "Atthaṁ vadantenapi lokiyadhammasannissitameva avatvā lokuttaradhammasannissitaṁ katvā vattabbanti dassanatthaṁ ‘‘dhammavādī’’ti vuttaṁ.",
  "tika-s0402t53:55_7": "Yathā ca attho lokuttaradhammasannissito hoti,",
  "tika-s0402t53:55_8": "taṁ dassetuṁ ‘‘vinayavādī’’ti vuttaṁ.",
  "tika-s0402t53:55_9": "Pañcannañhi saṁvaravinayānaṁ pañcannañca pahānavinayānaṁ vasena vuccamāno attho nibbānādhigamanahetubhāvato lokuttaradhammasannissito hotīti.",
  "tika-s0402t53:55_10": "Evaṁ guṇavisesayuttova attho vuccamāno desanākosalle sati sobhati,",
  "tika-s0402t53:55_11": "kiccakaro ca hoti,",
  "tika-s0402t53:55_12": "na aññathāti dassetuṁ ‘‘nidhānavatiṁ vācaṁ bhāsitā’’ti vuttaṁ.",
  "tika-s0402t53:55_13": "Idāni taṁ desanākosallaṁ vibhāvetuṁ ‘‘kālenā’’tiādimāha.",
  "tika-s0402t53:55_14": "Pucchādivasena hi otiṇṇavācāvatthusmiṁ ekaṁsādibyākaraṇavibhāgaṁ sallakkhetvā ṭhapanāhetūdāharaṇasandassanādiṁ",
  "tika-s0402t53:55_15": "taṁtaṁkālānurūpaṁ vibhāventiyā parimitaparicchinnarūpāya vipulataragambhīrodāraparamatthavitthārasaṅgāhikāya",
  "tika-s0402t53:55_16": "kathāya ñāṇabalānurūpaṁ pare yāthāvato dhamme patiṭṭhāpento ‘‘desanākusalo’’ti vuccatīti evamettha atthayojanā",
  "tika-s0402t53:55_17": "veditabbā.",
  "tika-s0402t53:56_0": "Evaṁ paṭipāṭiyā satta mūlasikkhāpadāni vibhajitvā abhijjhādippahānaṁ indriyasaṁvarajāgariyānuyogehi vibhāvetuṁ",
  "tika-s0402t53:56_1": "tampi nīharitvā ācārasīlasseva vibhajanavasena pāḷi pavattāti tadatthaṁ vivarituṁ ‘‘bījagāmabhūtagāmasamārambhā’’tiādi vuttaṁ.",
  "tika-s0402t53:56_2": "Tattha bījānaṁ gāmo samūho bījagāmo.",
  "tika-s0402t53:56_3": "Bhūtānaṁ jātānaṁ nibbattānaṁ rukkhagacchalatādīnaṁ samūho bhūtagāmo.",
  "tika-s0402t53:56_4": "Nanu ca rukkhādayo cittarahitatāya na jīvā,",
  "tika-s0402t53:56_5": "cittarahitatā ca paripphandābhāvato chinne viruhanato visadisajātibhāvato catuyoniapariyāpannato ca veditabbā,",
  "tika-s0402t53:56_6": "vuddhi pana pavāḷasilālavaṇānampi vijjatīti na tesaṁ jīvabhāve kāraṇaṁ,",
  "tika-s0402t53:56_7": "visayaggahaṇañca nesaṁ parikappanāmattaṁ supanaṁ viya ciñcādīnaṁ,",
  "tika-s0402t53:56_8": "tathā dohaḷādayo,",
  "tika-s0402t53:56_9": "atha kasmā bījagāmabhūtagāmasamārambhā paṭivirati icchitāti?",
  "tika-s0402t53:56_10": "Samaṇasāruppato tannivāsisattānurakkhaṇato ca.",
  "tika-s0402t53:56_11": "Tenevāha –",
  "tika-s0402t53:56_12": "‘‘jīvasaññino hi moghapurisa manussā rukkhasmi’’ntiādi (pāci. 89).",
  "tika-s0402t53:57_0": "Mūlameva bījaṁ mūlabījaṁ,",
  "tika-s0402t53:57_1": "mūlaṁ bījaṁ etassātipi mūlabījaṁ.",
  "tika-s0402t53:57_2": "Sesesupi eseva nayo.",
  "tika-s0402t53:57_3": "Phaḷubījanti pabbabījaṁ.",
  "tika-s0402t53:57_4": "Paccayantarasamavāye sadisaphaluppattiyā visesakāraṇabhāvato viruhanasamatthe sāraphale niruḷho bīja-saddo",
  "tika-s0402t53:57_5": "tadatthasaṁsiddhiyā mūlādīsupi kesuci pavattatīti mūlādito nivattanatthaṁ ekena bīja-saddena visesetvā",
  "tika-s0402t53:57_6": "vuttaṁ ‘‘bījabīja’’nti ‘‘rūparūpaṁ,",
  "tika-s0402t53:57_7": "dukkhadukkha’’nti (saṁ. ni.",
  "tika-s0402t53:57_8": "4.327) ca yathā.",
  "tika-s0402t53:57_9": "Kasmā panettha bījagāmabhūtagāmaṁ uddharitvā bījagāmo eva niddiṭṭhoti?",
  "tika-s0402t53:57_10": "Na kho panetaṁ evaṁ daṭṭhabbaṁ,",
  "tika-s0402t53:57_11": "nanu avocumhā ‘‘mūlameva bījaṁ mūlabījaṁ,",
  "tika-s0402t53:57_12": "mūlaṁ bījaṁ etassātipi mūlabīja’’nti.",
  "tika-s0402t53:57_13": "Tattha purimena bījagāmo niddiṭṭho,",
  "tika-s0402t53:57_14": "dutiyena bhūtagāmo.",
  "tika-s0402t53:57_15": "Duvidhopesa mūlabījañca mūlabījañca mūlabījanti sāmaññaniddesena,",
  "tika-s0402t53:57_16": "ekasesanayena vā uddiṭṭhoti veditabbo.",
  "tika-s0402t53:57_17": "Tenevāha ‘‘pañcavidhassā’’tiādi.",
  "tika-s0402t53:57_18": "Nīlatiṇarukkhādikassāti allatiṇassa ceva allarukkhādikassa ca.",
  "tika-s0402t53:57_19": "Ādi-saddena osadhigacchalatādīnaṁ saṅgaho.",
  "tika-s0402t53:58_0": "Ekaṁ bhattaṁ ekabhattaṁ,",
  "tika-s0402t53:58_1": "taṁ assa atthīti ekabhattiko.",
  "tika-s0402t53:58_2": "So pana rattibhojanenapi siyāti tannivattanatthaṁ āha ‘‘rattūparato’’ti.",
  "tika-s0402t53:58_3": "Evampi aparaṇhabhojīpi siyā ekabhattikoti tannivattanatthaṁ ‘‘virato vikālabhojanā’’ti vuttaṁ.",
  "tika-s0402t53:58_4": "Aruṇuggamanato paṭṭhāya yāva majjhanhikā ayaṁ buddhādīnaṁ ariyānaṁ āciṇṇasamāciṇṇo bhojanassa kālo nāma,",
  "tika-s0402t53:58_5": "tadañño vikālo.",
  "tika-s0402t53:58_6": "Aṭṭhakathāyaṁ pana dutiyapadena rattibhojanassa paṭikkhittattā ‘‘atikkante majjhanhike yāva sūriyatthaṅgamanā bhojanaṁ vikālabhojanaṁ nāmā’’ti vuttaṁ.",
  "tika-s0402t53:59_0": "Dārumāsakoti ye vohāraṁ gacchantīti iti-saddena evaṁpakāre dasseti.",
  "tika-s0402t53:59_1": "Aññehi gāhāpane upanikkhittasādiyane ca paṭiggahaṇattho labbhatīti ‘‘neva taṁ uggaṇhāti,",
  "tika-s0402t53:59_2": "na uggahāpeti,",
  "tika-s0402t53:59_3": "na upanikkhittaṁ sādiyatī’’ti vuttaṁ.",
  "tika-s0402t53:59_4": "Atha vā tividhaṁ paṭiggahaṇaṁ kāyena, vācāya, manasāti.",
  "tika-s0402t53:59_5": "Tattha kāyena paṭiggahaṇaṁ uggaṇhanaṁ,",
  "tika-s0402t53:59_6": "vācāya paṭiggahaṇaṁ uggahāpanaṁ,",
  "tika-s0402t53:59_7": "manasā paṭiggahaṇaṁ sādiyananti tividhampi paṭiggahaṇaṁ ekajjhaṁ gahetvā paṭiggahaṇāti vuttanti āha ‘‘neva taṁ uggaṇhātī’’tiādi.",
  "tika-s0402t53:59_8": "Esa nayo āmakadhaññapaṭiggahaṇātiādīsupi.",
  "tika-s0402t53:59_9": "Nīvārādiupadhaññassa sāliādimūladhaññantogadhattā vuttaṁ ‘‘sattavidhassā’’ti.",
  "tika-s0402t53:59_10": "‘‘Anujānāmi,",
  "tika-s0402t53:59_11": "bhikkhave,",
  "tika-s0402t53:59_12": "pañca vasāni bhesajjāni acchavasaṁ,",
  "tika-s0402t53:59_13": "macchavasaṁ,",
  "tika-s0402t53:59_14": "susukāvasaṁ,",
  "tika-s0402t53:59_15": "sūkaravasaṁ,",
  "tika-s0402t53:59_16": "gadrabhavasa’’nti (mahāva.",
  "tika-s0402t53:59_17": "262) vuttattā idaṁ odissa anuññātaṁ nāma.",
  "tika-s0402t53:59_18": "Tassa pana ‘‘kāle paṭiggahita’’nti (mahāva.",
  "tika-s0402t53:59_19": "262) vuttattā paṭiggahaṇaṁ vaṭṭati sati paccayeti āha ‘‘aññatra odissa anuññātā’’ti.",
  "tika-s0402t53:60_0": "Sāruppena vañcanaṁ rūpakūṭaṁ,",
  "tika-s0402t53:60_1": "patirūpena vañcanāti attho.",
  "tika-s0402t53:60_2": "Aṅgena attano sarīrāvayavena vañcanaṁ aṅgakūṭaṁ.",
  "tika-s0402t53:60_3": "Gaṇhanavasena vañcanaṁ gahaṇakūṭaṁ.",
  "tika-s0402t53:60_4": "Paṭicchannaṁ katvā vañcanaṁ paṭicchannakūṭaṁ.",
  "tika-s0402t53:60_5": "Akkamatīti nippīḷeti,",
  "tika-s0402t53:60_6": "pubbabhāge akkamatīti sambandho.",
  "tika-s0402t53:60_7": "Hadayanti nāḷiādimānabhājanānaṁ abbhantaraṁ.",
  "tika-s0402t53:60_8": "Telādīnaṁ nāḷiādīhi minanakāle ussāpitā sikhāyeva sikhābhedo,",
  "tika-s0402t53:60_9": "tassā hāpanaṁ.",
  "tika-s0402t53:60_10": "Kecīti sārasamāsācariyā uttaravihāravāsino ca.",
  "tika-s0402t53:61_0": "Vadhoti muṭṭhippahārakasātāḷanādīhi hiṁsanaṁ,",
  "tika-s0402t53:61_1": "viheṭhananti attho.",
  "tika-s0402t53:61_2": "Viheṭhanatthopi hi vadha-saddo dissati ‘‘attānaṁ vadhitvā vadhitvā rodatī’’tiādīsu.",
  "tika-s0402t53:61_3": "Yathā hi apaṭiggahabhāvasāmaññe satipi pabbajitehi appaṭiggahitabbavatthuvisesabhāvasandassanatthaṁ itthikumāridāsidāsādayo vibhāgena vuttā,",
  "tika-s0402t53:61_4": "evaṁ parassaharaṇabhāvato adinnādānabhāvasāmaññe satipi tulākūṭādayo adinnādānavisesabhāvadassanatthaṁ vibhāgena vuttā.",
  "tika-s0402t53:61_5": "Na evaṁ pāṇātipātapariyāyassa vadhassa puna gahaṇe payojanaṁ atthi,",
  "tika-s0402t53:61_6": "tattha sayaṁkāro,",
  "tika-s0402t53:61_7": "idha paraṁkāroti ca na sakkā vattuṁ ‘‘kāyavacippayogasamuṭṭhāpikā cetanā chappayogā’’ti (dī. ni. ṭī.",
  "tika-s0402t53:61_8": "1.10) vacanato,",
  "tika-s0402t53:61_9": "tasmā yathāvutto evamettha attho yutto.",
  "tika-s0402t53:61_10": "Aṭṭhakathāyaṁ pana ‘‘vadhoti māraṇa’’nti vuttaṁ.",
  "tika-s0402t53:61_11": "Tampi pothanameva sandhāyāti ca sakkā viññātuṁ māraṇasaddassa vihiṁsanepi dissanato.",
  "tika-s0402t53:62_0": "Cīvarapiṇḍapātānaṁ yathākkamaṁ kāyakucchipariharaṇamattajotanāyaṁ avisesato aṭṭhannaṁ parikkhārānaṁ tappayojanatā",
  "tika-s0402t53:62_1": "sambhavatīti dassento ‘‘te sabbepī’’tiādimāha.",
  "tika-s0402t53:62_2": "Etepīti navaparikkhārikādayopi appicchā ca santuṭṭhā ca.",
  "tika-s0402t53:62_3": "Na hi tattakena mahicchatā asantuṭṭhitā hotīti.",
  "tika-s0402t53:63_0": "Catūsu disāsu sukhaṁ viharati,",
  "tika-s0402t53:63_1": "tato eva sukhavihāraṭṭhānabhūtā catasso disā assa santīti cātuddiso.",
  "tika-s0402t53:63_2": "Tattha cāyaṁ satte vā saṅkhāre vā bhayena nappaṭihaññatīti appaṭigho.",
  "tika-s0402t53:63_3": "Dvādasavidhassa santosassa vasena santussanato santussamāno.",
  "tika-s0402t53:63_4": "Itarītarenāti uccāvacena parissayānaṁ bāhirānaṁ sīhabyagghādīnaṁ,",
  "tika-s0402t53:63_5": "abbhantarānañca kāmacchandādīnaṁ kāyacittūpaddavānaṁ abhibhavanato parissayānaṁ sahitā.",
  "tika-s0402t53:63_6": "Bandhanabhāvakarabhayābhāvena acchambhi.",
  "tika-s0402t53:63_7": "Eko asahāyo.",
  "tika-s0402t53:63_8": "Tato eva khaggamigasiṅgasadisatāya khaggavisāṇakappo careyyāti attho.",
  "tika-s0402t53:64_0": "Chinnapakkho,",
  "tika-s0402t53:64_1": "asañjātapakkho vā sakuṇo gantuṁ na sakkotīti pakkhi-saddena visesetvā sakuṇo pāḷiyaṁ vuttoti āha ‘‘pakkhayutto sakuṇo’’ti.",
  "tika-s0402t53:64_2": "Yassa sannidhikāraparibhogo kiñci ṭhapetabbaṁ sāpekkhāṭhapanañca natthi,",
  "tika-s0402t53:64_3": "tādiso ayaṁ bhikkhūti dassento ‘‘ayametthasaṅkhepattho’’tiādimāha.",
  "tika-s0402t53:64_4": "Ariyanti apenti tato dosā,",
  "tika-s0402t53:64_5": "tehi vā ārakāti ariyoti āha ‘‘ariyenāti niddosenā’’ti.",
  "tika-s0402t53:64_6": "Ajjhattanti attani.",
  "tika-s0402t53:64_7": "Niddosasukhanti nirāmisasukhaṁ kilesavajjarahitattā.",
  "tika-s0402t53:65_0": "Yathāvutte sīlasaṁvare patiṭṭhitasseva indriyasaṁvaro icchitabbo tadadhiṭṭhānato tassa ca paripālakabhāvatoti",
  "tika-s0402t53:65_1": "vuttaṁ ‘‘so iminā ariyena sīlakkhandhena samannāgato bhikkhū’’ti.",
  "tika-s0402t53:65_2": "Sesapadesūti ‘‘na nimittaggāhī hotī’’tiādipadesu.",
  "tika-s0402t53:65_3": "Ayaṁ panettha saṅkhepattho –",
  "tika-s0402t53:65_4": "na nimittaggāhīti itthipurisanimittaṁ vā subhanimittādikaṁ vā kilesavatthubhūtaṁ nimittaṁ na gaṇhāti,",
  "tika-s0402t53:65_5": "diṭṭhamatteyeva saṇṭhāti.",
  "tika-s0402t53:65_6": "Nānubyañjanaggāhīti kilesānaṁ anu anu byañjanato pākaṭabhāvakaraṇato anubyañjanantiladdhavohāraṁ hatthapādasitahasitakathitavilokitādibhedaṁ",
  "tika-s0402t53:65_7": "ākāraṁ na gaṇhāti.",
  "tika-s0402t53:65_8": "Yaṁ tattha bhūtaṁ,",
  "tika-s0402t53:65_9": "tadeva gaṇhāti.",
  "tika-s0402t53:65_10": "Yatvādhikaraṇamenantiādimhi yaṁkāraṇā yassa cakkhundriyāsaṁvarassa hetu etaṁ puggalaṁ satikavāṭena cakkhundriyaṁ",
  "tika-s0402t53:65_11": "asaṁvutaṁ apihitacakkhudvāraṁ hutvā viharantaṁ ete abhijjhādayo dhammā anvassaveyyuṁ anuppabandheyyuṁ.",
  "tika-s0402t53:65_12": "Tassa saṁvarāya paṭipajjatīti tassa cakkhundriyassa satikavāṭena pidahanatthāya paṭipajjati.",
  "tika-s0402t53:65_13": "Evaṁ paṭipajjantoyeva ca ‘‘rakkhati cakkhundriyaṁ,",
  "tika-s0402t53:65_14": "cakkhundriye saṁvaraṁ āpajjatī’’ti vuccati.",
  "tika-s0402t53:65_15": "Sotena saddaṁ sutvātiādīsupi eseva nayo.",
  "tika-s0402t53:65_16": "Evamidaṁ saṅkhepato rūpādīsu kilesānubandhanimittādiggāhaparivajjanalakkhaṇaṁ indriyasaṁvaraṁ sīlaṁ veditabbaṁ.",
  "tika-s0402t53:65_17": "Ayamettha saṅkhepo,",
  "tika-s0402t53:65_18": "vitthāro pana visuddhimaggasaṁvaṇṇanāsu (visuddhi. mahāṭī.",
  "tika-s0402t53:65_19": "1.13) vuttanayeneva veditabbo.",
  "tika-s0402t53:65_20": "Kilesehi anavasittasukhantiādīsu rūpādīsu nimittādiggāhaparivajjanalakkhaṇattā indriyasaṁvarassa kilesehi",
  "tika-s0402t53:65_21": "anavasittasukhatā avikiṇṇasukhatā cassa vuttā.",
  "tika-s0402t53:66_0": "Abhikkamanaṁ abhikkanto,",
  "tika-s0402t53:66_1": "purato gamanaṁ.",
  "tika-s0402t53:66_2": "Paṭikkamanaṁ paṭikkanto,",
  "tika-s0402t53:66_3": "paccāgamanaṁ.",
  "tika-s0402t53:66_4": "Tadubhayampi catūsu iriyāpathesu labbhati.",
  "tika-s0402t53:66_5": "Gamane tāva purato kāyaṁ abhiharanto abhikkamati nāma,",
  "tika-s0402t53:66_6": "paṭinivattento paṭikkamati nāma.",
  "tika-s0402t53:66_7": "Ṭhānepi ṭhitakova kāyaṁ purato oṇamanto abhikkamati nāma,",
  "tika-s0402t53:66_8": "pacchato apanāmento paṭikkamati nāma.",
  "tika-s0402t53:66_9": "Nisajjāyapi nisinnakova āsanassa purimaaṅgābhimukho saṁsaranto abhikkamati nāma,",
  "tika-s0402t53:66_10": "pacchimaṁ aṅgappadesaṁ paccāsaṁsaranto paṭikkamati nāma.",
  "tika-s0402t53:66_11": "Nipajjāyapi eseva nayo.",
  "tika-s0402t53:67_0": "Sātthakasampajaññantiādīsu samantato pakārehi,",
  "tika-s0402t53:67_1": "pakaṭṭhaṁ vā savisesaṁ jānātīti sampajāno,",
  "tika-s0402t53:67_2": "sampajānassa bhāvo sampajaññaṁ,",
  "tika-s0402t53:67_3": "tathāpavattaṁ ñāṇaṁ.",
  "tika-s0402t53:67_4": "Dhammato vaḍḍhisaṅkhātena saha atthena vattatīti sātthakaṁ,",
  "tika-s0402t53:67_5": "abhikkantādisātthakassa sampajaññaṁ sātthakasampajaññaṁ.",
  "tika-s0402t53:67_6": "Sappāyassa attano upakārāvahassa sampajaññaṁ sappāyasampajaññaṁ.",
  "tika-s0402t53:67_7": "Abhikkamādīsu bhikkhācāragocare,",
  "tika-s0402t53:67_8": "aññatthāpi pavattesu avijahitakammaṭṭhānasaṅkhāte gocare sampajaññaṁ gocarasampajaññaṁ.",
  "tika-s0402t53:67_9": "Abhikkamādīsu asammuyhanameva sampajaññaṁ asammohasampajaññaṁ.",
  "tika-s0402t53:67_10": "Tattha (dī. ni. aṭṭha. 1.214; ma. ni. aṭṭha.",
  "tika-s0402t53:67_11": "1.109) abhikkamanacitte uppanne cittavaseneva agantvā ‘‘kinnu me ettha gatena attho atthi natthī’’ti",
  "tika-s0402t53:67_12": "atthānatthaṁ pariggahetvā atthapariggahaṇaṁ sātthakasampajaññaṁ.",
  "tika-s0402t53:67_13": "Tattha ca atthoti cetiyadassanabodhidassanasaṅghadassanatheradassanaasubhadassanādivasena dhammato vaḍḍhi.",
  "tika-s0402t53:67_14": "Cetiyaṁ vā bodhiṁ vā disvāpi hi buddhārammaṇaṁ,",
  "tika-s0402t53:67_15": "saṅghadassanena saṅghārammaṇaṁ pītiṁ uppādetvā tadeva khayavayato sammasanto arahattaṁ pāpuṇāti.",
  "tika-s0402t53:67_16": "There disvā tesaṁ ovāde patiṭṭhāya asubhaṁ disvā tattha paṭhamajjhānaṁ uppādetvā tadeva khayavayato sammasanto arahattaṁ pāpuṇāti,",
  "tika-s0402t53:67_17": "tasmā etesaṁ dassanaṁ ‘‘sātthaka’’nti vuttaṁ.",
  "tika-s0402t53:67_18": "Keci pana ‘‘āmisatopi vaḍḍhi atthoyeva taṁ nissāya brahmacariyānuggahāya paṭipannattā’’ti vadanti.",
  "tika-s0402t53:68_0": "Tasmiṁ pana gamane sappāyāsappāyaṁ pariggahetvā sappāyapariggaṇhanaṁ sappāyasampajaññaṁ.",
  "tika-s0402t53:68_1": "Seyyathidaṁ –",
  "tika-s0402t53:68_2": "cetiyadassanaṁ tāva sātthaṁ.",
  "tika-s0402t53:68_3": "Sace pana cetiyassa mahāpūjāya dasadvādasayojanantare parisā sannipatanti,",
  "tika-s0402t53:68_4": "attano vibhavānurūpaṁ itthiyopi purisāpi alaṅkatapaṭiyattā cittakammarūpakāni viya sañcaranti.",
  "tika-s0402t53:68_5": "Tatra cassa iṭṭhe ārammaṇe lobho,",
  "tika-s0402t53:68_6": "aniṭṭhe paṭigho,",
  "tika-s0402t53:68_7": "asamapekkhane moho uppajjati,",
  "tika-s0402t53:68_8": "kāyasaṁsaggāpattiṁ vā āpajjati,",
  "tika-s0402t53:68_9": "jīvitabrahmacariyānaṁ vā antarāyo hoti.",
  "tika-s0402t53:68_10": "Evaṁ taṁ ṭhānaṁ asappāyaṁ hoti,",
  "tika-s0402t53:68_11": "vuttappakāraantarāyābhāve sappāyaṁ.",
  "tika-s0402t53:68_12": "Bodhidassanepi eseva nayo.",
  "tika-s0402t53:68_13": "Saṅghadassanampi sātthaṁ.",
  "tika-s0402t53:68_14": "Sace pana antogāme mahāmaṇḍapaṁ kāretvā sabbarattiṁ dhammassavanaṁ karontesu manussesu vuttappakāreneva janasannipāto ceva antarāyo ca hoti.",
  "tika-s0402t53:68_15": "Evaṁ taṁ ṭhānaṁ asappāyaṁ,",
  "tika-s0402t53:68_16": "antarāyābhāve sappāyaṁ.",
  "tika-s0402t53:68_17": "Mahāparisāparivārānaṁ therānaṁ dassanepi eseva nayo.",
  "tika-s0402t53:68_18": "Asubhadassanampi sātthaṁ maggaphalādhigamahetubhāvato.",
  "tika-s0402t53:68_19": "Dantakaṭṭhatthāya sāmaṇeraṁ gahetvā gatadaharabhikkhuno vatthupettha kathetabbaṁ.",
  "tika-s0402t53:68_20": "Evaṁ sātthampi panetaṁ purisassa mātugāmāsubhaṁ asappāyaṁ,",
  "tika-s0402t53:68_21": "mātugāmassa ca purisāsubhaṁ.",
  "tika-s0402t53:68_22": "Sabhāgameva sappāyanti evaṁ sappāyapariggaṇhanaṁ sappāyasampajaññaṁ nāma.",
  "tika-s0402t53:69_0": "Evaṁ pariggahitasātthakasappāyassa pana aṭṭhatiṁsāya kammaṭṭhānesu attano cittaruciyaṁ kammaṭṭhānasaṅkhātaṁ",
  "tika-s0402t53:69_1": "gocaraṁ uggahetvā bhikkhācāragocare taṁ gahetvāva gamanaṁ gocarasampajaññaṁ nāma.",
  "tika-s0402t53:70_0": "Abhikkamādīsu pana asammuyhanaṁ asammohasampajaññaṁ.",
  "tika-s0402t53:70_1": "Taṁ evaṁ veditabbaṁ –",
  "tika-s0402t53:70_2": "idha bhikkhu abhikkamanto vā paṭikkamanto vā yathā andhaputhujjanā abhikkamādīsu ‘‘attā abhikkamati,",
  "tika-s0402t53:70_3": "attanā abhikkamo nibbattito’’ti vā,",
  "tika-s0402t53:70_4": "‘‘ahaṁ abhikkamāmi,",
  "tika-s0402t53:70_5": "mayā abhikkamo nibbattito’’ti vā sammuyhanti,",
  "tika-s0402t53:70_6": "tathā asammuyhanto ‘‘abhikkamāmī’’ti citte uppajjamāne teneva cittena saddhiṁ cittasamuṭṭhānā vāyodhātu viññattiṁ janayamānā uppajjati,",
  "tika-s0402t53:70_7": "iti cittakiriyavāyodhātuvipphāravasena ayaṁ kāyasammato aṭṭhisaṅghāṭo abhikkamati,",
  "tika-s0402t53:70_8": "tassevaṁ abhikkamato ekekapaduddharaṇe pathavīdhātu,",
  "tika-s0402t53:70_9": "āpodhātūti dve dhātuyo omattā honti mandā,",
  "tika-s0402t53:70_10": "itarā dve adhimattā honti balavatiyo.",
  "tika-s0402t53:70_11": "Tathā atiharaṇavītiharaṇesu.",
  "tika-s0402t53:70_12": "Vossajjane tejodhātu,",
  "tika-s0402t53:70_13": "vāyodhātūti dve dhātuyo omattā honti mandā,",
  "tika-s0402t53:70_14": "itarā dve adhimattā balavatiyo.",
  "tika-s0402t53:70_15": "Tathā sannikkhepanasannirumbhanesu.",
  "tika-s0402t53:70_16": "Tattha uddharaṇe pavattā rūpārūpadhammā atiharaṇaṁ na pāpuṇanti,",
  "tika-s0402t53:70_17": "tathā atiharaṇe pavattā vītiharaṇaṁ,",
  "tika-s0402t53:70_18": "vītiharaṇe pavattā vossajjanaṁ,",
  "tika-s0402t53:70_19": "vossajjane pavattā sannikkhepanaṁ,",
  "tika-s0402t53:70_20": "sannikkhepane pavattā sannirumbhanaṁ na pāpuṇanti.",
  "tika-s0402t53:70_21": "Tattha tattheva pabbapabbaṁ sannisandhi odhiodhi hutvā tattakapāle pakkhittatilaṁ viya paṭapaṭāyantā bhijjanti.",
  "tika-s0402t53:70_22": "Tattha ko eko abhikkamati,",
  "tika-s0402t53:70_23": "kassa vā ekassa abhikkamanaṁ?",
  "tika-s0402t53:70_24": "Paramatthato hi dhātūnaṁyeva gamanaṁ,",
  "tika-s0402t53:70_25": "dhātūnaṁ ṭhānaṁ,",
  "tika-s0402t53:70_26": "dhātūnaṁ nisajjanaṁ,",
  "tika-s0402t53:70_27": "dhātūnaṁ sayanaṁ.",
  "tika-s0402t53:70_28": "Tasmiṁ tasmiñhi koṭṭhāse saddhiṁ rūpena –",
  "tika-s0402t53:71_0": "‘‘Aññaṁ uppajjate cittaṁ, aññaṁ cittaṁ nirujjhati;",
  "tika-s0402t53:72_0": "Avīcimanusambandho,",
  "tika-s0402t53:72_1": "nadīsotova vattatī’’ti. (dī. ni. aṭṭha. 1.214; ma. ni. aṭṭha. 1.109; saṁ. ni. aṭṭha. 3.5.368);",
  "tika-s0402t53:73_0": "Evaṁ abhikkamādīsu asammuyhanaṁ asammohasampajaññaṁ nāmāti.",
  "tika-s0402t53:73_1": "Paccayasampattinti paccayapāripūriṁ.",
  "tika-s0402t53:73_2": "Ime cattāroti sīlasaṁvaro, santoso,",
  "tika-s0402t53:73_3": "indriyasaṁvaro,",
  "tika-s0402t53:73_4": "satisampajaññanti ime cattāro araññavāsassa sambhārā .",
  "tika-s0402t53:73_5": "Vattabbataṁ āpajjatīti ‘‘asukassa bhikkhuno araññe tiracchānagatānaṁ viya vanacarakānaṁ viya ca nivāsamattameva,",
  "tika-s0402t53:73_6": "na araññavāsānucchavikā kāci sammāpaṭipattī’’ti apavādavasena vattabbataṁ,",
  "tika-s0402t53:73_7": "āraññakehi vā tiracchānagatehi vanacarakavisabhāgajanehi vippaṭipattivasena vatthabbataṁ āpajjati.",
  "tika-s0402t53:73_8": "Bheravasaddaṁ sāventi,",
  "tika-s0402t53:73_9": "tāvatā apalāyantānaṁ hatthehi sīsaṁ…pe… karonti.",
  "tika-s0402t53:73_10": "Kāḷakasadisattā kāḷakaṁ,",
  "tika-s0402t53:73_11": "vītikkamasaṅkhātaṁ thullavajjaṁ.",
  "tika-s0402t53:73_12": "Tilakasadisattā tilakaṁ,",
  "tika-s0402t53:73_13": "micchāvitakkasaṅkhātaṁ aṇumattavajjaṁ.",
  "tika-s0402t53:73_14": "Tanti pītiṁ.",
  "tika-s0402t53:73_15": "Vibhūtabhāvena upaṭṭhānato khayato sammasanto.",
  "tika-s0402t53:74_0": "Vivittanti janavivittaṁ.",
  "tika-s0402t53:74_1": "Tenāha ‘‘suñña’’nti.",
  "tika-s0402t53:74_2": "Taṁ pana janasaddanigghosābhāvena veditabbaṁ saddakaṇṭakattā jhānassāti āha ‘‘appasaddaṁ appanigghosanti attho’’ti.",
  "tika-s0402t53:74_3": "Etadevāti nissaddataṁyeva.",
  "tika-s0402t53:74_4": "Vihāro pākāraparicchinno sakalo āvāso.",
  "tika-s0402t53:74_5": "Aḍḍhayogo dīghapāsādo,",
  "tika-s0402t53:74_6": "‘‘garuḷasaṇṭhānapāsādo’’tipi vadanti.",
  "tika-s0402t53:74_7": "Pāsādo caturassapāsādo.",
  "tika-s0402t53:74_8": "Hammiyaṁ muṇḍacchadanapāsādo.",
  "tika-s0402t53:74_9": "Aṭṭo paṭirājūnaṁ paṭibāhanayoggo catuppañcabhūmako patissayaviseso.",
  "tika-s0402t53:74_10": "Māḷo ekakūṭasaṅgahito anekakoṇavanto patissayaviseso.",
  "tika-s0402t53:74_11": "Aparo nayo –",
  "tika-s0402t53:74_12": "vihāro nāma dīghamukhapāsādo.",
  "tika-s0402t53:74_13": "Aḍḍhayogo ekapassacchadanakasenāsanaṁ.",
  "tika-s0402t53:74_14": "Tassa kira ekapasse bhitti uccatarā hoti,",
  "tika-s0402t53:74_15": "itarapasse nīcā.",
  "tika-s0402t53:74_16": "Etena taṁ ekapassacchadanakaṁ hoti.",
  "tika-s0402t53:74_17": "Pāsādo nāma āyatacaturassapāsādo.",
  "tika-s0402t53:74_18": "Hammiyaṁ muṇḍacchadanaṁ candikaṅgaṇayuttaṁ.",
  "tika-s0402t53:74_19": "Guhā nāma kevalā pabbataguhā.",
  "tika-s0402t53:74_20": "Leṇaṁ dvārabaddhaṁ pabbhāraṁ.",
  "tika-s0402t53:74_21": "Maṇḍapoti sākhāmaṇḍapo.",
  "tika-s0402t53:74_22": "Āvasathabhūtaṁ senāsanaṁ viharitabbaṭṭhena vihārasenāsanaṁ.",
  "tika-s0402t53:74_23": "Masārakādi mañcapīṭhaṁ tattha attharitabbabhisi upadhānañca mañcapīṭhasambandhato mañcapīṭhasenāsanaṁ.",
  "tika-s0402t53:74_24": "Cimilikādi bhūmiyaṁ santharitabbatāya santhatasenāsanaṁ.",
  "tika-s0402t53:74_25": "Abhisaṅkhatābhāvato kevalaṁ sayanassa nisajjāya ca okāsabhūtaṁ rukkhamūlādi paṭikkamitabbaṭṭhānaṁ okāsasenāsanaṁ.",
  "tika-s0402t53:74_26": "Senāsanaggahaṇena gahitamevāti ‘‘vivittaṁ senāsana’’nti iminā senāsanaggahaṇena gahitameva sāmaññajotanābhāvato.",
  "tika-s0402t53:75_0": "Yadi evaṁ kasmā ‘‘arañña’’nti vuttanti āha ‘‘imassa panā’’tiādi.",
  "tika-s0402t53:75_1": "Bhikkhunīnaṁ vasena āgatanti idaṁ vinaye tathā āgataṁ sandhāya vuttaṁ ,",
  "tika-s0402t53:75_2": "abhidhammepi (vibha.",
  "tika-s0402t53:75_3": "529) pana ‘‘araññanti nikkhamitvā bahi indakhilā sabbametaṁ arañña’’nti āgatameva.",
  "tika-s0402t53:75_4": "Tattha hi yaṁ na gāmappadesantogadhaṁ,",
  "tika-s0402t53:75_5": "taṁ araññanti nippariyāyavasena tathā vuttaṁ.",
  "tika-s0402t53:75_6": "Dhutaṅganiddese (visuddhi.",
  "tika-s0402t53:75_7": "1.31) yaṁ vuttaṁ,",
  "tika-s0402t53:75_8": "taṁ yuttaṁ,",
  "tika-s0402t53:75_9": "tasmā tattha vuttanayena gahetabbanti adhippāyo.",
  "tika-s0402t53:75_10": "Rukkhamūlanti rukkhasamīpaṁ.",
  "tika-s0402t53:75_11": "Vuttañhetaṁ ‘‘yāvatā majjhanhike kāle samantā chāyā pharati,",
  "tika-s0402t53:75_12": "nivāte paṇṇāni patanti,",
  "tika-s0402t53:75_13": "ettāvatā rukkhamūla’’nti.",
  "tika-s0402t53:75_14": "Sela-saddo avisesato pabbatapariyāyoti katvā vuttaṁ ‘‘pabbatanti sela’’nti,",
  "tika-s0402t53:75_15": "na silāmayameva.",
  "tika-s0402t53:75_16": "Paṁsumayādiko hi tividhopi pabbato evāti.",
  "tika-s0402t53:75_17": "Vivaranti dvinnaṁ pabbatānaṁ mitho āsannatare ṭhitānaṁ ovarakādisadisaṁ vivaraṁ.",
  "tika-s0402t53:75_18": "Ekasmiṁyeva vā pabbate.",
  "tika-s0402t53:75_19": "Umaṅgasadisanti suduṅgāsadisaṁ.",
  "tika-s0402t53:75_20": "Manussānaṁ anupacāraṭṭhānanti pakatisañcāravasena manussehi na sañcaritabbaṭṭhānaṁ.",
  "tika-s0402t53:75_21": "Ādi-saddena ‘‘vanapatthanti vanasaṇḍānametaṁ senāsanānaṁ adhivacanaṁ.",
  "tika-s0402t53:75_22": "Vanapatthanti bhiṁsanakānametaṁ.",
  "tika-s0402t53:75_23": "Vanapatthanti salomahaṁsānametaṁ.",
  "tika-s0402t53:75_24": "Vanapatthanti pariyantānametaṁ.",
  "tika-s0402t53:75_25": "Vanapatthanti na manussūpacārānametaṁ senāsanānaṁ adhivacana’’nti (vibha.",
  "tika-s0402t53:75_26": "531) imaṁ pāḷippadesaṁ saṅgaṇhāti.",
  "tika-s0402t53:75_27": "Acchannanti kenaci chadanena antamaso rukkhasākhāyapi na chāditaṁ.",
  "tika-s0402t53:75_28": "Nikkaḍḍhitvāti nīharitvā.",
  "tika-s0402t53:75_29": "Pabbhāraleṇasadiseti pabbhārasadise,",
  "tika-s0402t53:75_30": "leṇasadise vā.",
  "tika-s0402t53:76_0": "Piṇḍapātapariyesanaṁ piṇḍapāto uttarapadalopenāti āha ‘‘piṇḍapātapariyesanato paṭikkanto’’ti.",
  "tika-s0402t53:76_1": "Pallaṅkanti ettha pari-saddo samantatoti etasmiṁ atthe,",
  "tika-s0402t53:76_2": "tasmā vāmoruṁ dakkhiṇoruñca samaṁ ṭhapetvā ubho pāde aññamaññaṁ sambandhe katvā nisajjā pallaṅkanti āha ‘‘samantato ūrubaddhāsana’’nti.",
  "tika-s0402t53:76_3": "Ūrūnaṁ bandhanavasena nisajjā pallaṅkaṁ.",
  "tika-s0402t53:76_4": "Ābhujitvāti ca yathā pallaṅkavasena nisajjā hoti,",
  "tika-s0402t53:76_5": "evaṁ ubho pāde ābhujite samiñjite katvā.",
  "tika-s0402t53:76_6": "Taṁ pana ubhinnaṁ pādānaṁ tathāsambandhatākaraṇanti āha ‘‘bandhitvā’’ti.",
  "tika-s0402t53:76_7": "Heṭṭhimakāyassa anujukaṁ ṭhapanaṁ nisajjāvacaneneva bodhitanti ujuṁ kāyanti ettha kāya-saddo uparimakāyavisayoti",
  "tika-s0402t53:76_8": "āha ‘‘uparimasarīraṁ ujukaṁ ṭhapetvā’’ti.",
  "tika-s0402t53:76_9": "Taṁ pana ujukaṁ ṭhapanaṁ sarūpato payojanato ca dassetuṁ ‘‘aṭṭhārasā’’tiādi vuttaṁ.",
  "tika-s0402t53:76_10": "Na paṇamantīti na oṇamanti.",
  "tika-s0402t53:76_11": "Na paripatatīti na vigacchati vīthiṁ na laṅgheti,",
  "tika-s0402t53:76_12": "tato eva pubbenāparaṁ visesasampattiyā kammaṭṭhānaṁ vuddhiṁ phātiṁ gacchati.",
  "tika-s0402t53:76_13": "Parimukhanti ettha pari-saddo abhi-saddena samānatthoti āha ‘‘kammaṭṭhānābhimukha’’nti,",
  "tika-s0402t53:76_14": "bahiddhā puthuttārammaṇato nivāretvā kammaṭṭhānaṁyeva purakkhatvāti attho.",
  "tika-s0402t53:76_15": "Samīpattho vā pari-saddoti dassento ‘‘mukhasamīpe vā katvā’’ti āha.",
  "tika-s0402t53:76_16": "Ettha ca yathā ‘‘vivittaṁ senāsanaṁ bhajatī’’tiādinā bhāvanānurūpaṁ senāsanaṁ dassitaṁ,",
  "tika-s0402t53:76_17": "evaṁ nisīdatīti iminā alīnānuddhaccapakkhiyo santo iriyāpatho dassito.",
  "tika-s0402t53:76_18": "‘‘Pallaṅkaṁ ābhujitvā’’ti iminā nisajjāya daḷhabhāvo.",
  "tika-s0402t53:76_19": "‘‘Parimukhaṁ satiṁ upaṭṭhapetvā’’ti iminā ārammaṇapariggahūpāyo.",
  "tika-s0402t53:77_0": "Parīti pariggahaṭṭho ‘‘pariṇāyikā’’tiādīsu (dha. sa. 16, 20) viya.",
  "tika-s0402t53:77_1": "Mukhanti niyyānaṭṭho ‘‘suññatavimokkhamukha’’ntiādīsu viya.",
  "tika-s0402t53:77_2": "Paṭipakkhato niggamanaṭṭho hi niyyānaṭṭho,",
  "tika-s0402t53:77_3": "tasmā pariggahitaniyyānaṁ satinti sabbathā gahitāsammosaṁ pariccattasammosaṁ satiṁ katvā,",
  "tika-s0402t53:77_4": "paramasatinepakkaṁ upaṭṭhapetvāti attho.",
  "tika-s0402t53:78_0": "Abhijjhāyati gijjhati abhikaṅkhati etāyāti abhijjhā, lobho.",
  "tika-s0402t53:78_1": "Lujjanaṭṭhenāti bhijjanaṭṭhena,",
  "tika-s0402t53:78_2": "khaṇe khaṇe bhijjanaṭṭhenāti attho.",
  "tika-s0402t53:78_3": "Vikkhambhanavasenāti ettha vikkhambhanaṁ anuppādanaṁ appavattanaṁ paṭipakkhena suppahīnattā.",
  "tika-s0402t53:78_4": "Pahīnattāti ca pahīnasadisataṁ sandhāya vuttaṁ jhānassa anadhigatattā.",
  "tika-s0402t53:78_5": "Tathāpi nayidaṁ cakkhuviññāṇaṁ viya sabhāvato vigatābhijjhaṁ,",
  "tika-s0402t53:78_6": "atha kho bhāvanāvasena.",
  "tika-s0402t53:78_7": "Tenāha ‘‘na cakkhuviññāṇasadisenā’’ti.",
  "tika-s0402t53:78_8": "Eseva nayoti yathā cakkhuviññāṇaṁ sabhāvena vigatābhijjhaṁ abyāpannañca na bhāvanāya vikkhambhitattā,",
  "tika-s0402t53:78_9": "na evamidaṁ.",
  "tika-s0402t53:78_10": "Idaṁ pana cittaṁ bhāvanāya parisodhitattā abyāpannaṁ vigatathinamiddhaṁ anuddhataṁ nibbicikicchañcāti attho.",
  "tika-s0402t53:78_11": "Purimapakatinti parisuddhapaṇḍarasabhāvaṁ.",
  "tika-s0402t53:78_12": "‘‘Yā tasmiṁ samaye cittassa akalyatā’’tiādinā (dha. sa. 1162; vibha.",
  "tika-s0402t53:78_13": "546) thinassa,",
  "tika-s0402t53:78_14": "‘‘yā tasmiṁ samaye kāyassa akalyatā’’tiādinā (dha. sa. 1163; vibha.",
  "tika-s0402t53:78_15": "546) ca middhassa abhidhamme niddiṭṭhattā vuttaṁ ‘‘thinaṁ cittagelaññaṁ,",
  "tika-s0402t53:78_16": "middhaṁ cetasikagelañña’’nti.",
  "tika-s0402t53:78_17": "Satipi hi aññamaññaṁ avippayoge cittakāyalahutādīnaṁ viya cittacetasikānaṁ yathākkamaṁ taṁtaṁvisesassa yā tesaṁ akalyatādīnaṁ visesapaccayatā,",
  "tika-s0402t53:78_18": "ayametesaṁ sabhāvoti daṭṭhabbaṁ.",
  "tika-s0402t53:78_19": "Ālokasaññīti ettha atisayattavisiṭṭhaatthiatthāvabodhakoyamīkāroti dassento āha ‘‘rattimpi…pe…",
  "tika-s0402t53:78_20": "samannāgato’’ti.",
  "tika-s0402t53:78_21": "Idaṁ ubhayanti satisampajaññamāha.",
  "tika-s0402t53:79_0": "Atikkamitvāti vikkhambhanavasena pajahitvā.",
  "tika-s0402t53:79_1": "Kathamidaṁ kathamidanti pavattiyā kathaṁkathā,",
  "tika-s0402t53:79_2": "vicikicchā,",
  "tika-s0402t53:79_3": "sā etassa atthīti kathaṁkathī,",
  "tika-s0402t53:79_4": "na kathaṁkathīti akathaṁkathī,",
  "tika-s0402t53:79_5": "nibbicikiccho.",
  "tika-s0402t53:79_6": "Lakkhaṇādibhedatoti ettha ādi-saddena paccayaparihānappahāyakādīnampi saṅgaho daṭṭhabbo.",
  "tika-s0402t53:79_7": "Tepi hi pabhedato daṭṭhabbāti.",
  "tika-s0402t53:79_8": "Ucchinditvā pātentīti ettha ucchindanaṁ pātanañca tāsaṁ paññānaṁ anuppannānaṁ uppajjituṁ appadānameva.",
  "tika-s0402t53:79_9": "Iti mahaggatānuttarapaññānaṁ ekaccāya ca parittapaññāya anuppattihetubhūtā nīvaraṇadhammā itarāya ca",
  "tika-s0402t53:79_10": "samatthataṁ vihanantiyevāti ‘‘paññāya dubbalīkaraṇā’’ti vuttā.",
  "tika-s0402t53:79_11": "Appentoti nigamento.",
  "tika-s0402t53:80_0": "Attantapasuttavaṇṇanā niṭṭhitā.",
  "tika-s0402t53:81_0": "9-10. Taṇhāsuttādivaṇṇanā",
  "tika-s0402t53:82_0": "199-200.",
  "tika-s0402t53:82_1": "Navame tayo bhave ajjhottharitvā ṭhitaṁ ‘‘ajjhattikassa upādāya aṭṭhārasa taṇhāvicaritānī’’tiādinā vuttaṁ",
  "tika-s0402t53:82_2": "taṁ taṁ attano koṭṭhāsabhūtaṁ jālametissā atthīti jālinī.",
  "tika-s0402t53:82_3": "Tenāha ‘‘tayo vā bhave’’tiādi.",
  "tika-s0402t53:82_4": "Tattha tatthāti tasmiṁ tasmiṁ bhave,",
  "tika-s0402t53:82_5": "ārammaṇe vā.",
  "tika-s0402t53:82_6": "Apicātiādinā niddesanayena visattikāpadassa atthaṁ dassento niddesapāḷiyā ekadesaṁ dasseti ‘‘visamūlā’’tiādinā.",
  "tika-s0402t53:82_7": "Ayañhettha niddesapāḷi (mahāni. 3; cūḷani.",
  "tika-s0402t53:82_8": "mettagūmāṇavapucchāniddeso 22,",
  "tika-s0402t53:82_9": "khaggavisāṇasuttaniddeso 124) –",
  "tika-s0402t53:83_0": "‘‘Visattikāti kenaṭṭhena visattikā?",
  "tika-s0402t53:83_1": "Visatāti visattikā,",
  "tika-s0402t53:83_2": "visaṭāti visattikā,",
  "tika-s0402t53:83_3": "visālāti visattikā,",
  "tika-s0402t53:83_4": "visakkatīti visattikā,",
  "tika-s0402t53:83_5": "visaṁharatīti visattikā,",
  "tika-s0402t53:83_6": "visaṁvādikāti visattikā,",
  "tika-s0402t53:83_7": "visamūlāti visattikā,",
  "tika-s0402t53:83_8": "visaphalāti visattikā .",
  "tika-s0402t53:83_9": "Visaparibhogāti visattikā.",
  "tika-s0402t53:83_10": "Visālā vā pana sā taṇhā rūpe sadde gandhe rase phoṭṭhabbe kule gaṇe āvāse lābhe yase pasaṁsāya sukhe",
  "tika-s0402t53:83_11": "cīvarapiṇḍapātasenāsanagilānapaccayabhesajjaparikkhāre kāmadhātuyā rūpadhātuyā arūpadhātuyā kāmabhave",
  "tika-s0402t53:83_12": "rūpabhave arūpabhave saññibhave asaññibhave nevasaññināsaññibhave ekavokārabhave catuvokārabhave pañcavokārabhave",
  "tika-s0402t53:83_13": "atīte anāgate paccuppanne diṭṭhasutamutaviññātabbesu visaṭā vitthatāti visattikā’’ti.",
  "tika-s0402t53:84_0": "Tattha (mahāni. aṭṭha. 3; saṁ. ni. ṭī.",
  "tika-s0402t53:84_1": "1.1.1 oghataraṇasuttavaṇṇanā) visatāti vitthatā rūpādīsu tebhūmakadhammabyāpanavasena.",
  "tika-s0402t53:84_2": "Visaṭāti purimavacanameva ta-kārassa ṭa-kāraṁ katvā vuttaṁ.",
  "tika-s0402t53:84_3": "Visālāti vipulā.",
  "tika-s0402t53:84_4": "Visakkatīti parisahati.",
  "tika-s0402t53:84_5": "Ratto hi rāgavatthunā parena tāḷiyamānopi sahati,",
  "tika-s0402t53:84_6": "vipphandanaṁ vā ‘‘visakkana’’nti vadanti.",
  "tika-s0402t53:84_7": "Visaṁharatīti tathā tathā kāmesu ānisaṁsaṁ dassentī vividhehi ākārehi nekkhammābhimukhappavattito cittaṁ saṁharati saṁkhipati.",
  "tika-s0402t53:84_8": "Visaṁ vā dukkhaṁ,",
  "tika-s0402t53:84_9": "taṁ harati upanetīti attho.",
  "tika-s0402t53:84_10": "Aniccādiṁ niccādito gaṇhantī visaṁvādikā hoti.",
  "tika-s0402t53:84_11": "Dukkhanibbattakassa kammassa hetubhāvato visamūlā,",
  "tika-s0402t53:84_12": "visaṁ vā dukkhadukkhādibhūtā vedanā mūlaṁ etissāti visamūlā.",
  "tika-s0402t53:84_13": "Dukkhasamudayattā visaṁ phalaṁ etissāti visaphalā.",
  "tika-s0402t53:84_14": "Taṇhāya rūpādikassa dukkhassa paribhogo hoti,",
  "tika-s0402t53:84_15": "na amatassāti sā visaparibhogā vuttā.",
  "tika-s0402t53:84_16": "Sabbattha niruttivasena padasiddhi veditabbā.",
  "tika-s0402t53:84_17": "Yo panettha padhāno attho,",
  "tika-s0402t53:84_18": "taṁ dassetuṁ puna ‘‘visaṭā vā panā’’tiādi vuttaṁ.",
  "tika-s0402t53:85_0": "Tantaṁ vuccati (dī. ni. ṭī.",
  "tika-s0402t53:85_1": "2.95 apasādanāvaṇṇanā; saṁ. ni. ṭī.",
  "tika-s0402t53:85_2": "2.2.60) vatthavinanatthaṁ tantavāyehi daṇḍake āsañcitvā pasāritasuttavaṭṭi ‘‘tanīyatī’’ti katvā,",
  "tika-s0402t53:85_3": "taṁ pana suttaṁ santānākulatāya nidassanabhāvena ākulameva gahitanti āha ‘‘tantaṁ viya ākulajāto’’ti.",
  "tika-s0402t53:85_4": "Saṅkhepato vuttamatthaṁ vitthārato dassetuṁ ‘‘yathā nāmā’’tiādi vuttaṁ.",
  "tika-s0402t53:85_5": "Samānetunti pubbenāparaṁ samaṁ katvā ānetuṁ,",
  "tika-s0402t53:85_6": "avisamaṁ ujuṁ kātunti attho.",
  "tika-s0402t53:85_7": "Tantameva vā ākulaṁ tantākulaṁ,",
  "tika-s0402t53:85_8": "tantākulaṁ viya jāto bhūtoti tantākulakajāto.",
  "tika-s0402t53:85_9": "Vinanato gulāti itthiliṅgavasena laddhanāmassa tantavāyassa guṇṭhikaṁ nāma ākulabhāvena aggato vā mūlato",
  "tika-s0402t53:85_10": "vā duviññeyyameva khalibaddhatantasuttanti āha ‘‘gulāguṇṭhikaṁ vuccati pesakārakañjiyasutta’’nti.",
  "tika-s0402t53:86_0": "Sakuṇikāti paṭapadasakuṇikā.",
  "tika-s0402t53:86_1": "Sā hi rukkhasākhāsu olambanakuṭavā hoti.",
  "tika-s0402t53:86_2": "Tañhi sā kuṭavaṁ tato tato tiṇahīrādike ānetvā tathā vinati,",
  "tika-s0402t53:86_3": "yathā te pesakārakañjiyasuttaṁ viya aggena vā aggaṁ,",
  "tika-s0402t53:86_4": "mūlena vā mūlaṁ samānetuṁ vivecetuṁ vā na sakkā.",
  "tika-s0402t53:86_5": "Tenāha ‘‘yathā’’tiādi.",
  "tika-s0402t53:86_6": "Tadubhayampi ‘‘gulāguṇṭhika’’nti vuttaṁ kañjiyasuttaṁ kulāvakañca.",
  "tika-s0402t53:86_7": "Purimanayenevāti ‘‘evameva sattā’’tiādinā vuttanayeneva.",
  "tika-s0402t53:86_8": "Kāmaṁ muñjapabbajatiṇāni yathājātānipi dīghabhāvena patitvā araññaṭṭhāne aññamaññaṁ vinandhitvā ākulabyākulāni hutvā tiṭṭhanti,",
  "tika-s0402t53:86_9": "tāni pana na tathā dubbiveciyāni yathā rajjubhūtānīti dassetuṁ ‘‘yathā tānī’’tiādi vuttaṁ.",
  "tika-s0402t53:86_10": "Sesamettha heṭṭhā vuttanayameva.",
  "tika-s0402t53:87_0": "Apāyāti avaḍḍhikā, sukhena,",
  "tika-s0402t53:87_1": "sukhahetunā vā virahitāti attho.",
  "tika-s0402t53:87_2": "Dukkhassa gatibhāvatoti āpāyikassa dukkhassa pavattiṭṭhānabhāvato.",
  "tika-s0402t53:87_3": "Sukhasamussayatoti abbhudayato.",
  "tika-s0402t53:87_4": "Vinipatitattāti virūpaṁ nipātattā,",
  "tika-s0402t53:87_5": "yathā tenattabhāvena sukhasamussayo na hoti,",
  "tika-s0402t53:87_6": "evaṁ nipatitattā.",
  "tika-s0402t53:87_7": "Itaroti saṁsāro.",
  "tika-s0402t53:87_8": "Nanu ‘‘apāya’’ntiādinā vuttopi saṁsāro evāti?",
  "tika-s0402t53:87_9": "Saccametaṁ,",
  "tika-s0402t53:87_10": "nirayādīnaṁ pana adhimattadukkhabhāvadassanatthaṁ apāyādiggahaṇaṁ.",
  "tika-s0402t53:87_11": "Gobalībaddañāyenāyamattho veditabbo.",
  "tika-s0402t53:88_0": "Khandhānañca paṭipāṭīti pañcannaṁ khandhānaṁ hetuphalabhāvena aparāparappavatti.",
  "tika-s0402t53:88_1": "Abbocchinnaṁ vattamānāti avicchedena vattamānā.",
  "tika-s0402t53:88_2": "Taṁ sabbampīti taṁ ‘‘apāya’’ntiādinā vuttaṁ sabbaṁ apāyadukkhañca vaṭṭadukkhañca.",
  "tika-s0402t53:88_3": "Mahāsamudde vātakkhittā nāvā viyāti idaṁ paribbhamanaṭṭhānassa mahantadassanatthañceva paribbhamanassa anavaṭṭhitatādassanatthañca upamā.",
  "tika-s0402t53:88_4": "Yante yuttagoṇo viyāti idaṁ pana avasībhāvadassanatthañceva duppamokkhabhāvadassanatthañcāti veditabbaṁ.",
  "tika-s0402t53:89_0": "‘‘Samūhaggāhoti taṇhāmānadiṭṭhīnaṁ sādhāraṇaggāho’’ti vadanti,",
  "tika-s0402t53:89_1": "‘‘itthaṁ evaṁ aññathā’’ti pana visesaṁ akatvā gahaṇaṁ samūhaggāhoti daṭṭhabbo.",
  "tika-s0402t53:89_2": "Visesaṁ akatvāti ca anupanidhānaṁ samato asamato ca upanidhānanti imaṁ vibhāgaṁ akatvāti attho.",
  "tika-s0402t53:89_3": "Itthanti hi anupanidhānaṁ kathitaṁ.",
  "tika-s0402t53:89_4": "Evaṁ aññathāti pana samato asamato ca upanidhānaṁ.",
  "tika-s0402t53:89_5": "Aññaṁ ākāranti parasantānagataṁ ākāraṁ.",
  "tika-s0402t53:90_0": "Atthīti sadā saṁvijjatīti attho.",
  "tika-s0402t53:90_1": "Sīdatīti nassati.",
  "tika-s0402t53:90_2": "Saṁsayaparivitakkavasenāti ‘‘kiṁ nu kho ahaṁ siyaṁ,",
  "tika-s0402t53:90_3": "na siya’’nti evaṁ parivitakkavasena.",
  "tika-s0402t53:90_4": "Patthanākappanavasenāti ‘‘api nāma sādhu panāhaṁ siya’’nti evaṁ patthanāya kappanavasena.",
  "tika-s0402t53:90_5": "Suddhasīsāti taṇhāmānadiṭṭhīnaṁ sādhāraṇā sīsā.",
  "tika-s0402t53:90_6": "‘‘Itthaṁ evaṁ aññathā’’ti vuttassa visesassa anissitattā ‘‘suddhasīsā’’ti vuttā.",
  "tika-s0402t53:90_7": "Tattha diṭṭhisīsehi diṭṭhiyā gahitāya tadavinābhāvinī taṇhā dassitā,",
  "tika-s0402t53:90_8": "catūhi sīsehi dvādasahi ca sīsamūlakehi mānadiṭṭhīhi ayameva taṇhā dassitāti āha ‘‘evamete…pe…",
  "tika-s0402t53:90_9": "taṇhāvicaritadhammā veditabbā’’ti.",
  "tika-s0402t53:90_10": "Nanu ca mānadiṭṭhiggāhopi idhādhippeto,",
  "tika-s0402t53:90_11": "yato ‘‘taṇhāmānadiṭṭhivasena samūhaggāho’’ti aṭṭhakathāyaṁ vuttaṁ,",
  "tika-s0402t53:90_12": "tasmā kathaṁ taṇhāvicaritānīti idaṁ vacanaṁ? Vuccate –",
  "tika-s0402t53:90_13": "diṭṭhimānesupi taṇhāvicaritānīti vacanaṁ aññamaññaṁ vippayogīnaṁ diṭṭhimānānaṁ taṇhāya avippayogānaṁ taṁmūlakattā tappadhānatāya katanti veditabbaṁ.",
  "tika-s0402t53:90_14": "Dasamaṁ uttānameva.",
  "tika-s0402t53:91_0": "Taṇhāsuttādivaṇṇanā niṭṭhitā.",
  "tika-s0402t53:92_0": "Mahāvaggavaṇṇanā niṭṭhitā.",
  "tika-s0402t53:93_0": "Catutthapaṇṇāsakaṁ niṭṭhitaṁ.",
  "tika-s0402t53:94_0": "5. Pañcamapaṇṇāsakaṁ"
}