{
  "mn72:0.1_0": "Majjhima Nikāya 72 ",
  "mn72:0.2_0": "Aggivacchasutta ",
  "mn72:1.1_0": "Evaṁ me sutaṁ—",
  "mn72:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn72:2.1_0": "Atha kho vacchagotto paribbājako yena bhagavā tenupasaṅkami;",
  "mn72:2.1_1": "upasaṅkamitvā bhagavatā saddhiṁ sammodi.",
  "mn72:2.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn72:2.2_1": "Ekamantaṁ nisinno kho vacchagotto paribbājako bhagavantaṁ etadavoca:",
  "mn72:3.1_0": "“Kiṁ nu kho, bho gotama, ‘sassato loko,",
  "mn72:3.1_1": "idameva saccaṁ moghamaññan’ti—",
  "mn72:3.2_0": "evaṁdiṭṭhi bhavaṁ gotamo”ti? ",
  "mn72:3.3_0": "“Na kho ahaṁ, vaccha, evaṁdiṭṭhi: ",
  "mn72:3.4_0": "‘sassato loko, idameva saccaṁ moghamaññan’”ti. ",
  "mn72:4.1_0": "“Kiṁ pana, bho gotama, ‘asassato loko,",
  "mn72:4.1_1": "idameva saccaṁ moghamaññan’ti—",
  "mn72:4.2_0": "evaṁdiṭṭhi bhavaṁ gotamo”ti? ",
  "mn72:4.3_0": "“Na kho ahaṁ, vaccha, evaṁdiṭṭhi: ",
  "mn72:4.4_0": "‘asassato loko, idameva saccaṁ moghamaññan’”ti. ",
  "mn72:5.1_0": "“Kiṁ nu kho, bho gotama, ‘antavā loko,",
  "mn72:5.1_1": "idameva saccaṁ moghamaññan’ti—",
  "mn72:5.2_0": "evaṁdiṭṭhi bhavaṁ gotamo”ti? ",
  "mn72:5.3_0": "“Na kho ahaṁ, vaccha, evaṁdiṭṭhi: ",
  "mn72:5.4_0": "‘antavā loko, idameva saccaṁ moghamaññan’”ti. ",
  "mn72:6.1_0": "“Kiṁ pana, bho gotama, ‘anantavā loko,",
  "mn72:6.1_1": "idameva saccaṁ moghamaññan’ti—",
  "mn72:6.2_0": "evaṁdiṭṭhi bhavaṁ gotamo”ti? ",
  "mn72:6.3_0": "“Na kho ahaṁ, vaccha, evaṁdiṭṭhi: ",
  "mn72:6.4_0": "‘anantavā loko, idameva saccaṁ moghamaññan’”ti. ",
  "mn72:7.1_0": "“Kiṁ nu kho, bho gotama, ‘taṁ jīvaṁ taṁ sarīraṁ,",
  "mn72:7.1_1": "idameva saccaṁ moghamaññan’ti—",
  "mn72:7.2_0": "evaṁdiṭṭhi bhavaṁ gotamo”ti? ",
  "mn72:7.3_0": "“Na kho ahaṁ, vaccha, evaṁdiṭṭhi: ",
  "mn72:7.4_0": "‘taṁ jīvaṁ taṁ sarīraṁ,",
  "mn72:7.4_1": "idameva saccaṁ moghamaññan’”ti.",
  "mn72:8.1_0": "“Kiṁ pana, bho gotama, ‘aññaṁ jīvaṁ aññaṁ sarīraṁ,",
  "mn72:8.1_1": "idameva saccaṁ moghamaññan’ti—",
  "mn72:8.2_0": "evaṁdiṭṭhi bhavaṁ gotamo”ti? ",
  "mn72:8.3_0": "“Na kho ahaṁ, vaccha, evaṁdiṭṭhi: ",
  "mn72:8.4_0": "‘aññaṁ jīvaṁ aññaṁ sarīraṁ,",
  "mn72:8.4_1": "idameva saccaṁ moghamaññan’”ti.",
  "mn72:9.1_0": "“Kiṁ nu kho, bho gotama,",
  "mn72:9.1_1": "‘hoti tathāgato paraṁ maraṇā,",
  "mn72:9.1_2": "idameva saccaṁ moghamaññan’ti—",
  "mn72:9.2_0": "evaṁdiṭṭhi bhavaṁ gotamo”ti? ",
  "mn72:9.3_0": "“Na kho ahaṁ, vaccha, evaṁdiṭṭhi: ",
  "mn72:9.4_0": "‘hoti tathāgato paraṁ maraṇā,",
  "mn72:9.4_1": "idameva saccaṁ moghamaññan’”ti.",
  "mn72:10.1_0": "“Kiṁ pana, bho gotama,",
  "mn72:10.1_1": "‘na hoti tathāgato paraṁ maraṇā,",
  "mn72:10.1_2": "idameva saccaṁ moghamaññan’ti—",
  "mn72:10.2_0": "evaṁdiṭṭhi bhavaṁ gotamo”ti? ",
  "mn72:10.3_0": "“Na kho ahaṁ, vaccha, evaṁdiṭṭhi: ",
  "mn72:10.4_0": "‘na hoti tathāgato paraṁ maraṇā,",
  "mn72:10.4_1": "idameva saccaṁ moghamaññan’”ti.",
  "mn72:11.1_0": "“Kiṁ nu kho, bho gotama,",
  "mn72:11.1_1": "‘hoti ca na ca hoti tathāgato paraṁ maraṇā,",
  "mn72:11.1_2": "idameva saccaṁ moghamaññan’ti—",
  "mn72:11.2_0": "evaṁdiṭṭhi bhavaṁ gotamo”ti? ",
  "mn72:11.3_0": "“Na kho ahaṁ, vaccha, evaṁdiṭṭhi: ",
  "mn72:11.4_0": "‘hoti ca na ca hoti tathāgato paraṁ maraṇā,",
  "mn72:11.4_1": "idameva saccaṁ moghamaññan’”ti.",
  "mn72:12.1_0": "“Kiṁ pana, bho gotama,",
  "mn72:12.1_1": "‘neva hoti na na hoti tathāgato paraṁ maraṇā,",
  "mn72:12.1_2": "idameva saccaṁ moghamaññan’ti—",
  "mn72:12.2_0": "evaṁdiṭṭhi bhavaṁ gotamo”ti? ",
  "mn72:12.3_0": "“Na kho ahaṁ, vaccha, evaṁdiṭṭhi: ",
  "mn72:12.4_0": "‘neva hoti na na hoti tathāgato paraṁ maraṇā,",
  "mn72:12.4_1": "idameva saccaṁ moghamaññan’”ti.",
  "mn72:13.1_0": "“‘Kiṁ nu kho, bho gotama, sassato loko, idameva saccaṁ moghamaññanti—",
  "mn72:13.2_0": "evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—",
  "mn72:13.3_0": "sassato loko,",
  "mn72:13.3_1": "idameva saccaṁ moghamaññan’ti vadesi.",
  "mn72:13.4_0": "‘Kiṁ pana, bho gotama, asassato loko, idameva saccaṁ moghamaññanti—",
  "mn72:13.5_0": "evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—",
  "mn72:13.6_0": "asassato loko,",
  "mn72:13.6_1": "idameva saccaṁ moghamaññan’ti vadesi.",
  "mn72:13.7_0": "‘Kiṁ nu kho, bho gotama, antavā loko, idameva saccaṁ moghamaññanti—",
  "mn72:13.8_0": "evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—",
  "mn72:13.9_0": "antavā loko,",
  "mn72:13.9_1": "idameva saccaṁ moghamaññan’ti vadesi.",
  "mn72:13.10_0": "‘Kiṁ pana, bho gotama, anantavā loko, idameva saccaṁ moghamaññanti—",
  "mn72:13.11_0": "evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—",
  "mn72:13.12_0": "anantavā loko,",
  "mn72:13.12_1": "idameva saccaṁ moghamaññan’ti vadesi.",
  "mn72:13.13_0": "‘Kiṁ nu kho, bho gotama, taṁ jīvaṁ taṁ sarīraṁ, idameva saccaṁ moghamaññanti—",
  "mn72:13.14_0": "evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—",
  "mn72:13.15_0": "taṁ jīvaṁ taṁ sarīraṁ,",
  "mn72:13.15_1": "idameva saccaṁ moghamaññan’ti vadesi.",
  "mn72:13.16_0": "‘Kiṁ pana, bho gotama, aññaṁ jīvaṁ aññaṁ sarīraṁ, idameva saccaṁ moghamaññanti—",
  "mn72:13.17_0": "evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—",
  "mn72:13.18_0": "aññaṁ jīvaṁ aññaṁ sarīraṁ,",
  "mn72:13.18_1": "idameva saccaṁ moghamaññan’ti vadesi.",
  "mn72:13.19_0": "‘Kiṁ nu kho, bho gotama, hoti tathāgato paraṁ maraṇā, idameva saccaṁ moghamaññanti—",
  "mn72:13.20_0": "evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—",
  "mn72:13.21_0": "hoti tathāgato paraṁ maraṇā,",
  "mn72:13.21_1": "idameva saccaṁ moghamaññan’ti vadesi.",
  "mn72:13.22_0": "‘Kiṁ pana, bho gotama,",
  "mn72:13.22_1": "na hoti tathāgato paraṁ maraṇā, idameva saccaṁ moghamaññanti—",
  "mn72:13.23_0": "evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—",
  "mn72:13.24_0": "na hoti tathāgato paraṁ maraṇā,",
  "mn72:13.24_1": "idameva saccaṁ moghamaññan’ti vadesi.",
  "mn72:13.25_0": "‘Kiṁ nu kho, bho gotama,",
  "mn72:13.25_1": "hoti ca na ca hoti tathāgato paraṁ maraṇā, idameva saccaṁ moghamaññanti—",
  "mn72:13.26_0": "evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—",
  "mn72:13.27_0": "hoti ca na ca hoti tathāgato paraṁ maraṇā,",
  "mn72:13.27_1": "idameva saccaṁ moghamaññan’ti vadesi.",
  "mn72:13.28_0": "‘Kiṁ pana, bho gotama,",
  "mn72:13.28_1": "neva hoti na na hoti tathāgato paraṁ maraṇā, idameva saccaṁ moghamaññanti—",
  "mn72:13.29_0": "evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—",
  "mn72:13.30_0": "neva hoti na na hoti tathāgato paraṁ maraṇā,",
  "mn72:13.30_1": "idameva saccaṁ moghamaññan’ti vadesi.",
  "mn72:13.31_0": "Kiṁ pana bho gotamo ādīnavaṁ sampassamāno evaṁ imāni sabbaso diṭṭhigatāni anupagato”ti? ",
  "mn72:14.1_0": "“‘Sassato loko’ti kho, vaccha,",
  "mn72:14.1_1": "diṭṭhigatametaṁ diṭṭhigahanaṁ diṭṭhikantāro diṭṭhivisūkaṁ diṭṭhivipphanditaṁ diṭṭhisaṁyojanaṁ sadukkhaṁ savighātaṁ saupāyāsaṁ sapariḷāhaṁ,",
  "mn72:14.1_2": "na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati.",
  "mn72:14.2_0": "‘Asassato loko’ti kho, vaccha …pe… ",
  "mn72:14.3_0": "‘antavā loko’ti kho, vaccha …pe… ",
  "mn72:14.4_0": "‘anantavā loko’ti kho, vaccha …pe… ",
  "mn72:14.5_0": "‘taṁ jīvaṁ taṁ sarīran’ti kho, vaccha …pe… ",
  "mn72:14.6_0": "‘aññaṁ jīvaṁ aññaṁ sarīran’ti kho, vaccha …pe… ",
  "mn72:14.7_0": "‘hoti tathāgato paraṁ maraṇā’ti kho, vaccha …pe… ",
  "mn72:14.8_0": "‘na hoti tathāgato paraṁ maraṇā’ti kho, vaccha …pe… ",
  "mn72:14.9_0": "‘hoti ca na ca hoti tathāgato paraṁ maraṇā’ti kho, vaccha …pe… ",
  "mn72:14.10_0": "‘neva hoti na na hoti tathāgato paraṁ maraṇā’ti kho, vaccha,",
  "mn72:14.10_1": "diṭṭhigatametaṁ diṭṭhigahanaṁ diṭṭhikantāro diṭṭhivisūkaṁ diṭṭhivipphanditaṁ diṭṭhisaṁyojanaṁ sadukkhaṁ savighātaṁ saupāyāsaṁ sapariḷāhaṁ,",
  "mn72:14.10_2": "na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati.",
  "mn72:14.11_0": "Imaṁ kho ahaṁ, vaccha,",
  "mn72:14.11_1": "ādīnavaṁ sampassamāno evaṁ imāni sabbaso diṭṭhigatāni anupagato”ti.",
  "mn72:15.1_0": "“Atthi pana bhoto gotamassa kiñci diṭṭhigatan”ti? ",
  "mn72:15.2_0": "“Diṭṭhigatanti kho, vaccha, apanītametaṁ tathāgatassa. ",
  "mn72:15.3_0": "Diṭṭhañhetaṁ, vaccha, tathāgatena: ",
  "mn72:15.4_0": "‘iti rūpaṁ, iti rūpassa samudayo, iti rūpassa atthaṅgamo; ",
  "mn72:15.5_0": "iti vedanā, iti vedanāya samudayo, iti vedanāya atthaṅgamo; ",
  "mn72:15.6_0": "iti saññā, iti saññāya samudayo, iti saññāya atthaṅgamo; ",
  "mn72:15.7_0": "iti saṅkhārā, iti saṅkhārānaṁ samudayo, iti saṅkhārānaṁ atthaṅgamo; ",
  "mn72:15.8_0": "iti viññāṇaṁ, iti viññāṇassa samudayo, iti viññāṇassa atthaṅgamo’ti. ",
  "mn72:15.9_0": "Tasmā tathāgato sabbamaññitānaṁ sabbamathitānaṁ sabbaahaṅkāramamaṅkāramānānusayānaṁ khayā virāgā nirodhā cāgā paṭinissaggā anupādā vimuttoti vadāmī”ti. ",
  "mn72:16.1_0": "“Evaṁ vimuttacitto pana, bho gotama, bhikkhu kuhiṁ upapajjatī”ti? ",
  "mn72:16.2_0": "“Upapajjatīti kho, vaccha, na upeti”. ",
  "mn72:16.3_0": "“Tena hi, bho gotama, na upapajjatī”ti? ",
  "mn72:16.4_0": "“Na upapajjatīti kho, vaccha, na upeti”. ",
  "mn72:16.5_0": "“Tena hi, bho gotama,",
  "mn72:16.5_1": "upapajjati ca na ca upapajjatī”ti?",
  "mn72:16.6_0": "“Upapajjati ca na ca upapajjatīti kho, vaccha, na upeti”. ",
  "mn72:16.7_0": "“Tena hi, bho gotama,",
  "mn72:16.7_1": "neva upapajjati na na upapajjatī”ti?",
  "mn72:16.8_0": "“Neva upapajjati na na upapajjatīti kho, vaccha, na upeti”. ",
  "mn72:17.1_0": "“‘Evaṁ vimuttacitto pana, bho gotama,",
  "mn72:17.1_1": "bhikkhu kuhiṁ upapajjatī’ti iti puṭṭho samāno ‘upapajjatīti kho, vaccha, na upetī’ti vadesi.",
  "mn72:17.2_0": "‘Tena hi, bho gotama,",
  "mn72:17.2_1": "na upapajjatī’ti iti puṭṭho samāno ‘na upapajjatīti kho, vaccha, na upetī’ti vadesi.",
  "mn72:17.3_0": "‘Tena hi, bho gotama,",
  "mn72:17.3_1": "upapajjati ca na ca upapajjatī’ti iti puṭṭho samāno ‘upapajjati ca na ca upapajjatīti kho, vaccha, na upetī’ti vadesi.",
  "mn72:17.4_0": "‘Tena hi, bho gotama,",
  "mn72:17.4_1": "neva upapajjati na na upapajjatī’ti iti puṭṭho samāno ‘neva upapajjati na na upapajjatīti kho, vaccha, na upetī’ti vadesi.",
  "mn72:17.5_0": "Etthāhaṁ, bho gotama, aññāṇamāpādiṁ, ettha sammohamāpādiṁ. ",
  "mn72:17.6_0": "Yāpi me esā bhoto gotamassa purimena kathāsallāpena ahu pasādamattā sāpi me etarahi antarahitā”ti. ",
  "mn72:18.1_0": "“Alañhi te, vaccha, aññāṇāya, alaṁ sammohāya. ",
  "mn72:18.2_0": "Gambhīro hāyaṁ, vaccha,",
  "mn72:18.2_1": "dhammo duddaso duranubodho santo paṇīto atakkāvacaro nipuṇo paṇḍitavedanīyo.",
  "mn72:18.3_0": "So tayā dujjāno aññadiṭṭhikena aññakhantikena aññarucikena aññatrayogena aññatrācariyakena. ",
  "mn72:18.4_0": "Tena hi, vaccha, taññevettha paṭipucchissāmi;",
  "mn72:18.4_1": "yathā te khameyya tathā naṁ byākareyyāsi.",
  "mn72:19.1_0": "Taṁ kiṁ maññasi, vaccha, ",
  "mn72:19.2_0": "sace te purato aggi jaleyya, jāneyyāsi tvaṁ: ",
  "mn72:19.3_0": "‘ayaṁ me purato aggi jalatī’”ti? ",
  "mn72:19.4_0": "“Sace me, bho gotama, purato aggi jaleyya, jāneyyāhaṁ: ",
  "mn72:19.5_0": "‘ayaṁ me purato aggi jalatī’”ti. ",
  "mn72:19.6_0": "“Sace pana taṁ, vaccha, evaṁ puccheyya: ",
  "mn72:19.7_0": "‘yo te ayaṁ purato aggi jalati ayaṁ aggi kiṁ paṭicca jalatī’ti, evaṁ puṭṭho tvaṁ, vaccha, kinti byākareyyāsī”ti? ",
  "mn72:19.8_0": "“Sace maṁ, bho gotama, evaṁ puccheyya: ",
  "mn72:19.9_0": "‘yo te ayaṁ purato aggi jalati ayaṁ aggi kiṁ paṭicca jalatī’ti, evaṁ puṭṭho ahaṁ, bho gotama, evaṁ byākareyyaṁ: ",
  "mn72:19.10_0": "‘yo me ayaṁ purato aggi jalati ayaṁ aggi tiṇakaṭṭhupādānaṁ paṭicca jalatī’”ti. ",
  "mn72:19.11_0": "“Sace te, vaccha, purato so aggi nibbāyeyya, jāneyyāsi tvaṁ: ",
  "mn72:19.12_0": "‘ayaṁ me purato aggi nibbuto’”ti? ",
  "mn72:19.13_0": "“Sace me, bho gotama, purato so aggi nibbāyeyya, jāneyyāhaṁ: ",
  "mn72:19.14_0": "‘ayaṁ me purato aggi nibbuto’”ti. ",
  "mn72:19.15_0": "“Sace pana taṁ, vaccha, evaṁ puccheyya: ",
  "mn72:19.16_0": "‘yo te ayaṁ purato aggi nibbuto so aggi ito katamaṁ disaṁ gato—",
  "mn72:19.17_0": "puratthimaṁ vā dakkhiṇaṁ vā pacchimaṁ vā uttaraṁ vā’ti, evaṁ puṭṭho tvaṁ, vaccha, kinti byākareyyāsī”ti? ",
  "mn72:19.18_0": "“Na upeti, bho gotama, yañhi so, bho gotama,",
  "mn72:19.18_1": "aggi tiṇakaṭṭhupādānaṁ paṭicca ajali tassa ca pariyādānā aññassa ca anupahārā anāhāro nibbutotveva saṅkhyaṁ gacchatī”ti.",
  "mn72:20.1_0": "“Evameva kho, vaccha,",
  "mn72:20.1_1": "yena rūpena tathāgataṁ paññāpayamāno paññāpeyya taṁ rūpaṁ tathāgatassa pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ.",
  "mn72:20.2_0": "Rūpasaṅkhayavimutto kho, vaccha,",
  "mn72:20.2_1": "tathāgato gambhīro appameyyo duppariyogāḷho—",
  "mn72:20.3_0": "seyyathāpi mahāsamuddo. ",
  "mn72:20.4_0": "Upapajjatīti na upeti, na upapajjatīti na upeti,",
  "mn72:20.4_1": "upapajjati ca na ca upapajjatīti na upeti,",
  "mn72:20.4_2": "neva upapajjati na na upapajjatīti na upeti.",
  "mn72:20.5_0": "Yāya vedanāya tathāgataṁ paññāpayamāno paññāpeyya sā vedanā tathāgatassa pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. ",
  "mn72:20.6_0": "Vedanāsaṅkhayavimutto kho, vaccha,",
  "mn72:20.6_1": "tathāgato gambhīro appameyyo duppariyogāḷho—",
  "mn72:20.7_0": "seyyathāpi mahāsamuddo. ",
  "mn72:20.8_0": "Upapajjatīti na upeti, na upapajjatīti na upeti,",
  "mn72:20.8_1": "upapajjati ca na ca upapajjatīti na upeti,",
  "mn72:20.8_2": "neva upapajjati na na upapajjatīti na upeti.",
  "mn72:20.9_0": "Yāya saññāya tathāgataṁ paññāpayamāno paññāpeyya sā saññā tathāgatassa pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. ",
  "mn72:20.10_0": "Saññāsaṅkhayavimutto kho, vaccha,",
  "mn72:20.10_1": "tathāgato gambhīro appameyyo duppariyogāḷho—",
  "mn72:20.11_0": "seyyathāpi mahāsamuddo. ",
  "mn72:20.12_0": "Upapajjatīti na upeti, na upapajjatīti na upeti,",
  "mn72:20.12_1": "upapajjati ca na ca upapajjatīti na upeti,",
  "mn72:20.12_2": "neva upapajjati na na upapajjatīti na upeti.",
  "mn72:20.13_0": "Yehi saṅkhārehi tathāgataṁ paññāpayamāno paññāpeyya te saṅkhārā tathāgatassa pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. ",
  "mn72:20.14_0": "Saṅkhārasaṅkhayavimutto kho, vaccha,",
  "mn72:20.14_1": "tathāgato gambhīro appameyyo duppariyogāḷho—",
  "mn72:20.15_0": "seyyathāpi mahāsamuddo. ",
  "mn72:20.16_0": "Upapajjatīti na upeti, na upapajjatīti na upeti,",
  "mn72:20.16_1": "upapajjati ca na ca upapajjatīti na upeti,",
  "mn72:20.16_2": "neva upapajjati na na upapajjatīti na upeti.",
  "mn72:20.17_0": "Yena viññāṇena tathāgataṁ paññāpayamāno paññāpeyya taṁ viññāṇaṁ tathāgatassa pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ. ",
  "mn72:20.18_0": "Viññāṇasaṅkhayavimutto kho, vaccha,",
  "mn72:20.18_1": "tathāgato gambhīro appameyyo duppariyogāḷho—",
  "mn72:20.19_0": "seyyathāpi mahāsamuddo. ",
  "mn72:20.20_0": "Upapajjatīti na upeti, na upapajjatīti na upeti,",
  "mn72:20.20_1": "upapajjati ca na ca upapajjatīti na upeti,",
  "mn72:20.20_2": "neva upapajjati na na upapajjatīti na upetī”ti.",
  "mn72:21.1_0": "Evaṁ vutte,",
  "mn72:21.1_1": "vacchagotto paribbājako bhagavantaṁ etadavoca:",
  "mn72:21.2_0": "“seyyathāpi, bho gotama,",
  "mn72:21.2_1": "gāmassa vā nigamassa vā avidūre mahāsālarukkho.",
  "mn72:21.3_0": "Tassa aniccatā sākhāpalāsā palujjeyyuṁ, tacapapaṭikā palujjeyyuṁ, pheggū palujjeyyuṁ; ",
  "mn72:21.4_0": "so aparena samayena apagatasākhāpalāso apagatatacapapaṭiko apagataphegguko suddho assa, sāre patiṭṭhito; ",
  "mn72:21.5_0": "evameva bhoto gotamassa pāvacanaṁ apagatasākhāpalāsaṁ apagatatacapapaṭikaṁ apagatapheggukaṁ suddhaṁ, sāre patiṭṭhitaṁ. ",
  "mn72:22.1_0": "Abhikkantaṁ, bho gotama …pe… ",
  "mn72:22.2_0": "upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "mn72:22.3_0": "Aggivacchasuttaṁ niṭṭhitaṁ dutiyaṁ. "
}