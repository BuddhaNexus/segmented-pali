{
  "atk-s0301a2:0_0": "2. Devaputtasaṁyuttaṁ",
  "atk-s0301a2:1_0": "1. Paṭhamavaggo",
  "atk-s0301a2:2_0": "1. Paṭhamakassapasuttavaṇṇanā",
  "atk-s0301a2:3_0": "82.",
  "atk-s0301a2:3_1": "Devaputtasaṁyuttassa paṭhame devaputtoti devānañhi aṅke nibbattā purisā devaputtā nāma,",
  "atk-s0301a2:3_2": "itthiyo devadhītaro nāma honti.",
  "atk-s0301a2:3_3": "Nāmavasena apākaṭāva ‘‘aññatarā devatā’’ti vuccati,",
  "atk-s0301a2:3_4": "pākaṭo ‘‘itthannāmo devaputto’’ti.",
  "atk-s0301a2:3_5": "Tasmā heṭṭhā ‘‘aññatarā devatā’’ti vatvā idha ‘‘devaputto’’ti vuttaṁ.",
  "atk-s0301a2:3_6": "Anusāsanti anusiṭṭhiṁ.",
  "atk-s0301a2:3_7": "Ayaṁ kira devaputto bhagavatā sambodhito sattame vasse yamakapāṭihāriyaṁ katvā tidasapure vassaṁ upagamma abhidhammaṁ desentena jhānavibhaṅge –",
  "atk-s0301a2:3_8": "‘‘bhikkhūti samaññāya bhikkhu,",
  "atk-s0301a2:3_9": "paṭiññāya bhikkhū’’ti (vibha. 510).",
  "atk-s0301a2:3_10": "Evaṁ bhikkhuniddesaṁ kathiyamānaṁ assosi.",
  "atk-s0301a2:3_11": "‘‘Evaṁ vitakketha,",
  "atk-s0301a2:3_12": "mā evaṁ vitakkayittha,",
  "atk-s0301a2:3_13": "evaṁ manasikarotha,",
  "atk-s0301a2:3_14": "mā evaṁ manasākattha.",
  "atk-s0301a2:3_15": "Idaṁ pajahatha,",
  "atk-s0301a2:3_16": "idaṁ upasampajja viharathā’’ti (pārā. 19).",
  "atk-s0301a2:3_17": "Evarūpaṁ pana bhikkhuovādaṁ bhikkhuanusāsanaṁ na assosi.",
  "atk-s0301a2:3_18": "So taṁ sandhāya –",
  "atk-s0301a2:3_19": "‘‘bhikkhuṁ bhagavā pakāsesi,",
  "atk-s0301a2:3_20": "no ca bhikkhuno anusāsa’’nti āha.",
  "atk-s0301a2:4_0": "Tena hīti yasmā mayā bhikkhuno anusiṭṭhi na pakāsitāti vadasi, tasmā.",
  "atk-s0301a2:4_1": "Taññevettha paṭibhātūti tuyhevesā anusiṭṭhipakāsanā upaṭṭhātūti.",
  "atk-s0301a2:4_2": "Yo hi pañhaṁ kathetukāmo hoti,",
  "atk-s0301a2:4_3": "na ca sakkoti sabbaññutaññāṇena saddhiṁ saṁsanditvā kathetuṁ.",
  "atk-s0301a2:4_4": "Yo vā na kathetukāmo hoti,",
  "atk-s0301a2:4_5": "sakkoti pana kathetuṁ.",
  "atk-s0301a2:4_6": "Yo vā neva kathetukāmo hoti,",
  "atk-s0301a2:4_7": "kathetuṁ na ca sakkoti.",
  "atk-s0301a2:4_8": "Sabbesampi tesaṁ bhagavā pañhaṁ bhāraṁ na karoti.",
  "atk-s0301a2:4_9": "Ayaṁ pana devaputto kathetukāmo ceva,",
  "atk-s0301a2:4_10": "sakkoti ca kathetuṁ.",
  "atk-s0301a2:4_11": "Tasmā tasseva bhāraṁ karonto bhagavā evamāha.",
  "atk-s0301a2:4_12": "Sopi pañhaṁ kathesi.",
  "atk-s0301a2:5_0": "Tattha subhāsitassa sikkhethāti subhāsitaṁ sikkheyya,",
  "atk-s0301a2:5_1": "catusaccanissitaṁ dasakathāvatthunissitaṁ sattatiṁsabodhipakkhiyanissitaṁ catubbidhaṁ vacīsucaritameva sikkheyya.",
  "atk-s0301a2:5_2": "Samaṇūpāsanassa cāti samaṇehi upāsitabbaṁ samaṇūpāsanaṁ nāma aṭṭhatiṁsabhedaṁ kammaṭṭhānaṁ,",
  "atk-s0301a2:5_3": "tampi sikkheyya bhāveyyāti attho.",
  "atk-s0301a2:5_4": "Bahussutānaṁ vā bhikkhūnaṁ upāsanampi samaṇūpāsanaṁ.",
  "atk-s0301a2:5_5": "Tampi ‘kiṁ, bhante,",
  "atk-s0301a2:5_6": "kusala’’ntiādinā pañhapucchanena paññāvuddhatthaṁ sikkheyya.",
  "atk-s0301a2:5_7": "Cittavūpasamassa cāti aṭṭhasamāpattivasena cittavūpasamaṁ sikkheyya.",
  "atk-s0301a2:5_8": "Iti devaputtena tisso sikkhā kathitā honti.",
  "atk-s0301a2:5_9": "Purimapadena hi adhisīlasikkhā kathitā,",
  "atk-s0301a2:5_10": "dutiyapadena adhipaññāsikkhā,",
  "atk-s0301a2:5_11": "cittavūpasamena adhicittasikkhāti evaṁ imāya gāthāya sakalampi sāsanaṁ pakāsitameva hoti. Paṭhamaṁ.",
  "atk-s0301a2:6_0": "2. Dutiyakassapasuttavaṇṇanā",
  "atk-s0301a2:7_0": "83.",
  "atk-s0301a2:7_1": "Dutiye jhāyīti dvīhi jhānehi jhāyī.",
  "atk-s0301a2:7_2": "Vimuttacittoti kammaṭṭhānavimuttiyā vimuttacitto.",
  "atk-s0301a2:7_3": "Hadayassānupattinti arahattaṁ.",
  "atk-s0301a2:7_4": "Lokassāti saṅkhāralokassa.",
  "atk-s0301a2:7_5": "Anissitoti taṇhādiṭṭhīhi anissito,",
  "atk-s0301a2:7_6": "taṇhādiṭṭhiyo vā anissito.",
  "atk-s0301a2:7_7": "Tadānisaṁsoti arahattānisaṁso.",
  "atk-s0301a2:7_8": "Idaṁ vuttaṁ hoti –",
  "atk-s0301a2:7_9": "arahattānisaṁso bhikkhu arahattaṁ patthento jhāyī bhaveyya,",
  "atk-s0301a2:7_10": "suvimuttacitto bhaveyya,",
  "atk-s0301a2:7_11": "lokassa udayabbayaṁ ñatvā anissito bhaveyya.",
  "atk-s0301a2:7_12": "Tantidhammo pana imasmiṁ sāsane pubbabhāgoti. Dutiyaṁ.",
  "atk-s0301a2:8_0": "3-4. Māghasuttādivaṇṇanā",
  "atk-s0301a2:9_0": "84.",
  "atk-s0301a2:9_1": "Tatiye māghoti sakkassetaṁ nāmaṁ.",
  "atk-s0301a2:9_2": "Sveva vattena aññe abhibhavitvā devissariyaṁ pattoti vatrabhū,",
  "atk-s0301a2:9_3": "vatranāmakaṁ vā asuraṁ abhibhavatīti vatrabhū. Tatiyaṁ.",
  "atk-s0301a2:10_0": "85. Catutthaṁ vuttatthameva. Catutthaṁ.",
  "atk-s0301a2:11_0": "5. Dāmalisuttavaṇṇanā",
  "atk-s0301a2:12_0": "86.",
  "atk-s0301a2:12_1": "Pañcame na tenāsīsate bhavanti tena kāraṇena yaṁ kiñci bhavaṁ na pattheti.",
  "atk-s0301a2:12_2": "Āyatapaggaho nāmesa devaputto,",
  "atk-s0301a2:12_3": "khīṇāsavassa kiccavosānaṁ natthi.",
  "atk-s0301a2:12_4": "Khīṇāsavena hi ādito arahattappattiyā vīriyaṁ kataṁ ,",
  "atk-s0301a2:12_5": "aparabhāge mayā arahattaṁ pattanti mā tuṇhī bhavatu,",
  "atk-s0301a2:12_6": "tatheva vīriyaṁ daḷhaṁ karotu parakkamatūti cintetvā evamāha.",
  "atk-s0301a2:13_0": "Atha bhagavā ‘‘ayaṁ devaputto khīṇāsavassa kiccavosānaṁ akathento mama sāsanaṁ aniyyānikaṁ katheti,",
  "atk-s0301a2:13_1": "kiccavosānamassa kathessāmī’’ti cintetvā natthi kiccantiādimāha.",
  "atk-s0301a2:13_2": "Tīsu kira piṭakesu ayaṁ gāthā asaṁkiṇṇā.",
  "atk-s0301a2:13_3": "Bhagavatā hi aññattha vīriyassa doso nāma dassito natthi.",
  "atk-s0301a2:13_4": "Idha pana imaṁ devaputtaṁ paṭibāhitvā ‘‘khīṇāsavena pubbabhāge āsavakkhayatthāya araññe vasantena kammaṭṭhānaṁ ādāya vīriyaṁ kataṁ,",
  "atk-s0301a2:13_5": "aparabhāge sace icchati, karotu,",
  "atk-s0301a2:13_6": "no ce icchati,",
  "atk-s0301a2:13_7": "yathāsukhaṁ viharatū’’ti khīṇāsavassa kiccavosānadassanatthaṁ evamāha.",
  "atk-s0301a2:13_8": "Tattha gādhanti patiṭṭhaṁ. Pañcamaṁ.",
  "atk-s0301a2:14_0": "6. Kāmadasuttavaṇṇanā",
  "atk-s0301a2:15_0": "87.",
  "atk-s0301a2:15_1": "Chaṭṭhe dukkaranti ayaṁ kira devaputto pubbayogāvacaro bahalakilesatāya sappayogena kilese vikkhambhento",
  "atk-s0301a2:15_2": "samaṇadhammaṁ katvā pubbūpanissayamandatāya ariyabhūmiṁ appatvāva kālaṁ katvā devaloke nibbatto.",
  "atk-s0301a2:15_3": "So ‘‘tathāgatassa santikaṁ gantvā dukkarabhāvaṁ ārocessāmī’’ti āgantvā evamāha.",
  "atk-s0301a2:15_4": "Tattha dukkaranti dasapi vassāni…pe…",
  "atk-s0301a2:15_5": "saṭṭhipi yadetaṁ ekantaparisuddhassa samaṇadhammassa karaṇaṁ nāma,",
  "atk-s0301a2:15_6": "taṁ dukkaraṁ.",
  "atk-s0301a2:15_7": "Sekhāti satta sekhā.",
  "atk-s0301a2:15_8": "Sīlasamāhitāti sīlena samāhitā samupetā.",
  "atk-s0301a2:15_9": "Ṭhitattāti patiṭṭhitasabhāvā.",
  "atk-s0301a2:15_10": "Evaṁ pucchitapañhaṁ vissajjetvā idāni uparipañhasamuṭṭhāpanatthaṁ anagāriyupetassātiādimāha.",
  "atk-s0301a2:15_11": "Tattha anagāriyupetassāti anagāriyaṁ niggehabhāvaṁ upetassa.",
  "atk-s0301a2:15_12": "Sattabhūmikepi hi pāsāde vasanto bhikkhu vuḍḍhatarena āgantvā ‘‘mayhaṁ idaṁ pāpuṇātī’’ti vutte pattacīvaraṁ ādāya nikkhamateva.",
  "atk-s0301a2:15_13": "Tasmā ‘‘anagāriyupeto’’ti vuccati.",
  "atk-s0301a2:15_14": "Tuṭṭhīti catupaccayasantoso.",
  "atk-s0301a2:15_15": "Bhāvanāyāti cittavūpasamabhāvanāya.",
  "atk-s0301a2:16_0": "Te chetvā maccuno jālanti ye rattindivaṁ indriyūpasame ratā,",
  "atk-s0301a2:16_1": "te dussamādahaṁ cittaṁ samādahanti.",
  "atk-s0301a2:16_2": "Ye ca samāhitacittā,",
  "atk-s0301a2:16_3": "te catupaccayasantosaṁ pūrentā na kilamanti.",
  "atk-s0301a2:16_4": "Ye santuṭṭhā,",
  "atk-s0301a2:16_5": "te sīlaṁ pūrentā na kilamanti .",
  "atk-s0301a2:16_6": "Ye sīle patiṭṭhitā satta sekhā,",
  "atk-s0301a2:16_7": "te ariyā maccuno jālasaṅkhātaṁ kilesajālaṁ chinditvā gacchanti.",
  "atk-s0301a2:16_8": "Duggamoti ‘‘saccametaṁ, bhante,",
  "atk-s0301a2:16_9": "ye indriyūpasame ratā,",
  "atk-s0301a2:16_10": "te dussamādahaṁ samādahanti…pe…",
  "atk-s0301a2:16_11": "ye sīle patiṭṭhitā,",
  "atk-s0301a2:16_12": "te maccuno jālaṁ chinditvā gacchanti’’.",
  "atk-s0301a2:16_13": "Kiṁ na gacchissanti?",
  "atk-s0301a2:16_14": "Ayaṁ pana duggamo bhagavā visamo maggoti āha.",
  "atk-s0301a2:16_15": "Tattha kiñcāpi ariyamaggo neva duggamo na visamo,",
  "atk-s0301a2:16_16": "pubbabhāgapaṭipadāya panassa bahū parissayā honti.",
  "atk-s0301a2:16_17": "Tasmā evaṁ vutto.",
  "atk-s0301a2:16_18": "Avaṁsirāti ñāṇasirena adhosirā hutvā papatanti.",
  "atk-s0301a2:16_19": "Ariyamaggaṁ ārohituṁ asamatthatāyeva ca te anariyamagge papatantīti ca vuccanti.",
  "atk-s0301a2:16_20": "Ariyānaṁ samo maggoti sveva maggo ariyānaṁ samo hoti.",
  "atk-s0301a2:16_21": "Visame samāti visamepi sattakāye samāyeva. Chaṭṭhaṁ.",
  "atk-s0301a2:17_0": "7. Pañcālacaṇḍasuttavaṇṇanā",
  "atk-s0301a2:18_0": "88.",
  "atk-s0301a2:18_1": "Sattame sambādheti nīvaraṇasambādhaṁ kāmaguṇasambādhanti dve sambādhā.",
  "atk-s0301a2:18_2": "Tesu idha nīvaraṇasambādhaṁ adhippetaṁ.",
  "atk-s0301a2:18_3": "Okāsanti jhānassetaṁ nāmaṁ.",
  "atk-s0301a2:18_4": "Paṭilīnanisabhoti paṭilīnaseṭṭho.",
  "atk-s0301a2:18_5": "Paṭilīno nāma pahīnamāno vuccati. Yathāha –",
  "atk-s0301a2:18_6": "‘‘kathañca,",
  "atk-s0301a2:18_7": "bhikkhave,",
  "atk-s0301a2:18_8": "bhikkhu paṭilīno hoti . Idha,",
  "atk-s0301a2:18_9": "bhikkhave,",
  "atk-s0301a2:18_10": "bhikkhuno asmimāno pahīno hoti ucchinnamūlo tālāvatthukato anabhāvaṁkato āyatiṁ anuppādadhammo’’ti (a. ni. 4.38; mahāni. 87).",
  "atk-s0301a2:18_11": "Paccalatthaṁsūti paṭilabhiṁsu.",
  "atk-s0301a2:18_12": "Sammā teti ye nibbānapattiyā satiṁ paṭilabhiṁsu,",
  "atk-s0301a2:18_13": "te lokuttarasamādhināpi susamāhitāti missakajjhānaṁ kathitaṁ. Sattamaṁ.",
  "atk-s0301a2:19_0": "8. Tāyanasuttavaṇṇanā",
  "atk-s0301a2:20_0": "89.",
  "atk-s0301a2:20_1": "Aṭṭhame purāṇatitthakaroti pubbe titthakaro.",
  "atk-s0301a2:20_2": "Ettha ca titthaṁ nāma dvāsaṭṭhi diṭṭhiyo,",
  "atk-s0301a2:20_3": "titthakaro nāma tāsaṁ uppādako satthā.",
  "atk-s0301a2:20_4": "Seyyathidaṁ nando, vaccho, kiso, saṁkicco.",
  "atk-s0301a2:20_5": "Purāṇādayo pana titthiyā nāma.",
  "atk-s0301a2:20_6": "Ayaṁ pana diṭṭhiṁ uppādetvā kathaṁ sagge nibbattoti?",
  "atk-s0301a2:20_7": "Kammavāditāya.",
  "atk-s0301a2:20_8": "Esa kira uposathabhattādīni adāsi,",
  "atk-s0301a2:20_9": "anāthānaṁ vattaṁ paṭṭhapesi,",
  "atk-s0301a2:20_10": "patissaye akāsi,",
  "atk-s0301a2:20_11": "pokkharaṇiyo khaṇāpesi,",
  "atk-s0301a2:20_12": "aññampi bahuṁ kalyāṇaṁ akāsi.",
  "atk-s0301a2:20_13": "So tassa nissandena sagge nibbatto,",
  "atk-s0301a2:20_14": "sāsanassa pana niyyānikabhāvaṁ jānāti.",
  "atk-s0301a2:20_15": "So tathāgatassa santikaṁ gantvā sāsanānucchavikā vīriyappaṭisaṁyuttā gāthā vakkhāmīti āgantvā chinda sotantiādimāha.",
  "atk-s0301a2:21_0": "Tattha chindāti aniyamitaāṇatti.",
  "atk-s0301a2:21_1": "Sotanti taṇhāsotaṁ.",
  "atk-s0301a2:21_2": "Parakkammāti parakkamitvā vīriyaṁ katvā.",
  "atk-s0301a2:21_3": "Kāmeti kilesakāmepi vatthukāmepi.",
  "atk-s0301a2:21_4": "Panudāti nīhara.",
  "atk-s0301a2:21_5": "Ekattanti jhānaṁ.",
  "atk-s0301a2:21_6": "Idaṁ vuttaṁ hoti –",
  "atk-s0301a2:21_7": "kāme ajahitvā muni jhānaṁ na upapajjati,",
  "atk-s0301a2:21_8": "na paṭilabhatīti attho.",
  "atk-s0301a2:21_9": "Kayirā ce kayirāthenanti yadi vīriyaṁ kareyya,",
  "atk-s0301a2:21_10": "kareyyātha,",
  "atk-s0301a2:21_11": "taṁ vīriyaṁ na osakkeyya.",
  "atk-s0301a2:21_12": "Daḷhamenaṁ parakkameti daḷhaṁ enaṁ kareyya.",
  "atk-s0301a2:21_13": "Sithilo hi paribbājoti sithilagahitā pabbajjā.",
  "atk-s0301a2:21_14": "Bhiyyo ākirate rajanti atirekaṁ upari kilesarajaṁ ākirati.",
  "atk-s0301a2:21_15": "Akataṁ dukkaṭaṁ seyyoti dukkaṭaṁ akatameva seyyo.",
  "atk-s0301a2:21_16": "Yaṁ kiñcīti na kevalaṁ dukkaṭaṁ katvā katasāmaññameva,",
  "atk-s0301a2:21_17": "aññampi yaṁ kiñci sithilaṁ kataṁ evarūpameva hoti.",
  "atk-s0301a2:21_18": "Saṁkiliṭṭhanti dukkarakārikavataṁ.",
  "atk-s0301a2:21_19": "Imasmiṁ hi sāsane paccayahetu samādinnadhutaṅgavataṁ saṁkiliṭṭhameva.",
  "atk-s0301a2:21_20": "Saṅkassaranti saṅkāya saritaṁ,",
  "atk-s0301a2:21_21": "‘‘idampi iminā kataṁ bhavissati,",
  "atk-s0301a2:21_22": "idampi iminā’’ti evaṁ āsaṅkitaparisaṅkitaṁ.",
  "atk-s0301a2:21_23": "Ādibrahmacariyikāti maggabrahmacariyassa ādibhūtā pubbapadhānabhūtā. Aṭṭhamaṁ.",
  "atk-s0301a2:22_0": "9. Candimasuttavaṇṇanā",
  "atk-s0301a2:23_0": "90.",
  "atk-s0301a2:23_1": "Navame candimāti candavimānavāsī devaputto.",
  "atk-s0301a2:23_2": "Sabbadhīti sabbesu khandhaāyatanādīsu.",
  "atk-s0301a2:23_3": "Lokānukampakāti tuyhampi etassapi tādisā eva.",
  "atk-s0301a2:23_4": "Santaramānovāti turito viya.",
  "atk-s0301a2:23_5": "Pamuñcasīti atītatthe vattamānavacanaṁ. Navamaṁ.",
  "atk-s0301a2:24_0": "10. Sūriyasuttavaṇṇanā",
  "atk-s0301a2:25_0": "91.",
  "atk-s0301a2:25_1": "Dasame sūriyoti sūriyavimānavāsī devaputto.",
  "atk-s0301a2:25_2": "Andhakāreti cakkhuviññāṇuppattinivāraṇena andhabhāvakaraṇe.",
  "atk-s0301a2:25_3": "Virocatīti verocano.",
  "atk-s0301a2:25_4": "Maṇḍalīti maṇḍalasaṇṭhāno. Mā, rāhu,",
  "atk-s0301a2:25_5": "gilī caramantalikkheti antalikkhe caraṁ sūriyaṁ, rāhu,",
  "atk-s0301a2:25_6": "mā gilīti vadati.",
  "atk-s0301a2:25_7": "Kiṁ panesa taṁ gilatīti ? Āma, gilati.",
  "atk-s0301a2:25_8": "Rāhussa hi attabhāvo mahā,",
  "atk-s0301a2:25_9": "uccattanena aṭṭhayojanasatādhikāni cattāri yojanasahassāni,",
  "atk-s0301a2:25_10": "bāhantaramassa dvādasayojanasatāni,",
  "atk-s0301a2:25_11": "bahalattena cha yojanasatāni,",
  "atk-s0301a2:25_12": "sīsaṁ nava yojanasataṁ,",
  "atk-s0301a2:25_13": "nalāṭaṁ tiyojanasataṁ,",
  "atk-s0301a2:25_14": "bhamukantaraṁ paṇṇāsayojanaṁ,",
  "atk-s0301a2:25_15": "mukhaṁ dviyojanasataṁ,",
  "atk-s0301a2:25_16": "ghānaṁ tiyojanasataṁ,",
  "atk-s0301a2:25_17": "mukhādhānaṁ tiyojanasatagambhīraṁ hatthatalapādatalāni puthulato dviyojanasatāni .",
  "atk-s0301a2:25_18": "Aṅgulipabbāni paṇṇāsa yojanāni.",
  "atk-s0301a2:25_19": "So candimasūriye virocamāne disvā issāpakato tesaṁ gamanavīthiṁ otaritvā mukhaṁ vivaritvā tiṭṭhati.",
  "atk-s0301a2:25_20": "Candavimānaṁ sūriyavimānaṁ vā tiyojanasatike mahānarake pakkhittaṁ viya hoti.",
  "atk-s0301a2:25_21": "Vimāne adhivatthā devatā maraṇabhayatajjitā ekappahāreneva viravanti.",
  "atk-s0301a2:25_22": "So pana vimānaṁ kadāci hatthena chādeti,",
  "atk-s0301a2:25_23": "kadāci hanukassa heṭṭhā pakkhipati,",
  "atk-s0301a2:25_24": "kadāci jivhāya parimajjati,",
  "atk-s0301a2:25_25": "kadāci avagaṇḍakārakaṁ bhuñjanto viya kapolantare ṭhapeti.",
  "atk-s0301a2:25_26": "Vegaṁ pana vāretuṁ na sakkoti.",
  "atk-s0301a2:25_27": "Sace vāressāmīti gaṇḍakaṁ katvā tiṭṭheyya,",
  "atk-s0301a2:25_28": "matthakaṁ tassa bhinditvā nikkhameyya,",
  "atk-s0301a2:25_29": "ākaḍḍhitvā vā naṁ onameyya.",
  "atk-s0301a2:25_30": "Tasmā vimānena saheva gacchati.",
  "atk-s0301a2:25_31": "Pajaṁ mamanti candimasūriyā kira dvepi devaputtā mahāsamayasuttakathanadivase sotāpattiphalaṁ pattā.",
  "atk-s0301a2:25_32": "Tena bhagavā ‘‘pajaṁ mama’’nti āha,",
  "atk-s0301a2:25_33": "putto mama esoti attho. Dasamaṁ.",
  "atk-s0301a2:26_0": "Paṭhamo vaggo.",
  "atk-s0301a2:27_0": "2. Anāthapiṇḍikavaggo",
  "atk-s0301a2:28_0": "1. Candimasasuttavaṇṇanā",
  "atk-s0301a2:29_0": "92.",
  "atk-s0301a2:29_1": "Dutiyavaggassa paṭhame kacchevāti kacche viya.",
  "atk-s0301a2:29_2": "Kaccheti pabbatakacchepi nadīkacchepi.",
  "atk-s0301a2:29_3": "Ekodi nipakāti ekaggacittā ceva paññānepakkena ca samannāgatā.",
  "atk-s0301a2:29_4": "Satāti satimanto.",
  "atk-s0301a2:29_5": "Idaṁ vuttaṁ hoti –",
  "atk-s0301a2:29_6": "ye jhānāni labhitvā ekodī nipakā satā viharanti,",
  "atk-s0301a2:29_7": "te amakase pabbatakacche vā nadīkacche vā magā viya sotthiṁ gamissantīti.",
  "atk-s0301a2:29_8": "Pāranti nibbānaṁ.",
  "atk-s0301a2:29_9": "Ambujoti maccho.",
  "atk-s0301a2:29_10": "Raṇañjahāti kilesañjahā.",
  "atk-s0301a2:29_11": "Yepi jhānāni labhitvā appamattā kilese jahanti,",
  "atk-s0301a2:29_12": "te suttajālaṁ bhinditvā macchā viya nibbānaṁ gamissantīti vuttaṁ hoti. Paṭhamaṁ.",
  "atk-s0301a2:30_0": "2. Veṇḍusuttavaṇṇanā",
  "atk-s0301a2:31_0": "93.",
  "atk-s0301a2:31_1": "Dutiye veṇḍūti tassa devaputtassa nāmaṁ.",
  "atk-s0301a2:31_2": "Payirupāsiyāti parirupāsitvā.",
  "atk-s0301a2:31_3": "Anusikkhareti sikkhanti.",
  "atk-s0301a2:31_4": "Siṭṭhipadeti anusiṭṭhipade.",
  "atk-s0301a2:31_5": "Kāle te appamajjantāti kāle te appamādaṁ karontā. Dutiyaṁ.",
  "atk-s0301a2:32_0": "3. Dīghalaṭṭhisuttavaṇṇanā",
  "atk-s0301a2:33_0": "94.",
  "atk-s0301a2:33_1": "Tatiye dīghalaṭṭhīti devaloke sabbe samappamāṇā tigāvutikāva honti,",
  "atk-s0301a2:33_2": "manussaloke panassa dīghattabhāvatāya evaṁnāmaṁ ahosi.",
  "atk-s0301a2:33_3": "So puññāni katvā devaloke nibbattopi tatheva paññāyi. Tatiyaṁ.",
  "atk-s0301a2:34_0": "4. Nandanasuttavaṇṇanā",
  "atk-s0301a2:35_0": "95.",
  "atk-s0301a2:35_1": "Catutthe gotamāti bhagavantaṁ gottena ālapati.",
  "atk-s0301a2:35_2": "Anāvaṭanti tathāgatassa hi sabbaññutaññāṇaṁ pesentassa rukkho vā pabbato vā āvarituṁ samattho nāma natthi.",
  "atk-s0301a2:35_3": "Tenāha ‘‘anāvaṭa’’nti.",
  "atk-s0301a2:35_4": "Iti tathāgataṁ thometvā devaloke abhisaṅkhatapañhaṁ pucchanto kathaṁvidhantiādimāha.",
  "atk-s0301a2:35_5": "Tattha dukkhamaticca iriyatīti dukkhaṁ atikkamitvā viharati.",
  "atk-s0301a2:35_6": "Sīlavāti lokiyalokuttarena sīlena samannāgato khīṇāsavo.",
  "atk-s0301a2:35_7": "Paññādayopi missakāyeva veditabbā.",
  "atk-s0301a2:35_8": "Pūjayantīti gandhapupphādīhi pūjenti.",
  "atk-s0301a2:35_9": "Catutthaṁ.",
  "atk-s0301a2:36_0": "5-6. Candanasuttādivaṇṇanā",
  "atk-s0301a2:37_0": "96.",
  "atk-s0301a2:37_1": "Pañcame appatiṭṭhe anālambeti heṭṭhā apatiṭṭhe upari anālambane.",
  "atk-s0301a2:37_2": "Susamāhitoti appanāyapi upacārenapi suṭṭhu samāhito .",
  "atk-s0301a2:37_3": "Pahitattoti pesitatto.",
  "atk-s0301a2:37_4": "Nandīrāgaparikkhīṇoti parikkhīṇanandīrāgo.",
  "atk-s0301a2:37_5": "Nandīrāgo nāma tayo kammābhisaṅkhārā.",
  "atk-s0301a2:37_6": "Iti imāya gāthāya kāmasaññāgahaṇena pañcorambhāgiyasaṁyojanāni,",
  "atk-s0301a2:37_7": "rūpasaṁyojanagahaṇena pañca uddhambhāgiyasaṁyojanāni,",
  "atk-s0301a2:37_8": "nandīrāgena tayo kammābhisaṅkhārā gahitā.",
  "atk-s0301a2:37_9": "Evaṁ yassa dasa saṁyojanāni tayo ca kammābhisaṅkhārā pahīnā,",
  "atk-s0301a2:37_10": "so gambhīre mahoghe na sīdatīti.",
  "atk-s0301a2:37_11": "Kāmasaññāya vā kāmabhavo,",
  "atk-s0301a2:37_12": "rūpasaṁyojanena rūpabhavo gahito,",
  "atk-s0301a2:37_13": "tesaṁ gahaṇena arūpabhavo gahitova ,",
  "atk-s0301a2:37_14": "nandīrāgena tayo kammābhisaṅkhārā gahitāti evaṁ yassa tīsu bhavesu tayo saṅkhārā natthi,",
  "atk-s0301a2:37_15": "so gambhīre na sīdatītipi dasseti. Pañcamaṁ.",
  "atk-s0301a2:38_0": "97. Chaṭṭhaṁ vuttatthameva. Chaṭṭhaṁ.",
  "atk-s0301a2:39_0": "7. Subrahmasuttavaṇṇanā",
  "atk-s0301a2:40_0": "98.",
  "atk-s0301a2:40_1": "Sattame subrahmāti so kira devaputto accharāsaṅghaparivuto nandanakīḷikaṁ gantvā pāricchattakamūle paññattāsane nisīdi.",
  "atk-s0301a2:40_2": "Taṁ pañcasatā devadhītaro parivāretvā nisinnā,",
  "atk-s0301a2:40_3": "pañcasatā rukkhaṁ abhiruḷhā.",
  "atk-s0301a2:40_4": "Nanu ca devatānaṁ cittavasena yojanasatikopi rukkho onamitvā hatthaṁ āgacchati,",
  "atk-s0301a2:40_5": "kasmā tā abhiruḷhāti.",
  "atk-s0301a2:40_6": "Khiḍḍāpasutatāya.",
  "atk-s0301a2:40_7": "Abhiruyha pana madhurassarena gāyitvā gāyitvā pupphāni pātenti,",
  "atk-s0301a2:40_8": "tāni gahetvā itarā ekatovaṇṭikamālādivasena ganthenti.",
  "atk-s0301a2:40_9": "Atha rukkhaṁ abhiruḷhā upacchedakakammavasena ekappahāreneva kālaṁ katvā avīcimhi nibbattā mahādukkhaṁ anubhavanti.",
  "atk-s0301a2:41_0": "Atha kāle gacchante devaputto ‘‘imāsaṁ neva saddo suyyati,",
  "atk-s0301a2:41_1": "na pupphāni pātenti.",
  "atk-s0301a2:41_2": "Kahaṁ nu kho gatā’’ti?",
  "atk-s0301a2:41_3": "Āvajjento niraye nibbattabhāvaṁ disvā piyavatthukasokena ruppamāno cintesi –",
  "atk-s0301a2:41_4": "‘‘etā tāva yathākammena gatā,",
  "atk-s0301a2:41_5": "mayhaṁ āyusaṅkhāro kittako’’ti. So –",
  "atk-s0301a2:41_6": "‘‘sattame divase mayāpi avasesāhi pañcasatāhi saddhiṁ kālaṁ katvā tattheva nibbattitabba’’nti disvā balavatarena sokena ruppi. So –",
  "atk-s0301a2:41_7": "‘‘imaṁ mayhaṁ sokaṁ sadevake loke aññatra tathāgatā niddhamituṁ samattho nāma natthī’’ti cintetvā satthu santikaṁ gantvā niccaṁ utrastanti gāthamāha.",
  "atk-s0301a2:42_0": "Tattha idanti attano cittaṁ dasseti.",
  "atk-s0301a2:42_1": "Dutiyapadaṁ purimasseva vevacanaṁ.",
  "atk-s0301a2:42_2": "Niccanti ca padassa devaloke nibbattakālato paṭṭhāyāti attho na gahetabbo,",
  "atk-s0301a2:42_3": "sokuppattikālato pana paṭṭhāya niccanti veditabbaṁ.",
  "atk-s0301a2:42_4": "Anuppannesu kicchesūti ito sattāhaccayena yāni dukkhāni uppajjissanti, tesu.",
  "atk-s0301a2:42_5": "Atho uppatitesu cāti yāni pañcasatānaṁ accharānaṁ niraye nibbattānaṁ diṭṭhāni,",
  "atk-s0301a2:42_6": "tesu cāti evaṁ imesu uppannānuppannesu dukkhesu niccaṁ mama utrastaṁ cittaṁ,",
  "atk-s0301a2:42_7": "abbhantare ḍayhamāno viya homi bhagavāti dasseti.",
  "atk-s0301a2:43_0": "Nāññatrabojjhā tapasāti bojjhaṅgabhāvanañca tapoguṇañca aññatra muñcitvā sotthiṁ na passāmīti attho.",
  "atk-s0301a2:43_1": "Sabbanissaggāti nibbānato.",
  "atk-s0301a2:43_2": "Ettha kiñcāpi bojjhaṅgabhāvanā paṭhamaṁ gahitā,",
  "atk-s0301a2:43_3": "indriyasaṁvaro pacchā,",
  "atk-s0301a2:43_4": "atthato pana indriyasaṁvarova paṭhamaṁ veditabbo.",
  "atk-s0301a2:43_5": "Indiyasaṁvare hi gahite catupārisuddhisīlaṁ gahitaṁ hoti.",
  "atk-s0301a2:43_6": "Tasmiṁ patiṭṭhito bhikkhu nissayamuttako dhutaṅgasaṅkhātaṁ tapoguṇaṁ samādāya araññaṁ pavisitvā kammaṭṭhānaṁ",
  "atk-s0301a2:43_7": "bhāvento saha vipassanāya bojjhaṅge bhāveti.",
  "atk-s0301a2:43_8": "Tassa ariyamaggo yaṁ nibbānaṁ ārammaṇaṁ katvā uppajjati,",
  "atk-s0301a2:43_9": "so ‘‘sabbanissaggo’’ti bhagavā catusaccavasena desanaṁ vinivattesi.",
  "atk-s0301a2:43_10": "Devaputto desanāpariyosāne sotāpattiphale patiṭṭhahīti. Sattamaṁ.",
  "atk-s0301a2:44_0": "8-10. Kakudhasuttādivaṇṇanā",
  "atk-s0301a2:45_0": "99.",
  "atk-s0301a2:45_1": "Aṭṭhame kakudho devaputtoti ayaṁ kira kolanagare mahāmoggallānattherassa upaṭṭhākaputto daharakāleyeva",
  "atk-s0301a2:45_2": "therassa santike vasanto jhānaṁ nibbattetvā kālaṅkato,",
  "atk-s0301a2:45_3": "brahmaloke uppajji.",
  "atk-s0301a2:45_4": "Tatrāpi naṁ kakudho brahmātveva sañjānanti.",
  "atk-s0301a2:45_5": "Nandasīti tussasi.",
  "atk-s0301a2:45_6": "Kiṁ laddhāti tuṭṭhi nāma kiñci manāpaṁ labhitvā hoti,",
  "atk-s0301a2:45_7": "tasmā evamāha.",
  "atk-s0301a2:45_8": "Kiṁ jīyitthāti yassa hi kiñci manāpaṁ cīvarādivatthu jiṇṇaṁ hoti,",
  "atk-s0301a2:45_9": "so socati,",
  "atk-s0301a2:45_10": "tasmā evamāha.",
  "atk-s0301a2:45_11": "Aratī nābhikīratīti ukkaṇṭhitā nābhibhavati.",
  "atk-s0301a2:45_12": "Aghajātassāti dukkhajātassa,",
  "atk-s0301a2:45_13": "vaṭṭadukkhe ṭhitassāti attho.",
  "atk-s0301a2:45_14": "Nandījātassāti jātataṇhassa.",
  "atk-s0301a2:45_15": "Aghanti evarūpassa hi vaṭṭadukkhaṁ āgatameva hoti .",
  "atk-s0301a2:45_16": "‘‘Dukkhī sukhaṁ patthayatī’’ti hi vuttaṁ.",
  "atk-s0301a2:45_17": "Iti aghajātassa nandī hoti,",
  "atk-s0301a2:45_18": "sukhavipariṇāmena dukkhaṁ āgatamevāti nandījātassa aghaṁ hoti. Aṭṭhamaṁ.",
  "atk-s0301a2:46_0": "100. Navamaṁ vuttatthameva. Navamaṁ.",
  "atk-s0301a2:47_0": "101. Dasame ānandattherassa anumānabuddhiyā ānubhāvappakāsanatthaṁ aññataroti āha. Dasamaṁ.",
  "atk-s0301a2:48_0": "Dutiyo vaggo.",
  "atk-s0301a2:49_0": "3. Nānātitthiyavaggo",
  "atk-s0301a2:50_0": "1-2. Sivasuttādivaṇṇanā",
  "atk-s0301a2:51_0": "102. Tatiyavaggassa paṭhamaṁ vuttatthameva. Paṭhamaṁ.",
  "atk-s0301a2:52_0": "103.",
  "atk-s0301a2:52_1": "Dutiye paṭikaccevāti paṭhamaṁyeva.",
  "atk-s0301a2:52_2": "Akkhacchinnovajhāyatīti akkhacchinno avajhāyati,",
  "atk-s0301a2:52_3": "balavacintanaṁ cinteti.",
  "atk-s0301a2:52_4": "Dutiyagāthāya akkhacchinnovāti akkhacchinno viya. Dutiyaṁ.",
  "atk-s0301a2:53_0": "3-4. Serīsuttādivaṇṇanā",
  "atk-s0301a2:54_0": "104.",
  "atk-s0301a2:54_1": "Tatiye dāyakoti dānasīlo.",
  "atk-s0301a2:54_2": "Dānapatīti yaṁ dānaṁ demi,",
  "atk-s0301a2:54_3": "tassa pati hutvā demi,",
  "atk-s0301a2:54_4": "na dāso na sahāyo.",
  "atk-s0301a2:54_5": "Yo hi attanā madhuraṁ bhuñjati,",
  "atk-s0301a2:54_6": "paresaṁ amadhuraṁ deti,",
  "atk-s0301a2:54_7": "so dānasaṅkhātassa deyyadhammassa dāso hutvā deti.",
  "atk-s0301a2:54_8": "Yo yaṁ attanā bhuñjati,",
  "atk-s0301a2:54_9": "tadeva deti,",
  "atk-s0301a2:54_10": "so sahāyo hutvā deti.",
  "atk-s0301a2:54_11": "Yo pana attanā yena tena yāpeti,",
  "atk-s0301a2:54_12": "paresaṁ madhuraṁ deti,",
  "atk-s0301a2:54_13": "so pati jeṭṭhako sāmi hutvā deti.",
  "atk-s0301a2:54_14": "Ahaṁ ‘‘tādiso ahosi’’nti vadati.",
  "atk-s0301a2:55_0": "Catūsu dvāresuti tassa kira rañño sindhavaraṭṭhaṁ sodhivākaraṭṭhanti dve raṭṭhāni ahesuṁ,",
  "atk-s0301a2:55_1": "nagaraṁ roruvaṁ nāma.",
  "atk-s0301a2:55_2": "Tassa ekekasmiṁ dvāre devasikaṁ satasahassaṁ uppajjati,",
  "atk-s0301a2:55_3": "antonagare vinicchayaṭṭhāne satasahassaṁ.",
  "atk-s0301a2:55_4": "So bahuhiraññasuvaṇṇaṁ rāsibhūtaṁ disvā kammassakatañāṇaṁ uppādetvā catūsu dvāresu dānasālāyo kāretvā",
  "atk-s0301a2:55_5": "tasmiṁ tasmiṁ dvāre uṭṭhitaāyena dānaṁ dethāti amacce ṭhapesi. Tenāha –",
  "atk-s0301a2:55_6": "‘‘catūsu dvāresu dānaṁ dīyitthā’’ti.",
  "atk-s0301a2:56_0": "Samaṇabrāhmaṇakapaṇaddhikavanibbakayācakānanti ettha samaṇāti pabbajjūpagatā.",
  "atk-s0301a2:56_1": "Brāhmaṇāti bhovādino.",
  "atk-s0301a2:56_2": "Samitapāpabāhitapāpe pana samaṇabrāhmaṇe esa nālattha.",
  "atk-s0301a2:56_3": "Kapaṇāti duggatā daliddamanussā kāṇakuṇiādayo.",
  "atk-s0301a2:56_4": "Addhikāti pathāvino.",
  "atk-s0301a2:56_5": "Vanibbakāti ye ‘‘iṭṭhaṁ, dinnaṁ, kantaṁ, manāpaṁ, kālena,",
  "atk-s0301a2:56_6": "anavajjaṁ dinnaṁ,",
  "atk-s0301a2:56_7": "dadaṁ cittaṁ pasādeyya,",
  "atk-s0301a2:56_8": "gacchatu bhavaṁ brahmaloka’’ntiādinā nayena dānassa vaṇṇaṁ thomayamānā vicaranti.",
  "atk-s0301a2:56_9": "Yācakāti ye ‘‘pasatamattaṁ detha,",
  "atk-s0301a2:56_10": "sarāvamattaṁ dethā’’tiādīni ca vatvā yācamānā vicaranti.",
  "atk-s0301a2:56_11": "Itthāgārassa dānaṁ dīyitthāti paṭhamadvārassa laddhattā tattha uppajjanakasatasahasse aññampi dhanaṁ",
  "atk-s0301a2:56_12": "pakkhipitvā rañño amacce hāretvā attano amacce ṭhapetvā raññā dinnadānato rājitthiyo mahantataraṁ dānaṁ adaṁsu.",
  "atk-s0301a2:56_13": "Taṁ sandhāyevamāha.",
  "atk-s0301a2:56_14": "Mama dānaṁ paṭikkamīti yaṁ mama dānaṁ tattha dīyittha,",
  "atk-s0301a2:56_15": "taṁ paṭinivatti.",
  "atk-s0301a2:56_16": "Sesadvāresupi eseva nayo.",
  "atk-s0301a2:56_17": "Kocīti katthaci.",
  "atk-s0301a2:56_18": "Dīgharattanti asītivassasahassāni.",
  "atk-s0301a2:56_19": "Ettakaṁ kira kālaṁ tassa rañño dānaṁ dīyittha. Tatiyaṁ.",
  "atk-s0301a2:57_0": "105. Catutthaṁ vuttatthameva. Catutthaṁ.",
  "atk-s0301a2:58_0": "5. Jantusuttavaṇṇanā",
  "atk-s0301a2:59_0": "106.",
  "atk-s0301a2:59_1": "Pañcame kosalesu viharantīti bhagavato santike kammaṭṭhānaṁ gahetvā tattha gantvā viharanti.",
  "atk-s0301a2:59_2": "Uddhatāti akappiye kappiyasaññitāya ca kappiye akappiyasaññitāya ca anavajje sāvajjasaññitāya ca sāvajje anavajjasaññitāya ca uddhaccapakatikā hutvā.",
  "atk-s0301a2:59_3": "Unnaḷāti uggatanaḷā,",
  "atk-s0301a2:59_4": "uṭṭhitatucchamānāti vuttaṁ hoti.",
  "atk-s0301a2:59_5": "Capalāti pattacīvaramaṇḍanādinā cāpallena yuttā.",
  "atk-s0301a2:59_6": "Mukharāti mukhakharā,",
  "atk-s0301a2:59_7": "kharavacanāti vuttaṁ hoti.",
  "atk-s0301a2:59_8": "Vikiṇṇavācāti asaṁyatavacanā,",
  "atk-s0301a2:59_9": "divasampi niratthakavacanapalāpino.",
  "atk-s0301a2:59_10": "Muṭṭhassatinoti naṭṭhassatino sativirahitā,",
  "atk-s0301a2:59_11": "idha kataṁ ettha pamussanti.",
  "atk-s0301a2:59_12": "Asampajānāti nippaññā.",
  "atk-s0301a2:59_13": "Asamāhitāti appanāupacārasamādhirahitā,",
  "atk-s0301a2:59_14": "caṇḍasote baddhanāvāsadisā.",
  "atk-s0301a2:59_15": "Vibbhantacittāti anavaṭṭhitacittā,",
  "atk-s0301a2:59_16": "panthāruḷhabālamigasadisā.",
  "atk-s0301a2:59_17": "Pākatindriyāti saṁvarābhāvena gihikāle viya vivaṭaindriyā.",
  "atk-s0301a2:60_0": "Jantūti evaṁnāmako devaputto.",
  "atk-s0301a2:60_1": "Tadahuposatheti tasmiṁ ahu uposathe,",
  "atk-s0301a2:60_2": "uposathadivaseti attho.",
  "atk-s0301a2:60_3": "Pannaraseti cātuddasikādipaṭikkhepo.",
  "atk-s0301a2:60_4": "Upasaṅkamīti codanatthāya upagato.",
  "atk-s0301a2:60_5": "So kira cintesi –",
  "atk-s0301a2:60_6": "‘‘ime bhikkhū satthu santike kammaṭṭhānaṁ gahetvā nikkhantā,",
  "atk-s0301a2:60_7": "idāni pamattā viharanti,",
  "atk-s0301a2:60_8": "na kho panete pāṭiyekkaṁ nisinnaṭṭhāne codiyamānā kathaṁ gaṇhissanti,",
  "atk-s0301a2:60_9": "samāgamanakāle codissāmī’’ti uposathadivase tesaṁ sannipatitabhāvaṁ ñatvā upasaṅkami.",
  "atk-s0301a2:60_10": "Gāthāhi ajjhabhāsīti sabbesaṁ majjhe ṭhatvā gāthā abhāsi.",
  "atk-s0301a2:61_0": "Tattha yasmā guṇakathāya saddhiṁ nigguṇassa aguṇo pākaṭo hoti,",
  "atk-s0301a2:61_1": "tasmā guṇaṁ tāva kathento sukhajīvino pure āsuntiādimāha.",
  "atk-s0301a2:61_2": "Tattha sukhajīvino pure āsunti pubbe bhikkhū supposā subharā ahesuṁ,",
  "atk-s0301a2:61_3": "uccanīcakulesu sapadānaṁ caritvā laddhena missakapiṇḍena yāpesunti adhippāyena evamāha.",
  "atk-s0301a2:61_4": "Anicchāti nittaṇhā hutvā.",
  "atk-s0301a2:62_0": "Evaṁ porāṇakabhikkhūnaṁ vaṇṇaṁ kathetvā idāni tesaṁ avaṇṇaṁ kathento dupposantiādimāha.",
  "atk-s0301a2:62_1": "Tattha gāme gāmaṇikā viyāti yathā gāme gāmakuṭā nānappakārena janaṁ pīḷetvā khīradadhitaṇḍulādīni āharāpetvā bhuñjanti,",
  "atk-s0301a2:62_2": "evaṁ tumhepi anesanāya ṭhitā tumhākaṁ jīvikaṁ kappethāti adhippāyena vadati.",
  "atk-s0301a2:62_3": "Nipajjantīti uddesaparipucchāmanasikārehi anatthikā hutvā sayanamhi hatthapāde vissajjetvā nipajjanti.",
  "atk-s0301a2:62_4": "Parāgāresūti paragehesu,",
  "atk-s0301a2:62_5": "kulasuṇhādīsūti attho.",
  "atk-s0301a2:62_6": "Mucchitāti kilesamucchāya mucchitā.",
  "atk-s0301a2:63_0": "Ekacceti vattabbayuttakeyeva.",
  "atk-s0301a2:63_1": "Apaviddhāti chaḍḍitakā.",
  "atk-s0301a2:63_2": "Anāthāti apatiṭṭhā.",
  "atk-s0301a2:63_3": "Petāti susāne chaḍḍitā kālaṅkatamanussā.",
  "atk-s0301a2:63_4": "Yathā hi susāne chaḍḍitā nānāsakuṇādīhi khajjanti,",
  "atk-s0301a2:63_5": "ñātakāpi nesaṁ nāthakiccaṁ na karonti,",
  "atk-s0301a2:63_6": "na rakkhanti,",
  "atk-s0301a2:63_7": "na gopayanti,",
  "atk-s0301a2:63_8": "evamevaṁ evarūpāpi ācariyupajjhāyādīnaṁ santikā ovādānusāsaniṁ na labhantīti apaviddhā anāthā,",
  "atk-s0301a2:63_9": "yathā petā,",
  "atk-s0301a2:63_10": "tatheva honti. Pañcamaṁ.",
  "atk-s0301a2:64_0": "6. Rohitassasuttavaṇṇanā",
  "atk-s0301a2:65_0": "107.",
  "atk-s0301a2:65_1": "Chaṭṭhe yatthāti cakkavāḷalokassa ekokāse bhummaṁ.",
  "atk-s0301a2:65_2": "Na cavati na upapajjatīti idaṁ aparāparaṁ cutipaṭisandhivasena gahitaṁ.",
  "atk-s0301a2:65_3": "Gamanenāti padagamanena.",
  "atk-s0301a2:65_4": "Nāhaṁ taṁ lokassa antanti satthā saṅkhāralokassa antaṁ sandhāya vadati.",
  "atk-s0301a2:65_5": "Ñāteyyantiādīsu ñātabbaṁ,",
  "atk-s0301a2:65_6": "daṭṭhabbaṁ,",
  "atk-s0301a2:65_7": "pattabbanti attho.",
  "atk-s0301a2:66_0": "Iti devaputtena cakkavāḷalokassa anto pucchito,",
  "atk-s0301a2:66_1": "satthārā saṅkhāralokassa kathito.",
  "atk-s0301a2:66_2": "So pana attano pañhena saddhiṁ satthu byākaraṇaṁ sametīti saññāya pasaṁsanto acchariyantiādimāha.",
  "atk-s0301a2:67_0": "Daḷhadhammoti daḷhadhanu,",
  "atk-s0301a2:67_1": "uttamappamāṇena dhanunā samannāgato.",
  "atk-s0301a2:67_2": "Dhanuggahoti dhanuācariyo.",
  "atk-s0301a2:67_3": "Susikkhitoti dasa dvādasa vassāni dhanusippaṁ sikkhito.",
  "atk-s0301a2:67_4": "Katahatthoti usabhappamāṇepi vālaggaṁ vijjhituṁ samatthabhāvena katahattho.",
  "atk-s0301a2:67_5": "Katūpāsanoti katasarakkhepo dassitasippo.",
  "atk-s0301a2:67_6": "Asanenāti kaṇḍena.",
  "atk-s0301a2:67_7": "Atipāteyyāti atikkameyya.",
  "atk-s0301a2:67_8": "Yāvatā so tālacchāyaṁ atikkameyya,",
  "atk-s0301a2:67_9": "tāvatā kālena ekacakkavāḷaṁ atikkamāmīti attano javasampattiṁ dasseti.",
  "atk-s0301a2:68_0": "Puratthimā samuddā pacchimoti yathā puratthimasamuddā pacchimasamuddo dūre,",
  "atk-s0301a2:68_1": "evaṁ me dūre padavītihāro ahosīti vadati.",
  "atk-s0301a2:68_2": "So kira pācīnacakkavāḷamukhavaṭṭiyaṁ ṭhito pādaṁ pasāretvā pacchimacakkavāḷamukhavaṭṭiyaṁ akkamati,",
  "atk-s0301a2:68_3": "puna dutiyaṁ pādaṁ pasāretvā paracakkavāḷamukhavaṭṭiyaṁ akkamati.",
  "atk-s0301a2:68_4": "Icchāgatanti icchā eva.",
  "atk-s0301a2:68_5": "Aññatrevāti nippapañcataṁ dasseti.",
  "atk-s0301a2:68_6": "Bhikkhācārakāle kiresa nāgalatādantakaṭṭhaṁ khāditvā anotatte mukhaṁ dhovitvā kāle sampatte uttarakurumhi",
  "atk-s0301a2:68_7": "piṇḍāya caritvā cakkavāḷamukhavaṭṭiyaṁ nisinno bhattakiccaṁ karoti,",
  "atk-s0301a2:68_8": "tattha muhuttaṁ vissamitvā puna javati.",
  "atk-s0301a2:68_9": "Vassasatāyukoti tadā dīghāyukakālo hoti,",
  "atk-s0301a2:68_10": "ayaṁ pana vassasatāvasiṭṭhe āyumhi gamanaṁ ārabhi.",
  "atk-s0301a2:68_11": "Vassasatajīvīti taṁ vassasataṁ anantarāyena jīvanto.",
  "atk-s0301a2:68_12": "Antarāva kālaṅkatoti cakkavāḷalokassa antaṁ appatvā antarāva mato.",
  "atk-s0301a2:68_13": "So pana tattha kālaṁ katvāpi āgantvā imasmiṁyeva cakkavāḷe nibbatti.",
  "atk-s0301a2:68_14": "Appatvāti saṅkhāralokassa antaṁ appatvā.",
  "atk-s0301a2:68_15": "Dukkhassāti vaṭṭadukkhassa.",
  "atk-s0301a2:68_16": "Antakiriyanti pariyantakaraṇaṁ.",
  "atk-s0301a2:68_17": "Kaḷevareti attabhāve.",
  "atk-s0301a2:68_18": "Sasaññimhi samanaketi sasaññe sacitte.",
  "atk-s0301a2:68_19": "Lokanti dukkhasaccaṁ.",
  "atk-s0301a2:68_20": "Lokasamudayanti samudayasaccaṁ.",
  "atk-s0301a2:68_21": "Lokanirodhanti nirodhasaccaṁ.",
  "atk-s0301a2:68_22": "Paṭipadanti maggasaccaṁ. Iti – ‘‘nāhaṁ, āvuso,",
  "atk-s0301a2:68_23": "imāni cattāri saccāni tiṇakaṭṭhādīsu paññapemi ,",
  "atk-s0301a2:68_24": "imasmiṁ pana cātumahābhūtike kāyasmiṁ yeva paññapemī’’ti dasseti.",
  "atk-s0301a2:68_25": "Samitāvīti samitapāpo.",
  "atk-s0301a2:68_26": "Nāsīsatīti na pattheti. Chaṭṭhaṁ.",
  "atk-s0301a2:69_0": "108-109. Sattamaṭṭhamāni vuttatthāneva. Sattamaṁ, aṭṭhamaṁ.",
  "atk-s0301a2:70_0": "9. Susimasuttavaṇṇanā",
  "atk-s0301a2:71_0": "110.",
  "atk-s0301a2:71_1": "Navame tuyhampi no, ānanda,",
  "atk-s0301a2:71_2": "sāriputto ruccatīti satthā therassa vaṇṇaṁ kathetukāmo,",
  "atk-s0301a2:71_3": "vaṇṇo ca nāmesa visabhāgapuggalassa santike kathetuṁ na vaṭṭati.",
  "atk-s0301a2:71_4": "Tassa santike kathito hi matthakaṁ na pāpuṇāti.",
  "atk-s0301a2:71_5": "So hi ‘‘asuko nāma bhikkhu sīlavā’’ti vutte.",
  "atk-s0301a2:71_6": "‘‘Kiṁ tassa sīlaṁ?",
  "atk-s0301a2:71_7": "Gorūpasīlo so.",
  "atk-s0301a2:71_8": "Kiṁ tayā añño sīlavā na diṭṭhapubbo’’ti vā?",
  "atk-s0301a2:71_9": "‘‘Paññavā’’ti vutte,",
  "atk-s0301a2:71_10": "‘‘kiṁ pañño so?",
  "atk-s0301a2:71_11": "Kiṁ tayā añño paññavā na diṭṭhapubbo’’ti? Vā,",
  "atk-s0301a2:71_12": "ādīni vatvā vaṇṇakathāya antarāyaṁ karoti.",
  "atk-s0301a2:71_13": "Ānandatthero pana sāriputtattherassa sabhāgo,",
  "atk-s0301a2:71_14": "paṇītāni labhitvā therassa deti,",
  "atk-s0301a2:71_15": "attano upaṭṭhākadārake pabbājetvā therassa santike upajjhaṁ gaṇhāpeti,",
  "atk-s0301a2:71_16": "upasampādeti.",
  "atk-s0301a2:71_17": "Sāriputtattheropi ānandattherassa tatheva karoti.",
  "atk-s0301a2:71_18": "Kiṁ kāraṇā?",
  "atk-s0301a2:71_19": "Aññamaññassa guṇesu pasīditvā.",
  "atk-s0301a2:71_20": "Ānandatthero hi –",
  "atk-s0301a2:71_21": "‘‘amhākaṁ jeṭṭhabhātiko ekaṁ asaṅkhyeyyaṁ satasahassañca kappe pāramiyo pūretvā soḷasavidhaṁ paññaṁ paṭivijjhitvā",
  "atk-s0301a2:71_22": "dhammasenāpatiṭṭhāne ṭhito’’ti therassa guṇesu pasīditvāva theraṁ mamāyati.",
  "atk-s0301a2:71_23": "Sāriputtattheropi –",
  "atk-s0301a2:71_24": "‘‘sammāsambuddhassa mayā kattabbaṁ mukhodakadānādikiccaṁ sabbaṁ ānando karoti.",
  "atk-s0301a2:71_25": "Ānandaṁ nissāya ahaṁ icchiticchitaṁ samāpattiṁ samāpajjituṁ labhāmī’’ti āyasmato ānandassa guṇesu pasīditvāva taṁ mamāyati.",
  "atk-s0301a2:71_26": "Tasmā bhagavā sāriputtattherassa vaṇṇaṁ kathetukāmo ānandattherassa santike kathetuṁ āraddho.",
  "atk-s0301a2:72_0": "Tattha tuyhampīti sampiṇḍanattho pi-kāro.",
  "atk-s0301a2:72_1": "Idaṁ vuttaṁ hoti – ‘‘ānanda,",
  "atk-s0301a2:72_2": "sāriputtassa ācāro gocaro vihāro abhikkamo paṭikkamo ālokitavilokitaṁ samiñjitapasāraṇaṁ mayhaṁ ruccati,",
  "atk-s0301a2:72_3": "asītimahātherānaṁ ruccati,",
  "atk-s0301a2:72_4": "sadevakassa lokassa ruccati.",
  "atk-s0301a2:72_5": "Tuyhampi ruccatī’’ti?",
  "atk-s0301a2:73_0": "Tato thero sāṭakantare laddhokāso balavamallo viya tuṭṭhamānaso hutvā –",
  "atk-s0301a2:73_1": "‘‘satthā mayhaṁ piyasahāyassa vaṇṇaṁ kathāpetukāmo.",
  "atk-s0301a2:73_2": "Labhissāmi no ajja,",
  "atk-s0301a2:73_3": "dīpadhajabhūtaṁ mahājambuṁ vidhunanto viya valāhakantarato candaṁ nīharitvā dassento viya sāriputtattherassa",
  "atk-s0301a2:73_4": "vaṇṇaṁ kathetu’’nti cintetvā paṭhamataraṁ tāva catūhi padehi puggalapalāpe haranto kassa hi nāma, bhante,",
  "atk-s0301a2:73_5": "abālassātiādimāha.",
  "atk-s0301a2:73_6": "Bālo hi bālatāya,",
  "atk-s0301a2:73_7": "duṭṭho dosatāya,",
  "atk-s0301a2:73_8": "mūḷho mohena,",
  "atk-s0301a2:73_9": "vipallatthacitto ummattako cittavipallāsena vaṇṇaṁ ‘‘vaṇṇo’’ti vā avaṇṇaṁ ‘‘avaṇṇe’’ti vā,",
  "atk-s0301a2:73_10": "‘‘ayaṁ buddho,",
  "atk-s0301a2:73_11": "ayaṁ sāvako’’ti vā na jānāti.",
  "atk-s0301a2:73_12": "Abālādayo pana jānanti,",
  "atk-s0301a2:73_13": "tasmā abālassātiādimāha.",
  "atk-s0301a2:73_14": "Na rucceyyāti bālādīnaṁyeva hi so na rucceyya,",
  "atk-s0301a2:73_15": "na aññassa kassaci na rucceyya.",
  "atk-s0301a2:74_0": "Evaṁ puggalapalāpe haritvā idāni soḷasahi padehi yathābhūtaṁ vaṇṇaṁ kathento paṇḍito,",
  "atk-s0301a2:74_1": "bhantetiādimāha.",
  "atk-s0301a2:74_2": "Tattha paṇḍitoti paṇḍiccena samannāgato,",
  "atk-s0301a2:74_3": "catūsu kosallesu ṭhitassetaṁ nāmaṁ.",
  "atk-s0301a2:74_4": "Vuttañhetaṁ –",
  "atk-s0301a2:74_5": "‘‘yato kho, ānanda,",
  "atk-s0301a2:74_6": "bhikkhu dhātukusalo ca hoti āyatanakusalo ca paṭiccasamuppādakusalo ca ṭhānāṭṭhānakusalo ca,",
  "atk-s0301a2:74_7": "ettāvatā kho, ānanda,",
  "atk-s0301a2:74_8": "‘paṇḍito bhikkhū’ti alaṁ vacanāyā’’ti (ma. ni. 3.124).",
  "atk-s0301a2:74_9": "Mahāpaññotiādīsu mahāpaññādīhi samannāgatoti attho.",
  "atk-s0301a2:74_10": "Tatridaṁ mahāpaññādīnaṁ nānattaṁ (paṭi. ma. 3.4) –",
  "atk-s0301a2:74_11": "katamā mahāpaññā?",
  "atk-s0301a2:74_12": "Mahante sīlakkhandhe pariggaṇhātīti mahāpaññā,",
  "atk-s0301a2:74_13": "mahante samādhikkhandhe,",
  "atk-s0301a2:74_14": "paññākkhandhe,",
  "atk-s0301a2:74_15": "vimuttikkhandhe,",
  "atk-s0301a2:74_16": "vimuttiñāṇadassanakkhandhe pariggaṇhātīti mahāpaññā.",
  "atk-s0301a2:74_17": "Mahantāni ṭhānāṭṭhānāni,",
  "atk-s0301a2:74_18": "mahāvihārasamāpattiyo,",
  "atk-s0301a2:74_19": "mahantāni ariyasaccāni,",
  "atk-s0301a2:74_20": "mahante satipaṭṭhāne,",
  "atk-s0301a2:74_21": "sammappadhāne,",
  "atk-s0301a2:74_22": "iddhipāde,",
  "atk-s0301a2:74_23": "mahantāni indriyāni, balāni,",
  "atk-s0301a2:74_24": "bojjhaṅgāni,",
  "atk-s0301a2:74_25": "mahante ariyamagge ,",
  "atk-s0301a2:74_26": "mahantāni sāmaññaphalāni,",
  "atk-s0301a2:74_27": "mahāabhiññāyo,",
  "atk-s0301a2:74_28": "mahantaṁ paramatthaṁ nibbānaṁ pariggaṇhātīti mahāpaññā.",
  "atk-s0301a2:75_0": "Sā pana therassa devorohanaṁ katvā saṅkassanagaradvāre ṭhitena satthārā puthujjanapañcake pañhe pucchite taṁ vissajjentassa pākaṭā jātā.",
  "atk-s0301a2:76_0": "Katamā puthupaññā?",
  "atk-s0301a2:76_1": "Puthu nānākhandhesu,",
  "atk-s0301a2:76_2": "(ñāṇaṁ pavattatīti puthupaññā.) Puthu nānādhātūsu,",
  "atk-s0301a2:76_3": "puthu nānāāyatanesu,",
  "atk-s0301a2:76_4": "puthu nānāpaṭiccasamuppādesu,",
  "atk-s0301a2:76_5": "puthu nānāsuññatamanupalabbhesu,",
  "atk-s0301a2:76_6": "puthu nānāatthesu,",
  "atk-s0301a2:76_7": "dhammesu niruttīsu paṭibhānesu,",
  "atk-s0301a2:76_8": "puthu nānāsīlakkhandhesu,",
  "atk-s0301a2:76_9": "puthu nānāsamādhi-paññāvimutti-vimuttiñāṇadassanakkhandhesu,",
  "atk-s0301a2:76_10": "puthu nānāṭhānāṭṭhānesu,",
  "atk-s0301a2:76_11": "puthu nānāvihārasamāpattīsu,",
  "atk-s0301a2:76_12": "puthu nānāariyasaccesu,",
  "atk-s0301a2:76_13": "puthu nānāsatipaṭṭhānesu,",
  "atk-s0301a2:76_14": "sammappadhānesu,",
  "atk-s0301a2:76_15": "iddhipādesu,",
  "atk-s0301a2:76_16": "indriyesu, balesu,",
  "atk-s0301a2:76_17": "bojjhaṅgesu,",
  "atk-s0301a2:76_18": "puthu nānāariyamaggesu,",
  "atk-s0301a2:76_19": "sāmaññaphalesu,",
  "atk-s0301a2:76_20": "abhiññāsu,",
  "atk-s0301a2:76_21": "puthu nānājanasādhāraṇe dhamme samatikkamma paramatthe nibbāne ñāṇaṁ pavattatīti puthupaññā.",
  "atk-s0301a2:77_0": "Katamā hāsapaññā?",
  "atk-s0301a2:77_1": "Idhekacco hāsabahulo vedabahulo tuṭṭhibahulo pāmojjabahulo sīlaṁ paripūreti,",
  "atk-s0301a2:77_2": "indriyasaṁvaraṁ paripūreti,",
  "atk-s0301a2:77_3": "bhojane mattaññutaṁ,",
  "atk-s0301a2:77_4": "jāgariyānuyogaṁ,",
  "atk-s0301a2:77_5": "sīlakkhandhaṁ,",
  "atk-s0301a2:77_6": "samādhikkhandhaṁ,",
  "atk-s0301a2:77_7": "paññākkhandhaṁ,",
  "atk-s0301a2:77_8": "vimuttikkhandhaṁ,",
  "atk-s0301a2:77_9": "vimuttiñāṇadassanakkhandhaṁ paripūretīti,",
  "atk-s0301a2:77_10": "hāsapaññā.",
  "atk-s0301a2:77_11": "Hāsabahulo pāmojjabahulo ṭhānāṭṭhānaṁ paṭivijjhatīti hāsapaññā.",
  "atk-s0301a2:77_12": "Hāsabahulo vihārasamāpattiyo paripūretīti hāsapaññā.",
  "atk-s0301a2:77_13": "Hāsabahulo ariyasaccāni paṭivijjhati.",
  "atk-s0301a2:77_14": "Satipaṭṭhāne ,",
  "atk-s0301a2:77_15": "sammappadhāne,",
  "atk-s0301a2:77_16": "iddhipāde,",
  "atk-s0301a2:77_17": "indriyāni, balāni ,",
  "atk-s0301a2:77_18": "bojjhaṅgāni,",
  "atk-s0301a2:77_19": "ariyamaggaṁ bhāvetīti hāsapaññā.",
  "atk-s0301a2:77_20": "Hāsabahulo sāmaññaphalāni sacchikaroti,",
  "atk-s0301a2:77_21": "abhiññāyo paṭivijjhatīti hāsapaññā,",
  "atk-s0301a2:77_22": "hāsabahulo vedatuṭṭhipāmojjabahulo paramatthaṁ nibbānaṁ sacchikarotīti hāsapaññā.",
  "atk-s0301a2:78_0": "Thero ca sarado nāma tāpaso hutvā anomadassissa bhagavato pādamūle aggasāvakapatthanaṁ paṭṭhapesi.",
  "atk-s0301a2:78_1": "Taṁkālato paṭṭhāya hāsabahulo sīlaparipūraṇādīni akāsīti hāsapañño.",
  "atk-s0301a2:79_0": "Katamā javanapaññā?",
  "atk-s0301a2:79_1": "Yaṁkiñci rūpaṁ atītānāgatapaccuppannaṁ…pe…",
  "atk-s0301a2:79_2": "yaṁ dūre santike vā,",
  "atk-s0301a2:79_3": "sabbaṁ rūpaṁ aniccato khippaṁ javatīti javanapaññā.",
  "atk-s0301a2:79_4": "Dukkhato khippaṁ,",
  "atk-s0301a2:79_5": "anattato khippaṁ javatīti javanapaññā.",
  "atk-s0301a2:79_6": "Yā kāci vedanā…pe…",
  "atk-s0301a2:79_7": "yā kāci saññā…",
  "atk-s0301a2:79_8": "ye keci saṅkhārā…",
  "atk-s0301a2:79_9": "yaṁkiñci viññāṇaṁ atītānāgatapaccuppannaṁ…pe…",
  "atk-s0301a2:79_10": "sabbaṁ viññāṇaṁ aniccato, dukkhato,",
  "atk-s0301a2:79_11": "anattato khippaṁ javatīti javanapaññā.",
  "atk-s0301a2:79_12": "Cakkhu…pe…",
  "atk-s0301a2:79_13": "jarāmaraṇaṁ atītānāgatapaccuppannaṁ aniccato, dukkhato,",
  "atk-s0301a2:79_14": "anattato khippaṁ javatīti javanapaññā.",
  "atk-s0301a2:79_15": "Rūpaṁ atītānāgatapaccuppannaṁ aniccaṁ khayaṭṭhena,",
  "atk-s0301a2:79_16": "dukkhaṁ bhayaṭṭhena,",
  "atk-s0301a2:79_17": "anattā asārakaṭṭhenāti tulayitvā tīrayitvā vibhāvayitvā vibhūtaṁ katvā rūpanirodhe nibbāne khippaṁ javatīti javanapaññā. Vedanā… saññā… saṅkhārā… viññāṇaṁ…",
  "atk-s0301a2:79_18": "cakkhu…pe…",
  "atk-s0301a2:79_19": "jarāmaraṇaṁ atītānāgatapaccuppannaṁ aniccaṁ khayaṭṭhena…pe…",
  "atk-s0301a2:79_20": "vibhūtaṁ katvā jarāmaraṇanirodhe nibbāne khippaṁ javatīti javanapaññā.",
  "atk-s0301a2:79_21": "Rūpaṁ atītānāgatapaccuppannaṁ…pe… viññāṇaṁ.",
  "atk-s0301a2:79_22": "Cakkhu…pe…",
  "atk-s0301a2:79_23": "jarāmaraṇaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammanti",
  "atk-s0301a2:79_24": "tulayitvā tīrayitvā vibhāvayitvā vibhūtaṁ katvā jarāmaraṇanirodhe nibbāne khippaṁ javatīti javanapaññā.",
  "atk-s0301a2:80_0": "Katamā tikkhapaññā?",
  "atk-s0301a2:80_1": "Khippaṁ kilese chindatīti tikkhapaññā.",
  "atk-s0301a2:80_2": "Uppannaṁ kāmavitakkaṁ nādhivāseti,",
  "atk-s0301a2:80_3": "uppannaṁ byāpādavitakkaṁ…",
  "atk-s0301a2:80_4": "uppannaṁ vihiṁsāvitakkaṁ…",
  "atk-s0301a2:80_5": "uppannuppanne pāpake akusale dhamme…",
  "atk-s0301a2:80_6": "uppannaṁ rāgaṁ… dosaṁ… mohaṁ… kodhaṁ… upanāhaṁ… makkhaṁ… paḷāsaṁ… issaṁ…",
  "atk-s0301a2:80_7": "macchariyaṁ… māyaṁ…",
  "atk-s0301a2:80_8": "sāṭheyyaṁ… thambhaṁ…",
  "atk-s0301a2:80_9": "sārambhaṁ… mānaṁ… atimānaṁ… madaṁ… pamādaṁ…",
  "atk-s0301a2:80_10": "sabbe kilese…",
  "atk-s0301a2:80_11": "sabbe duccarite…",
  "atk-s0301a2:80_12": "sabbe abhisaṅkhāre…",
  "atk-s0301a2:80_13": "sabbe bhavagāmikamme nādhivāseti pajahati vinodeti,",
  "atk-s0301a2:80_14": "byantīkaroti,",
  "atk-s0301a2:80_15": "anabhāvaṁ gametīti tikkhapaññā.",
  "atk-s0301a2:80_16": "Ekasmiṁ āsane cattāro ca ariyamaggā,",
  "atk-s0301a2:80_17": "cattāri ca sāmaññaphalāni,",
  "atk-s0301a2:80_18": "catasso ca paṭisambhidāyo,",
  "atk-s0301a2:80_19": "cha ca abhiññāyo adhigatā honti sacchikatā phassitā paññāyāti tikkhapaññā.",
  "atk-s0301a2:81_0": "Thero ca bhāgineyyassa dīghanakhaparibbājakassa vedanāpariggahasutte desiyamāne ṭhitakova sabbakilese",
  "atk-s0301a2:81_1": "chinditvā sāvakapāramiñāṇaṁ paṭividdhakālato paṭṭhāya tikkhapañño nāma jāto. Tenāha –",
  "atk-s0301a2:81_2": "‘‘tikkhapañño, bhante,",
  "atk-s0301a2:81_3": "āyasmā sāriputto’’ti.",
  "atk-s0301a2:82_0": "Katamā nibbedhikapaññā?",
  "atk-s0301a2:82_1": "Idhekacco sabbasaṅkhāresu ubbegabahulo hoti uttāsabahulo ukkaṇṭhanabahulo aratibahulo anabhiratibahulo bahimukho na ramati sabbasaṅkhāresu,",
  "atk-s0301a2:82_2": "anibbiddhapubbaṁ appadālitapubbaṁ lobhakkhandhaṁ nibbijjhati padāletīti nibbedhikapaññā.",
  "atk-s0301a2:82_3": "Anibbiddhapubbaṁ appadālitapubbaṁ dosakkhandhaṁ…",
  "atk-s0301a2:82_4": "mohakkhandhaṁ… kodhaṁ…",
  "atk-s0301a2:82_5": "upanāhaṁ…pe…",
  "atk-s0301a2:82_6": "sabbe bhavagāmikamme nibbijjhati padāletīti nibbedhikapaññā.",
  "atk-s0301a2:83_0": "Appicchoti santaguṇaniguhanatā,",
  "atk-s0301a2:83_1": "paccayapaṭiggahaṇe ca mattaññutā,",
  "atk-s0301a2:83_2": "etaṁ appicchalakkhaṇanti iminā lakkhaṇena samannāgato.",
  "atk-s0301a2:83_3": "Santuṭṭhoti catūsu paccayesu yathālābhasantoso yathābalasantoso yathāsāruppasantosoti,",
  "atk-s0301a2:83_4": "imehi tīhi santosehi samannāgato.",
  "atk-s0301a2:83_5": "Pavivittoti kāyaviveko ca vivekaṭṭhakāyānaṁ nekkhammābhiratānaṁ,",
  "atk-s0301a2:83_6": "cittaviveko ca parisuddhacittānaṁ paramavodānappattānaṁ,",
  "atk-s0301a2:83_7": "upadhiviveko ca nirupadhīnaṁ puggalānaṁ visaṅkhāragatānanti,",
  "atk-s0301a2:83_8": "imesaṁ tiṇṇaṁ vivekānaṁ lābhī.",
  "atk-s0301a2:83_9": "Asaṁsaṭṭhoti dassanasaṁsaggo savanasaṁsaggo samullapanasaṁsaggo paribhogasaṁsaggo kāyasaṁsaggoti,",
  "atk-s0301a2:83_10": "imehi pañcahi saṁsaggehi virahito.",
  "atk-s0301a2:83_11": "Ayañca pañcavidho saṁsaggo rājūhi rājamahāmattehi titthiyehi titthiyasāvakehi upāsakehi upasikāhi bhikkhūhi",
  "atk-s0301a2:83_12": "bhikkhunīhīti aṭṭhahi puggalehi saddhiṁ jāyati,",
  "atk-s0301a2:83_13": "so sabbopi therassa natthīti asaṁsaṭṭho.",
  "atk-s0301a2:84_0": "Āraddhavīriyoti paggahitavīriyo paripuṇṇavīriyo.",
  "atk-s0301a2:84_1": "Tattha āraddhavīriyo bhikkhu gamane uppannakilesassa ṭhānaṁ pāpuṇituṁ na deti,",
  "atk-s0301a2:84_2": "ṭhāne uppannassa nisajjaṁ,",
  "atk-s0301a2:84_3": "nisajjāya uppannassa seyyaṁ pāpuṇituṁ na deti,",
  "atk-s0301a2:84_4": "tasmiṁ tasmiṁ iriyāpathe uppannaṁ tattha tattheva niggaṇhāti.",
  "atk-s0301a2:84_5": "Thero pana catucattālīsa vassāni mañce piṭṭhiṁ na pasāreti.",
  "atk-s0301a2:84_6": "Taṁ sandhāya ‘‘āraddhavīriyo’’ti āha.",
  "atk-s0301a2:84_7": "Vattāti odhunanavattā.",
  "atk-s0301a2:84_8": "Bhikkhūnaṁ ajjhācāraṁ disvā ‘‘ajja kathessāmi,",
  "atk-s0301a2:84_9": "sve kathessāmī’’ti kathāvavatthānaṁ na karoti,",
  "atk-s0301a2:84_10": "tasmiṁ tasmiṁ yeva ṭhāne ovadati anusāsatīti attho.",
  "atk-s0301a2:85_0": "Vacanakkhamoti vacanaṁ khamati.",
  "atk-s0301a2:85_1": "Eko hi parassa ovādaṁ deti,",
  "atk-s0301a2:85_2": "sayaṁ pana aññena ovadiyamāno kujjhati.",
  "atk-s0301a2:85_3": "Thero pana parassapi ovādaṁ deti,",
  "atk-s0301a2:85_4": "sayaṁ ovadiyamānopi sirasā sampaṭicchati.",
  "atk-s0301a2:85_5": "Ekadivasaṁ kira sāriputtattheraṁ sattavassiko sāmaṇero – ‘‘bhante,",
  "atk-s0301a2:85_6": "sāriputta,",
  "atk-s0301a2:85_7": "tumhākaṁ nivāsanakaṇṇo olambatī’’ti āha.",
  "atk-s0301a2:85_8": "Thero kiñci avatvāva ekamantaṁ gantvā parimaṇḍalaṁ nivāsetvā āgamma ‘‘ettakaṁ vaṭṭati ācariyā’’ti añjaliṁ paggayha aṭṭhāsi.",
  "atk-s0301a2:86_0": "‘‘Tadahu pabbajito santo, jātiyā sattavassiko;",
  "atk-s0301a2:87_0": "Sopi maṁ anusāseyya, sampaṭicchāmi matthake’’ti. (mi. pa. 6.4.8) –",
  "atk-s0301a2:88_0": "Āha.",
  "atk-s0301a2:89_0": "Codakoti vatthusmiṁ otiṇṇe vā anotiṇṇe vā vītikkamaṁ disvā – ‘‘āvuso,",
  "atk-s0301a2:89_1": "bhikkhunā nāma evaṁ nivāsetabbaṁ,",
  "atk-s0301a2:89_2": "evaṁ pārupitabbaṁ,",
  "atk-s0301a2:89_3": "evaṁ gantabbaṁ,",
  "atk-s0301a2:89_4": "evaṁ ṭhātabbaṁ,",
  "atk-s0301a2:89_5": "evaṁ nisīditabbaṁ,",
  "atk-s0301a2:89_6": "evaṁ khāditabbaṁ,",
  "atk-s0301a2:89_7": "evaṁ bhuñjitabba’’nti tantivasena anusiṭṭhiṁ deti.",
  "atk-s0301a2:90_0": "Pāpagarahīti pāpapuggale na passe, na tesaṁ vacanaṁ suṇe, tehi saddhiṁ ekacakkavāḷepi na vaseyyaṁ.",
  "atk-s0301a2:91_0": "‘‘Mā me kadāci pāpiccho, kusīto hīnavīriyo;",
  "atk-s0301a2:92_0": "Appassuto anādaro, sameto ahu katthacī’’ti. –",
  "atk-s0301a2:93_0": "Evaṁ pāpapuggalepi garahati,",
  "atk-s0301a2:93_1": "‘‘samaṇena nāma rāgavasikena dosamohavasikena na hotabbaṁ,",
  "atk-s0301a2:93_2": "uppanno rāgo doso moho pahātabbo’’ti evaṁ pāpadhammepi garahatīti dvīhi kāraṇehi ‘‘pāpagarahī, bhante,",
  "atk-s0301a2:93_3": "āyasmā sāriputto’’ti vadati.",
  "atk-s0301a2:94_0": "Evaṁ āyasmatā ānandena soḷasahi padehi therassa yathābhūtavaṇṇappakāsane kate –",
  "atk-s0301a2:94_1": "‘‘kiṁ ānando attano piyasahāyassa vaṇṇaṁ kathetuṁ na labhati,",
  "atk-s0301a2:94_2": "kathetu kiṁ pana tena kathitaṁ tatheva hoti,",
  "atk-s0301a2:94_3": "kiṁ so sabbaññū’’ti?",
  "atk-s0301a2:94_4": "Koci pāpapuggalo vattuṁ mā labhatūti satthā taṁ vaṇṇabhaṇanaṁ akuppaṁ sabbaññubhāsitaṁ karonto jinamuddikāya lañchanto evametantiādimāha.",
  "atk-s0301a2:95_0": "Evaṁ tathāgatena ca ānandattherena ca mahātherassa vaṇṇe kathiyamāne bhumaṭṭhakā devatā uṭṭhahitvā eteheva soḷasahi padehi vaṇṇaṁ kathayiṁsu.",
  "atk-s0301a2:95_1": "Tato ākāsaṭṭhakadevatā sītavalāhakā uṇhavalāhakā cātumahārājikāti yāva akaniṭṭhabrahmalokā devatā uṭṭhahitvā",
  "atk-s0301a2:95_2": "eteheva soḷasahi padehi vaṇṇaṁ kathayiṁsu.",
  "atk-s0301a2:95_3": "Etenupāyena ekacakkavāḷaṁ ādiṁ katvā dasasu cakkavāḷasahassesu devatā uṭṭhahitvā kathayiṁsu.",
  "atk-s0301a2:95_4": "Athāyasmato sāriputtassa saddhivihāriko susīmo devaputto cintesi –",
  "atk-s0301a2:95_5": "‘‘imā devatā attano attano nakkhattakīḷaṁ pahāya tattha tattha gantvā mayhaṁ upajjhāyasseva vaṇṇaṁ kathenti,",
  "atk-s0301a2:95_6": "gacchāmi tathāgatassa santikaṁ,",
  "atk-s0301a2:95_7": "gantvā etadeva vaṇṇabhaṇanaṁ devatābhāsitaṁ karomī’’ti,",
  "atk-s0301a2:95_8": "so tathā akāsi.",
  "atk-s0301a2:95_9": "Taṁ dassetuṁ atha kho susīmotiādi vuttaṁ.",
  "atk-s0301a2:96_0": "Uccāvacāti aññesu ṭhānesu paṇītaṁ uccaṁ vuccati,",
  "atk-s0301a2:96_1": "hīnaṁ avacaṁ.",
  "atk-s0301a2:96_2": "Idha pana uccāvacāti nānāvidhā vaṇṇanibhā.",
  "atk-s0301a2:96_3": "Tassā kira devaparisāya nīlaṭṭhānaṁ atinīlaṁ,",
  "atk-s0301a2:96_4": "pītakaṭṭhānaṁ atipītakaṁ,",
  "atk-s0301a2:96_5": "lohitaṭṭhānaṁ atilohitaṁ,",
  "atk-s0301a2:96_6": "odātaṭṭhānaṁ accodātanti,",
  "atk-s0301a2:96_7": "catubbidhā vaṇṇanibhā pātubhavi.",
  "atk-s0301a2:96_8": "Teneva seyyathāpi nāmāti catasso upamā āgatā.",
  "atk-s0301a2:96_9": "Tattha subhoti sundaro.",
  "atk-s0301a2:96_10": "Jātimāti jātisampanno.",
  "atk-s0301a2:96_11": "Suparikammakatoti dhovanādiparikammena suṭṭhu parikammakato.",
  "atk-s0301a2:96_12": "Paṇḍukambale nikkhittoti rattakambale ṭhapito.",
  "atk-s0301a2:96_13": "Evamevanti rattakambale nikkhittamaṇi viya sabbā ekappahāreneva virocituṁ āraddhā.",
  "atk-s0301a2:96_14": "Nikkhanti atirekapañcasuvaṇṇena katapiḷandhanaṁ.",
  "atk-s0301a2:96_15": "Tañhi ghaṭṭanamajjanakkhamaṁ hoti.",
  "atk-s0301a2:96_16": "Jambonadanti mahājambusākhāya pavattanadiyaṁ nibbattaṁ,",
  "atk-s0301a2:96_17": "mahājambuphalarase vā pathaviyaṁ paviṭṭhe suvaṇṇaṅkurā uṭṭhahanti,",
  "atk-s0301a2:96_18": "tena suvaṇṇena katapiḷandhanantipi attho.",
  "atk-s0301a2:96_19": "Dakkhakammāraputtaukkāmukhasukusalasampahaṭṭhanti sukusalena kammāraputtena ukkāmukhe pacitvā sampahaṭṭhaṁ.",
  "atk-s0301a2:96_20": "Dhātuvibhaṅge (ma. ni.",
  "atk-s0301a2:96_21": "3.357 ādayo) akatabhaṇḍaṁ gahitaṁ,",
  "atk-s0301a2:96_22": "idha pana katabhaṇḍaṁ.",
  "atk-s0301a2:97_0": "Viddheti dūrībhūte.",
  "atk-s0301a2:97_1": "Deveti ākāse.",
  "atk-s0301a2:97_2": "Nabhaṁ abbhussakkamānoti ākāsaṁ abhilaṅghanto.",
  "atk-s0301a2:97_3": "Iminā taruṇasūriyabhāvo dassito.",
  "atk-s0301a2:97_4": "Soratoti soraccena samannāgato.",
  "atk-s0301a2:97_5": "Dantoti nibbisevano.",
  "atk-s0301a2:97_6": "Satthuvaṇṇābhatoti satthārā ābhatavaṇṇo.",
  "atk-s0301a2:97_7": "Satthā hi aṭṭhaparisamajjhe nisīditvā ‘‘sevatha,",
  "atk-s0301a2:97_8": "bhikkhave,",
  "atk-s0301a2:97_9": "sāriputtamoggallāne’’tiādinā (ma. ni.",
  "atk-s0301a2:97_10": "3.371) nayena therassa vaṇṇaṁ āharīti thero ābhatavaṇṇo nāma hoti.",
  "atk-s0301a2:97_11": "Kālaṁ kaṅkhatīti parinibbānakālaṁ pattheti.",
  "atk-s0301a2:97_12": "Khīṇāsavo hi neva maraṇaṁ abhinandati,",
  "atk-s0301a2:97_13": "na jīvitaṁ pattheti,",
  "atk-s0301a2:97_14": "divasasaṅkhepaṁ vetanaṁ gahetvā ṭhitapuriso viya kālaṁ pana pattheti,",
  "atk-s0301a2:97_15": "olokento tiṭṭhatīti attho.",
  "atk-s0301a2:97_16": "Tenevāha –",
  "atk-s0301a2:98_0": "‘‘Nābhinandāmi maraṇaṁ, nābhinandāmi jīvitaṁ;",
  "atk-s0301a2:99_0": "Kālañca paṭikaṅkhāmi, nibbisaṁ bhatako yathā’’ti. (theragā. 1001-1002); Navamaṁ;",
  "atk-s0301a2:100_0": "10. Nānātitthiyasāvakasuttavaṇṇanā",
  "atk-s0301a2:101_0": "111.",
  "atk-s0301a2:101_1": "Dasame nānātitthiyasāvakāti te kira kammavādino ahesuṁ,",
  "atk-s0301a2:101_2": "tasmā dānādīni puññāni katvā sagge nibbattā,",
  "atk-s0301a2:101_3": "te ‘‘attano attano satthari pasādena nibbattamhā’’ti saññino hutvā ‘‘gacchāma dasabalassa santike ṭhatvā",
  "atk-s0301a2:101_4": "amhākaṁ satthārānaṁ vaṇṇaṁ kathessāmā’’ti āgantvā paccekagāthāhi kathayiṁsu.",
  "atk-s0301a2:101_5": "Tattha chinditamāriteti chindite ca mārite ca.",
  "atk-s0301a2:101_6": "Hatajānīsūti pothane ca dhanajānīsu ca.",
  "atk-s0301a2:101_7": "Puññaṁ vā panāti attano puññampi na samanupassati,",
  "atk-s0301a2:101_8": "saṅkhepato puññāpuññānaṁ vipāko natthīti vadati.",
  "atk-s0301a2:101_9": "Sa ve vissāsamācikkhīti so –",
  "atk-s0301a2:101_10": "‘‘evaṁ katapāpānampi katapuññānampi vipāko natthī’’ti vadanto sattānaṁ vissāsaṁ avassayaṁ patiṭṭhaṁ ācikkhati,",
  "atk-s0301a2:101_11": "tasmā mānanaṁ vandanaṁ pūjanaṁ arahatīti vadati.",
  "atk-s0301a2:102_0": "Tapojigucchāyāti kāyakilamathatapena pāpajigucchanena.",
  "atk-s0301a2:102_1": "Susaṁvutattoti samannāgato pihito vā.",
  "atk-s0301a2:102_2": "Jegucchīti tapena pāpajigucchako.",
  "atk-s0301a2:102_3": "Nipakoti paṇḍito.",
  "atk-s0301a2:102_4": "Cātuyāmasusaṁvutoti cātuyāmena susaṁvuto.",
  "atk-s0301a2:102_5": "Cātuyāmo nāma sabbavārivārito ca hoti sabbavāriyutto ca sabbavāridhuto ca sabbavāriphuṭo cāti ime cattāro koṭṭhāsā.",
  "atk-s0301a2:102_6": "Tattha sabbavārivāritoti vāritasabbaudako,",
  "atk-s0301a2:102_7": "paṭikkhittasabbasītodakoti attho.",
  "atk-s0301a2:102_8": "So kira sītodake sattasaññī hoti ,",
  "atk-s0301a2:102_9": "tasmā taṁ na valañjeti.",
  "atk-s0301a2:102_10": "Sabbavāriyuttoti sabbena pāpavāraṇena yuto.",
  "atk-s0301a2:102_11": "Sabbavāridhutoti sabbena pāpavāraṇena dhutapāpo .",
  "atk-s0301a2:102_12": "Sabbavāriphuṭoti sabbena pāpavāraṇena phuṭṭho.",
  "atk-s0301a2:102_13": "Diṭṭhaṁ sutañca ācikkhanti diṭṭhaṁ ‘‘diṭṭhaṁ me’’ti sutaṁ ‘‘sutaṁ me’’ti ācikkhanto,",
  "atk-s0301a2:102_14": "na niguhanto.",
  "atk-s0301a2:102_15": "Na hi nūna kibbisīti evarūpo satthā kibbisakārako nāma na hoti.",
  "atk-s0301a2:103_0": "Nānātitthiyeti so kira nānātitthiyānaṁyeva upaṭṭhāko,",
  "atk-s0301a2:103_1": "tasmā te ārabbha vadati.",
  "atk-s0301a2:103_2": "Pakudhako kātiyānoti pakudho kaccāyano.",
  "atk-s0301a2:103_3": "Nigaṇṭhoti nāṭaputto.",
  "atk-s0301a2:103_4": "Makkhalipūraṇāseti makkhali ca pūraṇo ca.",
  "atk-s0301a2:103_5": "Sāmaññappattāti samaṇadhamme koṭippattā.",
  "atk-s0301a2:103_6": "Na hi nūna teti sappurisehi na dūre,",
  "atk-s0301a2:103_7": "teyeva loke sappurisāti vadati.",
  "atk-s0301a2:103_8": "Paccabhāsīti ‘‘ayaṁ ākoṭako imesaṁ nagganissirikānaṁ dasabalassa santike ṭhatvā vaṇṇaṁ kathetīti tesaṁ avaṇṇaṁ kathessāmī’’ti patiabhāsīti.",
  "atk-s0301a2:104_0": "Tattha sahācaritenāti saha caritamattena.",
  "atk-s0301a2:104_1": "Chavo sigāloti lāmako kālasigālo.",
  "atk-s0301a2:104_2": "Kotthukoti tasseva vevacanaṁ.",
  "atk-s0301a2:104_3": "Saṅkassarācāroti āsaṅkitasamācāro.",
  "atk-s0301a2:104_4": "Na sataṁ sarikkhoti paṇḍitānaṁ sappurisānaṁ sadiso na hoti,",
  "atk-s0301a2:104_5": "kiṁ tvaṁ kālasigālasadise titthiye sīhe karosīti?",
  "atk-s0301a2:105_0": "Anvāvisitvāti ‘‘ayaṁ evarūpānaṁ satthārānaṁ avaṇṇaṁ katheti,",
  "atk-s0301a2:105_1": "teneva naṁ mukhena vaṇṇaṁ kathāpessāmī’’ti cintetvā tassa sarīre anuāvisi adhimucci,",
  "atk-s0301a2:105_2": "evaṁ anvāvisitvā.",
  "atk-s0301a2:105_3": "Āyuttāti tapojigucchane yuttapayuttā.",
  "atk-s0301a2:105_4": "Pālayaṁ pavivekiyanti pavivekaṁ pālayantā.",
  "atk-s0301a2:105_5": "Te kira ‘‘nhāpitapavivekaṁ pālessāmā’’ti sayaṁ kese luñcanti.",
  "atk-s0301a2:105_6": "‘‘Cīvarapavivekaṁ pātessāmā’’ti naggā vicaranti.",
  "atk-s0301a2:105_7": "‘‘Piṇḍapātapavivekaṁ pālessāmā’’ti sunakhā viya bhūmiyaṁ vā bhuñjanti hatthesu vā.",
  "atk-s0301a2:105_8": "‘‘Senāsanapavivekaṁ pālessāmā’’ti kaṇṭakaseyyādīni kappenti.",
  "atk-s0301a2:105_9": "Rūpe niviṭṭhāti taṇhādiṭṭhīhi rūpe patiṭṭhitā.",
  "atk-s0301a2:105_10": "Devalokābhinandinoti devalokapatthanakāmā.",
  "atk-s0301a2:105_11": "Mātiyāti maccā,",
  "atk-s0301a2:105_12": "te ve maccā paralokatthāya sammā anusāsantīti vadati.",
  "atk-s0301a2:106_0": "Itividitvāti ‘‘ayaṁ paṭhamaṁ etesaṁ avaṇṇaṁ kathetvā idāni vaṇṇaṁ katheti,",
  "atk-s0301a2:106_1": "ko nu kho eso’’ti āvajjento jānitvāva.",
  "atk-s0301a2:106_2": "Ye cantalikkhasmiṁ pabhāsavaṇṇāti ye antalikkhe candobhāsasūriyobhāsasañjhārāgaindadhanutārakarūpānaṁ pabhāsavaṇṇā.",
  "atk-s0301a2:106_3": "Sabbeva te teti sabbeva te tayā.",
  "atk-s0301a2:106_4": "Namucīti māraṁ ālapati.",
  "atk-s0301a2:106_5": "Āmisaṁva macchānaṁ vadhāya khittāti yathā macchānaṁ vadhatthāya baḷisalaggaṁ āmisaṁ khipati,",
  "atk-s0301a2:106_6": "evaṁ tayā pasaṁsamānena ete rūpā sattānaṁ vadhāya khittāti vadati.",
  "atk-s0301a2:107_0": "Māṇavagāmiyoti ayaṁ kira devaputto buddhupaṭṭhāko.",
  "atk-s0301a2:107_1": "Rājagahīyānanti rājagahapabbatānaṁ.",
  "atk-s0301a2:107_2": "Setoti kelāso.",
  "atk-s0301a2:107_3": "Aghagāminanti ākāsagāmīnaṁ.",
  "atk-s0301a2:107_4": "Udadhinanti udakanidhānānaṁ.",
  "atk-s0301a2:107_5": "Idaṁ vuttaṁ hoti –",
  "atk-s0301a2:107_6": "yathā rājagahīyānaṁ pabbatānaṁ vipulo seṭṭho,",
  "atk-s0301a2:107_7": "himavantapabbatānaṁ kelāso,",
  "atk-s0301a2:107_8": "ākāsagāmīnaṁ ādicco,",
  "atk-s0301a2:107_9": "udakanidhānānaṁ samuddo,",
  "atk-s0301a2:107_10": "nakkhattānaṁ cando,",
  "atk-s0301a2:107_11": "evaṁ sadevakassa lokassa buddho seṭṭhoti. Dasamaṁ.",
  "atk-s0301a2:108_0": "Nānātitthiyavaggo tatiyo.",
  "atk-s0301a2:109_0": "Iti sāratthappakāsiniyā",
  "atk-s0301a2:110_0": "Saṁyuttanikāya-aṭṭhakathāya",
  "atk-s0301a2:111_0": "Devaputtasaṁyuttavaṇṇanā niṭṭhitā."
}