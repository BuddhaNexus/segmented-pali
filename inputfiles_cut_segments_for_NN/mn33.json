{
  "mn33:0.1_0": "Majjhima Nikāya 33 ",
  "mn33:0.2_0": "Mahāgopālakasutta ",
  "mn33:1.1_0": "Evaṁ me sutaṁ—",
  "mn33:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn33:1.3_0": "Tatra kho bhagavā bhikkhū āmantesi: ",
  "mn33:1.4_0": "“bhikkhavo”ti. ",
  "mn33:1.5_0": "“Bhadante”ti te bhikkhū bhagavato paccassosuṁ. ",
  "mn33:1.6_0": "Bhagavā etadavoca: ",
  "mn33:2.1_0": "“Ekādasahi, bhikkhave, aṅgehi samannāgato gopālako abhabbo gogaṇaṁ pariharituṁ phātiṁ kātuṁ. ",
  "mn33:2.2_0": "Katamehi ekādasahi? ",
  "mn33:2.3_0": "Idha,",
  "mn33:2.3_1": "bhikkhave,",
  "mn33:2.3_2": "gopālako na rūpaññū hoti,",
  "mn33:2.3_3": "na lakkhaṇakusalo hoti,",
  "mn33:2.3_4": "na āsāṭikaṁ hāretā hoti,",
  "mn33:2.3_5": "na vaṇaṁ paṭicchādetā hoti,",
  "mn33:2.3_6": "na dhūmaṁ kattā hoti,",
  "mn33:2.3_7": "na titthaṁ jānāti,",
  "mn33:2.3_8": "na pītaṁ jānāti,",
  "mn33:2.3_9": "na vīthiṁ jānāti,",
  "mn33:2.3_10": "na gocarakusalo hoti anavasesadohī ca hoti.",
  "mn33:2.3_11": "Ye te usabhā gopitaro gopariṇāyakā te na atirekapūjāya pūjetā hoti.",
  "mn33:2.4_0": "Imehi kho,",
  "mn33:2.4_1": "bhikkhave,",
  "mn33:2.4_2": "ekādasahi aṅgehi samannāgato gopālako abhabbo gogaṇaṁ pariharituṁ phātiṁ kātuṁ.",
  "mn33:3.1_0": "Evameva kho,",
  "mn33:3.1_1": "bhikkhave,",
  "mn33:3.1_2": "ekādasahi dhammehi samannāgato bhikkhu abhabbo imasmiṁ dhammavinaye vuddhiṁ virūḷhiṁ vepullaṁ āpajjituṁ.",
  "mn33:3.2_0": "Katamehi ekādasahi? ",
  "mn33:3.3_0": "Idha,",
  "mn33:3.3_1": "bhikkhave,",
  "mn33:3.3_2": "bhikkhu na rūpaññū hoti,",
  "mn33:3.3_3": "na lakkhaṇakusalo hoti,",
  "mn33:3.3_4": "na āsāṭikaṁ hāretā hoti,",
  "mn33:3.3_5": "na vaṇaṁ paṭicchādetā hoti,",
  "mn33:3.3_6": "na dhūmaṁ kattā hoti,",
  "mn33:3.3_7": "na titthaṁ jānāti,",
  "mn33:3.3_8": "na pītaṁ jānāti,",
  "mn33:3.3_9": "na vīthiṁ jānāti,",
  "mn33:3.3_10": "na gocarakusalo hoti,",
  "mn33:3.3_11": "anavasesadohī ca hoti.",
  "mn33:3.3_12": "Ye te bhikkhū therā rattaññū cirapabbajitā saṅghapitaro saṅghapariṇāyakā te na atirekapūjāya pūjetā hoti.",
  "mn33:4.1_0": "Kathañca, bhikkhave, bhikkhu na rūpaññū hoti? ",
  "mn33:4.2_0": "Idha,",
  "mn33:4.2_1": "bhikkhave,",
  "mn33:4.2_2": "bhikkhu yaṁ kiñci rūpaṁ sabbaṁ rūpaṁ ‘cattāri mahābhūtāni,",
  "mn33:4.2_3": "catunnañca mahābhūtānaṁ upādāyarūpan’ti yathābhūtaṁ nappajānāti.",
  "mn33:4.3_0": "Evaṁ kho, bhikkhave, bhikkhu na rūpaññū hoti. ",
  "mn33:5.1_0": "Kathañca, bhikkhave, bhikkhu na lakkhaṇakusalo hoti? ",
  "mn33:5.2_0": "Idha, bhikkhave, bhikkhu ‘kammalakkhaṇo bālo, kammalakkhaṇo paṇḍito’ti yathābhūtaṁ nappajānāti. ",
  "mn33:5.3_0": "Evaṁ kho, bhikkhave, bhikkhu na lakkhaṇakusalo hoti. ",
  "mn33:6.1_0": "Kathañca, bhikkhave, bhikkhu na āsāṭikaṁ hāretā hoti? ",
  "mn33:6.2_0": "Idha,",
  "mn33:6.2_1": "bhikkhave,",
  "mn33:6.2_2": "bhikkhu uppannaṁ kāmavitakkaṁ adhivāseti,",
  "mn33:6.2_3": "nappajahati na vinodeti na byantī karoti na anabhāvaṁ gameti.",
  "mn33:6.2_4": "Uppannaṁ byāpādavitakkaṁ …pe…",
  "mn33:6.2_5": "uppannaṁ vihiṁsāvitakkaṁ …pe…",
  "mn33:6.2_6": "uppannuppanne pāpake akusale dhamme adhivāseti,",
  "mn33:6.2_7": "nappajahati na vinodeti na byantī karoti na anabhāvaṁ gameti.",
  "mn33:6.3_0": "Evaṁ kho, bhikkhave, bhikkhu na āsāṭikaṁ hāretā hoti. ",
  "mn33:7.1_0": "Kathañca, bhikkhave, bhikkhu na vaṇaṁ paṭicchādetā hoti? ",
  "mn33:7.2_0": "Idha, bhikkhave, bhikkhu cakkhunā rūpaṁ disvā nimittaggāhī hoti anubyañjanaggāhī. ",
  "mn33:7.3_0": "Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ,",
  "mn33:7.3_1": "tassa saṁvarāya na paṭipajjati,",
  "mn33:7.3_2": "na rakkhati cakkhundriyaṁ,",
  "mn33:7.3_3": "cakkhundriye na saṁvaraṁ āpajjati.",
  "mn33:7.4_0": "Sotena saddaṁ sutvā …pe… ",
  "mn33:7.5_0": "ghānena gandhaṁ ghāyitvā …pe… ",
  "mn33:7.6_0": "jivhāya rasaṁ sāyitvā …pe… ",
  "mn33:7.7_0": "kāyena phoṭṭhabbaṁ phusitvā …pe… ",
  "mn33:7.8_0": "manasā dhammaṁ viññāya nimittaggāhī hoti anubyañjanaggāhī. ",
  "mn33:7.9_0": "Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ,",
  "mn33:7.9_1": "tassa saṁvarāya na paṭipajjati,",
  "mn33:7.9_2": "na rakkhati manindriyaṁ,",
  "mn33:7.9_3": "manindriye na saṁvaraṁ āpajjati.",
  "mn33:7.10_0": "Evaṁ kho, bhikkhave, bhikkhu na vaṇaṁ paṭicchādetā hoti. ",
  "mn33:8.1_0": "Kathañca, bhikkhave, bhikkhu na dhūmaṁ kattā hoti? ",
  "mn33:8.2_0": "Idha, bhikkhave, bhikkhu yathāsutaṁ yathāpariyattaṁ dhammaṁ na vitthārena paresaṁ desetā hoti. ",
  "mn33:8.3_0": "Evaṁ kho, bhikkhave, bhikkhu na dhūmaṁ kattā hoti. ",
  "mn33:9.1_0": "Kathañca, bhikkhave, bhikkhu na titthaṁ jānāti? ",
  "mn33:9.2_0": "Idha,",
  "mn33:9.2_1": "bhikkhave,",
  "mn33:9.2_2": "bhikkhu ye te bhikkhū bahussutā āgatāgamā dhammadharā vinayadharā mātikādharā,",
  "mn33:9.2_3": "te kālena kālaṁ upasaṅkamitvā na paripucchati,",
  "mn33:9.2_4": "na paripañhati:",
  "mn33:9.3_0": "‘idaṁ, bhante, kathaṁ? ",
  "mn33:9.4_0": "Imassa ko attho’ti? ",
  "mn33:9.5_0": "Tassa te āyasmanto avivaṭañceva na vivaranti,",
  "mn33:9.5_1": "anuttānīkatañca na uttānīkaronti,",
  "mn33:9.5_2": "anekavihitesu ca kaṅkhāṭhānīyesu dhammesu kaṅkhaṁ na paṭivinodenti.",
  "mn33:9.6_0": "Evaṁ kho, bhikkhave, bhikkhu na titthaṁ jānāti. ",
  "mn33:10.1_0": "Kathañca, bhikkhave, bhikkhu na pītaṁ jānāti? ",
  "mn33:10.2_0": "Idha,",
  "mn33:10.2_1": "bhikkhave,",
  "mn33:10.2_2": "bhikkhu tathāgatappavedite dhammavinaye desiyamāne na labhati atthavedaṁ,",
  "mn33:10.2_3": "na labhati dhammavedaṁ,",
  "mn33:10.2_4": "na labhati dhammūpasaṁhitaṁ pāmojjaṁ.",
  "mn33:10.3_0": "Evaṁ kho, bhikkhave, bhikkhu na pītaṁ jānāti. ",
  "mn33:11.1_0": "Kathañca, bhikkhave, bhikkhu na vīthiṁ jānāti? ",
  "mn33:11.2_0": "Idha, bhikkhave, bhikkhu ariyaṁ aṭṭhaṅgikaṁ maggaṁ yathābhūtaṁ nappajānāti. ",
  "mn33:11.3_0": "Evaṁ kho, bhikkhave, bhikkhu na vīthiṁ jānāti. ",
  "mn33:12.1_0": "Kathañca, bhikkhave, bhikkhu na gocarakusalo hoti? ",
  "mn33:12.2_0": "Idha, bhikkhave, bhikkhu cattāro satipaṭṭhāne yathābhūtaṁ nappajānāti. ",
  "mn33:12.3_0": "Evaṁ kho, bhikkhave, bhikkhu na gocarakusalo hoti. ",
  "mn33:13.1_0": "Kathañca, bhikkhave, bhikkhu anavasesadohī hoti? ",
  "mn33:13.2_0": "Idha,",
  "mn33:13.2_1": "bhikkhave,",
  "mn33:13.2_2": "bhikkhuṁ saddhā gahapatikā abhihaṭṭhuṁ pavārenti cīvarapiṇḍapātasenāsanagilānappaccayabhesajjaparikkhārehi,",
  "mn33:13.2_3": "tatra bhikkhu mattaṁ na jānāti paṭiggahaṇāya.",
  "mn33:13.3_0": "Evaṁ kho, bhikkhave, bhikkhu anavasesadohī hoti. ",
  "mn33:14.1_0": "Kathañca,",
  "mn33:14.1_1": "bhikkhave,",
  "mn33:14.1_2": "bhikkhu ye te bhikkhū therā rattaññū cirapabbajitā saṅghapitaro saṅghapariṇāyakā te na atirekapūjāya pūjetā hoti?",
  "mn33:14.2_0": "Idha,",
  "mn33:14.2_1": "bhikkhave,",
  "mn33:14.2_2": "bhikkhu ye te bhikkhū therā rattaññū cirapabbajitā saṅghapitaro saṅghapariṇāyakā,",
  "mn33:14.2_3": "tesu na mettaṁ kāyakammaṁ paccupaṭṭhāpeti āvi ceva raho ca;",
  "mn33:14.3_0": "na mettaṁ vacīkammaṁ paccupaṭṭhāpeti āvi ceva raho ca; ",
  "mn33:14.4_0": "na mettaṁ manokammaṁ paccupaṭṭhāpeti āvi ceva raho ca. ",
  "mn33:14.5_0": "Evaṁ kho,",
  "mn33:14.5_1": "bhikkhave,",
  "mn33:14.5_2": "bhikkhu ye te bhikkhū therā rattaññū cirapabbajitā saṅghapitaro saṅghapariṇāyakā te na atirekapūjāya pūjetā hoti.",
  "mn33:14.6_0": "Imehi kho,",
  "mn33:14.6_1": "bhikkhave,",
  "mn33:14.6_2": "ekādasahi dhammehi samannāgato bhikkhu abhabbo imasmiṁ dhammavinaye vuddhiṁ virūḷhiṁ vepullaṁ āpajjituṁ.",
  "mn33:15.1_0": "Ekādasahi, bhikkhave, aṅgehi samannāgato gopālako bhabbo gogaṇaṁ pariharituṁ phātiṁ kātuṁ. ",
  "mn33:15.2_0": "Katamehi ekādasahi? ",
  "mn33:15.3_0": "Idha,",
  "mn33:15.3_1": "bhikkhave,",
  "mn33:15.3_2": "gopālako rūpaññū hoti,",
  "mn33:15.3_3": "lakkhaṇakusalo hoti,",
  "mn33:15.3_4": "āsāṭikaṁ hāretā hoti,",
  "mn33:15.3_5": "vaṇaṁ paṭicchādetā hoti,",
  "mn33:15.3_6": "dhūmaṁ kattā hoti,",
  "mn33:15.3_7": "titthaṁ jānāti,",
  "mn33:15.3_8": "pītaṁ jānāti,",
  "mn33:15.3_9": "vīthiṁ jānāti,",
  "mn33:15.3_10": "gocarakusalo hoti,",
  "mn33:15.3_11": "sāvasesadohī ca hoti.",
  "mn33:15.3_12": "Ye te usabhā gopitaro gopariṇāyakā te atirekapūjāya pūjetā hoti.",
  "mn33:15.4_0": "Imehi kho,",
  "mn33:15.4_1": "bhikkhave,",
  "mn33:15.4_2": "ekādasahi aṅgehi samannāgato gopālako bhabbo gogaṇaṁ pariharituṁ phātiṁ kātuṁ.",
  "mn33:16.1_0": "Evameva kho,",
  "mn33:16.1_1": "bhikkhave,",
  "mn33:16.1_2": "ekādasahi dhammehi samannāgato bhikkhu bhabbo imasmiṁ dhammavinaye vuddhiṁ virūḷhiṁ vepullaṁ āpajjituṁ.",
  "mn33:16.2_0": "Katamehi ekādasahi? ",
  "mn33:16.3_0": "Idha,",
  "mn33:16.3_1": "bhikkhave,",
  "mn33:16.3_2": "bhikkhu rūpaññū hoti,",
  "mn33:16.3_3": "lakkhaṇakusalo hoti,",
  "mn33:16.3_4": "āsāṭikaṁ hāretā hoti,",
  "mn33:16.3_5": "vaṇaṁ paṭicchādetā hoti,",
  "mn33:16.3_6": "dhūmaṁ kattā hoti,",
  "mn33:16.3_7": "titthaṁ jānāti,",
  "mn33:16.3_8": "pītaṁ jānāti,",
  "mn33:16.3_9": "vīthiṁ jānāti,",
  "mn33:16.3_10": "gocarakusalo hoti,",
  "mn33:16.3_11": "sāvasesadohī ca hoti.",
  "mn33:16.3_12": "Ye te bhikkhū therā rattaññū cirapabbajitā saṅghapitaro saṅghapariṇāyakā te atirekapūjāya pūjetā hoti.",
  "mn33:17.1_0": "Kathañca, bhikkhave, bhikkhu rūpaññū hoti? ",
  "mn33:17.2_0": "Idha,",
  "mn33:17.2_1": "bhikkhave,",
  "mn33:17.2_2": "bhikkhu yaṁ kiñci rūpaṁ sabbaṁ rūpaṁ ‘cattāri mahābhūtāni,",
  "mn33:17.2_3": "catunnañca mahābhūtānaṁ upādāyarūpan’ti yathābhūtaṁ pajānāti.",
  "mn33:17.3_0": "Evaṁ kho, bhikkhave, bhikkhu rūpaññū hoti. ",
  "mn33:18.1_0": "Kathañca, bhikkhave, bhikkhu lakkhaṇakusalo hoti? ",
  "mn33:18.2_0": "Idha, bhikkhave, bhikkhu kammalakkhaṇo bālo, kammalakkhaṇo paṇḍitoti yathābhūtaṁ pajānāti. ",
  "mn33:18.3_0": "Evaṁ kho, bhikkhave, bhikkhu lakkhaṇakusalo hoti. ",
  "mn33:19.1_0": "Kathañca, bhikkhave, bhikkhu āsāṭikaṁ hāretā hoti? ",
  "mn33:19.2_0": "Idha,",
  "mn33:19.2_1": "bhikkhave,",
  "mn33:19.2_2": "bhikkhu uppannaṁ kāmavitakkaṁ nādhivāseti,",
  "mn33:19.2_3": "pajahati vinodeti byantī karoti anabhāvaṁ gameti.",
  "mn33:19.2_4": "Uppannaṁ byāpādavitakkaṁ …pe…",
  "mn33:19.2_5": "uppannaṁ vihiṁsāvitakkaṁ …pe…",
  "mn33:19.2_6": "uppannuppanne pāpake akusale dhamme nādhivāseti,",
  "mn33:19.2_7": "pajahati vinodeti byantī karoti anabhāvaṁ gameti.",
  "mn33:19.3_0": "Evaṁ kho, bhikkhave, bhikkhu āsāṭikaṁ hāretā hoti. ",
  "mn33:20.1_0": "Kathañca, bhikkhave, bhikkhu vaṇaṁ paṭicchādetā hoti? ",
  "mn33:20.2_0": "Idha, bhikkhave, bhikkhu cakkhunā rūpaṁ disvā na nimittaggāhī hoti nānubyañjanaggāhī. ",
  "mn33:20.3_0": "Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ tassa saṁvarāya paṭipajjati,",
  "mn33:20.3_1": "rakkhati cakkhundriyaṁ,",
  "mn33:20.3_2": "cakkhundriye saṁvaraṁ āpajjati.",
  "mn33:20.4_0": "Sotena saddaṁ sutvā …pe… ",
  "mn33:20.5_0": "ghānena gandhaṁ ghāyitvā …pe… ",
  "mn33:20.6_0": "jivhāya rasaṁ sāyitvā …pe… ",
  "mn33:20.7_0": "kāyena phoṭṭhabbaṁ phusitvā …pe… ",
  "mn33:20.8_0": "manasā dhammaṁ viññāya na nimittaggāhī hoti nānubyañjanaggāhī. ",
  "mn33:20.9_0": "Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ tassa saṁvarāya paṭipajjati,",
  "mn33:20.9_1": "rakkhati manindriyaṁ,",
  "mn33:20.9_2": "manindriye saṁvaraṁ āpajjati.",
  "mn33:20.10_0": "Evaṁ kho, bhikkhave, bhikkhu vaṇaṁ paṭicchādetā hoti. ",
  "mn33:21.1_0": "Kathañca, bhikkhave, bhikkhu dhūmaṁ kattā hoti? ",
  "mn33:21.2_0": "Idha, bhikkhave, bhikkhu yathāsutaṁ yathāpariyattaṁ dhammaṁ vitthārena paresaṁ desetā hoti. ",
  "mn33:21.3_0": "Evaṁ kho, bhikkhave, bhikkhu dhūmaṁ kattā hoti. ",
  "mn33:22.1_0": "Kathañca, bhikkhave, bhikkhu titthaṁ jānāti? ",
  "mn33:22.2_0": "Idha,",
  "mn33:22.2_1": "bhikkhave,",
  "mn33:22.2_2": "bhikkhu ye te bhikkhū bahussutā āgatāgamā dhammadharā vinayadharā mātikādharā te kālena kālaṁ upasaṅkamitvā paripucchati,",
  "mn33:22.2_3": "paripañhati:",
  "mn33:22.3_0": "‘idaṁ, bhante, kathaṁ? ",
  "mn33:22.4_0": "Imassa ko attho’ti? ",
  "mn33:22.5_0": "Tassa te āyasmanto avivaṭañceva vivaranti,",
  "mn33:22.5_1": "anuttānīkatañca uttānīkaronti,",
  "mn33:22.5_2": "anekavihitesu ca kaṅkhāṭhānīyesu dhammesu kaṅkhaṁ paṭivinodenti.",
  "mn33:22.6_0": "Evaṁ kho, bhikkhave, bhikkhu titthaṁ jānāti. ",
  "mn33:23.1_0": "Kathañca bhikkhave, bhikkhu pītaṁ jānāti? ",
  "mn33:23.2_0": "Idha,",
  "mn33:23.2_1": "bhikkhave,",
  "mn33:23.2_2": "bhikkhu tathāgatappavedite dhammavinaye desiyamāne labhati atthavedaṁ,",
  "mn33:23.2_3": "labhati dhammavedaṁ,",
  "mn33:23.2_4": "labhati dhammūpasaṁhitaṁ pāmojjaṁ.",
  "mn33:23.3_0": "Evaṁ kho, bhikkhave, bhikkhu pītaṁ jānāti. ",
  "mn33:24.1_0": "Kathañca, bhikkhave, bhikkhu vīthiṁ jānāti? ",
  "mn33:24.2_0": "Idha, bhikkhave, bhikkhu ariyaṁ aṭṭhaṅgikaṁ maggaṁ yathābhūtaṁ pajānāti. ",
  "mn33:24.3_0": "Evaṁ kho, bhikkhave, bhikkhu vīthiṁ jānāti. ",
  "mn33:25.1_0": "Kathañca, bhikkhave, bhikkhu gocarakusalo hoti? ",
  "mn33:25.2_0": "Idha, bhikkhave, bhikkhu cattāro satipaṭṭhāne yathābhūtaṁ pajānāti. ",
  "mn33:25.3_0": "Evaṁ kho, bhikkhave, bhikkhu gocarakusalo hoti. ",
  "mn33:26.1_0": "Kathañca, bhikkhave, bhikkhu sāvasesadohī hoti? ",
  "mn33:26.2_0": "Idha,",
  "mn33:26.2_1": "bhikkhave,",
  "mn33:26.2_2": "bhikkhuṁ saddhā gahapatikā abhihaṭṭhuṁ pavārenti cīvarapiṇḍapātasenāsanagilānappaccayabhesajjaparikkhārehi.",
  "mn33:26.3_0": "Tatra bhikkhu mattaṁ jānāti paṭiggahaṇāya. ",
  "mn33:26.4_0": "Evaṁ kho, bhikkhave, bhikkhu sāvasesadohī hoti. ",
  "mn33:27.1_0": "Kathañca,",
  "mn33:27.1_1": "bhikkhave,",
  "mn33:27.1_2": "bhikkhu ye te bhikkhū therā rattaññū cirapabbajitā saṅghapitaro saṅghapariṇāyakā,",
  "mn33:27.1_3": "te atirekapūjāya pūjetā hoti?",
  "mn33:27.2_0": "Idha,",
  "mn33:27.2_1": "bhikkhave,",
  "mn33:27.2_2": "bhikkhu ye te bhikkhū therā rattaññū cirapabbajitā saṅghapitaro saṅghapariṇāyakā tesu mettaṁ kāyakammaṁ paccupaṭṭhāpeti āvi ceva raho ca;",
  "mn33:27.3_0": "mettaṁ vacīkammaṁ paccupaṭṭhāpeti āvi ceva raho ca; ",
  "mn33:27.4_0": "mettaṁ manokammaṁ paccupaṭṭhāpeti āvi ceva raho ca. ",
  "mn33:27.5_0": "Evaṁ kho,",
  "mn33:27.5_1": "bhikkhave,",
  "mn33:27.5_2": "bhikkhu ye te bhikkhū therā rattaññū cirapabbajitā saṅghapitaro saṅghapariṇāyakā te atirekapūjāya pūjetā hoti.",
  "mn33:27.6_0": "Imehi kho,",
  "mn33:27.6_1": "bhikkhave,",
  "mn33:27.6_2": "ekādasahi dhammehi samannāgato bhikkhu bhabbo imasmiṁ dhammavinaye vuddhiṁ virūḷhiṁ vepullaṁ āpajjitun”ti.",
  "mn33:27.7_0": "Idamavoca bhagavā. ",
  "mn33:27.8_0": "Attamanā te bhikkhū bhagavato bhāsitaṁ abhinandunti. ",
  "mn33:27.9_0": "Mahāgopālakasuttaṁ niṭṭhitaṁ tatiyaṁ. "
}