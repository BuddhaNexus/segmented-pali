{
  "mn71:0.1_0": "Majjhima Nikāya 71 ",
  "mn71:0.2_0": "Tevijjavacchasutta ",
  "mn71:1.1_0": "Evaṁ me sutaṁ—",
  "mn71:1.2_0": "ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. ",
  "mn71:2.1_0": "Tena kho pana samayena vacchagotto paribbājako ekapuṇḍarīke paribbājakārāme paṭivasati. ",
  "mn71:3.1_0": "Atha kho bhagavā pubbaṇhasamayaṁ nivāsetvā pattacīvaramādāya vesāliṁ piṇḍāya pāvisi. ",
  "mn71:3.2_0": "Atha kho bhagavato etadahosi: ",
  "mn71:3.3_0": "“atippago kho tāva vesāliyaṁ piṇḍāya carituṁ; ",
  "mn71:3.4_0": "yannūnāhaṁ yena ekapuṇḍarīko paribbājakārāmo yena vacchagotto paribbājako tenupasaṅkameyyan”ti. ",
  "mn71:3.5_0": "Atha kho bhagavā yena ekapuṇḍarīko paribbājakārāmo yena vacchagotto paribbājako tenupasaṅkami. ",
  "mn71:4.1_0": "Addasā kho vacchagotto paribbājako bhagavantaṁ dūratova āgacchantaṁ. ",
  "mn71:4.2_0": "Disvāna bhagavantaṁ etadavoca: ",
  "mn71:4.3_0": "“Etu kho, bhante, bhagavā. ",
  "mn71:4.4_0": "Svāgataṁ, bhante, bhagavato. ",
  "mn71:4.5_0": "Cirassaṁ kho, bhante,",
  "mn71:4.5_1": "bhagavā imaṁ pariyāyamakāsi yadidaṁ idhāgamanāya.",
  "mn71:4.6_0": "Nisīdatu, bhante,",
  "mn71:4.6_1": "bhagavā idamāsanaṁ paññattan”ti.",
  "mn71:4.7_0": "Nisīdi bhagavā paññatte āsane. ",
  "mn71:4.8_0": "Vacchagottopi kho paribbājako aññataraṁ nīcaṁ āsanaṁ gahetvā ekamantaṁ nisīdi. ",
  "mn71:4.9_0": "Ekamantaṁ nisinno kho vacchagotto paribbājako bhagavantaṁ etadavoca: ",
  "mn71:5.1_0": "“sutaṁ metaṁ, bhante: ",
  "mn71:5.2_0": "‘samaṇo gotamo sabbaññū sabbadassāvī,",
  "mn71:5.2_1": "aparisesaṁ ñāṇadassanaṁ paṭijānāti,",
  "mn71:5.3_0": "carato ca me tiṭṭhato ca suttassa ca jāgarassa ca satataṁ samitaṁ ñāṇadassanaṁ paccupaṭṭhitan’ti. ",
  "mn71:5.4_0": "Ye te, bhante, evamāhaṁsu:",
  "mn71:5.4_1": "‘samaṇo gotamo sabbaññū sabbadassāvī,",
  "mn71:5.4_2": "aparisesaṁ ñāṇadassanaṁ paṭijānāti,",
  "mn71:5.4_3": "carato ca me tiṭṭhato ca suttassa ca jāgarassa ca satataṁ samitaṁ ñāṇadassanaṁ paccupaṭṭhitan’ti, kacci te, bhante, bhagavato vuttavādino,",
  "mn71:5.4_4": "na ca bhagavantaṁ abhūtena abbhācikkhanti,",
  "mn71:5.4_5": "dhammassa cānudhammaṁ byākaronti,",
  "mn71:5.4_6": "na ca koci sahadhammiko vādānuvādo gārayhaṁ ṭhānaṁ āgacchatī”ti?",
  "mn71:5.5_0": "“Ye te, vaccha, evamāhaṁsu:",
  "mn71:5.5_1": "‘samaṇo gotamo sabbaññū sabbadassāvī,",
  "mn71:5.5_2": "aparisesaṁ ñāṇadassanaṁ paṭijānāti,",
  "mn71:5.5_3": "carato ca me tiṭṭhato ca suttassa ca jāgarassa ca satataṁ samitaṁ ñāṇadassanaṁ paccupaṭṭhitan’ti, na me te vuttavādino,",
  "mn71:5.5_4": "abbhācikkhanti ca pana maṁ asatā abhūtenā”ti.",
  "mn71:6.1_0": "“Kathaṁ byākaramānā pana mayaṁ, bhante,",
  "mn71:6.1_1": "vuttavādino ceva bhagavato assāma,",
  "mn71:6.1_2": "na ca bhagavantaṁ abhūtena abbhācikkheyyāma,",
  "mn71:6.1_3": "dhammassa cānudhammaṁ byākareyyāma,",
  "mn71:6.1_4": "na ca koci sahadhammiko vādānuvādo gārayhaṁ ṭhānaṁ āgaccheyyā”ti?",
  "mn71:6.2_0": "“‘Tevijjo samaṇo gotamo’ti kho, vaccha,",
  "mn71:6.2_1": "byākaramāno vuttavādī ceva me assa,",
  "mn71:6.2_2": "na ca maṁ abhūtena abbhācikkheyya,",
  "mn71:6.2_3": "dhammassa cānudhammaṁ byākareyya,",
  "mn71:6.2_4": "na ca koci sahadhammiko vādānuvādo gārayhaṁ ṭhānaṁ āgaccheyya.",
  "mn71:7.1_0": "Ahañhi, vaccha,",
  "mn71:7.1_1": "yāvadeva ākaṅkhāmi anekavihitaṁ pubbenivāsaṁ anussarāmi,",
  "mn71:7.2_0": "seyyathidaṁ—ekampi jātiṁ dvepi jātiyo …pe… iti sākāraṁ sauddesaṁ anekavihitaṁ pubbenivāsaṁ anussarāmi. ",
  "mn71:8.1_0": "Ahañhi, vaccha,",
  "mn71:8.1_1": "yāvadeva ākaṅkhāmi dibbena cakkhunā visuddhena atikkantamānusakena satte passāmi cavamāne upapajjamāne hīne paṇīte suvaṇṇe dubbaṇṇe sugate duggate …pe… yathākammūpage satte pajānāmi.",
  "mn71:9.1_0": "Ahañhi, vaccha,",
  "mn71:9.1_1": "āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharāmi.",
  "mn71:10.1_0": "‘Tevijjo samaṇo gotamo’ti kho, vaccha,",
  "mn71:10.1_1": "byākaramāno vuttavādī ceva me assa,",
  "mn71:10.1_2": "na ca maṁ abhūtena abbhācikkheyya,",
  "mn71:10.1_3": "dhammassa cānudhammaṁ byākareyya,",
  "mn71:10.1_4": "na ca koci sahadhammiko vādānuvādo gārayhaṁ ṭhānaṁ āgaccheyyā”ti.",
  "mn71:11.1_0": "Evaṁ vutte,",
  "mn71:11.1_1": "vacchagotto paribbājako bhagavantaṁ etadavoca:",
  "mn71:11.2_0": "“atthi nu kho, bho gotama,",
  "mn71:11.2_1": "koci gihī gihisaṁyojanaṁ appahāya kāyassa bhedā dukkhassantakaro”ti?",
  "mn71:11.3_0": "“Natthi kho, vaccha,",
  "mn71:11.3_1": "koci gihī gihisaṁyojanaṁ appahāya kāyassa bhedā dukkhassantakaro”ti.",
  "mn71:12.1_0": "“Atthi pana, bho gotama,",
  "mn71:12.1_1": "koci gihī gihisaṁyojanaṁ appahāya kāyassa bhedā saggūpago”ti?",
  "mn71:12.2_0": "“Na kho, vaccha,",
  "mn71:12.2_1": "ekaṁyeva sataṁ na dve satāni na tīṇi satāni na cattāri satāni na pañca satāni,",
  "mn71:12.2_2": "atha kho bhiyyova ye gihī gihisaṁyojanaṁ appahāya kāyassa bhedā saggūpagā”ti.",
  "mn71:13.1_0": "“Atthi nu kho, bho gotama,",
  "mn71:13.1_1": "koci ājīvako kāyassa bhedā dukkhassantakaro”ti?",
  "mn71:13.2_0": "“Natthi kho, vaccha,",
  "mn71:13.2_1": "koci ājīvako kāyassa bhedā dukkhassantakaro”ti.",
  "mn71:14.1_0": "“Atthi pana, bho gotama,",
  "mn71:14.1_1": "koci ājīvako kāyassa bhedā saggūpago”ti?",
  "mn71:14.2_0": "“Ito kho so, vaccha,",
  "mn71:14.2_1": "ekanavuto kappo yamahaṁ anussarāmi,",
  "mn71:14.2_2": "nābhijānāmi kañci ājīvakaṁ saggūpagaṁ aññatra ekena;",
  "mn71:14.3_0": "sopāsi kammavādī kiriyavādī”ti. ",
  "mn71:15.1_0": "“Evaṁ sante, bho gotama,",
  "mn71:15.1_1": "suññaṁ aduṁ titthāyatanaṁ antamaso saggūpagenapī”ti?",
  "mn71:15.2_0": "“Evaṁ, vaccha,",
  "mn71:15.2_1": "suññaṁ aduṁ titthāyatanaṁ antamaso saggūpagenapī”ti.",
  "mn71:15.3_0": "Idamavoca bhagavā. ",
  "mn71:15.4_0": "Attamano vacchagotto paribbājako bhagavato bhāsitaṁ abhinandīti. ",
  "mn71:15.5_0": "Tevijjavacchasuttaṁ niṭṭhitaṁ paṭhamaṁ. "
}