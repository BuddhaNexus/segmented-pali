{
  "tika-s0402t18:0_0": "1. Bālavaggo",
  "tika-s0402t18:1_0": "1. Bhayasuttavaṇṇanā",
  "tika-s0402t18:2_0": "1.",
  "tika-s0402t18:2_1": "Tikanipātassa paṭhame bhayanti bhīti cetaso byadhoti āha ‘‘cittutrāso’’ti.",
  "tika-s0402t18:2_2": "Upaddavoti antarāyo.",
  "tika-s0402t18:2_3": "Tassa pana vikkhepakāraṇattā vuttaṁ ‘‘anekaggatākāro’’ti.",
  "tika-s0402t18:2_4": "Upasaggoti upasajjanaṁ,",
  "tika-s0402t18:2_5": "devatopapīḷādinā appaṭikāravighātāpatti.",
  "tika-s0402t18:2_6": "Sā pana yasmā paṭikārābhāvena vihaññamānassa kiñci kātuṁ asamatthassa osīdanakāraṇaṁ,",
  "tika-s0402t18:2_7": "tasmā vuttaṁ ‘‘tattha tattha lagganākāro’’ti.",
  "tika-s0402t18:2_8": "Yathāvutte divase anāgacchantesūti vañcetvā āgantuṁ niyamitadivase anāgacchantesu.",
  "tika-s0402t18:2_9": "Dvāre aggiṁ datvāti bahi anikkhamanatthāya dvāre aggiṁ datvā.",
  "tika-s0402t18:3_0": "Naḷehichannapaṭicchannāti naḷehi tiṇacchadanasaṅkhepena upari chādetvā tehiyeva dārukuṭikaniyāmena paritopi chāditā.",
  "tika-s0402t18:3_1": "Eseva nayoti iminā tiṇehi channataṁ sesasambhārānaṁ rukkhamayatañca atidisati.",
  "tika-s0402t18:4_0": "Vidhavaputteti antabhāvopalakkhaṇaṁ.",
  "tika-s0402t18:4_1": "Te hi nippitikā avinītā asaṁyatā yaṁ kiñci kārino.",
  "tika-s0402t18:4_2": "Sesamettha uttānameva.",
  "tika-s0402t18:5_0": "Bhayasuttavaṇṇanā niṭṭhitā.",
  "tika-s0402t18:6_0": "2. Lakkhaṇasuttavaṇṇanā",
  "tika-s0402t18:7_0": "2.",
  "tika-s0402t18:7_1": "Dutiye lakkhīyati bālo ayanti ñāyati etenāti lakkhaṇaṁ,",
  "tika-s0402t18:7_2": "kammaṁ lakkhaṇametassāti kammalakkhaṇoti āha ‘‘kāyadvārādipavattaṁ kamma’’ntiādi.",
  "tika-s0402t18:7_3": "Apadīyanti dosā etena rakkhīyanti,",
  "tika-s0402t18:7_4": "lūyanti chijjanti vāti apadānaṁ,",
  "tika-s0402t18:7_5": "sattānaṁ sammā,",
  "tika-s0402t18:7_6": "micchā vā pavattappayogo.",
  "tika-s0402t18:7_7": "Tena sobhatīti apadānasobhanī.",
  "tika-s0402t18:7_8": "Tenāha ‘‘paññā nāmā’’tiādi.",
  "tika-s0402t18:7_9": "Attano caritenevāti attano cariyāya eva.",
  "tika-s0402t18:7_10": "Sesamettha uttānameva.",
  "tika-s0402t18:8_0": "Lakkhaṇasuttavaṇṇanā niṭṭhitā.",
  "tika-s0402t18:9_0": "3-4. Cintīsuttādivaṇṇanā",
  "tika-s0402t18:10_0": "3-4.",
  "tika-s0402t18:10_1": "Tatiye etehīti duccintitacintitādīhi.",
  "tika-s0402t18:10_2": "Etena lakkhaṇasaddassa saraṇatthatamāha.",
  "tika-s0402t18:10_3": "Tānevāti lakkhaṇāni eva.",
  "tika-s0402t18:10_4": "Assāti bālassa.",
  "tika-s0402t18:10_5": "Bālo ayanti nimīyati sañjānīyati etehīti bālanimittāni.",
  "tika-s0402t18:10_6": "Apadānaṁ vuccati,",
  "tika-s0402t18:10_7": "vikhyātaṁ kammaṁ,",
  "tika-s0402t18:10_8": "duccintitacintitādīni ca bāle vikhyātāni asādhāraṇabhāvena.",
  "tika-s0402t18:10_9": "Tasmā ‘‘bālassa apadānānī’’ti.",
  "tika-s0402t18:10_10": "Abhijjhādīhi duṭṭhaṁ dūsitaṁ cintitaṁ duccintitaṁ,",
  "tika-s0402t18:10_11": "taṁ cintetīti duccintitacintī.",
  "tika-s0402t18:10_12": "Lobhādīhi duṭṭhaṁ bhāsitaṁ musāvādādiṁ bhāsatīti dubbhāsitabhāsī.",
  "tika-s0402t18:10_13": "Tesaṁyeva vasena kattabbato dukkaṭakammaṁ pāṇātipātādiṁ karotīti dukkaṭakammakārī.",
  "tika-s0402t18:10_14": "Tenāha ‘‘cintayanto’’tiādi.",
  "tika-s0402t18:10_15": "Vuttānusārenāti ‘‘bālo aya’’ntiādinā vuttassa atthavacanassa ‘‘paṇḍito ayanti etehi lakkhīyatī’’tiādinā anussaraṇena.",
  "tika-s0402t18:10_16": "Manosucaritādīnaṁ vasenāti ‘‘cintayanto anabhijjhābyāpādasammādassanavasena sucintitameva cintetī’’tiādinā",
  "tika-s0402t18:10_17": "manosucaritādīnaṁ tiṇṇaṁ sucaritānaṁ vasena yojetabbāni.",
  "tika-s0402t18:10_18": "Catutthaṁ vuttanayattā uttānatthameva.",
  "tika-s0402t18:11_0": "Cintīsuttādivaṇṇanā niṭṭhitā.",
  "tika-s0402t18:12_0": "5-10. Ayonisosuttādivaṇṇanā",
  "tika-s0402t18:13_0": "5-10.",
  "tika-s0402t18:13_1": "Pañcame kati nu kho anussatiṭṭhānānītiādi chakke āvi bhavissatīti.",
  "tika-s0402t18:13_2": "Evaṁ cintitanti ayoniso cintitaṁ.",
  "tika-s0402t18:13_3": "Apañhameva pañhanti kathesīti apañhameva pañho ayanti maññamāno vissajjesi.",
  "tika-s0402t18:13_4": "Dasavidhaṁ byañjanabuddhiṁ aparihāpetvāti –",
  "tika-s0402t18:14_0": "‘‘Sithilaṁ dhanitañca dīgharassaṁ, garukaṁ lahukañca niggahītaṁ;",
  "tika-s0402t18:15_0": "Sambandhaṁ vavatthitaṁ vimuttaṁ,",
  "tika-s0402t18:15_1": "dasadhā byañjanabuddhiyā pabhedo’’ti. (dī. ni. aṭṭha. 1.190; ma. ni. aṭṭha. 2.291; pari. aṭṭha. 485; vi. saṅga. aṭṭha. 252) –",
  "tika-s0402t18:16_0": "Evaṁ vuttaṁ dasavidhaṁ byañjanabuddhiṁ aparihāpetvā.",
  "tika-s0402t18:17_0": "Tattha ṭhānakaraṇāni sithilāni katvā uccāretabbaṁ akkharaṁ sithilaṁ,",
  "tika-s0402t18:17_1": "tāniyeva dhanitāni asithilāni katvā uccāretabbaṁ akkharaṁ dhanitaṁ.",
  "tika-s0402t18:17_2": "Dvimattakālaṁ dīghaṁ,",
  "tika-s0402t18:17_3": "ekamattakālaṁ rassaṁ.",
  "tika-s0402t18:17_4": "Garukanti dīghameva,",
  "tika-s0402t18:17_5": "yaṁ vā ‘‘āyasmato buddharakkhitattherassā’’ti saṁyogaparaṁ katvā vuccati,",
  "tika-s0402t18:17_6": "lahukanti rassameva,",
  "tika-s0402t18:17_7": "yaṁ vā ‘‘āyasmato buddharakkhitatherassā’’ti evaṁ visaṁyogaparaṁ katvā vuccati.",
  "tika-s0402t18:17_8": "Niggahītanti yaṁ karaṇāni niggahetvā avissajjetvā avivaṭena mukhena sānunāsikaṁ katvā vattabbaṁ.",
  "tika-s0402t18:17_9": "Sambandhanti yaṁ parapadena sambandhitvā ‘‘tuṇhassā’’ti vuccati.",
  "tika-s0402t18:17_10": "Vavatthitanti yaṁ parapadena asambandhaṁ katvā vicchinditvā ‘‘tuṇhī assā’’ti vuccati.",
  "tika-s0402t18:17_11": "Vimuttanti yaṁ karaṇāni aniggahetvā vissajjetvā vivaṭena mukhena sānunāsikaṁ akatvā vuccati.",
  "tika-s0402t18:17_12": "Dasadhā byañjanabuddhiyā pabhedoti evaṁ sithilādivasena byañjanabuddhiyā akkharuppādakacittassa dasappakārena pabhedo.",
  "tika-s0402t18:17_13": "Sabbāni hi akkharāni cittasamuṭṭhānāni yathādhippetatthabyañjanato byañjanāni ca.",
  "tika-s0402t18:18_0": "‘‘Aṭṭhānaṁkho etaṁ,",
  "tika-s0402t18:18_1": "āvuso sāriputtā’’tiādi pañcake āvi bhavissati.",
  "tika-s0402t18:18_2": "‘‘Kati nu kho, ānanda,",
  "tika-s0402t18:18_3": "anussatiṭṭhānānī’’tiādi pana chakke āvi bhavissati.",
  "tika-s0402t18:18_4": "Chaṭṭhādīsu natthi vattabbaṁ.",
  "tika-s0402t18:19_0": "Ayonisosuttādivaṇṇanā niṭṭhitā.",
  "tika-s0402t18:20_0": "Bālavaggavaṇṇanā niṭṭhitā."
}