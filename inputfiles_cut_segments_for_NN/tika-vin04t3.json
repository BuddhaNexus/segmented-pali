{
  "tika-vin04t3:0_0": "Nidānavaṇṇanā",
  "tika-vin04t3:1_0": "Tattha pātimokkhanti paatimokkhaṁ atipamokkhaṁ atiseṭṭhaṁ atiuttamanti attho.",
  "tika-vin04t3:1_1": "Iti iminā vacanatthena ekavidhampi sīlaganthabhedato duvidhaṁ hoti.",
  "tika-vin04t3:1_2": "Tathā hi ‘‘pātimokkhasaṁvarasaṁvuto viharatī’’ti (ma. ni. 1.69; 3.75; vibha.",
  "tika-vin04t3:1_3": "508) ca ‘‘ādimetaṁ mukhametaṁ pamukhametaṁ kusalānaṁ dhammānaṁ,",
  "tika-vin04t3:1_4": "tena vuccati pātimokkha’’nti (mahāva.",
  "tika-vin04t3:1_5": "135) ca ādīsu sīlaṁ pātimokkhanti vuccati,",
  "tika-vin04t3:1_6": "‘‘ubhayāni kho panassa pātimokkhāni vitthārena svāgatāni hontī’’tiādīsu (pāci. 147; a. ni. 8.52;",
  "tika-vin04t3:1_7": "10.33) gantho pātimokkhanti vuccati.",
  "tika-vin04t3:1_8": "Tattha sīlaṁ yo naṁ pāti rakkhati,",
  "tika-vin04t3:1_9": "taṁ mokkheti mocayati āpāyikādīhi dukkhehi,",
  "tika-vin04t3:1_10": "attānuvādādīhi vā bhayehīti pātimokkhaṁ.",
  "tika-vin04t3:1_11": "Gantho pana tassa pātimokkhassa jotakattā pātimokkhanti vuccati.",
  "tika-vin04t3:1_12": "Ādimhi pana vutto vacanattho ubhinnampi sādhāraṇo hoti.",
  "tika-vin04t3:2_0": "Tatthāyaṁ vaṇṇanā sīlapātimokkhassāpi yujjati ganthapātimokkhassāpi,",
  "tika-vin04t3:2_1": "ganthe hi vaṇṇite tassa attho vaṇṇitova hoti.",
  "tika-vin04t3:2_2": "Taṁ panetaṁ ganthapātimokkhaṁ bhikkhupātimokkhaṁ bhikkhunipātimokkhanti duvidhaṁ hoti . Tattha ‘‘suṇātu me, bhante, saṅgho’’tiādikaṁ (mahāva.",
  "tika-vin04t3:2_3": "134) pañcahi uddesaparicchedehi vavatthitaṁ bhikkhupātimokkhaṁ, ‘‘suṇātu me, ayye,",
  "tika-vin04t3:2_4": "saṅgho’’tiādikaṁ catūhi uddesaparicchedehi vavatthitaṁ bhikkhunipātimokkhaṁ.",
  "tika-vin04t3:2_5": "Tattha bhikkhupātimokkhe pañca uddesā nāma nidānuddeso, pārājikuddeso, saṅghādisesuddeso, aniyatuddeso , vitthāruddesoti.",
  "tika-vin04t3:2_6": "Tattha nidānuddeso tāva ‘‘suṇātu me, bhante,",
  "tika-vin04t3:2_7": "saṅgho…pe… āvikatā hissa phāsu hoti, tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī,",
  "tika-vin04t3:2_8": "evametaṁ dhārayāmī’’ti vatvā ‘‘uddiṭṭhaṁ kho āyasmanto nidāna’’ntiādinā nayena avasese sutena sāvite uddiṭṭho hoti.",
  "tika-vin04t3:2_9": "Pārājikuddesādīnaṁ paricchedā nidānassa ādito paṭṭhāya pārājikādīni osāpetvā yojetabbā. Vitthāro vitthāroyeva .",
  "tika-vin04t3:2_10": "‘‘Avasesaṁ sutena sāvetabba’’nti (mahāva. 150; pari.",
  "tika-vin04t3:2_11": "325) vacanato pana pārājikuddesādīsu yasmiṁ vippakate antarāyo uppajjati,",
  "tika-vin04t3:2_12": "tena saddhiṁ avasesaṁ sutena sāvetabbaṁ.",
  "tika-vin04t3:2_13": "Nidānuddese pana aniṭṭhite sutena sāvetabbaṁ nāma natthi.",
  "tika-vin04t3:2_14": "Bhikkhunipātimokkhe pana aniyatuddeso parihāyati, sesaṁ vuttanayameva.",
  "tika-vin04t3:2_15": "Evametesaṁ pañcahi ceva catūhi ca uddesaparicchedehi vavatthitānaṁ dvinnampi pātimokkhānaṁ ayaṁ vaṇṇanā bhavissati.",
  "tika-vin04t3:2_16": "Yasmā panettha bhikkhupātimokkhaṁ paṭhamaṁ,",
  "tika-vin04t3:2_17": "tasmā tassa tāva vaṇṇanatthamidaṁ vuccati.",
  "tika-vin04t3:3_0": "‘‘Suṇātu me’’tiādīnaṁ, padānaṁ atthanicchayaṁ;",
  "tika-vin04t3:4_0": "Bhikkhavo sīlasampannā, sikkhākāmā suṇantu meti.",
  "tika-vin04t3:5_0": "Ettha hi suṇātūtiidaṁ savanāṇattivacanaṁ. Meti yo sāveti, tassa attaniddesavacanaṁ.",
  "tika-vin04t3:5_1": "Bhanteti sagāravasappatissavacanaṁ.",
  "tika-vin04t3:5_2": "Saṅghoti puggalasamūhavacanaṁ.",
  "tika-vin04t3:5_3": "Sabbameva cetaṁ pātimokkhuddesakena paṭhamaṁ vattabbavacanaṁ.",
  "tika-vin04t3:5_4": "Bhagavatā hi pātimokkhuddesaṁ anujānantena rājagahe vuttaṁ,",
  "tika-vin04t3:5_5": "tasmā yo pātimokkhaṁ uddisati, tena sace saṅghatthero hoti, ‘‘āvuso’’ti vattabbaṁ. Sace navakataro hoti, pāḷiyaṁ (mahāva.",
  "tika-vin04t3:5_6": "134) āgatanayeneva ‘‘bhante’’ti vattabbaṁ.",
  "tika-vin04t3:5_7": "Saṅghatthero vā hi pātimokkhaṁ uddiseyya ‘‘therādhikaṁ pātimokkha’’ntivacanato (mahāva. 154), navakataro vā ‘‘anujānāmi, bhikkhave,",
  "tika-vin04t3:5_8": "yo tattha bhikkhu byatto paṭibalo,",
  "tika-vin04t3:5_9": "tassādheyyaṁ pātimokkha’’ntivacanato (mahāva. 155).",
  "tika-vin04t3:6_0": "‘‘Saṅgho’’tiiminā pana padena kiñcāpi avisesato puggalasamūho vutto,",
  "tika-vin04t3:6_1": "atha kho so dakkhiṇeyyasaṅgho,",
  "tika-vin04t3:6_2": "sammutisaṅgho cāti duvidho hoti.",
  "tika-vin04t3:6_3": "Tattha dakkhiṇeyyasaṅghoti aṭṭha ariyapuggalasamūho vuccati.",
  "tika-vin04t3:6_4": "Sammutisaṅghoti avisesena bhikkhusamūho, so idha adhippeto.",
  "tika-vin04t3:6_5": "So panesa kammavasena pañcavidho (mahāva.",
  "tika-vin04t3:6_6": "388) hoti – catuvaggo pañcavaggo dasavaggo vīsativaggo atirekavīsativaggoti.",
  "tika-vin04t3:6_7": "Tattha catuvaggena ṭhapetvā upasampadapavāraṇaabbhānāni sabbaṁ saṅghakammaṁ kātuṁ vaṭṭati.",
  "tika-vin04t3:6_8": "Pañcavaggena ṭhapetvā majjhimesu janapadesu upasampadañca abbhānakammañca sabbaṁ saṅghakammaṁ kātuṁ vaṭṭati.",
  "tika-vin04t3:6_9": "Dasavaggena abbhānakammamattaṁ ṭhapetvā sabbaṁ saṅghakammaṁ kātuṁ vaṭṭati.",
  "tika-vin04t3:6_10": "Vīsativaggena na kiñci saṅghakammaṁ kātuṁ na vaṭṭati,",
  "tika-vin04t3:6_11": "tathā atirekavīsativaggena.So pana catuvaggādinā saṅghena kattabbaṁ kammaṁ ūnakatarena kātuṁ na vaṭṭati,",
  "tika-vin04t3:6_12": "atirekena pana vaṭṭatīti dassanatthaṁ vutto.",
  "tika-vin04t3:6_13": "Imasmiṁ panatthe catuvaggaṁ upādāya sabbopi sammutisaṅgho adhippeto.",
  "tika-vin04t3:7_0": "Ajjuposathoti ajja uposathadivaso,",
  "tika-vin04t3:7_1": "etena anuposathadivasaṁ paṭikkhipati.",
  "tika-vin04t3:7_2": "Pannarasoti iminā aññaṁ uposathadivasaṁ paṭikkhipati.",
  "tika-vin04t3:7_3": "Divasavasena hi tayo uposathā cātuddasiko pannarasiko sāmaggiuposathoti, evaṁ tayo uposathā vuttā.",
  "tika-vin04t3:7_4": "Tattha hemantagimhavassānānaṁ tiṇṇaṁ utūnaṁ tatiyasattamapakkhesu dve dve katvā cha cātuddasikā,",
  "tika-vin04t3:7_5": "avasesā aṭṭhārasa pannarasikāti evaṁ ekasaṁvacchare catuvīsati uposathā, idaṁ tāva pakaticārittaṁ. ‘‘Anujānāmi, bhikkhave,",
  "tika-vin04t3:7_6": "sakiṁ pakkhassa cātuddase vā pannarase vā pātimokkhaṁ uddisitu’’nti (mahāva.",
  "tika-vin04t3:7_7": "136) vacanato pana ‘‘āgantukehi āvāsikānaṁ anuvattitabba’’ntiādivacanato (mahāva.",
  "tika-vin04t3:7_8": "178) ca tathārūpapaccaye sati aññasmimpi cātuddase uposathaṁ kātuṁ vaṭṭati.",
  "tika-vin04t3:7_9": "Purimavassaṁvuṭṭhānaṁ pana pubbakattikapuṇṇamā vā,",
  "tika-vin04t3:7_10": "tesaṁyeva sace bhaṇḍanakārakehi upaddutā pavāraṇaṁ paccukkaḍḍhanti,",
  "tika-vin04t3:7_11": "atha pubbakattikamāsassa kāḷapakkhacātuddaso vā, pacchimakattikapuṇṇamā vā,",
  "tika-vin04t3:7_12": "pacchimavassaṁvuṭṭhānañca pacchimakattikapuṇṇamā evāti ime tayo pavāraṇādivasāpi honti, idampi pakaticārittameva.",
  "tika-vin04t3:7_13": "Tathārūpapaccaye pana sati dvinnaṁ kattikapuṇṇamānaṁ purimesu cātuddasesupi pavāraṇaṁ kātuṁ vaṭṭati.",
  "tika-vin04t3:7_14": "Yadā pana kosambakakkhandhake (mahāva.",
  "tika-vin04t3:7_15": "451) āgatanayena bhinne saṅghe osārite tasmiṁ bhikkhusmiṁ saṅgho tassa vatthussa vūpasamāya saṅghassa sāmaggiṁ karoti,",
  "tika-vin04t3:7_16": "tadā ‘‘tāvadeva uposatho kātabbo,",
  "tika-vin04t3:7_17": "pātimokkhaṁ uddisitabba’’nti (mahāva.",
  "tika-vin04t3:7_18": "475) vacanato ṭhapetvā cātuddasapannarase,",
  "tika-vin04t3:7_19": "aññopi yo koci divaso sāmaggiuposathadivaso nāma hoti,",
  "tika-vin04t3:7_20": "purimavassaṁvuṭṭhānaṁ pana kattikamāsabbhantare ayameva sāmaggipavāraṇādivaso nāma hoti.",
  "tika-vin04t3:7_21": "Iti imesu tīsu divasesu ‘‘pannaraso’’tiiminā aññaṁ uposathadivasaṁ paṭikkhipati.",
  "tika-vin04t3:7_22": "Tasmā yvāyaṁ ‘‘ajjuposatho’’tivacanena anuposathadivaso paṭikkhitto,",
  "tika-vin04t3:7_23": "tasmiṁ uposatho na kātabboyeva.",
  "tika-vin04t3:7_24": "Yo panāyaṁ añño uposathadivaso, tasmiṁ uposatho kātabbo.",
  "tika-vin04t3:7_25": "Karontena pana sace cātuddasiko hoti,",
  "tika-vin04t3:7_26": "‘‘ajjuposatho cātuddaso’’ti vattabbaṁ. Sace pannarasiko hoti,",
  "tika-vin04t3:7_27": "‘‘ajjuposatho pannaraso’’ti vattabbaṁ. Sace sāmaggiuposatho hoti,",
  "tika-vin04t3:7_28": "‘‘ajjuposatho sāmaggī’’ti vattabbaṁ.",
  "tika-vin04t3:8_0": "Yadisaṅghassa pattakallanti ettha patto kālo imassa kammassāti pattakālaṁ, pattakālameva pattakallaṁ.",
  "tika-vin04t3:8_1": "Tadetaṁ idha catūhi aṅgehi saṅgahitaṁ. Yathāhu aṭṭhakathācariyā –",
  "tika-vin04t3:9_0": "‘‘Uposatho yāvatikā ca bhikkhū kammappattā,",
  "tika-vin04t3:10_0": "Sabhāgāpattiyo ca na vijjanti;",
  "tika-vin04t3:11_0": "Vajjanīyā ca puggalā tasmiṁ na honti,",
  "tika-vin04t3:12_0": "‘Pattakalla’nti vuccatī’’ti. (mahāva. aṭṭha. 168);",
  "tika-vin04t3:13_0": "Tattha uposathoti tīsu uposathadivasesu aññatarauposathadivaso.",
  "tika-vin04t3:13_1": "Tasmiñhi sati idaṁ saṅghassa uposathakammaṁ pattakallaṁ nāma hoti, nāsati. Yathāha ‘‘na ca, bhikkhave, anuposathe uposatho kātabbo, yo kareyya,",
  "tika-vin04t3:13_2": "āpatti dukkaṭassā’’ti (mahāva. 183).",
  "tika-vin04t3:14_0": "Yāvatikā ca bhikkhū kammappattāti yattakā bhikkhū tassa uposathakammassa pattā yuttā anurūpā,",
  "tika-vin04t3:14_1": "sabbantimena paricchedena cattāro pakatattā,",
  "tika-vin04t3:14_2": "te ca kho hatthapāsaṁ avijahitvā ekasīmāyaṁ ṭhitā.",
  "tika-vin04t3:15_0": "Sīmā ca nāmesā baddhasīmā abaddhasīmāti duvidhā hoti.",
  "tika-vin04t3:15_1": "Tattha ekādasa vipattisīmāyo atikkamitvā tividhasampattiyuttā nimittena nimittaṁ sambandhitvā sammatā sīmā baddhasīmā nāma, ‘‘atikhuddakā, atimahatī, khaṇḍanimittā, chāyānimittā, animittā, bahisīme ṭhitā sammatā, nadiyā sammatā, samudde sammatā, jātassare sammatā,",
  "tika-vin04t3:15_2": "sīmāya sīmaṁ sambhindantena sammatā,",
  "tika-vin04t3:15_3": "sīmāya sīmaṁ ajjhottharantena sammatā’’ti imā hi ‘‘ekādasahi ākārehi sīmato kammāni vipajjantī’’ti (pari.",
  "tika-vin04t3:15_4": "486) vacanato ekādasa vipattisīmāyo nāma.",
  "tika-vin04t3:15_5": "Tattha atikhuddakā nāma yattha ekavīsati bhikkhū nisīdituṁ na sakkonti .",
  "tika-vin04t3:15_6": "Atimahatī nāma yā antamaso kesaggamattenāpi tiyojanaṁ atikkamitvā sammatā.",
  "tika-vin04t3:15_7": "Khaṇḍanimittā nāma aghaṭitanimittā vuccati,",
  "tika-vin04t3:15_8": "puratthimāya disāya nimittaṁ kittetvā anukkameneva dakkhiṇāya pacchimāya uttarāya disāya kittetvā puna puratthimāya disāya pubbakittitaṁ paṭikittetvā ṭhapetuṁ vaṭṭati, evaṁ akkhaṇḍanimittā hoti.",
  "tika-vin04t3:15_9": "Sace pana anukkamena āharitvā uttarāya disāya nimittaṁ kittetvā tattheva ṭhapeti, khaṇḍanimittā nāma hoti.",
  "tika-vin04t3:15_10": "Aparāpi khaṇḍanimittā nāma yā animittupagaṁ tacasārarukkhaṁ vā khāṇukaṁ vā paṁsupuñjavālukapuñjānaṁ vā aññataraṁ antarā ekaṁ nimittaṁ katvā sammatā.",
  "tika-vin04t3:15_11": "Chāyānimittā nāma pabbatacchāyādīnaṁ yaṁ kiñci chāyaṁ nimittaṁ katvā sammatā.",
  "tika-vin04t3:15_12": "Animittā nāma sabbena sabbaṁ nimittāni akittetvā sammatā.",
  "tika-vin04t3:15_13": "Bahisīme ṭhitasammatā nāma nimittāni kittetvā nimittānaṁ bahiṭhitena sammatā.",
  "tika-vin04t3:15_14": "Nadiyā samudde jātassare sammatā nāma etesu nadiādīsu sammatā.",
  "tika-vin04t3:15_15": "Sā hi evaṁ sammatāpi ‘‘sabbā, bhikkhave, nadī asīmā, sabbo samuddo asīmo,",
  "tika-vin04t3:15_16": "sabbo jātassaro asīmo’’ti (mahāva.",
  "tika-vin04t3:15_17": "147) vacanato asammatāva hoti.",
  "tika-vin04t3:15_18": "Sīmāya sīmaṁ sambhindantena sammatā nāma attano sīmāya paresaṁ sīmaṁ sambhindantena sammatā.",
  "tika-vin04t3:15_19": "Sace hi porāṇakassa vihārassa puratthimāya disāya ambo ceva jambū cāti dve rukkhā aññamaññaṁ saṁsaṭṭhaviṭapā honti,",
  "tika-vin04t3:15_20": "tesu ambassa pacchimadisābhāge jambū,",
  "tika-vin04t3:15_21": "vihārasīmā ca jambuṁ anto katvā ambaṁ kittetvā baddhā hoti,",
  "tika-vin04t3:15_22": "atha pacchā tassa vihārassa puratthimāya disāya vihāre kate sīmaṁ bandhantā bhikkhū taṁ ambaṁ anto katvā jambuṁ kittetvā bandhanti, sīmāya sīmaṁ sambhinnā hoti.",
  "tika-vin04t3:15_23": "Sīmāya sīmaṁ ajjhottharantena sammatā nāma attano sīmāya paresaṁ sīmaṁ ajjhottharantena sammatā.",
  "tika-vin04t3:15_24": "Sace hi paresaṁ baddhasīmaṁ sakalaṁ vā tassā padesaṁ vā anto katvā attano sīmaṁ sammannati,",
  "tika-vin04t3:15_25": "sīmāya sīmaṁ ajjhottharitā nāma hoti.",
  "tika-vin04t3:15_26": "Iti imā ekādasa vipattisīmāyo atikkamitvā sammatā.",
  "tika-vin04t3:16_0": "Tividhasampattiyuttāti nimittasampattiyā parisāsampattiyā kammavācāsampattiyā ca yuttā.",
  "tika-vin04t3:16_1": "Tattha nimittasampattiyā yuttā nāma pabbatanimittaṁ, pāsāṇanimittaṁ, vananimittaṁ, rukkhanimittaṁ, magganimittaṁ, vammikanimittaṁ, nadinimittaṁ,",
  "tika-vin04t3:16_2": "udakanimittanti evaṁ vuttesu aṭṭhasu nimittesu tasmiṁ tasmiṁ disābhāge yathāladdhāni nimittupagāni nimittāni ‘‘puratthimāya disāya kiṁ nimittaṁ, pabbato, bhante,",
  "tika-vin04t3:16_3": "eso pabbato nimitta’’ntiādinā nayena sammā kittetvā sammatā.",
  "tika-vin04t3:16_4": "Tatrevaṁ saṅkhepato nimittupagatā veditabbā – suddhapaṁsusuddhapāsāṇaubhayamissakavasena hi tividhopi pabbato hatthippamāṇato paṭṭhāya uddhaṁ nimittupago, tato omakataro na vaṭṭati.",
  "tika-vin04t3:16_5": "Pāsāṇanimitte ayoguḷampi pāsāṇasaṅkhameva gacchati,",
  "tika-vin04t3:16_6": "tasmā yo koci pāsāṇo ukkaṁsavasena hatthippamāṇato omakataraṁ ādiṁ katvā heṭṭhimaparicchedena dvattiṁsapalaguḷapiṇḍaparimāṇo nimittupago, na tato khuddakataro.",
  "tika-vin04t3:16_7": "Piṭṭhipāsāṇo pana atimahantopi vaṭṭati.",
  "tika-vin04t3:16_8": "Vananimitte antosārehi vā antosāramissakehi vā rukkhehi catupañcarukkhamattampi vanaṁ nimittupagaṁ, tato ūnakataraṁ na vaṭṭati.",
  "tika-vin04t3:16_9": "Rukkho jīvantoyeva antosāro bhūmiyaṁ patiṭṭhito,",
  "tika-vin04t3:16_10": "antamaso ubbedhato aṭṭhaṅgulo,",
  "tika-vin04t3:16_11": "pariṇāhato sūcidaṇḍakappamāṇopi nimittupago, tato omakataro na vaṭṭati.",
  "tika-vin04t3:16_12": "Maggo jaṅghamaggo vā hotu sakaṭamaggo vā,",
  "tika-vin04t3:16_13": "yo vinivijjhitvā dve tīṇi gāmakhettāni gacchati,",
  "tika-vin04t3:16_14": "tādiso jaṅghasatthasakaṭasatthehi valañjiyamānoyeva nimittupago, avalañjito na vaṭṭati.",
  "tika-vin04t3:16_15": "Vammiko pana heṭṭhimaparicchedena taṁdivasaṁjāto aṭṭhaṅgulubbedho govisāṇamattopi vammiko nimittupago, tato omakataro na vaṭṭati.",
  "tika-vin04t3:16_16": "Yaṁ pana abaddhasīmālakkhaṇe nadiṁ vakkhāma, sā nimittupagā, aññā na vaṭṭati.",
  "tika-vin04t3:16_17": "Udakaṁ yaṁ asandamānaṁ āvāṭapokkharaṇītaḷākajātassaraloṇisamuddādīsu ṭhitaṁ,",
  "tika-vin04t3:16_18": "taṁ ādiṁ katvā antamaso taṅkhaṇeyeva pathaviyaṁ khaṇite āvāṭake ghaṭehi āharitvā pūritampi yāva kammavācāpariyosānā saṇṭhamānakaṁ nimittupagaṁ,",
  "tika-vin04t3:16_19": "itaraṁ sandamānaṁ vā vuttaparicchedakālaṁ atiṭṭhantaṁ vā bhājanagataṁ vā na vaṭṭatīti.",
  "tika-vin04t3:17_0": "Parisāsampattiyā yuttā nāma sabbantimena paricchedena catūhi bhikkhūhi sannipatitvā yāvatikā tasmiṁ gāmakhette baddhasīmaṁ vā nadisamuddajātassare vā anokkamitvā ṭhitā bhikkhū,",
  "tika-vin04t3:17_1": "te sabbe hatthapāse vā katvā chandaṁ vā āharitvā sammatā.",
  "tika-vin04t3:18_0": "Kammavācāsampattiyāyuttā nāma ‘‘suṇātu me, bhante, saṅgho,",
  "tika-vin04t3:18_1": "yāvatā samantā nimittā kittitā’’tiādinā (mahāva.",
  "tika-vin04t3:18_2": "139) nayena vuttāya parisuddhāya ñattidutiyakammavācāya sammatā.",
  "tika-vin04t3:18_3": "Evaṁ ekādasa vipattisīmāyo atikkamitvā tividhasampattiyuttā nimittena nimittaṁ sambandhitvā sammatā sīmā ‘‘baddhasīmā’’ti veditabbā.",
  "tika-vin04t3:18_4": "Khaṇḍasīmā samānasaṁvāsasīmā avippavāsasīmāti tassāyeva pabhedo.",
  "tika-vin04t3:19_0": "Abaddhasīmā pana gāmasīmā, sattabbhantarasīmā, udakukkhepasīmāti tividhā.",
  "tika-vin04t3:19_1": "Tattha yāvatā ekaṁ gāmakkhettaṁ, ayaṁ gāmasīmā nāma.",
  "tika-vin04t3:19_2": "Agāmake araññe samantā sattabbhantarā sattabbhantarasīmā nāma.",
  "tika-vin04t3:19_3": "Tattha agāmakaṁ nāma araññaṁ viñjhāṭaviādīsu vā samuddamajjhe vā macchabandhānaṁ agamanapathesu dīpakesu labbhati.",
  "tika-vin04t3:19_4": "Samantā sattabbhantarāti majjhe ṭhitānaṁ sabbadisāsu sattabbhantarā vinibbedhena cuddasa honti.",
  "tika-vin04t3:19_5": "Tattha ekaṁ abbhantaraṁ aṭṭhavīsatihatthappamāṇaṁ hoti,",
  "tika-vin04t3:19_6": "ayañca sīmā parisāvasena vaḍḍhati,",
  "tika-vin04t3:19_7": "tasmā samantā parisāpariyantato paṭṭhāya abbhantaraparicchedo kātabbo.",
  "tika-vin04t3:19_8": "Sace pana dve saṅghā visuṁ uposathaṁ karonti,",
  "tika-vin04t3:19_9": "dvinnaṁ sattabbhantarānaṁ antare aññamekaṁ sattabbhantaraṁ upacāratthāya ṭhapetabbaṁ. Yā panesā ‘‘sabbā, bhikkhave, nadī asīmā’’tiādinā (mahāva.",
  "tika-vin04t3:19_10": "147) nayena nadiādīnaṁ sīmabhāvaṁ paṭikkhipitvā puna ‘‘nadiyā vā, bhikkhave,",
  "tika-vin04t3:19_11": "samudde vā jātassare vā yaṁ majjhimassa purisassa samantā udakukkhepā,",
  "tika-vin04t3:19_12": "ayaṁ tattha samānasaṁvāsā ekūposathā’’ti vuttā ayaṁ udakukkhepasīmā nāma.",
  "tika-vin04t3:19_13": "Tattha yassā dhammikānaṁ rājūnaṁ kāle anvaḍḍhamāsaṁ anudasāhaṁ anupañcāhaṁ anatikkamitvā deve vassante valāhakesu vigatamattesu sotaṁ pacchijjati,",
  "tika-vin04t3:19_14": "ayaṁ nadisaṅkhyaṁ na gacchati.",
  "tika-vin04t3:19_15": "Yassā pana īdise suvuṭṭhikāle vassānassa catumāse sotaṁ na pacchijjati,",
  "tika-vin04t3:19_16": "yattha titthena vā atitthena vā sikkhākaraṇīye āgatalakkhaṇena timaṇḍalaṁ paṭicchādetvā antaravāsakaṁ anukkhipitvā uttarantiyā bhikkhuniyā ekadvaṅgulamattampi antaravāsako temiyati,",
  "tika-vin04t3:19_17": "ayaṁ samuddaṁ vā pavisatu taḷākaṁ vā, pabhavato paṭṭhāya nadī nāma. Samuddo pākaṭoyeva.",
  "tika-vin04t3:19_18": "Yo pana kenaci khaṇitvā akato sayaṁjāto sobbho samantato āgatena udakena pūrito tiṭṭhati,",
  "tika-vin04t3:19_19": "yattha nadiyaṁ vuttappakāre vassakāle udakaṁ santiṭṭhati, ayaṁ jātassaro nāma.",
  "tika-vin04t3:19_20": "Yopi nadiṁ vā samuddaṁ vā bhinditvā nikkhantaudakena khato sobbho etaṁ lakkhaṇaṁ pāpuṇāti, ayampi jātassaroyeva.",
  "tika-vin04t3:20_0": "Yaṁ majjhimassa purisassa samantā udakukkhepāti yaṁ ṭhānaṁ thāmamajjhimassa purisassa samantato udakukkhepena paricchinnaṁ,",
  "tika-vin04t3:20_1": "tattha yathā akkhadhuttā dāruguḷaṁ khipanti,",
  "tika-vin04t3:20_2": "evaṁ udakaṁ vā vālukaṁ vā hatthena gahetvā majjhimena purisena sabbathāmena khipitabbaṁ,",
  "tika-vin04t3:20_3": "tattha yattha evaṁ khittaṁ udakaṁ vā vālukaṁ vā patati, ayaṁ udakukkhepo nāma.",
  "tika-vin04t3:21_0": "Ayaṁ tattha samānasaṁvāsā ekūposathāti ayaṁ tesu nadiādīsu udakukkhepaparicchinnā sīmā samānasaṁvāsā ceva ekūposathā ca,",
  "tika-vin04t3:21_1": "ayaṁ pana etesaṁ nadiādīnaṁ antoyeva labbhati, na bahi.",
  "tika-vin04t3:21_2": "Tasmā nadiyā vā jātassare vā yattakaṁ padesaṁ pakativassakāle catūsu māsesu udakaṁ ottharati,",
  "tika-vin04t3:21_3": "samudde yasmiṁ padese pakativīciyo ottharitvā saṇṭhahanti, tato paṭṭhāya kappiyabhūmi,",
  "tika-vin04t3:21_4": "tattha ṭhatvā uposathādikammaṁ kātuṁ vaṭṭati .",
  "tika-vin04t3:21_5": "Dubbuṭṭhikāle vā gimhe vā nadijātassaresu sukkhesupi sā eva kappiyabhūmi,",
  "tika-vin04t3:21_6": "sace pana sukkhe jātassare vāpiṁ vā khaṇanti, vappaṁ vā karonti, taṁ ṭhānaṁ gāmakkhettaṁ hoti.",
  "tika-vin04t3:21_7": "Yā panesā ‘‘kappiyabhūmī’’ti vuttā,",
  "tika-vin04t3:21_8": "tato bahi udakukkhepasīmā na gacchati, antoyeva gacchati,",
  "tika-vin04t3:21_9": "tasmā tesaṁ anto parisāpariyantato paṭṭhāya samantā udakukkhepaparicchedo kātabbo.",
  "tika-vin04t3:21_10": "Sace pana dve saṅghā visuṁ visuṁ uposathādikammaṁ karonti,",
  "tika-vin04t3:21_11": "dvinnaṁ udakukkhepānaṁ antare añño eko udakukkhepo upacāratthāya ṭhapetabbo.",
  "tika-vin04t3:21_12": "Ayañhi sattabbhantarasīmā ca udakukkhepasīmā ca bhikkhūnaṁ ṭhitokāsato paṭṭhāya labbhati.",
  "tika-vin04t3:21_13": "Paricchedabbhantare hatthapāsaṁ vijahitvā ṭhitopi paricchedato bahi aññaṁ tattakaṁyeva paricchedaṁ anatikkamitvā ṭhitopi kammaṁ kopeti,",
  "tika-vin04t3:21_14": "idaṁ sabbaaṭṭhakathāsu (mahāva. aṭṭha. 147) sanniṭṭhānaṁ. Evaṁ abaddhasīmā veditabbā.",
  "tika-vin04t3:21_15": "Iti imaṁ baddhasīmābaddhasīmāvasena duvidhaṁ sīmaṁ sandhāyetaṁ vuttaṁ ‘‘te ca kho hatthapāsaṁ avijahitvā ekasīmāyaṁ ṭhitā’’ti.",
  "tika-vin04t3:21_16": "Tesu hi catūsu bhikkhūsu ekasīmāyaṁ hatthapāsaṁ avijahitvā ṭhitesvevetaṁ saṅghassa uposathakammaṁ pattakallaṁ nāma hoti, na itarathā. Yathāha ‘‘anujānāmi, bhikkhave,",
  "tika-vin04t3:21_17": "catunnaṁ pātimokkhaṁ uddisitu’’nti (mahāva. 168).",
  "tika-vin04t3:22_0": "Sabhāgāpattiyo ca na vijjantīti ettha yaṁ sabbo saṅgho vikālabhojanādinā sabhāgavatthunā lahukāpattiṁ āpajjati,",
  "tika-vin04t3:22_1": "evarūpā vatthusabhāgā ‘‘sabhāgā’’ti vuccati,",
  "tika-vin04t3:22_2": "vikālabhojanapaccayā āpannaṁ pana āpattisabhāgaṁ anatirittabhojanapaccayā āpannassa santike desetuṁ vaṭṭati.",
  "tika-vin04t3:22_3": "Sabhāgāpattiyā pana sati tehi bhikkhūhi eko bhikkhu sāmantā āvāsā sajjukaṁ pāhetabbo ‘‘gacchāvuso,",
  "tika-vin04t3:22_4": "taṁ āpattiṁ paṭikaritvā āgaccha,",
  "tika-vin04t3:22_5": "mayaṁ te santike āpattiṁ paṭikarissāmā’’ti, evañcetaṁ labhetha, iccetaṁ kusalaṁ, no ce labhetha,",
  "tika-vin04t3:22_6": "byattena bhikkhunā paṭibalena saṅgho ñāpetabbo ‘‘suṇātu me, bhante, saṅgho,",
  "tika-vin04t3:22_7": "ayaṁ sabbo saṅgho sabhāgaṁ āpattiṁ āpanno,",
  "tika-vin04t3:22_8": "yadā aññaṁ bhikkhuṁ suddhaṁ anāpattikaṁ passissati,",
  "tika-vin04t3:22_9": "tadā tassa santike taṁ āpattiṁ paṭikarissatī’’ti (mahāva. 171) vatvā uposatho kātabbo. Sace pana vematiko hoti, ‘‘suṇātu me, bhante, saṅgho,",
  "tika-vin04t3:22_10": "ayaṁ sabbo saṅgho sabhāgāya āpattiyā vematiko, yadā nibbematiko bhavissati,",
  "tika-vin04t3:22_11": "tadā taṁ āpattiṁ paṭikarissatī’’ti vatvā uposatho kātabbo.",
  "tika-vin04t3:22_12": "Sace panettha koci taṁ sabhāgaṁ āpattiṁ desetuṁ vaṭṭatīti maññamāno ekassa santike deseti, desitā sudesitāva.",
  "tika-vin04t3:22_13": "Aññaṁ pana desanāpaccayā desako,",
  "tika-vin04t3:22_14": "paṭiggahaṇapaccayā paṭiggāhako cāti ubhopi dukkaṭaṁ āpajjanti, taṁ nānāvatthukaṁ hoti, tasmā aññamaññaṁ desetabbaṁ .",
  "tika-vin04t3:22_15": "Ettāvatā te dve nirāpattikā honti,",
  "tika-vin04t3:22_16": "tesaṁ santike sesehi sabhāgāpattiyo desetabbā vā ārocetabbā vā.",
  "tika-vin04t3:22_17": "Sace te evaṁ akatvā uposathaṁ karonti,",
  "tika-vin04t3:22_18": "‘‘pārisuddhiṁ āyasmanto ārocethā’’tiādinā (mahāva.",
  "tika-vin04t3:22_19": "134) nayena sāpattikassa uposathakaraṇe paññattaṁ dukkaṭaṁ āpajjanti.",
  "tika-vin04t3:22_20": "Sace sabbo saṅgho sabhāgāpattiyā sati vuttavidhiṁ akatvā uposathaṁ karoti,",
  "tika-vin04t3:22_21": "vuttanayeneva sabbo saṅgho āpattiṁ āpajjati,",
  "tika-vin04t3:22_22": "tasmā sabhāgāpattiyā sati saṅghassa pattakallaṁ nāma na hoti,",
  "tika-vin04t3:22_23": "tena vuttaṁ ‘‘sabhāgāpattiyo ca na vijjantī’’ti.",
  "tika-vin04t3:22_24": "Etāsu hi sabhāgāpattīsu avijjamānāsu visabhāgāpattīsu vijjamānāsupi pattakallaṁ hotiyeva.",
  "tika-vin04t3:23_0": "Vajjanīyā ca puggalā tasmiṁ na hontīti ‘‘na, bhikkhave,",
  "tika-vin04t3:23_1": "sagahaṭṭhāya parisāya pātimokkhaṁ uddisitabbaṁ,",
  "tika-vin04t3:23_2": "yo uddiseyya āpatti dukkaṭassā’’ti (mahāva. 154) vacanato gahaṭṭho, ‘‘na, bhikkhave,",
  "tika-vin04t3:23_3": "bhikkhuniyā nisinnaparisāya pātimokkhaṁ uddisitabba’’ntiādinā (mahāva. 183) nayena vuttā bhikkhunī, sikkhamānā, sāmaṇero, sāmaṇerī, sikkhāpaccakkhātako, antimavatthuajjhāpannako,",
  "tika-vin04t3:23_4": "āpattiyā adassane ukkhittako,",
  "tika-vin04t3:23_5": "āpattiyā appaṭikamme ukkhittako,",
  "tika-vin04t3:23_6": "pāpikāya diṭṭhiyā appaṭinissagge ukkhittako, paṇḍako, theyyasaṁvāsako, titthiyapakkantako, tiracchānagato, mātughātako, pitughātako arahantaghātako, bhikkhunidūsako, saṅghabhedako, lohituppādako,",
  "tika-vin04t3:23_7": "ubhatobyañjanakoti ime vīsati cāti ekavīsati puggalā vajjanīyā nāma,",
  "tika-vin04t3:23_8": "te hatthapāsato bahikaraṇavasena vajjetabbā.",
  "tika-vin04t3:23_9": "Etesu hi tividhe ukkhittake sati uposathaṁ karonto saṅgho pācittiyaṁ āpajjati, sesesu dukkaṭaṁ.",
  "tika-vin04t3:23_10": "Ettha ca tiracchānagatoti yassa upasampadā paṭikkhittā,",
  "tika-vin04t3:23_11": "titthiyā gahaṭṭheneva saṅgahitā. Etepi hi vajjanīyā nāma.",
  "tika-vin04t3:23_12": "Evaṁ pattakallaṁ imehi catūhi aṅgehi saṅgahitanti veditabbaṁ.",
  "tika-vin04t3:24_0": "Saṅgho uposathaṁ kareyyātiiminā ye te aparepi tayo uposathā saṅghe uposatho, gaṇe uposatho, puggale uposathoti,",
  "tika-vin04t3:24_1": "evaṁ kārakavasena tayo uposathā vuttā,",
  "tika-vin04t3:24_2": "tesu itare dve paṭikkhipitvā saṅghe uposathameva dīpeti.",
  "tika-vin04t3:24_3": "Pātimokkhaṁ uddiseyyātiiminā ye te aparepi tayo uposathā suttuddeso, pārisuddhiuposatho, adhiṭṭhānauposathoti,",
  "tika-vin04t3:24_4": "evaṁ kattabbākāravasena tayo uposathā vuttā,",
  "tika-vin04t3:24_5": "tesu itare dve paṭikkhipitvā suttuddesameva dīpeti.",
  "tika-vin04t3:24_6": "Suttuddeso nāma pātimokkhuddeso vuccati,",
  "tika-vin04t3:24_7": "so duvidho ovādapātimokkhuddeso ca āṇāpātimokkhuddeso ca. Tattha",
  "tika-vin04t3:25_0": "‘‘Khantī paramaṁ tapo titikkhā…pe….",
  "tika-vin04t3:26_0": "‘‘Sabbapāpassa akaraṇaṁ…pe….",
  "tika-vin04t3:27_0": "‘‘Anūpavādo anūpaghāto’’ti. (dī. ni. 2.90; dha. pa. 184, 183, 185)",
  "tika-vin04t3:28_0": "Ādinā nayena vuttā tisso gāthāyo ovādapātimokkhaṁ nāma, taṁ buddhā eva uddisanti, na sāvakā. ‘‘Suṇātu me, bhante, saṅgho’’tiādinā (mahāva.",
  "tika-vin04t3:28_1": "134) nayena vuttaṁ āṇāpātimokkhaṁ nāma, taṁ sāvakā eva uddisanti, na buddhā.",
  "tika-vin04t3:28_2": "Idameva ca imasmiṁ atthe ‘‘pātimokkha’’nti adhippetaṁ.",
  "tika-vin04t3:29_0": "Ye pana itare dve uposathā,",
  "tika-vin04t3:29_1": "tesu pārisuddhiuposatho tāva aññesañca santike,",
  "tika-vin04t3:29_2": "aññamaññañca ārocanavasena duvidho.",
  "tika-vin04t3:29_3": "Tattha yvāyaṁ aññesaṁ santike karīyati,",
  "tika-vin04t3:29_4": "sopi pavāritānañca appavāritānañca santike karaṇavasena duvidho.",
  "tika-vin04t3:29_5": "Tattha mahāpavāraṇāya pavāritānaṁ santike pacchimikāya upagatena vā anupagatena vā chinnavassena vā cātumāsiniyaṁ pana pavāritānaṁ santike purimikāya upagatena vā anupagatena vā chinnavassena vā kāyasāmaggiṁ datvā ‘‘parisuddho ahaṁ, bhante,",
  "tika-vin04t3:29_6": "‘parisuddho’ti maṁ dhārethā’’ti tikkhattuṁ vatvā kātabbo,",
  "tika-vin04t3:29_7": "ṭhapetvā ca pana pavāraṇādivasaṁ aññasmiṁ kāle āvāsikehi uddiṭṭhamatte pātimokkhe avuṭṭhitāya vā ekaccāya vuṭṭhitāya vā sabbāya vā vuṭṭhitāya parisāya ye aññe samasamā vā thokatarā vā āgacchanti,",
  "tika-vin04t3:29_8": "tehi tesaṁ santike vuttanayeneva pārisuddhi ārocetabbā.",
  "tika-vin04t3:29_9": "Yo panāyaṁ aññamaññaṁ ārocanavasena karīyati,",
  "tika-vin04t3:29_10": "so ñattiṁ ṭhapetvā ca aṭṭhapetvā ca karaṇavasena duvidho.",
  "tika-vin04t3:29_11": "Tattha yasmiṁ āvāse tayo bhikkhū viharanti,",
  "tika-vin04t3:29_12": "tesu uposathadivase sannipatitesu ekena bhikkhunā ‘‘suṇantu me āyasmantā ajjuposatho cātuddaso’’ti vā ‘‘pannaraso’’ti vā vatvā ‘‘yadāyasmantānaṁ pattakallaṁ mayaṁ aññamaññaṁ pārisuddhiuposathaṁ kareyyāmā’’ti ñattiyā ṭhapitāya therena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā ‘‘parisuddho ahaṁ, āvuso,",
  "tika-vin04t3:29_13": "‘parisuddho’ti maṁ dhārethā’’ti (mahāva. 168) tikkhattuṁ vattabbaṁ.",
  "tika-vin04t3:29_14": "Itarehi ‘‘bhante’’ti vatvā evameva vattabbaṁ. Evaṁ ñattiṁ ṭhapetvā kātabbo.",
  "tika-vin04t3:29_15": "Yattha pana dve bhikkhū viharanti,",
  "tika-vin04t3:29_16": "tatra ñattiṁ aṭṭhapetvā vuttanayeneva pārisuddhi ārocetabbāti ayaṁ pārisuddhiuposatho.",
  "tika-vin04t3:30_0": "Sace pana ekova bhikkhu hoti,",
  "tika-vin04t3:30_1": "sabbaṁ pubbakaraṇīyaṁ katvā aññesaṁ anāgamanaṁ ñatvā ‘‘ajja me uposatho cātuddaso’’ti vā ‘‘pannaraso’’ti vā vatvā ‘‘adhiṭṭhāmī’’ti vattabbaṁ.",
  "tika-vin04t3:30_2": "Ayaṁ adhiṭṭhānuposathoti evaṁ kattabbākāravasena tayo uposathāti veditabbā.",
  "tika-vin04t3:30_3": "Ettāvatā nava uposathā dīpitā honti.",
  "tika-vin04t3:30_4": "Tesu divasavasena pannarasiko, kārakavasena saṅghuposatho,",
  "tika-vin04t3:30_5": "kattabbākāravasena suttuddesoti evaṁ tilakkhaṇasampanno uposatho idha niddiṭṭhoti veditabbo.",
  "tika-vin04t3:30_6": "Tasmiṁ pavattamāne uposathaṁ akatvā tadahuposathe aññaṁ abhikkhukaṁ nānāsaṁvāsakehi vā sabhikkhukaṁ āvāsaṁ vā anāvāsaṁ vā vāsatthāya aññatra saṅghena,",
  "tika-vin04t3:30_7": "aññatra antarāyā gacchantassa dukkaṭaṁ hoti.",
  "tika-vin04t3:31_0": "Kiṁ saṅghassa pubbakiccanti ‘‘saṅgho uposathaṁ kareyyā’’ti evaṁ uposathakaraṇasambandheneva vuttassa saṅghassa uposathe kattabbe yaṁ taṁ ‘‘anujānāmi, bhikkhave,",
  "tika-vin04t3:31_1": "uposathāgāraṁ sammajjitu’’ntiādinā (mahāva. 159) nayena pāḷiyaṁ āgataṁ, aṭṭhakathāsu ca –",
  "tika-vin04t3:32_0": "‘‘Sammajjanī padīpo ca, udakaṁ āsanena ca;",
  "tika-vin04t3:33_0": "Uposathassa etāni, ‘pubbakaraṇa’nti vuccati.",
  "tika-vin04t3:34_0": "‘‘Chandapārisuddhiutukkhānaṁ, bhikkhugaṇanā ca ovādo;",
  "tika-vin04t3:35_0": "Uposathassa etāni, ‘pubbakicca’nti vuccatī’’ti. (mahāva. aṭṭha. 168);",
  "tika-vin04t3:36_0": "Evaṁ dvīhi nāmehi navavidhaṁ pubbakiccaṁ dassitaṁ, kiṁ taṁ katanti pucchati.",
  "tika-vin04t3:36_1": "Na hi taṁ akatvā uposathaṁ kātuṁ vaṭṭati,",
  "tika-vin04t3:36_2": "tasmā therena āṇattena agilānena bhikkhunā uposathāgāraṁ sammajjitabbaṁ,",
  "tika-vin04t3:36_3": "pānīyaṁ paribhojanīyaṁ upaṭṭhāpetabbaṁ, āsanaṁ paññāpetabbaṁ, padīpo kātabbo, akaronto dukkaṭaṁ āpajjati,",
  "tika-vin04t3:36_4": "therenāpi patirūpaṁ ñatvā āṇāpetabbaṁ.",
  "tika-vin04t3:37_0": "Chandapārisuddhīti ettha uposathakaraṇatthaṁ sannipatite saṅghe bahi uposathaṁ katvā āgatena sannipatitaṭṭhānaṁ gantvā kāyasāmaggiṁ adentena chando dātabbo.",
  "tika-vin04t3:37_1": "Yopi gilāno vā hoti kiccappasuto vā,",
  "tika-vin04t3:37_2": "tenāpi pārisuddhiṁ dentena chandopi dātabbo. Kathaṁ dātabbo?",
  "tika-vin04t3:37_3": "Ekassa bhikkhuno santike ‘‘chandaṁ dammi, chandaṁ me hara,",
  "tika-vin04t3:37_4": "chandaṁ me ārocehī’’ti (mahāva.",
  "tika-vin04t3:37_5": "165) ayaṁ attho kāyena vā vācāya vā ubhayena vā viññāpetabbo, evaṁ dinno hoti chando.",
  "tika-vin04t3:37_6": "Akatūposathena pana gilānena vā kiccappasutena vā pārisuddhi dātabbā. Kathaṁ dātabbā?",
  "tika-vin04t3:37_7": "Ekassa bhikkhuno santike ‘‘pārisuddhiṁ dammi, pārisuddhiṁ me hara,",
  "tika-vin04t3:37_8": "pārisuddhiṁ me ārocehī’’ti (mahāva.",
  "tika-vin04t3:37_9": "164) ayaṁ attho kāyena vā vācāya vā ubhayena vā viññāpetabbo, evaṁ dinnā hoti pārisuddhi,",
  "tika-vin04t3:37_10": "taṁ pana dentena chandopi dātabbo.",
  "tika-vin04t3:37_11": "Vuttañhetaṁ bhagavatā ‘‘anujānāmi, bhikkhave,",
  "tika-vin04t3:37_12": "tadahuposathe pārisuddhiṁ dentena chandampi dātuṁ,",
  "tika-vin04t3:37_13": "santi saṅghassa karaṇīya’’nti (mahāva. 165).",
  "tika-vin04t3:37_14": "Tattha pārisuddhidānaṁ saṅghassapi attanopi uposathakaraṇaṁ sampādeti, na avasesaṁ saṅghakiccaṁ.",
  "tika-vin04t3:37_15": "Chandadānaṁ saṅghasseva uposathakaraṇañca sesakiccañca sampādeti,",
  "tika-vin04t3:37_16": "attano pana uposatho akatoyeva hoti.",
  "tika-vin04t3:37_17": "Tasmā pārisuddhiṁ dentena chandopi dātabbo.",
  "tika-vin04t3:37_18": "Pubbe vuttaṁ pana suddhikacchandaṁ vā imaṁ vā chandapārisuddhiṁ ekena bahūnampi āharituṁ vaṭṭati.",
  "tika-vin04t3:37_19": "Sace pana so antarāmagge aññaṁ bhikkhuṁ passitvā yesaṁ tena chando vā pārisuddhi vā gahitā,",
  "tika-vin04t3:37_20": "tesañca attano ca chandapārisuddhiṁ deti, tasseva sā āgacchati,",
  "tika-vin04t3:37_21": "itarā pana biḷālasaṅkhalikā chandapārisuddhi nāma hoti, sā nāgacchati,",
  "tika-vin04t3:37_22": "tasmā sayameva sannipatitaṭṭhānaṁ gantvā ārocetabbaṁ. Sace pana sañcicca nāroceti, dukkaṭaṁ āpajjati.",
  "tika-vin04t3:37_23": "Chandapārisuddhi pana tasmiṁ hatthapāsaṁ upagatamatteyeva āgatā hoti.",
  "tika-vin04t3:38_0": "Utukkhānanti ‘‘hemantādīnaṁ utūnaṁ ettakaṁ atikkantaṁ,",
  "tika-vin04t3:38_1": "ettakaṁ avasiṭṭha’’nti evaṁ utūnaṁ ācikkhanaṁ.",
  "tika-vin04t3:38_2": "Bhikkhugaṇanāti ‘‘ettakā bhikkhū uposathagge sannipatitā’’ti bhikkhūnaṁ gaṇanā.",
  "tika-vin04t3:38_3": "Idampi hi ubhayaṁ katvāva uposatho kātabbo. Ovādoti bhikkhunovādo.",
  "tika-vin04t3:38_4": "Na hi bhikkhunīhi yācitaṁ ovādaṁ anārocetvā uposathaṁ kātuṁ vaṭṭati.",
  "tika-vin04t3:38_5": "Bhikkhuniyo hi ‘‘sve uposatho’’ti āgantvā ‘‘ayaṁ uposatho cātuddaso pannaraso’’ti pucchitvā puna uposathadivase āgantvā ‘‘bhikkhunisaṅgho, ayya,",
  "tika-vin04t3:38_6": "bhikkhusaṅghassa pāde vandati, ovādūpasaṅkamanañca yācati, labhatu kira, ayya,",
  "tika-vin04t3:38_7": "bhikkhunisaṅgho ovādūpasaṅkamana’’nti (cūḷava. 413) evaṁ ovādaṁ yācanti.",
  "tika-vin04t3:38_8": "Taṁ ṭhapetvā bālagilānagamiye añño sacepi āraññiko hoti, apaṭiggahetuṁ na labhati, tasmā yena so paṭiggahito,",
  "tika-vin04t3:38_9": "tena bhikkhunā uposathagge pātimokkhuddesako bhikkhu evaṁ vattabbo ‘‘bhikkhunisaṅgho, bhante,",
  "tika-vin04t3:38_10": "bhikkhusaṅghassa pāde vandati, ovādūpasaṅkamanañca yācati, labhatu kira, bhante,",
  "tika-vin04t3:38_11": "bhikkhunisaṅgho ovādūpasaṅkamana’’nti.",
  "tika-vin04t3:38_12": "Pātimokkhuddesakena vattabbaṁ ‘‘atthi koci bhikkhu bhikkhunovādako sammato’’ti.",
  "tika-vin04t3:38_13": "Sace hoti koci bhikkhu bhikkhunovādako sammato,",
  "tika-vin04t3:38_14": "tato tena so vattabbo ‘‘itthannāmo bhikkhu bhikkhunovādako sammato,",
  "tika-vin04t3:38_15": "taṁ bhikkhunisaṅgho upasaṅkamatū’’ti (cūḷava. 413). Sace natthi,",
  "tika-vin04t3:38_16": "tato tena pucchitabbaṁ ‘‘ko āyasmā ussahati bhikkhuniyo ovaditu’’nti. Sace koci ussahati,",
  "tika-vin04t3:38_17": "sopi ca aṭṭhahi aṅgehi samannāgato,",
  "tika-vin04t3:38_18": "taṁ tattheva sammannitvā ovādapaṭiggāhako vattabbo ‘‘itthannāmo bhikkhu bhikkhunovādako sammato,",
  "tika-vin04t3:38_19": "taṁ bhikkhunisaṅgho upasaṅkamatū’’ti (cuḷava. 413). Sace pana koci na ussahati,",
  "tika-vin04t3:38_20": "pātimokkhuddesakena vattabbaṁ ‘‘natthi koci bhikkhu bhikkhunovādako sammato,",
  "tika-vin04t3:38_21": "pāsādikena bhikkhunisaṅgho sampādetū’’ti.",
  "tika-vin04t3:38_22": "Ettāvatā hi sikkhattayasaṅgahitaṁ sakalaṁ sāsanaṁ ārocitaṁ hoti.",
  "tika-vin04t3:38_23": "Tena bhikkhunā ‘‘sādhū’’ti sampaṭicchitvā pāṭipadadivase bhikkhunīnaṁ ārocetabbaṁ.",
  "tika-vin04t3:39_0": "Bhikkhunisaṅghenāpi tā bhikkhuniyo pesetabbā, gacchatha, ayyā, pucchatha ‘‘kiṁ, ayya,",
  "tika-vin04t3:39_1": "labhati bhikkhunisaṅgho ovādūpasaṅkamana’’nti, tāhi ‘‘sādhu,",
  "tika-vin04t3:39_2": "ayye’’ti sampaṭicchitvā taṁ bhikkhuṁ upasaṅkamitvā evaṁ vattabbaṁ ‘‘kiṁ, ayya,",
  "tika-vin04t3:39_3": "labhati bhikkhunisaṅgho ovādūpasaṅkamana’’nti.",
  "tika-vin04t3:39_4": "Tena vattabbaṁ ‘‘natthi koci bhikkhu bhikkhunovādako sammato,",
  "tika-vin04t3:39_5": "pāsādikena bhikkhunisaṅgho sampādetū’’ti,",
  "tika-vin04t3:39_6": "tāhi ‘‘sādhu ayyā’’ti sampaṭicchitabbaṁ.",
  "tika-vin04t3:39_7": "Idañca ekato āgatānaṁ dvinnaṁ tiṇṇaṁ vā vasena vuttaṁ.",
  "tika-vin04t3:39_8": "Tāsu pana ekāya bhikkhuniyā vattabbañceva sampaṭicchitabbañca, itarā tassā sahāyikā.",
  "tika-vin04t3:39_9": "Sace pana bhikkhusaṅgho vā bhikkhunisaṅgho vā na pūrati ,",
  "tika-vin04t3:39_10": "ubhayatopi vā gaṇamattameva puggalamattaṁ vā hoti.",
  "tika-vin04t3:40_0": "Tatrāyaṁ vacanakkamo – ‘‘bhikkhuniyo, ayya,",
  "tika-vin04t3:40_1": "bhikkhusaṅghassa pādevandanti, ovādūpasaṅkamanañca yācanti, labhantu kira, ayya,",
  "tika-vin04t3:40_2": "bhikkhuniyo ovādūpasaṅkamana’’nti, ‘‘ahaṁ, ayya,",
  "tika-vin04t3:40_3": "bhikkhusaṅghassa pāde vandāmi, ovādūpasaṅkamanañca yācāmi, labhāmahaṁ, ayya, ovādūpasaṅkamana’’nti, ‘‘bhikkhunisaṅgho, ayyā, ayyānaṁ pāde vandati, ovādūpasaṅkamanañca yācati, labhatu kira, ayyā,",
  "tika-vin04t3:40_4": "bhikkhunisaṅgho ovādūpasaṅkamana’’nti. ‘‘Bhikkhuniyo, ayyā, ayyānaṁ pāde vandanti, ovādūpasaṅkamanañca yācanti, labhantu kira, ayyā,",
  "tika-vin04t3:40_5": "bhikkhuniyo ovādūpasaṅkamana’’nti, ‘‘ahaṁ, ayyā, ayyānaṁ pāde vandāmi, ovādūpasaṅkamanañca yācāmi, labhāmahaṁ, ayyā, ovādūpasaṅkamana’’nti, ‘‘bhikkhunisaṅgho, ayya, ayyassa pāde vandati, ovādūpasaṅkamanañca yācati, labhatu kira, ayya,",
  "tika-vin04t3:40_6": "bhikkhunisaṅgho ovādūpasaṅkamana’’nti. ‘‘Bhikkhuniyo, ayya, ayyassa pāde vandanti, ovādūpasaṅkamanañca yācanti, labhantu kira, ayya,",
  "tika-vin04t3:40_7": "bhikkhuniyo ovādūpasaṅkamana’’nti, ‘‘ahaṁ, ayya, ayyassa pāde vandāmi, ovādūpasaṅkamanañca yācāmi, labhāmahaṁ, ayya, ovādūpasaṅkamana’’nti.",
  "tika-vin04t3:40_8": "Tenāpi bhikkhunā uposathakāle evaṁ vattabbaṁ ‘‘bhikkhuniyo, bhante,",
  "tika-vin04t3:40_9": "bhikkhusaṅghassa pāde vandanti, ovādūpasaṅkamanañca yācanti, labhantu kira, bhante,",
  "tika-vin04t3:40_10": "bhikkhuniyo ovādūpasaṅkamana’’nti, ‘‘bhikkhunī, bhante,",
  "tika-vin04t3:40_11": "bhikkhusaṅghassa pāde vandati, ovādūpasaṅkamanañca yācati, labhatu kira, bhante,",
  "tika-vin04t3:40_12": "bhikkhunī ovādūpasaṅkamana’’nti. ‘‘Bhikkhunisaṅgho, bhante, bhikkhuniyo, bhante,",
  "tika-vin04t3:40_13": "bhikkhunī bhante āyasmantānaṁ pāde vandati, vandanti, vandati, ovādūpasaṅkamanañca yācati, yācanti, yācati, labhatu kira, bhante, bhikkhunisaṅgho, labhantu kira, bhante, bhikkhuniyo, labhatu kira, bhante,",
  "tika-vin04t3:40_14": "bhikkhunī ovādūpasaṅkamana’’nti.",
  "tika-vin04t3:40_15": "Uposathaggepi pātimokkhuddesakena vā ñattiṭṭhapakena vā itarena vā bhikkhunā sace sammato bhikkhu atthi,",
  "tika-vin04t3:40_16": "purimanayeneva ‘‘taṁ bhikkhunisaṅgho, taṁ bhikkhuniyo, taṁ bhikkhunī upasaṅkamatu, upasaṅkamantu, upasaṅkamatū’’ti vattabbaṁ. Sace natthi,",
  "tika-vin04t3:40_17": "‘‘pāsādikena bhikkhunisaṅgho, bhikkhuniyo, bhikkhunī sampādetu, sampādentu, sampādetū’’ti vattabbaṁ.",
  "tika-vin04t3:40_18": "Ovādappaṭiggāhakena pāṭipade taṁ paccāharitvā tatheva vattabbaṁ, ayamettha saṅkhepavinicchayo.",
  "tika-vin04t3:40_19": "Evaṁ bhikkhunīhi yācitaṁ ovādaṁ ārocetvāva uposatho kātabbo. Tena vuttaṁ –",
  "tika-vin04t3:41_0": "‘‘Chandapārisuddhiutukkhānaṁ , bhikkhugaṇanā ca ovādo;",
  "tika-vin04t3:42_0": "Uposathassa etāni, ‘pubbakicca’nti vuccatī’’ti.",
  "tika-vin04t3:43_0": "Pārisuddhiṁ āyasmanto ārocethāti attano parisuddhabhāvaṁ ārocetha,",
  "tika-vin04t3:43_1": "‘‘pātimokkhaṁ uddisissāmī’’tiidaṁ pārisuddhiārocanassa kāraṇavacanaṁ. ‘‘Na ca, bhikkhave,",
  "tika-vin04t3:43_2": "sāpattikena pātimokkhaṁ sotabbaṁ,",
  "tika-vin04t3:43_3": "yo suṇeyya āpatti dukkaṭassā’’ti (cūḷava.",
  "tika-vin04t3:43_4": "386) hi vacanato aparisuddhehi pātimokkhaṁ sotuṁ na vaṭṭati.",
  "tika-vin04t3:43_5": "Tena vuttaṁ – pārisuddhiṁ āyasmanto ārocetha, pātimokkhaṁ uddisissāmīti.",
  "tika-vin04t3:43_6": "Ettha siyā ‘‘saṅgho uposathaṁ kareyya,",
  "tika-vin04t3:43_7": "pātimokkhaṁ uddiseyyā’’ti (mahāva.",
  "tika-vin04t3:43_8": "134) vuttattā idhāpi ‘‘pātimokkhaṁ uddisissatī’’ti vattabbaṁ,",
  "tika-vin04t3:43_9": "evañhi sati pubbenāparaṁ sandhiyatīti. Vuccate,",
  "tika-vin04t3:43_10": "vacanamattamevetaṁ na sandhiyati, lakkhaṇato pana sameti, saṅghassa sāmaggiyā, gaṇassa sāmaggiyā,",
  "tika-vin04t3:43_11": "puggalassa uddesā saṅghassa uddiṭṭhaṁ hoti pātimokkhanti idañhettha lakkhaṇaṁ,",
  "tika-vin04t3:43_12": "tasmā ‘‘pātimokkhaṁ uddisissāmī’’ti idamevettha vattabbaṁ.",
  "tika-vin04t3:44_0": "Taṁ sabbeva santā sādhukaṁ suṇoma manasi karomāti nti pātimokkhaṁ.",
  "tika-vin04t3:44_1": "Sabbeva santāti yāvatikā tassā parisāya therā ca navā ca majjhimā ca.",
  "tika-vin04t3:44_2": "Sādhukaṁ suṇomāti aṭṭhiṁ katvā manasi karitvā sotadvāravasena sabbacetasā samannāharāma.",
  "tika-vin04t3:44_3": "Manasi karomāti ekaggacittā hutvā citte ṭhapeyyāma.",
  "tika-vin04t3:44_4": "Ettha ca kiñcāpi ‘‘pātimokkhaṁ uddisissāmī’’ti vuttattā ‘‘suṇotha manasi karothā’’ti vattuṁ yuttaṁ viya dissati,",
  "tika-vin04t3:44_5": "‘‘saṅgho uposathaṁ kareyyā’’tiiminā pana na sameti.",
  "tika-vin04t3:44_6": "Samaggassa hi saṅghassetaṁ uposathakaraṇaṁ,",
  "tika-vin04t3:44_7": "pātimokkhuddesako ca saṅghapariyāpannova,",
  "tika-vin04t3:44_8": "iccassa saṅghapariyāpannattā ‘‘suṇoma manasi karomā’’ti idameva vattuṁ yuttaṁ.",
  "tika-vin04t3:45_0": "Idāni yaṁ vuttaṁ ‘‘pārisuddhiṁ āyasmanto ārocethā’’ti,",
  "tika-vin04t3:45_1": "tattha yathā pārisuddhiārocanaṁ hoti,",
  "tika-vin04t3:45_2": "taṁ dassetuṁ yassa siyā āpatti, so āvikareyyāti āha.",
  "tika-vin04t3:45_3": "Tattha yassa siyāti yassa channaṁ ākārānaṁ aññatarena āpannāpatti bhaveyya.",
  "tika-vin04t3:45_4": "Āpattiñhi āpajjanto alajjitā, aññāṇatā, kukkuccappakatatā, akappiye kappiyasaññitā, kappiye akappiyasaññitā,",
  "tika-vin04t3:45_5": "satisammosāti imehi chahākārehi (pari. 295) āpajjati.",
  "tika-vin04t3:46_0": "Kathaṁ alajjitāya āpajjati?",
  "tika-vin04t3:46_1": "Akappiyabhāvaṁ jānantoyeva madditvā vītikkamaṁ karoti.",
  "tika-vin04t3:47_0": "Vuttampi cetaṁ –",
  "tika-vin04t3:48_0": "‘‘Sañcicca āpattiṁ āpajjati, āpattiṁ parigūhati;",
  "tika-vin04t3:49_0": "Agatigamanañca gacchati,",
  "tika-vin04t3:49_1": "ediso vuccati alajjipuggalo’’ti. (pari. 359);",
  "tika-vin04t3:50_0": "Kathaṁ aññāṇatāya āpajjati?",
  "tika-vin04t3:50_1": "Aññāṇapuggalo hi mando momūho kattabbākattabbaṁ ajānanto akattabbaṁ karoti, kattabbaṁ virādheti, evaṁ aññāṇatāya āpajjati.",
  "tika-vin04t3:51_0": "Kathaṁ kukkuccappakatatāya āpajjati?",
  "tika-vin04t3:51_1": "Kappiyākappiyaṁ nissāya kukkucce uppanne vinayadharaṁ pucchitvā kappiyaṁ ce, kattabbaṁ siyā, akappiyaṁ ce, na kattabbaṁ,",
  "tika-vin04t3:51_2": "ayaṁ pana ‘‘vaṭṭatī’’ti madditvā vītikkamatiyeva,",
  "tika-vin04t3:51_3": "evaṁ kukkuccappakatatāya āpajjati.",
  "tika-vin04t3:52_0": "Kathaṁ akappiye kappiyasaññitāya āpajjati?",
  "tika-vin04t3:52_1": "Acchamaṁsaṁ ‘‘sūkaramaṁsa’’nti khādati, vikāle kālasaññāya bhuñjati,",
  "tika-vin04t3:52_2": "evaṁ akappiye kappiyasaññitāya āpajjati.",
  "tika-vin04t3:53_0": "Kathaṁ kappiye akappiyasaññitāya āpajjati?",
  "tika-vin04t3:53_1": "Sūkaramaṁsaṁ ‘‘acchamaṁsa’’nti khādati, kāle vikālasaññāya bhuñjati,",
  "tika-vin04t3:53_2": "evaṁ kappiye akappiyasaññitāya āpajjati.",
  "tika-vin04t3:54_0": "Kathaṁ satisammosā āpajjati?",
  "tika-vin04t3:54_1": "Sahaseyyacīvaravippavāsādīni satisammosā āpajjati,",
  "tika-vin04t3:54_2": "iti imesaṁ channaṁ ākārānaṁ aññatarena ākārena āpannā yassa siyā sattannaṁ āpattikkhandhānaṁ aññatarā āpatti therassa vā navassa vā majjhimassa vāti attho.",
  "tika-vin04t3:55_0": "So āvikareyyāti so taṁ āpattiṁ desetu vā pakāsetu vāti vuttaṁ hoti.",
  "tika-vin04t3:55_1": "Asantiyā āpattiyāti yassa pana evaṁ anāpannā vā āpattiṁ āpajjitvā ca pana vuṭṭhitā vā desitā vā ārocitā vā āpatti,",
  "tika-vin04t3:55_2": "tassa sā āpatti asantī nāma hoti,",
  "tika-vin04t3:55_3": "evaṁ asantiyā āpattiyā tuṇhī bhavitabbaṁ.",
  "tika-vin04t3:55_4": "Tuṇhībhāvena kho panāyasmante ‘‘parisuddhā’’ti vedissāmīti tuṇhībhāvenāpi hi kāraṇena ahaṁ āyasmante ‘‘parisuddhā’’icceva jānissāmīti.",
  "tika-vin04t3:55_5": "Yathā kho pana paccekapuṭṭhassa veyyākaraṇaṁ hotīti yathā ekeneko puṭṭho byākareyya,",
  "tika-vin04t3:55_6": "yathā ekeneko paccekapuṭṭho ‘‘maṁ esa pucchatī’’ti ñatvā byākareyyāti vuttaṁ hoti.",
  "tika-vin04t3:56_0": "Evamevaṁevarūpāya parisāya yāvatatiyaṁ anusāvitaṁ hotīti ettha ekacce tāva ācariyā evaṁ vadanti ‘‘evamevaṁ imissāya bhikkhuparisāya yadetaṁ ‘yassa siyā āpatti, so āvikareyya,",
  "tika-vin04t3:56_1": "asantiyā āpattiyā tuṇhī bhavitabbaṁ,",
  "tika-vin04t3:56_2": "tuṇhībhāvena kho panāyasmante parisuddhāti vedissāmī’ti tikkhattuṁ anusāvitaṁ,",
  "tika-vin04t3:56_3": "taṁ ekamekena ‘maṁ esa pucchatī’ti evaṁ jānitabbaṁ hotīti attho’’ti. Taṁ na yujjati, kasmā? Atthabyañjanabhedato.",
  "tika-vin04t3:56_4": "Anussāvanañhi nāma atthato ca byañjanato ca abhinnaṁ hoti ‘‘dutiyampi etamatthaṁ vadāmī’’tiādīsu (mahāva. 72; cūḷava. 3) viya,",
  "tika-vin04t3:56_5": "‘‘yassa siyā’’tiādivacanattayaṁ pana atthatopi byañjanatopi bhinnaṁ,",
  "tika-vin04t3:56_6": "tenassa anussāvanattayaṁ na yujjati.",
  "tika-vin04t3:56_7": "Yadi cetaṁ yāvatatiyānussāvanaṁ siyā,",
  "tika-vin04t3:56_8": "nidānuddese aniṭṭhitepi āpatti siyā.",
  "tika-vin04t3:56_9": "Na ca yuttaṁ anāpattikkhette āpattiṁ āpajjituṁ.",
  "tika-vin04t3:57_0": "Apare ‘‘anusāvita’’ntipadassa anusāvetabbanti atthaṁ vikappetvā ‘‘yāvatatiya’’ntiidaṁ upari uddesāvasāne ‘‘kaccittha parisuddhā…pe… tatiyampi pucchāmī’’ti etaṁ sandhāya vuttanti āhu. Tampi na yujjati, kasmā? Atthayuttīnaṁ abhāvato.",
  "tika-vin04t3:57_1": "Idañhi padaṁ keci ‘‘anusāveta’’nti sajjhāyanti, keci ‘‘anusāveta’’nti,",
  "tika-vin04t3:57_2": "taṁ ubhayaṁ vāpi atītakālameva dīpeti, na anāgataṁ. Yadi cassa ayaṁ attho siyā,",
  "tika-vin04t3:57_3": "‘‘anusāvitaṁ hessatī’’ti vadeyya ,",
  "tika-vin04t3:57_4": "evaṁ tāva atthābhāvato na yujjati.",
  "tika-vin04t3:57_5": "Yadi cetaṁ uddesāvasāne vacanaṁ sandhāya vuttaṁ siyā,",
  "tika-vin04t3:57_6": "‘‘na āvikarissāmī’’ti cittaṁ uppādentassa nidāne samattepi vuttamusāvādo na siyā, kasmā?",
  "tika-vin04t3:57_7": "‘‘Yāvatatiyaṁ anussāviyamāne’’tivacanato (mahāva.",
  "tika-vin04t3:57_8": "134) ‘‘yāvatatiya’’nti idaṁ vacanameva niratthakaṁ siyā, kasmā?",
  "tika-vin04t3:57_9": "Nidānuddese yāvatatiyānussāvanassa abhāvatoti evaṁ yuttiabhāvato tampi na yujjati.",
  "tika-vin04t3:57_10": "‘‘Yāvatatiyaṁ anusāvitaṁ hotī’’ti idaṁ pana lakkhaṇavacanamattaṁ,",
  "tika-vin04t3:57_11": "tena imamatthaṁ dasseti – idaṁ pātimokkhaṁ nāma yāvatatiyaṁ anussāviyati,",
  "tika-vin04t3:57_12": "tasmiṁ yāvatatiyaṁ anussāviyamāne yo saramāno santiṁ āpattiṁ nāvikaroti,",
  "tika-vin04t3:57_13": "tassa yāvatatiyānussāvanāvasāne sampajānamusāvādo hotīti.",
  "tika-vin04t3:58_0": "Tadetaṁ yathā anusāvitaṁ yāvatatiyaṁ anusāvitaṁ nāma hoti,",
  "tika-vin04t3:58_1": "taṁ dassetuṁ tatthāyasmante pucchāmītiādi vuttaṁ.",
  "tika-vin04t3:58_2": "Taṁ panetaṁ pārājikādīnaṁ avasāne dissati, na nidānāvasāne. Kiñcāpi na dissati,",
  "tika-vin04t3:58_3": "atha kho uddesakāle ‘‘āvikatā hissa phāsu hotī’’ti vatvā ‘‘uddiṭṭhaṁ kho āyasmanto nidānaṁ,",
  "tika-vin04t3:58_4": "tatthāyasmante pucchāmī’’tiādinā nayena vattabbameva.",
  "tika-vin04t3:58_5": "Evañhi nidānaṁ suuddiṭṭhaṁ hoti, aññathā duuddiṭṭhaṁ.",
  "tika-vin04t3:58_6": "Imameva ca atthaṁ sandhāya uposathakkhandhake vuttaṁ ‘‘yāvatatiyaṁ anusāvitaṁ hotīti sakimpi anusāvitaṁ hoti, dutiyampi anusāvitaṁ hoti,",
  "tika-vin04t3:58_7": "tatiyampi anusāvitaṁ hotī’’ti (mahāva. 134).",
  "tika-vin04t3:58_8": "Ayamettha ācariyaparamparābhato vinicchayo.",
  "tika-vin04t3:59_0": "Yo pana bhikkhu…pe… sampajānamusāvādassa hotīti sampajānamusāvādo assa hoti, tenassa dukkaṭāpatti hoti,",
  "tika-vin04t3:59_1": "sā ca kho pana na musāvādalakkhaṇena,",
  "tika-vin04t3:59_2": "‘‘sampajānamusāvāde kiṁ hoti, dukkaṭaṁ hotī’’ti (mahāva.",
  "tika-vin04t3:59_3": "135) iminā pana bhagavato vacanena vacīdvāre akiriyasamuṭṭhānāpatti hotīti veditabbā.",
  "tika-vin04t3:60_0": "Vuttampi cetaṁ –",
  "tika-vin04t3:61_0": "‘‘Anālapanto manujena kenaci,",
  "tika-vin04t3:62_0": "Vācāgiraṁ no ca pare bhaṇeyya;",
  "tika-vin04t3:63_0": "Āpajjeyya vācasikaṁ, na kāyikaṁ,",
  "tika-vin04t3:64_0": "Pañhāmesā kusalehi cintitā’’ti. (pari. 479);",
  "tika-vin04t3:65_0": "Antarāyikoti vippaṭisāravatthutāya pāmojjādisambhavaṁ nivāretvā paṭhamajjhānādīnaṁ adhigamāya antarāyaṁ karoti.",
  "tika-vin04t3:65_1": "Tasmāti yasmā ayaṁ anāvikaraṇasaṅkhāto sampajānamusāvādo antarāyiko hoti, tasmā.",
  "tika-vin04t3:65_2": "Saramānenāti attani santiṁ āpattiṁ jānantena.",
  "tika-vin04t3:65_3": "Visuddhāpekkhenāti vuṭṭhātukāmena visujjhitukāmena.",
  "tika-vin04t3:65_4": "Santī āpattīti āpajjitvā avuṭṭhitā āpatti.",
  "tika-vin04t3:65_5": "Āvikātabbāti saṅghamajjhe vā gaṇamajjhe vā ekapuggale vā pakāsetabbā,",
  "tika-vin04t3:65_6": "antamaso anantarassāpi bhikkhuno ‘‘ahaṁ, āvuso, itthannāmaṁ āpattiṁ āpanno,",
  "tika-vin04t3:65_7": "ito vuṭṭhahitvā taṁ āpattiṁ paṭikarissāmī’’ti (mahāva. 170) vattabbaṁ. Sacepi vematiko hoti, ‘‘ahaṁ, āvuso,",
  "tika-vin04t3:65_8": "itthannāmāya āpattiyā vematiko, yadā nibbematiko bhavissāmi,",
  "tika-vin04t3:65_9": "tadā taṁ āpattiṁ paṭikarissāmī’’ti (mahāva. 169) vattabbaṁ.",
  "tika-vin04t3:65_10": "Āvikatā hissa phāsu hotītiettha āvikatāti āvikatāya, pakāsitāyāti attho. Alajjitātiādīsu (pari.",
  "tika-vin04t3:65_11": "295) viya hi idampi karaṇatthe paccattavacanaṁ. Hīti nipātamattaṁ. Assāti etassa bhikkhuno.",
  "tika-vin04t3:65_12": "Phāsu hotīti paṭhamajjhānādīnaṁ adhigamāya phāsu hoti,",
  "tika-vin04t3:65_13": "avippaṭisāramūlakānaṁ pāmojjādīnaṁ vasena sukhappaṭipadā sampajjatīti attho.",
  "tika-vin04t3:66_0": "Iti kaṅkhāvitaraṇiyā pātimokkhavaṇṇanāya",
  "tika-vin04t3:67_0": "Nidānavaṇṇanā niṭṭhitā."
}