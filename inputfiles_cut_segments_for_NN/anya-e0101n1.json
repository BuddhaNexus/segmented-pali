{
  "anya-e0101n1:0_0": "1. Sīlaniddeso",
  "anya-e0101n1:1_0": "Sīlasarūpādikathā",
  "anya-e0101n1:2_0": "6.",
  "anya-e0101n1:2_1": "Evaṁ anekaguṇasaṅgāhakena sīlasamādhipaññāmukhena desitopi panesa visuddhimaggo atisaṅkhepadesitoyeva hoti.",
  "anya-e0101n1:2_2": "Tasmā nālaṁ sabbesaṁ upakārāyāti vitthāramassa dassetuṁ sīlaṁ tāva ārabbha idaṁ pañhākammaṁ hoti.",
  "anya-e0101n1:3_0": "Kiṁ sīlaṁ,",
  "anya-e0101n1:3_1": "kenaṭṭhena sīlaṁ,",
  "anya-e0101n1:3_2": "kānassa lakkhaṇarasapaccupaṭṭhānapadaṭṭhānāni,",
  "anya-e0101n1:3_3": "kimānisaṁsaṁ sīlaṁ,",
  "anya-e0101n1:3_4": "katividhaṁ cetaṁ sīlaṁ,",
  "anya-e0101n1:3_5": "ko cassa saṁkileso,",
  "anya-e0101n1:3_6": "kiṁ vodānanti.",
  "anya-e0101n1:4_0": "Tatridaṁ vissajjanaṁ.",
  "anya-e0101n1:4_1": "Kiṁ sīlanti pāṇātipātādīhi vā viramantassa vattapaṭipattiṁ vā pūrentassa cetanādayo dhammā.",
  "anya-e0101n1:4_2": "Vuttañhetaṁ paṭisambhidāyaṁ ‘‘kiṁ sīlanti cetanā sīlaṁ,",
  "anya-e0101n1:4_3": "cetasikaṁ sīlaṁ,",
  "anya-e0101n1:4_4": "saṁvaro sīlaṁ,",
  "anya-e0101n1:4_5": "avītikkamo sīla’’nti (paṭi. ma. 1.39).",
  "anya-e0101n1:4_6": "Tattha cetanā sīlaṁ nāma pāṇātipātādīhi vā viramantassa vattapaṭipattiṁ vā pūrentassa cetanā.",
  "anya-e0101n1:4_7": "Cetasikaṁ sīlaṁ nāma pāṇātipātādīhi viramantassa virati.",
  "anya-e0101n1:4_8": "Apica cetanā sīlaṁ nāma pāṇātipātādīni pajahantassa satta kammapathacetanā.",
  "anya-e0101n1:4_9": "Cetasikaṁ sīlaṁ nāma ‘‘abhijjhaṁ pahāya vigatābhijjhena cetasā viharatī’’ti (dī. ni.",
  "anya-e0101n1:4_10": "1.217) ādinā nayena vuttā anabhijjhābyāpādasammādiṭṭhidhammā.",
  "anya-e0101n1:4_11": "Saṁvaro sīlanti ettha pañcavidhena saṁvaro veditabbo pātimokkhasaṁvaro,",
  "anya-e0101n1:4_12": "satisaṁvaro,",
  "anya-e0101n1:4_13": "ñāṇasaṁvaro,",
  "anya-e0101n1:4_14": "khantisaṁvaro,",
  "anya-e0101n1:4_15": "vīriyasaṁvaroti.",
  "anya-e0101n1:4_16": "Tattha iminā pātimokkhasaṁvarena upeto hoti samupetoti (vibha.",
  "anya-e0101n1:4_17": "511) ayaṁ pātimokkhasaṁvaro.",
  "anya-e0101n1:4_18": "Rakkhati cakkhundriyaṁ,",
  "anya-e0101n1:4_19": "cakkhundriye saṁvaraṁ āpajjatīti (dī. ni.",
  "anya-e0101n1:4_20": "1.213) ayaṁ satisaṁvaro.",
  "anya-e0101n1:5_0": "Yāni sotāni lokasmiṁ, (ajitāti bhagavā;)",
  "anya-e0101n1:6_0": "Sati tesaṁ nivāraṇaṁ;",
  "anya-e0101n1:7_0": "Sotānaṁ saṁvaraṁ brūmi, paññāyete pidhiyyareti. (su. ni. 1041);",
  "anya-e0101n1:8_0": "Ayaṁ ñāṇasaṁvaro.",
  "anya-e0101n1:8_1": "Paccayapaṭisevanampi ettheva samodhānaṁ gacchati.",
  "anya-e0101n1:8_2": "Yo panāyaṁ khamo hoti sītassa uṇhassātiādinā (ma. ni. 1.24; a. ni.",
  "anya-e0101n1:8_3": "6.58) nayena āgato,",
  "anya-e0101n1:8_4": "ayaṁ khantisaṁvaro nāma.",
  "anya-e0101n1:8_5": "Yo cāyaṁ uppannaṁ kāmavitakkaṁ nādhivāsetītiādinā (ma. ni. 1.26; a. ni.",
  "anya-e0101n1:8_6": "6.58) nayena āgato,",
  "anya-e0101n1:8_7": "ayaṁ vīriyasaṁvaro nāma.",
  "anya-e0101n1:8_8": "Ājīvapārisuddhipi ettheva samodhānaṁ gacchati.",
  "anya-e0101n1:8_9": "Iti ayaṁ pañcavidhopi saṁvaro,",
  "anya-e0101n1:8_10": "yā ca pāpabhīrukānaṁ kulaputtānaṁ sampattavatthuto virati,",
  "anya-e0101n1:8_11": "sabbampetaṁ saṁvarasīlanti veditabbaṁ.",
  "anya-e0101n1:8_12": "Avītikkamo sīlanti samādinnasīlassa kāyikavācasiko anatikkamo.",
  "anya-e0101n1:8_13": "Idaṁ tāva kiṁ sīlanti pañhassa vissajjanaṁ.",
  "anya-e0101n1:9_0": "7.",
  "anya-e0101n1:9_1": "Avasesesu kenaṭṭhena sīlanti sīlanaṭṭhena sīlaṁ.",
  "anya-e0101n1:9_2": "Kimidaṁ sīlanaṁ nāma.",
  "anya-e0101n1:9_3": "Samādhānaṁ vā,",
  "anya-e0101n1:9_4": "kāyakammādīnaṁ susīlyavasena avippakiṇṇatāti attho.",
  "anya-e0101n1:9_5": "Upadhāraṇaṁ vā,",
  "anya-e0101n1:9_6": "kusalānaṁ dhammānaṁ patiṭṭhānavasena ādhārabhāvoti attho.",
  "anya-e0101n1:9_7": "Etadeva hettha atthadvayaṁ saddalakkhaṇavidū anujānanti.",
  "anya-e0101n1:9_8": "Aññe pana siraṭṭho sīlattho,",
  "anya-e0101n1:9_9": "sītalaṭṭho sīlatthoti evamādināpi nayenettha atthaṁ vaṇṇayanti.",
  "anya-e0101n1:10_0": "8. Idāni kānassa lakkhaṇarasapaccupaṭṭhānapadaṭṭhānānīti ettha –",
  "anya-e0101n1:11_0": "Sīlanaṁ lakkhaṇaṁ tassa, bhinnassāpi anekadhā;",
  "anya-e0101n1:12_0": "Sanidassanattaṁ rūpassa, yathā bhinnassanekadhā.",
  "anya-e0101n1:13_0": "Yathā hi nīlapītādibhedena anekadhā bhinnassāpi rūpāyatanassa sanidassanattaṁ lakkhaṇaṁ,",
  "anya-e0101n1:13_1": "nīlādibhedena bhinnassāpi sanidassana bhāvānatikkamanato.",
  "anya-e0101n1:13_2": "Tathā sīlassa cetanādibhedena anekadhā bhinnassāpi yadetaṁ kāyakammādīnaṁ samādhānavasena kusalānañca dhammānaṁ patiṭṭhānavasena vuttaṁ sīlanaṁ,",
  "anya-e0101n1:13_3": "tadeva lakkhaṇaṁ,",
  "anya-e0101n1:13_4": "cetanādibhedena bhinnassāpi samādhānapatiṭṭhānabhāvānatikkamanato.",
  "anya-e0101n1:13_5": "Evaṁ lakkhaṇassa panassa –",
  "anya-e0101n1:14_0": "Dussīlyaviddhaṁsanatā , anavajjaguṇo tathā;",
  "anya-e0101n1:15_0": "Kiccasampattiatthena, raso nāma pavuccati.",
  "anya-e0101n1:16_0": "Tasmā idaṁ sīlaṁ nāma kiccaṭṭhena rasena dussīlyaviddhaṁsanarasaṁ,",
  "anya-e0101n1:16_1": "sampattiatthena rasena anavajjarasanti veditabbaṁ.",
  "anya-e0101n1:16_2": "Lakkhaṇādīsu hi kiccameva sampatti vā rasoti vuccati.",
  "anya-e0101n1:17_0": "Soceyyapaccupaṭṭhānaṁ, tayidaṁ tassa viññuhi;",
  "anya-e0101n1:18_0": "Ottappañca hirī ceva, padaṭṭhānanti vaṇṇitaṁ.",
  "anya-e0101n1:19_0": "Tayidaṁ sīlaṁ kāyasoceyyaṁ vacīsoceyyaṁ manosoceyyanti (a. ni.",
  "anya-e0101n1:19_1": "3.121) evaṁ vuttasoceyyapaccupaṭṭhānaṁ,",
  "anya-e0101n1:19_2": "soceyyabhāvena paccupaṭṭhāti gahaṇabhāvaṁ gacchati.",
  "anya-e0101n1:19_3": "Hirottappañca panassa viññūhi padaṭṭhānanti vaṇṇitaṁ,",
  "anya-e0101n1:19_4": "āsannakāraṇanti attho.",
  "anya-e0101n1:19_5": "Hirottappe hi sati sīlaṁ uppajjati ceva tiṭṭhati ca.",
  "anya-e0101n1:19_6": "Asati neva uppajjati,",
  "anya-e0101n1:19_7": "na tiṭṭhatīti.",
  "anya-e0101n1:19_8": "Evaṁ sīlassa lakkhaṇarasapaccupaṭṭhānapadaṭṭhānāni veditabbāni.",
  "anya-e0101n1:20_0": "Sīlānisaṁsakathā",
  "anya-e0101n1:21_0": "9.Kimānisaṁsaṁ sīlanti avippaṭisārādianekaguṇapaṭilābhānisaṁsaṁ.",
  "anya-e0101n1:21_1": "Vuttañhetaṁ –",
  "anya-e0101n1:21_2": "‘‘avippaṭisāratthāni kho, ānanda,",
  "anya-e0101n1:21_3": "kusalāni sīlāni avippaṭisārānisaṁsānī’’ti (a. ni. 11.1).",
  "anya-e0101n1:22_0": "Aparampi vuttaṁ ‘‘pañcime gahapatayo ānisaṁsā sīlavato sīlasampadāya.",
  "anya-e0101n1:22_1": "Katame pañca?",
  "anya-e0101n1:22_2": "Idha gahapatayo sīlavā sīlasampanno appamādādhikaraṇaṁ mahantaṁ bhogakkhandhaṁ adhigacchati,",
  "anya-e0101n1:22_3": "ayaṁ paṭhamo ānisaṁso sīlavato sīlasampadāya.",
  "anya-e0101n1:22_4": "Puna caparaṁ gahapatayo sīlavato sīlasampannassa kalyāṇo kittisaddo abbhuggacchati,",
  "anya-e0101n1:22_5": "ayaṁ dutiyo ānisaṁso sīlavato sīlasampadāya.",
  "anya-e0101n1:22_6": "Puna caparaṁ gahapatayo sīlavā sīlasampanno yaññadeva parisaṁ upasaṅkamati yadi khattiyaparisaṁ yadi",
  "anya-e0101n1:22_7": "brāhmaṇaparisaṁ yadi gahapatiparisaṁ yadi samaṇaparisaṁ,",
  "anya-e0101n1:22_8": "visārado upasaṅkamati amaṅkubhūto,",
  "anya-e0101n1:22_9": "ayaṁ tatiyo ānisaṁso sīlavato sīlasampadāya.",
  "anya-e0101n1:22_10": "Puna caparaṁ gahapatayo sīlavā sīlasampanno asammūḷho kālaṁ karoti,",
  "anya-e0101n1:22_11": "ayaṁ catuttho ānisaṁso sīlavato sīlasampadāya.",
  "anya-e0101n1:22_12": "Puna caparaṁ gahapatayo sīlavā sīlasampanno kāyassa bhedā paraṁ maraṇā sugatiṁ saggaṁ lokaṁ upapajjati,",
  "anya-e0101n1:22_13": "ayaṁ pañcamo ānisaṁso sīlavato sīlasampadāyā’’ti (dī. ni. 2.150; a. ni. 5.213; mahāva. 285).",
  "anya-e0101n1:23_0": "Aparepi ‘‘ākaṅkheyya ce,",
  "anya-e0101n1:23_1": "bhikkhave,",
  "anya-e0101n1:23_2": "bhikkhu sabrahmacārīnaṁ piyo ca assaṁ manāpo ca garu ca bhāvanīyo cāti,",
  "anya-e0101n1:23_3": "sīlesvevassa paripūrakārī’’tiādinā (ma. ni.",
  "anya-e0101n1:23_4": "1.65) nayena piyamanāpatādayo āsavakkhayapariyosānā anekā sīlānisaṁsā vuttā.",
  "anya-e0101n1:23_5": "Evaṁ avippaṭisārādianekaguṇānisaṁsaṁ sīlaṁ. Apica –",
  "anya-e0101n1:24_0": "Sāsane kulaputtānaṁ, patiṭṭhā natthi yaṁ vinā;",
  "anya-e0101n1:25_0": "Ānisaṁsaparicchedaṁ, tassa sīlassa ko vade.",
  "anya-e0101n1:26_0": "Na gaṅgā yamunā cāpi, sarabhū vā sarasvatī;",
  "anya-e0101n1:27_0": "Ninnagā vāciravatī, mahī vāpi mahānadī.",
  "anya-e0101n1:28_0": "Sakkuṇanti visodhetuṁ, taṁ malaṁ idha pāṇinaṁ;",
  "anya-e0101n1:29_0": "Visodhayati sattānaṁ, yaṁ ve sīlajalaṁ malaṁ.",
  "anya-e0101n1:30_0": "Na taṁ sajaladā vātā, na cāpi haricandanaṁ;",
  "anya-e0101n1:31_0": "Neva hārā na maṇayo, na candakiraṇaṅkurā.",
  "anya-e0101n1:32_0": "Samayantīdha sattānaṁ, pariḷāhaṁ surakkhitaṁ;",
  "anya-e0101n1:33_0": "Yaṁ sameti idaṁ ariyaṁ, sīlaṁ accantasītalaṁ.",
  "anya-e0101n1:34_0": "Sīlagandhasamo gandho, kuto nāma bhavissati;",
  "anya-e0101n1:35_0": "Yo samaṁ anuvāte ca, paṭivāte ca vāyati.",
  "anya-e0101n1:36_0": "Saggārohaṇasopānaṁ , aññaṁ sīlasamaṁ kuto;",
  "anya-e0101n1:37_0": "Dvāraṁ vā pana nibbāna, nagarassa pavesane.",
  "anya-e0101n1:38_0": "Sobhantevaṁ na rājāno, muttāmaṇivibhūsitā;",
  "anya-e0101n1:39_0": "Yathā sobhanti yatino, sīlabhūsanabhūsitā.",
  "anya-e0101n1:40_0": "Attānuvādādibhayaṁ, viddhaṁsayati sabbaso;",
  "anya-e0101n1:41_0": "Janeti kittihāsañca, sīlaṁ sīlavataṁ sadā.",
  "anya-e0101n1:42_0": "Guṇānaṁ mūlabhūtassa, dosānaṁ balaghātino;",
  "anya-e0101n1:43_0": "Iti sīlassa viññeyyaṁ, ānisaṁsakathāmukhanti.",
  "anya-e0101n1:44_0": "Sīlappabhedakathā",
  "anya-e0101n1:45_0": "10.",
  "anya-e0101n1:45_1": "Idāni yaṁ vuttaṁ katividhaṁ cetaṁ sīlanti,",
  "anya-e0101n1:45_2": "tatridaṁ vissajjanaṁ.",
  "anya-e0101n1:45_3": "Sabbameva tāva idaṁ sīlaṁ attano sīlanalakkhaṇena ekavidhaṁ.",
  "anya-e0101n1:46_0": "Cārittavārittavasena duvidhaṁ.",
  "anya-e0101n1:46_1": "Tathā ābhisamācārikaādibrahmacariyakavasena,",
  "anya-e0101n1:46_2": "viratiavirativasena,",
  "anya-e0101n1:46_3": "nissitānissitavasena,",
  "anya-e0101n1:46_4": "kālapariyantaāpāṇakoṭikavasena,",
  "anya-e0101n1:46_5": "sapariyantāpariyantavasena,",
  "anya-e0101n1:46_6": "lokiyalokuttaravasena ca.",
  "anya-e0101n1:47_0": "Tividhaṁ hīnamajjhimapaṇītavasena.",
  "anya-e0101n1:47_1": "Tathā attādhipateyyalokādhipateyyadhammādhipateyyavasena,",
  "anya-e0101n1:47_2": "parāmaṭṭhāparāmaṭṭhapaṭippassaddhivasena,",
  "anya-e0101n1:47_3": "visuddhāvisuddhavematikavasena,",
  "anya-e0101n1:47_4": "sekkhāsekkhanevasekkhanāsekkhavasena ca.",
  "anya-e0101n1:48_0": "Catubbidhaṁ hānabhāgiyaṭhitibhāgiyavisesabhāgiyanibbedhabhāgiyavasena.",
  "anya-e0101n1:48_1": "Tathā bhikkhubhikkhunīanupasampannagahaṭṭhasīlavasena,",
  "anya-e0101n1:48_2": "pakatiācāradhammatāpubbahetukasīlavasena,",
  "anya-e0101n1:48_3": "pātimokkhasaṁvaraindriyasaṁvaraājīvapārisuddhipaccayasannissitasīlavasena ca.",
  "anya-e0101n1:49_0": "Pañcavidhaṁ pariyantapārisuddhisīlādivasena.",
  "anya-e0101n1:49_1": "Vuttampi cetaṁ paṭisambhidāyaṁ ‘‘pañca sīlāni –",
  "anya-e0101n1:49_2": "pariyantapārisuddhisīlaṁ,",
  "anya-e0101n1:49_3": "apariyantapārisuddhisīlaṁ,",
  "anya-e0101n1:49_4": "paripuṇṇapārisuddhisīlaṁ,",
  "anya-e0101n1:49_5": "aparāmaṭṭhapārisuddhisīlaṁ,",
  "anya-e0101n1:49_6": "paṭippassaddhipārisuddhisīla’’nti (paṭi. ma. 1.37).",
  "anya-e0101n1:49_7": "Tathā pahānaveramaṇīcetanāsaṁvarāvītikkamavasena.",
  "anya-e0101n1:50_0": "11.",
  "anya-e0101n1:50_1": "Tattha ekavidhakoṭṭhāse attho vuttanayeneva veditabbo.",
  "anya-e0101n1:50_2": "Duvidhakoṭṭhāse yaṁ bhagavatā ‘‘idaṁ kattabba’’nti paññattasikkhāpadapūraṇaṁ,",
  "anya-e0101n1:50_3": "taṁ cārittaṁ.",
  "anya-e0101n1:50_4": "Yaṁ ‘‘idaṁ na kattabba’’nti paṭikkhittassa akaraṇaṁ,",
  "anya-e0101n1:50_5": "taṁ vārittaṁ.",
  "anya-e0101n1:50_6": "Tatrāyaṁ vacanattho.",
  "anya-e0101n1:50_7": "Caranti tasmiṁ sīlesu paripūrakāritāya pavattantīti cārittaṁ.",
  "anya-e0101n1:50_8": "Vāritaṁ tāyanti rakkhanti tenāti vārittaṁ.",
  "anya-e0101n1:50_9": "Tattha saddhāvīriyasādhanaṁ cārittaṁ,",
  "anya-e0101n1:50_10": "saddhāsādhanaṁ vārittaṁ.",
  "anya-e0101n1:50_11": "Evaṁ cārittavārittavasena duvidhaṁ.",
  "anya-e0101n1:51_0": "Dutiyaduke abhisamācāroti uttamasamācāro.",
  "anya-e0101n1:51_1": "Abhisamācāro eva ābhisamācārikaṁ.",
  "anya-e0101n1:51_2": "Abhisamācāraṁ vā ārabbha paññattaṁ ābhisamācārikaṁ,",
  "anya-e0101n1:51_3": "ājīvaṭṭhamakato avasesasīlassetaṁ adhivacanaṁ.",
  "anya-e0101n1:51_4": "Maggabrahmacariyassa ādibhāvabhūtanti ādibrahmacariyakaṁ,",
  "anya-e0101n1:51_5": "ājīvaṭṭhamakasīlassetaṁ adhivacanaṁ.",
  "anya-e0101n1:51_6": "Tañhi maggassa ādibhāvabhūtaṁ,",
  "anya-e0101n1:51_7": "pubbabhāgeyeva parisodhetabbato. Tenāha –",
  "anya-e0101n1:51_8": "‘‘pubbeva kho panassa kāyakammaṁ vacīkammaṁ ājīvo suparisuddho hotī’’ti (ma. ni. 3.431).",
  "anya-e0101n1:51_9": "Yāni vā sikkhāpadāni khuddānukhuddakānīti vuttāni,",
  "anya-e0101n1:51_10": "idaṁ ābhisamācārikasīlaṁ.",
  "anya-e0101n1:51_11": "Sesaṁ ādibrahmacariyakaṁ.",
  "anya-e0101n1:51_12": "Ubhatovibhaṅgapariyāpannaṁ vā ādibrahmacariyakaṁ.",
  "anya-e0101n1:51_13": "Khandhakavattapariyāpannaṁ ābhisamācārikaṁ.",
  "anya-e0101n1:51_14": "Tassa sampattiyā ādibrahmacariyakaṁ sampajjati.",
  "anya-e0101n1:51_15": "Tenevāha –",
  "anya-e0101n1:51_16": "‘‘so vata,",
  "anya-e0101n1:51_17": "bhikkhave,",
  "anya-e0101n1:51_18": "bhikkhu ābhisamācārikaṁ dhammaṁ aparipūretvā ādibrahmacariyakaṁ dhammaṁ paripūressatīti netaṁ ṭhānaṁ vijjatī’’ti (a. ni. 5.21).",
  "anya-e0101n1:51_19": "Evaṁ ābhisamācārikaādibrahmacariyakavasena duvidhaṁ.",
  "anya-e0101n1:52_0": "Tatiyaduke pāṇātipātādīhi veramaṇimattaṁ viratisīlaṁ.",
  "anya-e0101n1:52_1": "Sesaṁ cetanādi aviratisīlanti evaṁ viratiavirativasena duvidhaṁ.",
  "anya-e0101n1:53_0": "Catutthaduke nissayoti dve nissayā taṇhānissayo ca diṭṭhinissayo ca.",
  "anya-e0101n1:53_1": "Tattha yaṁ ‘‘imināhaṁ sīlena devo vā bhavissāmi devaññataro vā’’ti (dī. ni. 3.320; ma. ni. 1.186; a. ni. 5.206;",
  "anya-e0101n1:53_2": "7.50) evaṁ bhavasampattiṁ ākaṅkhamānena pavattitaṁ,",
  "anya-e0101n1:53_3": "idaṁ taṇhānissitaṁ.",
  "anya-e0101n1:53_4": "Yaṁ ‘‘sīlena suddhī’’ti evaṁ suddhidiṭṭhiyā pavattitaṁ,",
  "anya-e0101n1:53_5": "idaṁ diṭṭhinissitaṁ.",
  "anya-e0101n1:53_6": "Yaṁ pana lokuttaraṁ lokiyañca tasseva sambhārabhūtaṁ,",
  "anya-e0101n1:53_7": "idaṁ anissitanti evaṁ nissitānissitavasena duvidhaṁ.",
  "anya-e0101n1:54_0": "Pañcamaduke kālaparicchedaṁ katvā samādinnaṁ sīlaṁ kālapariyantaṁ.",
  "anya-e0101n1:54_1": "Yāvajīvaṁ samādiyitvā tatheva pavattitaṁ āpāṇakoṭikanti evaṁ kālapariyantaāpāṇakoṭikavasena duvidhaṁ.",
  "anya-e0101n1:55_0": "Chaṭṭhaduke lābhayasañātiaṅgajīvitavasena diṭṭhapariyantaṁ sapariyantaṁ nāma.",
  "anya-e0101n1:55_1": "Viparītaṁ apariyantaṁ.",
  "anya-e0101n1:55_2": "Vuttampi cetaṁ paṭisambhidāyaṁ ‘‘katamaṁ taṁ sīlaṁ sapariyantaṁ?",
  "anya-e0101n1:55_3": "Atthi sīlaṁ lābhapariyantaṁ,",
  "anya-e0101n1:55_4": "atthi sīlaṁ yasapariyantaṁ,",
  "anya-e0101n1:55_5": "atthi sīlaṁ ñātipariyantaṁ,",
  "anya-e0101n1:55_6": "atthi sīlaṁ aṅgapariyantaṁ,",
  "anya-e0101n1:55_7": "atthi sīlaṁ jīvitapariyantaṁ.",
  "anya-e0101n1:55_8": "Katamaṁ taṁ sīlaṁ lābhapariyantaṁ?",
  "anya-e0101n1:55_9": "Idhekacco lābhahetu lābhapaccayā lābhakāraṇā yathāsamādinnaṁ sikkhāpadaṁ vītikkamati,",
  "anya-e0101n1:55_10": "idaṁ taṁ sīlaṁ lābhapariyanta’’nti (paṭi. ma. 1.38).",
  "anya-e0101n1:55_11": "Eteneva upāyena itarānipi vitthāretabbāni.",
  "anya-e0101n1:55_12": "Apariyantavissajjanepi vuttaṁ ‘‘katamaṁ taṁ sīlaṁ na lābhapariyantaṁ?",
  "anya-e0101n1:55_13": "Idhekacco lābhahetu lābhapaccayā lābhakāraṇā yathāsamādinnaṁ sikkhāpadaṁ vītikkamāya cittampi na uppādeti,",
  "anya-e0101n1:55_14": "kiṁ so vītikkamissati,",
  "anya-e0101n1:55_15": "idaṁ taṁ sīlaṁ na lābhapariyanta’’nti (paṭi. ma. 1.38).",
  "anya-e0101n1:55_16": "Etenevupāyena itarānipi vitthāretabbāni.",
  "anya-e0101n1:55_17": "Evaṁ sapariyantāpariyantavasena duvidhaṁ.",
  "anya-e0101n1:56_0": "Sattamaduke sabbampi sāsavaṁ sīlaṁ lokiyaṁ.",
  "anya-e0101n1:56_1": "Anāsavaṁ lokuttaraṁ.",
  "anya-e0101n1:56_2": "Tattha lokiyaṁ bhavavisesāvahaṁ hoti bhavanissaraṇassa ca sambhāro. Yathāha –",
  "anya-e0101n1:56_3": "‘‘vinayo saṁvaratthāya,",
  "anya-e0101n1:56_4": "saṁvaro avippaṭisāratthāya,",
  "anya-e0101n1:56_5": "avippaṭisāro pāmojjatthāya,",
  "anya-e0101n1:56_6": "pāmojjaṁ pītatthāya,",
  "anya-e0101n1:56_7": "pīti passaddhatthāya,",
  "anya-e0101n1:56_8": "passaddhi sukhatthāya,",
  "anya-e0101n1:56_9": "sukhaṁ samādhatthāya,",
  "anya-e0101n1:56_10": "samādhi yathābhūtañāṇadassanatthāya,",
  "anya-e0101n1:56_11": "yathābhūtañāṇadassanaṁ nibbidatthāya,",
  "anya-e0101n1:56_12": "nibbidā virāgatthāya,",
  "anya-e0101n1:56_13": "virāgo vimuttatthāya,",
  "anya-e0101n1:56_14": "vimutti vimuttiñāṇadassanatthāya,",
  "anya-e0101n1:56_15": "vimuttiñāṇadassanaṁ anupādāparinibbānatthāya,",
  "anya-e0101n1:56_16": "etadatthā kathā,",
  "anya-e0101n1:56_17": "etadatthā mantanā,",
  "anya-e0101n1:56_18": "etadatthā upanisā,",
  "anya-e0101n1:56_19": "etadatthaṁ sotāvadhānaṁ,",
  "anya-e0101n1:56_20": "yadidaṁ anupādācittassa vimokkho’’ti (pari. 366).",
  "anya-e0101n1:56_21": "Lokuttaraṁ bhavanissaraṇāvahaṁ hoti paccavekkhaṇañāṇassa ca bhūmīti evaṁ lokiyalokuttaravasena duvidhaṁ.",
  "anya-e0101n1:57_0": "12.",
  "anya-e0101n1:57_1": "Tikesu paṭhamattike hīnena chandena cittena vīriyena vīmaṁsāya vā pavattitaṁ hīnaṁ.",
  "anya-e0101n1:57_2": "Majjhimehi chandādīhi pavattitaṁ majjhimaṁ.",
  "anya-e0101n1:57_3": "Paṇītehi paṇītaṁ.",
  "anya-e0101n1:57_4": "Yasakāmatāya vā samādinnaṁ hīnaṁ.",
  "anya-e0101n1:57_5": "Puññaphalakāmatāya majjhimaṁ.",
  "anya-e0101n1:57_6": "Kattabbamevidanti ariyabhāvaṁ nissāya samādinnaṁ paṇītaṁ.",
  "anya-e0101n1:57_7": "‘‘Ahamasmi sīlasampanno,",
  "anya-e0101n1:57_8": "ime panaññe bhikkhū dussīlā pāpadhammā’’ti evaṁ attukkaṁsanaparavambhanādīhi upakkiliṭṭhaṁ vā hīnaṁ.",
  "anya-e0101n1:57_9": "Anupakkiliṭṭhaṁ lokiyaṁ sīlaṁ majjhimaṁ.",
  "anya-e0101n1:57_10": "Lokuttaraṁ paṇītaṁ.",
  "anya-e0101n1:57_11": "Taṇhāvasena vā bhavabhogatthāya pavattitaṁ hīnaṁ.",
  "anya-e0101n1:57_12": "Attano vimokkhatthāya pavattitaṁ majjhimaṁ.",
  "anya-e0101n1:57_13": "Sabbasattānaṁ vimokkhatthāya pavattitaṁ pāramitāsīlaṁ paṇītanti evaṁ hīnamajjhimapaṇītavasena tividhaṁ.",
  "anya-e0101n1:58_0": "Dutiyattike attano ananurūpaṁ pajahitukāmena attagarunā attanigāravena pavattitaṁ attādhipateyyaṁ.",
  "anya-e0101n1:58_1": "Lokāpavādaṁ pariharitukāmena lokagarunā loke gāravena pavattitaṁ lokādhipateyyaṁ.",
  "anya-e0101n1:58_2": "Dhammamahattaṁ pūjetukāmena dhammagarunā dhammagāravena pavattitaṁ dhammādhipateyyanti evaṁ attādhipateyyādivasena tividhaṁ.",
  "anya-e0101n1:59_0": "Tatiyattike yaṁ dukesu nissitanti vuttaṁ,",
  "anya-e0101n1:59_1": "taṁ taṇhādiṭṭhīhi parāmaṭṭhattā parāmaṭṭhaṁ.",
  "anya-e0101n1:59_2": "Puthujjanakalyāṇakassa maggasambhārabhūtaṁ sekkhānañca maggasampayuttaṁ aparāmaṭṭhaṁ.",
  "anya-e0101n1:59_3": "Sekkhāsekkhānaṁ phalasampayuttaṁ paṭippassaddhanti evaṁ parāmaṭṭhādivasena tividhaṁ.",
  "anya-e0101n1:60_0": "Catutthattike yaṁ āpattiṁ anāpajjantena pūritaṁ,",
  "anya-e0101n1:60_1": "āpajjitvā vā puna katapaṭikammaṁ,",
  "anya-e0101n1:60_2": "taṁ visuddhaṁ.",
  "anya-e0101n1:60_3": "Āpattiṁ āpannassa akatapaṭikammaṁ avisuddhaṁ.",
  "anya-e0101n1:60_4": "Vatthumhi vā āpattiyā vā ajjhācāre vā vematikassa sīlaṁ vematikasīlaṁ nāma.",
  "anya-e0101n1:60_5": "Tattha yoginā avisuddhasīlaṁ visodhetabbaṁ,",
  "anya-e0101n1:60_6": "vematike vatthujjhācāraṁ akatvā vimati paṭivinetabbā ‘‘iccassa phāsu bhavissatī’’ti evaṁ visuddhādivasena tividhaṁ.",
  "anya-e0101n1:61_0": "Pañcamattike catūhi ariyamaggehi tīhi ca sāmaññaphalehi sampayuttaṁ sīlaṁ sekkhaṁ.",
  "anya-e0101n1:61_1": "Arahattaphalasampayuttaṁ asekkhaṁ.",
  "anya-e0101n1:61_2": "Sesaṁ nevasekkhanāsekkhanti evaṁ sekkhādivasena tividhaṁ.",
  "anya-e0101n1:62_0": "Paṭisambhidāyaṁ pana yasmā loke tesaṁ tesaṁ sattānaṁ pakatipi sīlanti vuccati,",
  "anya-e0101n1:62_1": "yaṁ sandhāya ‘‘ayaṁ sukhasīlo,",
  "anya-e0101n1:62_2": "ayaṁ dukkhasīlo,",
  "anya-e0101n1:62_3": "ayaṁ kalahasīlo,",
  "anya-e0101n1:62_4": "ayaṁ maṇḍanasīlo’’ti bhaṇanti,",
  "anya-e0101n1:62_5": "tasmā tena pariyāyena ‘‘tīṇi sīlāni,",
  "anya-e0101n1:62_6": "kusalasīlaṁ akusalasīlaṁ abyākatasīlanti (paṭi. ma. 1.39).",
  "anya-e0101n1:62_7": "Evaṁ kusalādivasenapi tividhanti vuttaṁ.",
  "anya-e0101n1:62_8": "Tattha akusalaṁ imasmiṁ atthe adhippetassa sīlassa lakkhaṇādīsu ekenapi na sametīti idha na upanītaṁ,",
  "anya-e0101n1:62_9": "tasmā vuttanayenevassa tividhatā veditabbā.",
  "anya-e0101n1:63_0": "13. Catukkesu paṭhamacatukke –",
  "anya-e0101n1:64_0": "Yodha sevati dussīle, sīlavante na sevati;",
  "anya-e0101n1:65_0": "Vatthuvītikkame dosaṁ, na passati aviddasu.",
  "anya-e0101n1:66_0": "Micchāsaṅkappabahulo , indriyāni na rakkhati;",
  "anya-e0101n1:67_0": "Evarūpassa ve sīlaṁ, jāyate hānabhāgiyaṁ.",
  "anya-e0101n1:68_0": "Yo panattamano hoti, sīlasampattiyā idha;",
  "anya-e0101n1:69_0": "Kammaṭṭhānānuyogamhi, na uppādeti mānasaṁ.",
  "anya-e0101n1:70_0": "Tuṭṭhassa sīlamattena, aghaṭantassa uttari;",
  "anya-e0101n1:71_0": "Tassa taṁ ṭhitibhāgiyaṁ, sīlaṁ bhavati bhikkhuno.",
  "anya-e0101n1:72_0": "Sampannasīlo ghaṭati, samādhatthāya yo pana;",
  "anya-e0101n1:73_0": "Visesabhāgiyaṁ sīlaṁ, hoti etassa bhikkhuno.",
  "anya-e0101n1:74_0": "Atuṭṭho sīlamattena, nibbidaṁ yonuyuñjati;",
  "anya-e0101n1:75_0": "Hoti nibbedhabhāgiyaṁ, sīlametassa bhikkhunoti.",
  "anya-e0101n1:76_0": "Evaṁ hānabhāgiyādivasena catubbidhaṁ.",
  "anya-e0101n1:77_0": "Dutiyacatukke bhikkhū ārabbha paññattasikkhāpadāni,",
  "anya-e0101n1:77_1": "yāni ca nesaṁ bhikkhunīnaṁ paññattito rakkhitabbāni,",
  "anya-e0101n1:77_2": "idaṁ bhikkhusīlaṁ.",
  "anya-e0101n1:77_3": "Bhikkhuniyo ārabbha paññattasikkhāpadāni,",
  "anya-e0101n1:77_4": "yāni ca tāsaṁ bhikkhūnaṁ paññattito rakkhitabbāni,",
  "anya-e0101n1:77_5": "idaṁ bhikkhunisīlaṁ.",
  "anya-e0101n1:77_6": "Sāmaṇerasāmaṇerīnaṁ dasasīlāni anupasampannasīlaṁ.",
  "anya-e0101n1:77_7": "Upāsakaupāsikānaṁ niccasīlavasena pañcasikkhāpadāni,",
  "anya-e0101n1:77_8": "sati vā ussāhe dasa,",
  "anya-e0101n1:77_9": "uposathaṅgavasena aṭṭhāti idaṁ gahaṭṭhasīlanti evaṁ bhikkhusīlādivasena catubbidhaṁ.",
  "anya-e0101n1:78_0": "Tatiyacatukke uttarakurukānaṁ manussānaṁ avītikkamo pakatisīlaṁ.",
  "anya-e0101n1:78_1": "Kuladesapāsaṇḍānaṁ attano attano mariyādācārittaṁ ācārasīlaṁ.",
  "anya-e0101n1:78_2": "‘‘Dhammatā esā, ānanda,",
  "anya-e0101n1:78_3": "yadā bodhisatto mātukucchiṁ okkanto hoti na bodhisattamātu purisesu mānasaṁ uppajji kāmaguṇūpasaṁhita’’nti",
  "anya-e0101n1:78_4": "evaṁ vuttaṁ bodhisattamātusīlaṁ dhammatāsīlaṁ.",
  "anya-e0101n1:78_5": "Mahākassapādīnaṁ pana suddhasattānaṁ,",
  "anya-e0101n1:78_6": "bodhisattassa ca tāsu tāsu jātīsu sīlaṁ pubbahetukasīlanti evaṁ pakatisīlādivasena catubbidhaṁ.",
  "anya-e0101n1:79_0": "Catutthacatukke yaṁ bhagavatā ‘‘idha bhikkhu pātimokkhasaṁvarasaṁvuto viharati ācāragocarasampanno aṇumattesu",
  "anya-e0101n1:79_1": "vajjesu bhayadassāvī samādāya sikkhati sikkhāpadesū’’ti (vibha. 508; dī. ni.",
  "anya-e0101n1:79_2": "1.193) vaṁ vuttaṁ sīlaṁ,",
  "anya-e0101n1:79_3": "idaṁ pātimokkhasaṁvarasīlaṁ nāma.",
  "anya-e0101n1:79_4": "Yaṁ pana ‘‘so cakkhunā rūpaṁ disvā na nimittaggāhī hoti nānubyañjanaggāhī,",
  "anya-e0101n1:79_5": "yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ,",
  "anya-e0101n1:79_6": "tassa saṁvarāya paṭipajjati,",
  "anya-e0101n1:79_7": "rakkhati cakkhundriyaṁ,",
  "anya-e0101n1:79_8": "cakkhundriye saṁvaraṁ āpajjati.",
  "anya-e0101n1:79_9": "Sotena saddaṁ sutvā…pe…",
  "anya-e0101n1:79_10": "ghānena gandhaṁ ghāyitvā…pe…",
  "anya-e0101n1:79_11": "jivhāya rasaṁ sāyitvā…pe…",
  "anya-e0101n1:79_12": "kāyena phoṭṭhabbaṁ phusitvā…pe…",
  "anya-e0101n1:79_13": "manasā dhammaṁ viññāya na nimittaggāhī…pe…",
  "anya-e0101n1:79_14": "manindriye saṁvaraṁ āpajjatī’’ti (ma. ni. 1.22, 411; dī. ni. 1.213; a. ni.",
  "anya-e0101n1:79_15": "4.198) vuttaṁ,",
  "anya-e0101n1:79_16": "idaṁ indriyasaṁvarasīlaṁ.",
  "anya-e0101n1:79_17": "Yā pana ājīvahetupaññattānaṁ channaṁ sikkhāpadānaṁ vītikkamassa,",
  "anya-e0101n1:79_18": "‘‘kuhanā lapanā nemittikatā nippesikatā lābhena lābhaṁ nijigīsanatā’’ti evamādīnañca pāpadhammānaṁ vasena pavattā micchājīvā virati,",
  "anya-e0101n1:79_19": "idaṁ ājīvapārisuddhisīlaṁ.",
  "anya-e0101n1:79_20": "‘‘Paṭisaṅkhā yoniso cīvaraṁ paṭisevati,",
  "anya-e0101n1:79_21": "yāvadeva sītassa paṭighātāyā’’ti (ma. ni. 1.23; a. ni.",
  "anya-e0101n1:79_22": "6.58) ādinā nayena vutto paṭisaṅkhānaparisuddho catupaccayaparibhogo paccayasannissitasīlaṁ nāma.",
  "anya-e0101n1:80_0": "Pātimokkhasaṁvarasīlaṁ",
  "anya-e0101n1:81_0": "14.",
  "anya-e0101n1:81_1": "Tatrāyaṁ ādito paṭṭhāya anupubbapadavaṇṇanāya saddhiṁ vinicchayakathā.",
  "anya-e0101n1:81_2": "Idhāti imasmiṁ sāsane.",
  "anya-e0101n1:81_3": "Bhikkhūti saṁsāre bhayaṁ ikkhaṇatāya vā bhinnapaṭadharāditāya vā evaṁ laddhavohāro saddhāpabbajito kulaputto.",
  "anya-e0101n1:81_4": "Pātimokkhasaṁvarasaṁvutoti ettha pātimokkhanti sikkhāpadasīlaṁ.",
  "anya-e0101n1:81_5": "Tañhi yo naṁ pāti rakkhati,",
  "anya-e0101n1:81_6": "taṁ mokkheti mocayati āpāyikādīhi dukkhehi,",
  "anya-e0101n1:81_7": "tasmā pātimokkhanti vuccati.",
  "anya-e0101n1:81_8": "Saṁvaraṇaṁ saṁvaro,",
  "anya-e0101n1:81_9": "kāyikavācasikassa avītikkamassetaṁ nāmaṁ.",
  "anya-e0101n1:81_10": "Pātimokkhameva saṁvaro pātimokkhasaṁvaro.",
  "anya-e0101n1:81_11": "Tena pātimokkhasaṁvarena saṁvuto pātimokkhasaṁvarasaṁvuto,",
  "anya-e0101n1:81_12": "upagato samannāgatoti attho.",
  "anya-e0101n1:81_13": "Viharatīti iriyati.",
  "anya-e0101n1:81_14": "Ācāragocarasampannotiādīnamattho pāḷiyaṁ āgatanayeneva veditabbo.",
  "anya-e0101n1:81_15": "Vuttañhetaṁ –",
  "anya-e0101n1:82_0": "‘‘Ācāragocarasampanno’’ti atthi ācāro, atthi anācāro;",
  "anya-e0101n1:83_0": "Tattha katamo anācāro?",
  "anya-e0101n1:83_1": "Kāyiko vītikkamo vācasiko vītikkamo kāyikavācasiko vītikkamo,",
  "anya-e0101n1:83_2": "ayaṁ vuccati anācāro.",
  "anya-e0101n1:83_3": "Sabbampi dussīlyaṁ anācāro.",
  "anya-e0101n1:83_4": "Idhekacco veḷudānena vā pattadānena vā pupphaphalasinānadantakaṭṭhadānena vā cāṭukamyatāya vā muggasūpyatāya",
  "anya-e0101n1:83_5": "vā pāribhaṭyatāya vā jaṅghapesanikena vā aññataraññatarena vā buddhapaṭikuṭṭhena micchāājīvena jīvikaṁ kappeti,",
  "anya-e0101n1:83_6": "ayaṁ vuccati anācāro.",
  "anya-e0101n1:84_0": "Tattha katamo ācāro?",
  "anya-e0101n1:84_1": "Kāyiko avītikkamo vācasiko avītikkamo kāyikavācasiko avītikkamo,",
  "anya-e0101n1:84_2": "ayaṁ vuccati ācāro.",
  "anya-e0101n1:84_3": "Sabbopi sīlasaṁvaro ācāro.",
  "anya-e0101n1:84_4": "Idhekacco na veḷudānena vā na pattana pupphana phalana sinānana dantakaṭṭhadānena vā na cāṭukamyatāya",
  "anya-e0101n1:84_5": "vā na muggasūpyatāya vā na pāribhaṭyatāya vā na jaṅghapesanikena vā na aññataraññatarena vā buddhapaṭikuṭṭhena",
  "anya-e0101n1:84_6": "micchāājīvena jīvikaṁ kappeti,",
  "anya-e0101n1:84_7": "ayaṁ vuccati ācāro.",
  "anya-e0101n1:85_0": "Gocaroti atthi gocaro atthi agocaro.",
  "anya-e0101n1:86_0": "Tattha katamo agocaro?",
  "anya-e0101n1:86_1": "Idhekacco vesiyāgocaro vā hoti vidhavā,",
  "anya-e0101n1:86_2": "thullakumārikā, paṇḍaka,",
  "anya-e0101n1:86_3": "bhikkhunī,",
  "anya-e0101n1:86_4": "pānāgāragocaro vā hoti,",
  "anya-e0101n1:86_5": "saṁsaṭṭho viharati rājūhi rājamahāmattehi titthiyehi titthiyasāvakehi ananulomikena saṁsaggena,",
  "anya-e0101n1:86_6": "yāni vā pana tāni kulāni assaddhāni appasannāni anopānabhūtāni akkosakaparibhāsakāni anatthakāmāni ahitakāmāni",
  "anya-e0101n1:86_7": "aphāsukakāmāni ayogakkhemakāmāni bhikkhūnaṁ bhikkhunīnaṁ upāsakānaṁ upāsikānaṁ,",
  "anya-e0101n1:86_8": "tathārūpāni kulāni sevati bhajati payirupāsati,",
  "anya-e0101n1:86_9": "ayaṁ vuccati agocaro.",
  "anya-e0101n1:87_0": "Tattha katamo gocaro?",
  "anya-e0101n1:87_1": "Idhekacco na vesiyāgocaro vā hoti…pe…",
  "anya-e0101n1:87_2": "na pānāgāragocaro vā hoti,",
  "anya-e0101n1:87_3": "asaṁsaṭṭho viharati rājūhi…pe…",
  "anya-e0101n1:87_4": "titthiyasāvakehi ananulomikena saṁsaggena,",
  "anya-e0101n1:87_5": "yāni vā pana tāni kulāni saddhāni pasannāni opānabhūtāni kāsāvapajjotāni isivātapaṭivātāni atthakāmāni…pe…",
  "anya-e0101n1:87_6": "yogakkhemakāmāni bhikkhūnaṁ…pe…",
  "anya-e0101n1:87_7": "upāsikānaṁ,",
  "anya-e0101n1:87_8": "tathārūpāni kulāni sevati bhajati payirupāsati,",
  "anya-e0101n1:87_9": "ayaṁ vuccati gocaro.",
  "anya-e0101n1:87_10": "Iti iminā ca ācārena iminā ca gocarena upeto hoti samupeto upagato samupagato upapanno sampanno samannāgato,",
  "anya-e0101n1:87_11": "tena vuccati ‘‘ācāragocarasampanno’’ti (vibha. 511).",
  "anya-e0101n1:88_0": "Api cettha imināpi nayena ācāragocarā veditabbā.",
  "anya-e0101n1:88_1": "Duvidho hi anācāro kāyiko vācasiko ca.",
  "anya-e0101n1:88_2": "Tattha katamo kāyiko anācāro?",
  "anya-e0101n1:88_3": "Idhekacco saṅghagatopi acittīkārakato there bhikkhū ghaṭṭayantopi tiṭṭhati,",
  "anya-e0101n1:88_4": "ghaṭṭayantopi nisīdati,",
  "anya-e0101n1:88_5": "puratopi tiṭṭhati,",
  "anya-e0101n1:88_6": "puratopi nisīdati,",
  "anya-e0101n1:88_7": "uccepi āsane nisīdati,",
  "anya-e0101n1:88_8": "sasīsampi pārupitvā nisīdati,",
  "anya-e0101n1:88_9": "ṭhitakopi bhaṇati,",
  "anya-e0101n1:88_10": "bāhāvikkhepakopi bhaṇati,",
  "anya-e0101n1:88_11": "therānaṁ bhikkhūnaṁ anupāhanānaṁ caṅkamantānaṁ saupāhano caṅkamati,",
  "anya-e0101n1:88_12": "nīce caṅkame caṅkamantānaṁ ucce caṅkame caṅkamati,",
  "anya-e0101n1:88_13": "chamāya caṅkamantānaṁ caṅkame caṅkamati,",
  "anya-e0101n1:88_14": "there bhikkhū anupakhajjāpi tiṭṭhati,",
  "anya-e0101n1:88_15": "anupakhajjāpi nisīdati,",
  "anya-e0101n1:88_16": "navepi bhikkhū āsanena paṭibāhati,",
  "anya-e0101n1:88_17": "jantāgharepi there bhikkhū anāpucchā kaṭṭhaṁ pakkhipati,",
  "anya-e0101n1:88_18": "dvāraṁ pidahati,",
  "anya-e0101n1:88_19": "udakatitthepi there bhikkhū ghaṭṭayantopi otarati,",
  "anya-e0101n1:88_20": "puratopi otarati,",
  "anya-e0101n1:88_21": "ghaṭṭayantopi nhāyati,",
  "anya-e0101n1:88_22": "puratopi nhāyati,",
  "anya-e0101n1:88_23": "ghaṭṭayantopi uttarati,",
  "anya-e0101n1:88_24": "puratopi uttarati,",
  "anya-e0101n1:88_25": "antaragharaṁ pavisantopi there bhikkhū ghaṭṭayantopi gacchati,",
  "anya-e0101n1:88_26": "puratopi gacchati,",
  "anya-e0101n1:88_27": "vokkamma ca therānaṁ bhikkhūnaṁ purato purato gacchati,",
  "anya-e0101n1:88_28": "yānipi tāni honti kulānaṁ ovarakāni gūḷhāni ca paṭicchannāni ca yattha kulitthiyo kulakumāriyo nisīdanti,",
  "anya-e0101n1:88_29": "tatthapi sahasā pavisati,",
  "anya-e0101n1:88_30": "kumārakassapi sīsaṁ parāmasati,",
  "anya-e0101n1:88_31": "ayaṁ vuccati kāyiko anācāro.",
  "anya-e0101n1:89_0": "Tattha katamo vācasiko anācāro?",
  "anya-e0101n1:89_1": "Idhekacco saṅghagatopi acittīkārakato there bhikkhū anāpucchā dhammaṁ bhaṇati.",
  "anya-e0101n1:89_2": "Pañhaṁ vissajjeti,",
  "anya-e0101n1:89_3": "pātimokkhaṁ uddisati,",
  "anya-e0101n1:89_4": "ṭhitakopi bhaṇati,",
  "anya-e0101n1:89_5": "bāhāvikkhepakopi bhaṇati,",
  "anya-e0101n1:89_6": "antaragharaṁ paviṭṭhopi itthiṁ vā kumāriṁ vā evamāha –",
  "anya-e0101n1:89_7": "‘‘itthannāme itthaṁgotte kiṁ atthi,",
  "anya-e0101n1:89_8": "yāgu atthi,",
  "anya-e0101n1:89_9": "bhattaṁ atthi,",
  "anya-e0101n1:89_10": "khādanīyaṁ atthi,",
  "anya-e0101n1:89_11": "kiṁ pivissāma,",
  "anya-e0101n1:89_12": "kiṁ khādissāma,",
  "anya-e0101n1:89_13": "kiṁ bhuñjissāma.",
  "anya-e0101n1:89_14": "Kiṁ vā me dassathā’’ti vippalapati,",
  "anya-e0101n1:89_15": "ayaṁ vuccati vācasiko anācāro (mahāni. 87).",
  "anya-e0101n1:89_16": "Paṭipakkhavasena panassa ācāro veditabbo.",
  "anya-e0101n1:90_0": "Apica bhikkhu sagāravo sappatisso hirottappasampanno sunivattho supāruto pāsādikena abhikkantena paṭikkantena",
  "anya-e0101n1:90_1": "ālokitena vilokitena samiñjitena pasāritena okkhittacakkhu iriyāpathasampanno indriyesu guttadvāro bhojane",
  "anya-e0101n1:90_2": "mattaññū jāgariyamanuyutto satisampajaññena samannāgato appiccho santuṭṭho āraddhavīriyo ābhisamācārikesu",
  "anya-e0101n1:90_3": "sakkaccakārī garucittīkārabahulo viharati,",
  "anya-e0101n1:90_4": "ayaṁ vuccati ācāro.",
  "anya-e0101n1:90_5": "Evaṁ tāva ācāro veditabbo.",
  "anya-e0101n1:91_0": "Gocaro pana tividho upanissayagocaro ārakkhagocaro upanibandhagocaroti.",
  "anya-e0101n1:91_1": "Tattha katamo upanissayagocaro?",
  "anya-e0101n1:91_2": "Dasakathāvatthuguṇasamannāgato kalyāṇamitto,",
  "anya-e0101n1:91_3": "yaṁ nissāya assutaṁ suṇāti,",
  "anya-e0101n1:91_4": "sutaṁ pariyodapeti,",
  "anya-e0101n1:91_5": "kaṅkhaṁ vitarati,",
  "anya-e0101n1:91_6": "diṭṭhiṁ ujuṁ karoti,",
  "anya-e0101n1:91_7": "cittaṁ pasādeti.",
  "anya-e0101n1:91_8": "Yassa vā pana anusikkhamāno saddhāya vaḍḍhati, sīlena, sutena, cāgena,",
  "anya-e0101n1:91_9": "paññāya vaḍḍhati,",
  "anya-e0101n1:91_10": "ayaṁ vuccati upanissayagocaro.",
  "anya-e0101n1:92_0": "Katamo ārakkhagocaro?",
  "anya-e0101n1:92_1": "Idha bhikkhu antaragharaṁ paviṭṭho vīthiṁ paṭipanno okkhittacakkhu yugamattadassāvī susaṁvuto gacchati,",
  "anya-e0101n1:92_2": "na hatthiṁ olokento, na assaṁ,",
  "anya-e0101n1:92_3": "na rathaṁ,",
  "anya-e0101n1:92_4": "na pattiṁ,",
  "anya-e0101n1:92_5": "na itthiṁ,",
  "anya-e0101n1:92_6": "na purisaṁ olokento,",
  "anya-e0101n1:92_7": "na uddhaṁ ullokento,",
  "anya-e0101n1:92_8": "na adho olokento,",
  "anya-e0101n1:92_9": "na disāvidisaṁ pekkhamāno gacchati,",
  "anya-e0101n1:92_10": "ayaṁ vuccati ārakkhagocaro.",
  "anya-e0101n1:93_0": "Katamo upanibandhagocaro?",
  "anya-e0101n1:93_1": "Cattāro satipaṭṭhānā yattha cittaṁ upanibandhati.",
  "anya-e0101n1:93_2": "Vuttañhetaṁ bhagavatā – ‘‘ko ca,",
  "anya-e0101n1:93_3": "bhikkhave,",
  "anya-e0101n1:93_4": "bhikkhuno gocaro sako pettiko visayo?",
  "anya-e0101n1:93_5": "Yadidaṁ cattāro satipaṭṭhānā’’ti (saṁ. ni. 5.372),",
  "anya-e0101n1:93_6": "ayaṁ vuccati upanibandhagocaro.",
  "anya-e0101n1:93_7": "Iti iminā ca ācārena iminā ca gocarena upeto…pe…",
  "anya-e0101n1:93_8": "samannāgato.",
  "anya-e0101n1:93_9": "Tenapi vuccati ācāragocarasampannoti.",
  "anya-e0101n1:94_0": "Aṇumattesu vajjesu bhayadassāvīti aṇuppamāṇesu asañcicca āpannasekhiyaakusalacittuppādādibhedesu vajjesu bhayadassanasīlo.",
  "anya-e0101n1:94_1": "Samādāya sikkhati sikkhāpadesūti yaṁkiñci sikkhāpadesu sikkhitabbaṁ,",
  "anya-e0101n1:94_2": "taṁ sabbaṁ sammā ādāya sikkhati.",
  "anya-e0101n1:94_3": "Ettha ca ‘‘pātimokkhasaṁvarasaṁvuto’’ti ettāvatā ca puggalādhiṭṭhānāya desanāya pātimokkhasaṁvarasīlaṁ dassitaṁ.",
  "anya-e0101n1:94_4": "‘‘Ācāragocarasampanno’’tiādi pana sabbaṁ yathāpaṭipannassa taṁ sīlaṁ sampajjati,",
  "anya-e0101n1:94_5": "taṁ paṭipattiṁ dassetuṁ vuttanti veditabbaṁ.",
  "anya-e0101n1:95_0": "Indriyasaṁvarasīlaṁ",
  "anya-e0101n1:96_0": "15.",
  "anya-e0101n1:96_1": "Yaṁ panetaṁ tadanantaraṁ ‘‘so cakkhunā rūpaṁ disvā’’tiādinā nayena dassitaṁ indriyasaṁvarasīlaṁ,",
  "anya-e0101n1:96_2": "tattha soti pātimokkhasaṁvarasīle ṭhito bhikkhu.",
  "anya-e0101n1:96_3": "Cakkhunā rūpaṁ disvāti kāraṇavasena cakkhūti laddhavohārena rūpadassanasamatthena cakkhuviññāṇena rūpaṁ disvā.",
  "anya-e0101n1:96_4": "Porāṇā panāhu ‘‘cakkhu rūpaṁ na passati,",
  "anya-e0101n1:96_5": "acittakattā,",
  "anya-e0101n1:96_6": "cittaṁ na passati,",
  "anya-e0101n1:96_7": "acakkhukattā,",
  "anya-e0101n1:96_8": "dvārārammaṇasaṅghaṭṭe pana cakkhupasādavatthukena cittena passati.",
  "anya-e0101n1:96_9": "Īdisī panesā ‘dhanunā vijjhatī’tiādīsu viya sasambhārakathā nāma hoti,",
  "anya-e0101n1:96_10": "tasmā cakkhuviññāṇena rūpaṁ disvāti ayamevettha attho’’ti.",
  "anya-e0101n1:96_11": "Na nimittaggāhīti itthipurisanimittaṁ vā subhanimittādikaṁ vā kilesavatthubhūtaṁ nimittaṁ na gaṇhāti,",
  "anya-e0101n1:96_12": "diṭṭhamatteyeva saṇṭhāti.",
  "anya-e0101n1:96_13": "Nānubyañjanaggāhīti kilesānaṁ anuanubyañjanato pākaṭabhāvakaraṇato anubyañjananti laddhavohāraṁ hatthapādasitahasitakathitavilokitādibhedaṁ",
  "anya-e0101n1:96_14": "ākāraṁ na gaṇhāti,",
  "anya-e0101n1:96_15": "yaṁ tattha bhūtaṁ,",
  "anya-e0101n1:96_16": "tadeva gaṇhāti,",
  "anya-e0101n1:96_17": "cetiyapabbatavāsī mahātissatthero viya.",
  "anya-e0101n1:97_0": "Theraṁ kira cetiyapabbatā anurādhapuraṁ piṇḍacāratthāya āgacchantaṁ aññatarā kulasuṇhā sāmikena saddhiṁ",
  "anya-e0101n1:97_1": "bhaṇḍitvā sumaṇḍitapasādhitā devakaññā viya kālasseva anurādhapurato nikkhamitvā ñātigharaṁ gacchantī",
  "anya-e0101n1:97_2": "antarāmagge disvā vipallatthacittā mahāhasitaṁ hasi.",
  "anya-e0101n1:97_3": "Thero kimetanti olokento tassā dantaṭṭhike asubhasaññaṁ paṭilabhitvā arahattaṁ pāpuṇi.",
  "anya-e0101n1:97_4": "Tena vuttaṁ –",
  "anya-e0101n1:98_0": "‘‘Tassā dantaṭṭhikaṁ disvā, pubbasaññaṁ anussari;",
  "anya-e0101n1:99_0": "Tattheva so ṭhito thero, arahattaṁ apāpuṇī’’ti.",
  "anya-e0101n1:100_0": "Sāmikopi kho panassā anumaggaṁ gacchanto theraṁ disvā ‘‘kiñci, bhante,",
  "anya-e0101n1:100_1": "itthiṁ passathā’’ti pucchi.",
  "anya-e0101n1:100_2": "Taṁ thero āha –",
  "anya-e0101n1:101_0": "‘‘Nābhijānāmi itthī vā, puriso vā ito gato;",
  "anya-e0101n1:102_0": "Apica aṭṭhisaṅghāṭo, gacchatesa mahāpathe’’ti.",
  "anya-e0101n1:103_0": "Yatvādhikaraṇamenantiādimhi yaṁkāraṇā yassa cakkhundriyāsaṁvarassa hetu etaṁ puggalaṁ satikavāṭena cakkhundriyaṁ",
  "anya-e0101n1:103_1": "asaṁvutaṁ apihitacakkhudvāraṁ hutvā viharantaṁ ete abhijjhādayo dhammā anvāssaveyyuṁ anubandheyyuṁ.",
  "anya-e0101n1:103_2": "Tassa saṁvarāya paṭipajjatīti tassa cakkhundriyassa satikavāṭena pidahanatthāya paṭipajjati.",
  "anya-e0101n1:103_3": "Evaṁ paṭipajjantoyeva ca rakkhati cakkhundriyaṁ,",
  "anya-e0101n1:103_4": "cakkhundriye saṁvaraṁ āpajjatītipi vuccati.",
  "anya-e0101n1:103_5": "Tattha kiñcāpi cakkhundriye saṁvaro vā asaṁvaro vā natthi.",
  "anya-e0101n1:103_6": "Na hi cakkhupasādaṁ nissāya sati vā muṭṭhasaccaṁ vā uppajjati.",
  "anya-e0101n1:103_7": "Apica yadā rūpārammaṇaṁ cakkhussa āpāthaṁ āgacchati,",
  "anya-e0101n1:103_8": "tadā bhavaṅge dvikkhattuṁ uppajjitvā niruddhe kiriyamanodhātu āvajjanakiccaṁ sādhayamānā uppajjitvā nirujjhati.",
  "anya-e0101n1:103_9": "Tato cakkhuviññāṇaṁ dassanakiccaṁ.",
  "anya-e0101n1:103_10": "Tato vipākamanodhātu sampaṭicchanakiccaṁ.",
  "anya-e0101n1:103_11": "Tato vipākāhetukamanoviññāṇadhātu santīraṇakiccaṁ.",
  "anya-e0101n1:103_12": "Tato kiriyāhetukamanoviññāṇadhātu voṭṭhabbanakiccaṁ sādhayamānā uppajjitvā nirujjhati,",
  "anya-e0101n1:103_13": "tadanantaraṁ javanaṁ javati.",
  "anya-e0101n1:104_0": "Tatrāpi neva bhavaṅgasamaye,",
  "anya-e0101n1:104_1": "na āvajjanādīnaṁ aññatarasamaye saṁvaro vā asaṁvaro vā atthi.",
  "anya-e0101n1:104_2": "Javanakkhaṇe pana sace dussīlyaṁ vā muṭṭhasaccaṁ vā aññāṇaṁ vā akkhanti vā kosajjaṁ vā uppajjati,",
  "anya-e0101n1:104_3": "asaṁvaro hoti.",
  "anya-e0101n1:104_4": "Evaṁ honto pana so cakkhundriye asaṁvaroti vuccati. Kasmā?",
  "anya-e0101n1:104_5": "Yasmā tasmiṁ sati dvārampi aguttaṁ hoti,",
  "anya-e0101n1:104_6": "bhavaṅgampi āvajjanādīnipi vīthicittāni .",
  "anya-e0101n1:104_7": "Yathā kiṁ?",
  "anya-e0101n1:104_8": "Yathā nagare catūsu dvāresu asaṁvutesu kiñcāpi antogharadvārakoṭṭhakagabbhādayo susaṁvutā honti,",
  "anya-e0101n1:104_9": "tathāpi antonagare sabbaṁ bhaṇḍaṁ arakkhitaṁ agopitameva hoti.",
  "anya-e0101n1:104_10": "Nagaradvārena hi pavisitvā corā yadicchanti,",
  "anya-e0101n1:104_11": "taṁ kareyyuṁ,",
  "anya-e0101n1:104_12": "evameva javane dussīlyādīsu uppannesu tasmiṁ asaṁvare sati dvārampi aguttaṁ hoti,",
  "anya-e0101n1:104_13": "bhavaṅgampi āvajjanādīnipi vīthicittāni.",
  "anya-e0101n1:105_0": "Tasmiṁ pana sīlādīsu uppannesu dvārampi guttaṁ hoti,",
  "anya-e0101n1:105_1": "bhavaṅgampi āvajjanādīnipi vīthicittāni.",
  "anya-e0101n1:105_2": "Yathā kiṁ?",
  "anya-e0101n1:105_3": "Yathā nagaradvāresu saṁvutesu kiñcāpi antogharādayo asaṁvutā honti,",
  "anya-e0101n1:105_4": "tathāpi antonagare sabbaṁ bhaṇḍaṁ surakkhitaṁ sugopitameva hoti.",
  "anya-e0101n1:105_5": "Nagaradvāresu hi pihitesu corānaṁ paveso natthi,",
  "anya-e0101n1:105_6": "evameva javane sīlādīsu uppannesu dvārampi guttaṁ hoti,",
  "anya-e0101n1:105_7": "bhavaṅgampi āvajjanādīnipi vīthicittāni.",
  "anya-e0101n1:105_8": "Tasmā javanakkhaṇe uppajjamānopi cakkhundriye saṁvaroti vutto.",
  "anya-e0101n1:106_0": "Sotena saddaṁ sutvātiādīsupi eseva nayo.",
  "anya-e0101n1:106_1": "Evamidaṁ saṅkhepato rūpādīsu kilesānubandhanimittādiggāhaparivajjanalakkhaṇaṁ indriyasaṁvarasīlanti veditabbaṁ.",
  "anya-e0101n1:107_0": "Ājīvapārisuddhisīlaṁ",
  "anya-e0101n1:108_0": "16.",
  "anya-e0101n1:108_1": "Idāni indriyasaṁvarasīlānantaraṁ vutte ājīvapārisuddhisīle ājīvahetu paññattānaṁ channaṁ sikkhāpadānanti",
  "anya-e0101n1:108_2": "yāni tāni ‘‘ājīvahetu ājīvakāraṇā pāpiccho icchāpakato asantaṁ abhūtaṁ uttarimanussadhammaṁ ullapati,",
  "anya-e0101n1:108_3": "āpatti pārājikassa.",
  "anya-e0101n1:108_4": "Ājīvahetu ājīvakāraṇā sañcarittaṁ samāpajjati,",
  "anya-e0101n1:108_5": "āpatti saṅghādisesassa.",
  "anya-e0101n1:108_6": "Ājīvahetu ājīvakāraṇā ‘yo te vihāre vasati so bhikkhu arahā’ti bhaṇati,",
  "anya-e0101n1:108_7": "paṭivijānantassa āpatti thullaccayassa.",
  "anya-e0101n1:108_8": "Ājīvahetu ājīvakāraṇā bhikkhu paṇītabhojanāni agilāno attano atthāya viññāpetvā bhuñjati,",
  "anya-e0101n1:108_9": "āpatti pācittiyassa.",
  "anya-e0101n1:108_10": "Ājīvahetu ājīvakāraṇā bhikkhunī paṇītabhojanāni agilānā attano atthāya viññāpetvā bhuñjati,",
  "anya-e0101n1:108_11": "āpatti pāṭidesanīyassa.",
  "anya-e0101n1:108_12": "Ājīvahetu ājīvakāraṇā sūpaṁ vā odanaṁ vā agilāno attano atthāya viññāpetvā bhuñjati ,",
  "anya-e0101n1:108_13": "āpatti dukkaṭassā’’ti (pari.",
  "anya-e0101n1:108_14": "287) evaṁ paññattāni cha sikkhāpadāni,",
  "anya-e0101n1:108_15": "imesaṁ channaṁ sikkhāpadānaṁ.",
  "anya-e0101n1:109_0": "Kuhanātiādīsu ayaṁ pāḷi,",
  "anya-e0101n1:109_1": "‘‘tattha katamā kuhanā?",
  "anya-e0101n1:109_2": "Lābhasakkārasilokasannissitassa pāpicchassa icchāpakatassa yā paccayapaṭisevanasaṅkhātena vā sāmantajappitena",
  "anya-e0101n1:109_3": "vā iriyāpathassa vā aṭṭhapanā ṭhapanā saṇṭhapanā bhākuṭikā bhākuṭiyaṁ kuhanā kuhāyanā kuhitattaṁ,",
  "anya-e0101n1:109_4": "ayaṁ vuccati kuhanā.",
  "anya-e0101n1:110_0": "‘‘Tattha katamā lapanā?",
  "anya-e0101n1:110_1": "Lābhasakkārasilokasannissitassa pāpicchassa icchāpakatassa yā paresaṁ ālapanā lapanā sallapanā ullapanā",
  "anya-e0101n1:110_2": "samullapanā unnahanā samunnahanā ukkācanā samukkācanā anuppiyabhāṇitā cāṭukamyatā muggasūpyatā pāribhaṭyatā,",
  "anya-e0101n1:110_3": "ayaṁ vuccati lapanā.",
  "anya-e0101n1:111_0": "‘‘Tattha katamā nemittikatā?",
  "anya-e0101n1:111_1": "Lābhasakkārasilokasannissitassa pāpicchassa icchāpakatassa yaṁ paresaṁ nimittaṁ nimittakammaṁ obhāso obhāsakammaṁ sāmantajappā parikathā,",
  "anya-e0101n1:111_2": "ayaṁ vuccati nemittikatā.",
  "anya-e0101n1:112_0": "‘‘Tattha katamā nippesikatā?",
  "anya-e0101n1:112_1": "Lābhasakkārasilokasannissitassa pāpicchassa icchāpakatassa yā paresaṁ akkosanā vambhanā garahanā ukkhepanā",
  "anya-e0101n1:112_2": "samukkhepanā khipanā saṁkhipanā pāpanā sampāpanā avaṇṇahārikā parapiṭṭhimaṁsikatā,",
  "anya-e0101n1:112_3": "ayaṁ vuccati nippesikatā.",
  "anya-e0101n1:113_0": "‘‘Tattha katamā lābhena lābhaṁ nijigīsanatā?",
  "anya-e0101n1:113_1": "Lābhasakkārasilokasannissito pāpiccho icchāpakato ito laddhaṁ āmisaṁ amutra harati,",
  "anya-e0101n1:113_2": "amutra vā laddhaṁ āmisaṁ idha āharati.",
  "anya-e0101n1:113_3": "Yā evarūpā āmisena āmisassa eṭṭhi gaveṭṭhi pariyeṭṭhi esanā gavesanā pariyesanā,",
  "anya-e0101n1:113_4": "ayaṁ vuccati lābhena lābhaṁ nijigīsanatā’’ti (vibha. 862-865).",
  "anya-e0101n1:114_0": "17.",
  "anya-e0101n1:114_1": "Imissā pana pāḷiyā evamattho veditabbo.",
  "anya-e0101n1:114_2": "Kuhananiddese tāva lābhasakkārasilokasannissitassāti lābhañca sakkārañca kittisaddañca sannissitassa,",
  "anya-e0101n1:114_3": "patthayantassāti attho.",
  "anya-e0101n1:114_4": "Pāpicchassāti asantaguṇadīpanakāmassa.",
  "anya-e0101n1:114_5": "Icchāpakatassāti icchāya apakatassa,",
  "anya-e0101n1:114_6": "upaddutassāti attho.",
  "anya-e0101n1:115_0": "Ito paraṁ yasmā paccayapaṭisevanasāmantajappanairiyāpathasannissitavasena mahāniddese tividhaṁ kuhanavatthu āgataṁ.",
  "anya-e0101n1:115_1": "Tasmā tividhampetaṁ dassetuṁ paccayapaṭisevanasaṅkhātena vāti evamādi āraddhaṁ.",
  "anya-e0101n1:115_2": "Tattha cīvarādīhi nimantitassa tadatthikasseva sato pāpicchataṁ nissāya paṭikkhipanena,",
  "anya-e0101n1:115_3": "te ca gahapatike attani suppatiṭṭhitasaddhe ñatvā puna tesaṁ ‘‘aho ayyo appiccho na kiñci paṭiggaṇhituṁ icchati,",
  "anya-e0101n1:115_4": "suladdhaṁ vata no assa sace appamattakampi kiñci paṭiggaṇheyyā’’ti nānāvidhehi upāyehi paṇītāni cīvarādīni",
  "anya-e0101n1:115_5": "upanentānaṁ tadanuggahakāmataṁyeva āvikatvā paṭiggahaṇena ca tato pabhuti api sakaṭabhārehi upanāmanahetubhūtaṁ",
  "anya-e0101n1:115_6": "vimhāpanaṁ paccayapaṭisevanasaṅkhātaṁ kuhanavatthūti veditabbaṁ.",
  "anya-e0101n1:115_7": "Vuttañhetaṁ mahāniddese –",
  "anya-e0101n1:116_0": "‘‘Katamaṁ paccayapaṭisevanasaṅkhātaṁ kuhanavatthu?",
  "anya-e0101n1:116_1": "Idha gahapatikā bhikkhuṁ nimantenti cīvarapiṇḍapātasenāsanagilānapaccayabhesajjaparikkhārehi.",
  "anya-e0101n1:116_2": "So pāpiccho icchāpakato atthiko cīvara…pe…",
  "anya-e0101n1:116_3": "parikkhārānaṁ bhiyyokamyataṁ upādāya cīvaraṁ paccakkhāti.",
  "anya-e0101n1:116_4": "Piṇḍapātaṁ…pe…",
  "anya-e0101n1:116_5": "senāsanaṁ.",
  "anya-e0101n1:116_6": "Gilānapaccayabhesajjaparikkhāraṁ paccakkhāti.",
  "anya-e0101n1:116_7": "So evamāha –",
  "anya-e0101n1:116_8": "‘kiṁ samaṇassa mahagghena cīvarena,",
  "anya-e0101n1:116_9": "etaṁ sāruppaṁ yaṁ samaṇo susānā vā saṅkārakūṭā vā pāpaṇikā vā nantakāni uccinitvā saṅghāṭiṁ katvā dhāreyya.",
  "anya-e0101n1:116_10": "Kiṁ samaṇassa mahagghena piṇḍapātena etaṁ sāruppaṁ yaṁ samaṇo uñchācariyāya piṇḍiyālopena jīvikaṁ kappeyya.",
  "anya-e0101n1:116_11": "Kiṁ samaṇassa mahagghena senāsanena,",
  "anya-e0101n1:116_12": "etaṁ sāruppaṁ yaṁ samaṇo rukkhamūliko vā assa abbhokāsiko vā.",
  "anya-e0101n1:116_13": "Kiṁ samaṇassa mahagghena gilānapaccayabhesajjaparikkhārena,",
  "anya-e0101n1:116_14": "etaṁ sāruppaṁ yaṁ samaṇo pūtimuttena vā hariṭakīkhaṇḍena vā osadhaṁ kareyyā’ti.",
  "anya-e0101n1:116_15": "Tadupādāya lūkhaṁ cīvaraṁ dhāreti,",
  "anya-e0101n1:116_16": "lūkhaṁ piṇḍapātaṁ paribhuñjati,",
  "anya-e0101n1:116_17": "lūkhaṁ senāsanaṁ paṭisevati,",
  "anya-e0101n1:116_18": "lūkhaṁ gilānapaccayabhesajjaparikkhāraṁ paṭisevati,",
  "anya-e0101n1:116_19": "tamenaṁ gahapatikā evaṁ jānanti ‘ayaṁ samaṇo appiccho santuṭṭho pavivitto asaṁsaṭṭho āraddhavīriyo dhutavādo’ti.",
  "anya-e0101n1:116_20": "Bhiyyo bhiyyo nimantenti cīvara…pe…",
  "anya-e0101n1:116_21": "parikkhārehi.",
  "anya-e0101n1:116_22": "So evamāha –",
  "anya-e0101n1:116_23": "‘tiṇṇaṁ sammukhībhāvā saddho kulaputto bahuṁ puññaṁ pasavati.",
  "anya-e0101n1:116_24": "Saddhāya sammukhībhāvā saddho kulaputto bahuṁ puññaṁ pasavati.",
  "anya-e0101n1:116_25": "Deyyadhammassa…pe…",
  "anya-e0101n1:116_26": "dakkhiṇeyyānaṁ sammukhībhāvāsaddhokulaputto bahuṁ puññaṁ pasavati.",
  "anya-e0101n1:116_27": "Tumhākañcevāyaṁ saddhā atthi,",
  "anya-e0101n1:116_28": "deyyadhammo ca saṁvijjati,",
  "anya-e0101n1:116_29": "ahañca paṭiggāhako,",
  "anya-e0101n1:116_30": "sacehaṁ na paṭiggahessāmi,",
  "anya-e0101n1:116_31": "evaṁ tumhe puññena paribāhirā bhavissanti,",
  "anya-e0101n1:116_32": "na mayhaṁ iminā attho.",
  "anya-e0101n1:116_33": "Apica tumhākaṁyeva anukampāya paṭiggaṇhāmī’ti.",
  "anya-e0101n1:116_34": "Tadupādāya bahumpi cīvaraṁ paṭiggaṇhāti.",
  "anya-e0101n1:116_35": "Bahumpi piṇḍapātaṁ…pe…",
  "anya-e0101n1:116_36": "bhesajjaparikkhāraṁ paṭiggaṇhāti .",
  "anya-e0101n1:116_37": "Yā evarūpā bhākuṭikā bhākuṭiyaṁ kuhanā kuhāyanā kuhitattaṁ,",
  "anya-e0101n1:116_38": "idaṁ paccayapaṭisevanasaṅkhātaṁ kuhanavatthū’’ti (mahāni. 87).",
  "anya-e0101n1:117_0": "Pāpicchasseva pana sato uttarimanussadhammādhigamaparidīpanavācāya tathā tathā vimhāpanaṁ sāmantajappanasaṅkhātaṁ kuhanavatthūti veditabbaṁ. Yathāha –",
  "anya-e0101n1:118_0": "‘‘Katamaṁ sāmantajappanasaṅkhātaṁ kuhanavatthu?",
  "anya-e0101n1:118_1": "Idhekacco pāpiccho icchāpakato sambhāvanādhippāyo ‘evaṁ maṁ jano sambhāvessatī’ti ariyadhammasannissitaṁ vācaṁ bhāsati ‘yo evarūpaṁ cīvaraṁ dhāreti,",
  "anya-e0101n1:118_2": "so samaṇo mahesakkho’ti bhaṇati.",
  "anya-e0101n1:118_3": "‘Yo evarūpaṁ pattaṁ lohathālakaṁ.",
  "anya-e0101n1:118_4": "Dhammakaraṇaṁ parissāvanaṁ kuñcikaṁ,",
  "anya-e0101n1:118_5": "kāyabandhanaṁ upāhanaṁ dhāreti,",
  "anya-e0101n1:118_6": "so samaṇo mahesakkho’ti bhaṇati.",
  "anya-e0101n1:118_7": "Yassa evarūpo upajjhāyo ācariyo samānupajjhāyako,",
  "anya-e0101n1:118_8": "samānācariyako mitto sandiṭṭho sambhatto sahāyo.",
  "anya-e0101n1:118_9": "Yo evarūpe vihāre vasati aḍḍhayoge pāsāde hammiye guhāyaṁ leṇe kuṭiyā kūṭāgāre aṭṭe māḷe uddaṇḍe upaṭṭhānasālāyaṁ maṇḍape rukkhamūle vasati,",
  "anya-e0101n1:118_10": "so samaṇo mahesakkho’ti bhaṇati.",
  "anya-e0101n1:118_11": "Atha vā ‘korajikakorajiko bhākuṭikabhākuṭiko kuhakakuhako lapakalapako mukhasambhāviko,",
  "anya-e0101n1:118_12": "ayaṁ samaṇo imāsaṁ evarūpānaṁ santānaṁ vihārasamāpattīnaṁ lābhī’ti tādisaṁ gambhīraṁ gūḷhaṁ nipuṇaṁ paṭicchannaṁ",
  "anya-e0101n1:118_13": "lokuttaraṁ suññatāpaṭisaṁyuttaṁ kathaṁ kathesi.",
  "anya-e0101n1:118_14": "Yā evarūpā bhākuṭikā bhākuṭiyaṁ kuhanā kuhāyanā kuhitattaṁ,",
  "anya-e0101n1:118_15": "idaṁ sāmantajappanasaṅkhātaṁ kuhanavatthū’’ti (mahāni. 87).",
  "anya-e0101n1:119_0": "Pāpicchasseva pana sato sambhāvanādhippāyakatena iriyāpathena vimhāpanaṁ iriyāpathasannissitaṁ kuhanavatthūti veditabbaṁ. Yathāha –",
  "anya-e0101n1:119_1": "‘‘katamaṁ iriyāpathasaṅkhātaṁ kuhanavatthu.",
  "anya-e0101n1:119_2": "Idhekacco pāpiccho icchāpakato sambhāvanādhippāyo ‘evaṁ maṁ jano sambhāvessatī’ti gamanaṁ saṇṭhapeti ,",
  "anya-e0101n1:119_3": "ṭhānaṁ saṇṭhapeti,",
  "anya-e0101n1:119_4": "nisajjaṁ saṇṭhapeti,",
  "anya-e0101n1:119_5": "sayanaṁ saṇṭhapeti,",
  "anya-e0101n1:119_6": "paṇidhāya gacchati,",
  "anya-e0101n1:119_7": "paṇidhāya tiṭṭhati,",
  "anya-e0101n1:119_8": "paṇidhāya nisīdati,",
  "anya-e0101n1:119_9": "paṇidhāya seyyaṁ kappeti,",
  "anya-e0101n1:119_10": "samāhito viya gacchati,",
  "anya-e0101n1:119_11": "samāhito viya tiṭṭhati, nisīdati,",
  "anya-e0101n1:119_12": "seyyaṁ kappeti,",
  "anya-e0101n1:119_13": "āpāthakajjhāyī ca hoti,",
  "anya-e0101n1:119_14": "yā evarūpā iriyāpathassa aṭṭhapanā ṭhapanā saṇṭhapanā bhākuṭikā bhākuṭiyaṁ kuhanā kuhāyanā kuhitattaṁ,",
  "anya-e0101n1:119_15": "idaṁ vuccati iriyāpathasaṅkhātaṁ kuhanavatthū’’ti (mahāni. 87).",
  "anya-e0101n1:120_0": "Tattha paccayapaṭisevanasaṅkhātenāti paccayapaṭisevananti evaṁ saṅkhātena paccayapaṭisevanena vā saṅkhātena.",
  "anya-e0101n1:120_1": "Sāmantajappitenāti samīpabhaṇitena.",
  "anya-e0101n1:120_2": "Iriyāpathassa vāti catuiriyāpathassa.",
  "anya-e0101n1:120_3": "Aṭṭhapanātiādi ṭhapanā,",
  "anya-e0101n1:120_4": "ādarena vā ṭhapanā.",
  "anya-e0101n1:120_5": "Ṭhapanāti ṭhapanākāro.",
  "anya-e0101n1:120_6": "Saṇṭhapanāti abhisaṅkharaṇā,",
  "anya-e0101n1:120_7": "pāsādikabhāvakaraṇanti vuttaṁ hoti.",
  "anya-e0101n1:120_8": "Bhākuṭikāti padhānapurimaṭṭhitabhāvadassanena bhākuṭikaraṇaṁ,",
  "anya-e0101n1:120_9": "mukhasaṅkocoti vuttaṁ hoti.",
  "anya-e0101n1:120_10": "Bhākuṭikaraṇaṁ sīlamassāti bhākuṭiko.",
  "anya-e0101n1:120_11": "Bhākuṭikassa bhāvo bhākuṭiyaṁ.",
  "anya-e0101n1:120_12": "Kuhanāti vimhāpanā.",
  "anya-e0101n1:120_13": "Kuhassa āyanā kuhāyanā.",
  "anya-e0101n1:120_14": "Kuhitassa bhāvo kuhitattanti.",
  "anya-e0101n1:121_0": "Lapanāniddese ālapanāti vihāraṁ āgate manusse disvā ‘‘kimatthāya bhonto āgatā,",
  "anya-e0101n1:121_1": "kiṁ bhikkhū nimantituṁ,",
  "anya-e0101n1:121_2": "yadi evaṁ gacchatha re,",
  "anya-e0101n1:121_3": "ahaṁ pacchato pattaṁ gahetvā āgacchāmī’’ti evaṁ āditova lapanā.",
  "anya-e0101n1:121_4": "Atha vā attānaṁ upanetvā ‘‘ahaṁ tisso,",
  "anya-e0101n1:121_5": "mayi rājā pasanno,",
  "anya-e0101n1:121_6": "mayi asuko ca asuko ca rājamahāmatto pasanno’’ti evaṁ attupanāyikā lapanā ālapanā.",
  "anya-e0101n1:121_7": "Lapanāti puṭṭhassa sato vuttappakārameva lapanaṁ.",
  "anya-e0101n1:121_8": "Sallapanāti gahapatikānaṁ ukkaṇṭhane bhītassa okāsaṁ datvā datvā suṭṭhu lapanā.",
  "anya-e0101n1:121_9": "Ullapanāti mahākuṭumbiko mahānāviko mahādānapatīti evaṁ uddhaṁ katvā lapanā.",
  "anya-e0101n1:121_10": "Samullapanāti sabbatobhāgena uddhaṁ katvā lapanā.",
  "anya-e0101n1:122_0": "Unnahanāti ‘‘upāsakā pubbe īdise kāle navadānaṁ detha,",
  "anya-e0101n1:122_1": "idāni kiṁ na dethā’’ti evaṁ yāva ‘‘dassāma, bhante,",
  "anya-e0101n1:122_2": "okāsaṁ na labhāmā’’tiādīni vadanti,",
  "anya-e0101n1:122_3": "tāva uddhaṁ uddhaṁ nahanā,",
  "anya-e0101n1:122_4": "veṭhanāti vuttaṁ hoti.",
  "anya-e0101n1:122_5": "Atha vā ucchuhatthaṁ disvā ‘‘kuto ābhataṁ upāsakā’’ti pucchati.",
  "anya-e0101n1:122_6": "Ucchukhettato, bhanteti.",
  "anya-e0101n1:122_7": "Kiṁ tattha ucchu madhuranti. Khāditvā, bhante,",
  "anya-e0101n1:122_8": "jānitabbanti. ‘‘Na, upāsaka,",
  "anya-e0101n1:122_9": "bhikkhussa ucchuṁ dethā’’ti vattuṁ vaṭṭatīti.",
  "anya-e0101n1:122_10": "Yā evarūpā nibbeṭhentassāpi veṭhanakathā,",
  "anya-e0101n1:122_11": "sā unnahanā.",
  "anya-e0101n1:122_12": "Sabbatobhāgena punappunaṁ unnahanā samunnahanā.",
  "anya-e0101n1:123_0": "Ukkācanāti ‘‘etaṁ kulaṁ maṁyeva jānāti.",
  "anya-e0101n1:123_1": "Sace ettha deyyadhammo uppajjati,",
  "anya-e0101n1:123_2": "mayhameva detī’’ti evaṁ ukkhipitvā kācanā ukkācanā,",
  "anya-e0101n1:123_3": "uddīpanāti vuttaṁ hoti.",
  "anya-e0101n1:123_4": "Telakandarikavatthu cettha vattabbaṁ.",
  "anya-e0101n1:123_5": "Sabbatobhāgena pana punappunaṁ ukkācanā samukkācanā.",
  "anya-e0101n1:124_0": "Anuppiyabhāṇitāti saccānurūpaṁ dhammānurūpaṁ vā anapaloketvā punappunaṁ piyabhaṇanameva.",
  "anya-e0101n1:124_1": "Cāṭukamyatāti nīcavuttitā attānaṁ heṭṭhato heṭṭhato ṭhapetvā vattanaṁ.",
  "anya-e0101n1:124_2": "Muggasūpyatāti muggasūpasadisatā.",
  "anya-e0101n1:124_3": "Yathā hi muggesu paccamānesu kocideva na paccati,",
  "anya-e0101n1:124_4": "avasesā paccanti,",
  "anya-e0101n1:124_5": "evaṁ yassa puggalassa vacane kiñcideva saccaṁ hoti,",
  "anya-e0101n1:124_6": "sesaṁ alīkaṁ,",
  "anya-e0101n1:124_7": "ayaṁ puggalo muggasūpyoti vuccati.",
  "anya-e0101n1:124_8": "Tassa bhāvo muggasūpyatā.",
  "anya-e0101n1:124_9": "Pāribhaṭyatāti pāribhaṭyabhāvo.",
  "anya-e0101n1:124_10": "Yo hi kuladārake dhāti viya aṅkena vā khandhena vā paribhaṭati,",
  "anya-e0101n1:124_11": "dhāretīti attho.",
  "anya-e0101n1:124_12": "Tassa paribhaṭassa kammaṁ pāribhaṭyuṁ.",
  "anya-e0101n1:124_13": "Pāribhaṭyassa bhāvo pāribhaṭyatāti.",
  "anya-e0101n1:125_0": "Nemittikatāniddese nimittanti yaṁkiñci paresaṁ paccayadānasaññājanakaṁ kāyavacīkammaṁ.",
  "anya-e0101n1:125_1": "Nimittakammanti khādanīyaṁ gahetvā gacchante disvā ‘‘kiṁ khādanīyaṁ labhitthā’’tiādinā nayena nimittakaraṇaṁ.",
  "anya-e0101n1:125_2": "Obhāsoti paccayapaṭisaṁyuttakathā.",
  "anya-e0101n1:125_3": "Obhāsakammanti vacchapālake disvā ‘‘kiṁ ime vacchā khīragovacchā udāhu takkagovacchā’’ti pucchitvā ‘‘khīragovacchā,",
  "anya-e0101n1:125_4": "bhante’’ti vutte ‘‘na khīragovacchā,",
  "anya-e0101n1:125_5": "yadi khīragovacchā siyuṁ,",
  "anya-e0101n1:125_6": "bhikkhūpi khīraṁ labheyyu’’nti evamādinā nayena tesaṁ dārakānaṁ mātāpitūnaṁ nivedetvā khīradāpanādikaṁ obhāsakaraṇaṁ.",
  "anya-e0101n1:125_7": "Sāmantajappāti samīpaṁ katvā jappanaṁ.",
  "anya-e0101n1:125_8": "Kulūpakabhikkhu vatthu cettha vattabbaṁ.",
  "anya-e0101n1:126_0": "Kulūpako kira bhikkhu bhuñjitukāmo gehaṁ pavisitvā nisīdi.",
  "anya-e0101n1:126_1": "Taṁ disvā adātukāmā gharaṇī ‘‘taṇḍulā natthī’’ti bhaṇantī taṇḍule āharitukāmā viya paṭivissakagharaṁ gatā.",
  "anya-e0101n1:126_2": "Bhikkhupi antogabbhaṁ pavisitvā olokento kavāṭakoṇe ucchuṁ,",
  "anya-e0101n1:126_3": "bhājane guḷaṁ,",
  "anya-e0101n1:126_4": "piṭake loṇamacchaphāle,",
  "anya-e0101n1:126_5": "kumbhiyaṁ taṇḍule,",
  "anya-e0101n1:126_6": "ghaṭe ghataṁ disvā nikkhamitvā nisīdi.",
  "anya-e0101n1:126_7": "Gharaṇī ‘‘taṇḍule nālattha’’nti āgatā.",
  "anya-e0101n1:126_8": "Bhikkhu ‘‘upāsike ‘ajja bhikkhā na sampajjissatī’ti paṭikacceva nimittaṁ addasa’’nti āha. Kiṁ, bhanteti.",
  "anya-e0101n1:126_9": "Kavāṭakoṇe nikkhittaṁ ucchuṁ viya sappaṁ addasaṁ,",
  "anya-e0101n1:126_10": "‘taṁ paharissāmī’ti olokento bhājane ṭhapitaṁ guḷapiṇḍaṁ viya pāsāṇaṁ,",
  "anya-e0101n1:126_11": "leḍḍukena pahaṭena sappena kataṁ piṭake nikkhittaloṇamacchaphālasadisaṁ phaṇaṁ,",
  "anya-e0101n1:126_12": "tassa taṁ leḍḍuṁ ḍaṁsitukāmassa kumbhiyā taṇḍulasadise dante,",
  "anya-e0101n1:126_13": "athassa kupitassa ghaṭe pakkhittaghatasadisaṁ mukhato nikkhamantaṁ visamissakaṁ kheḷanti.",
  "anya-e0101n1:126_14": "Sā ‘‘na sakkā muṇḍakaṁ vañcetu’’nti ucchuṁ datvā odanaṁ pacitvā ghataguḷamacchehi saddhiṁ sabbaṁ adāsīti.",
  "anya-e0101n1:126_15": "Evaṁ samīpaṁ katvā jappanaṁ sāmantajappāti veditabbaṁ.",
  "anya-e0101n1:126_16": "Parikathāti yathā taṁ labhati tassa parivattetvā kathananti.",
  "anya-e0101n1:127_0": "Nippesikatāniddese akkosanāti dasahi akkosavatthūhi akkosanaṁ.",
  "anya-e0101n1:127_1": "Vambhanāti paribhavitvā kathanaṁ.",
  "anya-e0101n1:127_2": "Garahaṇāti assaddho appasannotiādinā nayena dosāropanā.",
  "anya-e0101n1:127_3": "Ukkhepanāti mā etaṁ ettha kathethāti vācāya ukkhipanaṁ.",
  "anya-e0101n1:127_4": "Sabbatobhāgena savatthukaṁ sahetukaṁ katvā ukkhepanā samukkhepanā.",
  "anya-e0101n1:127_5": "Atha vā adentaṁ disvā ‘‘aho dānapatī’’ti evaṁ ukkhipanaṁ ukkhepanā.",
  "anya-e0101n1:127_6": "Mahādānapatīti evaṁ suṭṭhu ukkhepanā samukkhepanā.",
  "anya-e0101n1:127_7": "Khipanāti kiṁ imassa jīvitaṁ bījabhojinoti evaṁ uppaṇḍanā.",
  "anya-e0101n1:127_8": "Saṁkhipanāti kiṁ imaṁ adāyakoti bhaṇatha,",
  "anya-e0101n1:127_9": "yo niccakālaṁ sabbesampi natthīti vacanaṁ detīti suṭṭhutaraṁ uppaṇḍanā.",
  "anya-e0101n1:127_10": "Pāpanāti adāyakattassa avaṇṇassa vā pāpanaṁ.",
  "anya-e0101n1:127_11": "Sabbatobhāgena pāpanā sampāpanā.",
  "anya-e0101n1:127_12": "Avaṇṇahārikāti evaṁ me avaṇṇabhayāpi dassatīti gehato gehaṁ gāmato gāmaṁ janapadato janapadaṁ avaṇṇaharaṇaṁ.",
  "anya-e0101n1:127_13": "Parapiṭṭhimaṁsikatāti purato madhuraṁ bhaṇitvā parammukhe avaṇṇabhāsitā.",
  "anya-e0101n1:127_14": "Esā hi abhimukhaṁ oloketuṁ asakkontassa parammukhānaṁ piṭṭhimaṁsaṁ khādanamiva hoti,",
  "anya-e0101n1:127_15": "tasmā parapiṭṭhimaṁsikatāti vuttā.",
  "anya-e0101n1:127_16": "Ayaṁ vuccati nippesikatāti ayaṁ yasmā veḷupesikāya viya abbhaṅgaṁ parassa guṇaṁ nippeseti nipuñchati,",
  "anya-e0101n1:127_17": "yasmā vā gandhajātaṁ nipisitvā gandhamagganā viya paraguṇe nipisitvā vicuṇṇetvā esā lābhamagganā hoti,",
  "anya-e0101n1:127_18": "tasmā nippesikatāti vuccatīti.",
  "anya-e0101n1:128_0": "Lābhena lābhaṁ nijigīsanatāniddese nijigīsanatāti magganā.",
  "anya-e0101n1:128_1": "Ito laddhanti imamhā gehā laddhaṁ.",
  "anya-e0101n1:128_2": "Amutrāti amukamhi gehe.",
  "anya-e0101n1:128_3": "Eṭṭhīti icchanā.",
  "anya-e0101n1:128_4": "Gaveṭṭhīti magganā.",
  "anya-e0101n1:128_5": "Pariyeṭṭhīti punappunaṁ magganā.",
  "anya-e0101n1:128_6": "Ādito paṭṭhāya laddhaṁ laddhaṁ bhikkhaṁ tatra tatra kuladārakānaṁ datvā ante khīrayāguṁ labhitvā gatabhikkhuvatthu cettha kathetabbaṁ.",
  "anya-e0101n1:128_7": "Esanātiādīni eṭṭhiādīnameva vevacanāni,",
  "anya-e0101n1:128_8": "tasmā eṭṭhīti esanā.",
  "anya-e0101n1:128_9": "Gaveṭṭhīti gavesanā,",
  "anya-e0101n1:128_10": "pariyeṭṭhīti pariyesanā.",
  "anya-e0101n1:128_11": "Iccevamettha yojanā veditabbā.",
  "anya-e0101n1:128_12": "Ayaṁ kuhanādīnaṁ attho.",
  "anya-e0101n1:129_0": "Idāni evamādīnañca pāpadhammānanti ettha ādisaddena ‘‘yathā vā paneke bhonto samaṇabrāhmaṇā saddhādeyyāni",
  "anya-e0101n1:129_1": "bhojanāni bhuñjitvā te evarūpāya tiracchānavijjāya micchājīvena jīvikaṁ kappenti.",
  "anya-e0101n1:129_2": "Seyyathidaṁ, aṅgaṁ, nimittaṁ, uppātaṁ, supinaṁ,",
  "anya-e0101n1:129_3": "lakkhaṇaṁ,",
  "anya-e0101n1:129_4": "mūsikacchinnaṁ,",
  "anya-e0101n1:129_5": "aggihomaṁ,",
  "anya-e0101n1:129_6": "dabbihoma’’nti (dī. ni.",
  "anya-e0101n1:129_7": "1.21) ādinā nayena brahmajāle vuttānaṁ anekesaṁ pāpadhammānaṁ gahaṇaṁ veditabbaṁ.",
  "anya-e0101n1:129_8": "Iti yvāyaṁ imesaṁ ājīvahetu paññattānaṁ channaṁ sikkhāpadānaṁ vītikkamavasena,",
  "anya-e0101n1:129_9": "imesañca ‘‘kuhanā lapanā nemittikatā nippesikatā lābhena lābhaṁ nijigīsanatā’’ti evamādīnaṁ pāpadhammānaṁ vasena pavatto micchājīvo,",
  "anya-e0101n1:129_10": "yā tasmā sabbappakārāpi micchājīvā virati,",
  "anya-e0101n1:129_11": "idaṁ ājīvapārisuddhisīlaṁ.",
  "anya-e0101n1:129_12": "Tatrāyaṁ vacanattho.",
  "anya-e0101n1:129_13": "Etaṁ āgamma jīvantīti ājīvo. Ko so,",
  "anya-e0101n1:129_14": "paccayapariyesanavāyāmo.",
  "anya-e0101n1:129_15": "Pārisuddhīti parisuddhatā.",
  "anya-e0101n1:129_16": "Ājīvassa pārisuddhi ājīvapārisuddhi.",
  "anya-e0101n1:130_0": "Paccayasannissitasīlaṁ",
  "anya-e0101n1:131_0": "18.",
  "anya-e0101n1:131_1": "Yaṁ panetaṁ tadanantaraṁ paccayasannissitasīlaṁ vuttaṁ,",
  "anya-e0101n1:131_2": "tattha paṭisaṅkhā yonisoti upāyena pathena paṭisaṅkhāya ñatvā,",
  "anya-e0101n1:131_3": "paccavekkhitvāti attho .",
  "anya-e0101n1:131_4": "Ettha ca sītassa paṭighātāyātiādinā nayena vuttapaccavekkhaṇameva ‘‘yoniso paṭisaṅkhā’’ti veditabbaṁ.",
  "anya-e0101n1:131_5": "Tattha cīvaranti antaravāsakādīsu yaṁkiñci.",
  "anya-e0101n1:131_6": "Paṭisevatīti paribhuñjati,",
  "anya-e0101n1:131_7": "nivāseti vā pārupati vā.",
  "anya-e0101n1:131_8": "Yāvadevāti payojanāvadhiparicchedaniyamavacanaṁ,",
  "anya-e0101n1:131_9": "ettakameva hi yogino cīvarapaṭisevane payojanaṁ yadidaṁ sītassa paṭighātāyātiādi,",
  "anya-e0101n1:131_10": "na ito bhiyyo.",
  "anya-e0101n1:131_11": "Sītassāti ajjhattadhātukkhobhavasena vā bahiddhāutupariṇāmanavasena vā uppannassa yassa kassaci sītassa.",
  "anya-e0101n1:131_12": "Paṭighātāyāti paṭihananatthaṁ.",
  "anya-e0101n1:131_13": "Yathā sarīre ābādhaṁ na uppādeti,",
  "anya-e0101n1:131_14": "evaṁ tassa vinodanatthaṁ.",
  "anya-e0101n1:131_15": "Sītabbhāhate hi sarīre vikkhittacitto yoniso padahituṁ na sakkoti,",
  "anya-e0101n1:131_16": "tasmā sītassa paṭighātāya cīvaraṁ paṭisevitabbanti bhagavā anuññāsi.",
  "anya-e0101n1:131_17": "Esa nayo sabbattha.",
  "anya-e0101n1:131_18": "Kevalañhettha uṇhassāti aggisantāpassa.",
  "anya-e0101n1:131_19": "Tassa vanadāhādīsu sambhavo veditabbo.",
  "anya-e0101n1:131_20": "Ḍaṁsamakasavātātapasarīsapasamphassānanti ettha pana ḍaṁsāti ḍaṁsanamakkhikā,",
  "anya-e0101n1:131_21": "andhamakkhikātipi vuccanti.",
  "anya-e0101n1:131_22": "Makasā makasā eva.",
  "anya-e0101n1:131_23": "Vātāti sarajaarajādibhedā.",
  "anya-e0101n1:131_24": "Ātapoti sūriyātapo.",
  "anya-e0101n1:131_25": "Sarīsapāti ye keci sarantā gacchanti dīghajātikā sappādayo,",
  "anya-e0101n1:131_26": "tesaṁ daṭṭhasamphasso ca phuṭṭhasamphasso cāti duvidho samphasso,",
  "anya-e0101n1:131_27": "sopi cīvaraṁ pārupitvā nisinnaṁ na bādhati,",
  "anya-e0101n1:131_28": "tasmā tādisesu ṭhānesu tesaṁ paṭighātatthāya paṭisevati.",
  "anya-e0101n1:131_29": "Yāvadevāti puna etassa vacanaṁ niyatapayojanāvadhiparicchedadassanatthaṁ ,",
  "anya-e0101n1:131_30": "hirikopīnapaṭicchādanañhi niyatapayojanaṁ,",
  "anya-e0101n1:131_31": "itarāni kadāci kadāci honti.",
  "anya-e0101n1:131_32": "Tattha hirikopīnanti taṁ taṁ sambādhaṭṭhānaṁ.",
  "anya-e0101n1:131_33": "Yasmiṁ yasmiñhi aṅge vivariyamāne hirī kuppati vinassati,",
  "anya-e0101n1:131_34": "taṁ taṁ hiriṁ kopanato hirikopīnanti vuccati.",
  "anya-e0101n1:131_35": "Tassa ca hirikopīnassa paṭicchādanatthanti hirikopīnapaṭicchādanatthaṁ.",
  "anya-e0101n1:131_36": "Hirikopīnaṁ paṭicchādanatthantipi pāṭho.",
  "anya-e0101n1:132_0": "Piṇḍapātanti yaṁkiñci āhāraṁ.",
  "anya-e0101n1:132_1": "Yo hi koci āhāro bhikkhuno piṇḍolyena patte patitattā piṇḍapātoti vuccati.",
  "anya-e0101n1:132_2": "Piṇḍānaṁ vā pāto piṇḍapāto,",
  "anya-e0101n1:132_3": "tattha tattha laddhānaṁ bhikkhānaṁ sannipāto samūhoti vuttaṁ hoti.",
  "anya-e0101n1:132_4": "Neva davāyāti na gāmadārakādayo viya davatthaṁ,",
  "anya-e0101n1:132_5": "kīḷānimittanti vuttaṁ hoti.",
  "anya-e0101n1:132_6": "Na madāyāti na muṭṭhikamallādayo viya madatthaṁ,",
  "anya-e0101n1:132_7": "balamadanimittaṁ porisamadanimittañcāti vuttaṁ hoti.",
  "anya-e0101n1:132_8": "Na maṇḍanāyāti na antepurikavesiyādayo viya maṇḍanatthaṁ,",
  "anya-e0101n1:132_9": "aṅgapaccaṅgānaṁ pīṇabhāvanimittanti vuttaṁ hoti.",
  "anya-e0101n1:132_10": "Na vibhūsanāyāti na naṭanaccakādayo viya vibhūsanatthaṁ,",
  "anya-e0101n1:132_11": "pasannacchavivaṇṇatānimittanti vuttaṁ hoti.",
  "anya-e0101n1:132_12": "Ettha ca neva davāyāti etaṁ mohūpanissayappahānatthaṁ vuttaṁ.",
  "anya-e0101n1:132_13": "Na madāyāti etaṁ dosūpanissayappahānatthaṁ.",
  "anya-e0101n1:132_14": "Na maṇḍanāya na vibhūsanāyāti etaṁ rāgūpanissayappahānatthaṁ.",
  "anya-e0101n1:132_15": "Neva davāya na madāyāti cetaṁ attano saṁyojanuppattipaṭisedhanatthaṁ.",
  "anya-e0101n1:132_16": "Na maṇḍanāya na vibhūsanāyāti etaṁ parassapi saṁyojanuppattipaṭisedhanatthaṁ.",
  "anya-e0101n1:132_17": "Catūhipi cetehi ayoniso paṭipattiyā kāmasukhallikānuyogassa ca pahānaṁ vuttanti veditabbaṁ.",
  "anya-e0101n1:133_0": "Yāvadevāti vuttatthameva.",
  "anya-e0101n1:133_1": "Imassa kāyassāti etassa catumahābhūtikassa rūpakāyassa.",
  "anya-e0101n1:133_2": "Ṭhitiyāti pabandhaṭṭhitatthaṁ.",
  "anya-e0101n1:133_3": "Yāpanāyāti pavattiyā avicchedatthaṁ,",
  "anya-e0101n1:133_4": "cirakālaṭṭhitatthaṁ vā.",
  "anya-e0101n1:133_5": "Gharūpatthambhamiva hi jiṇṇagharasāmiko,",
  "anya-e0101n1:133_6": "akkhabbhañjanamiva ca sākaṭiko kāyassa ṭhitatthaṁ yāpanatthañcesa piṇḍapātaṁ paṭisevati,",
  "anya-e0101n1:133_7": "na davamadamaṇḍanavibhūsanatthaṁ.",
  "anya-e0101n1:133_8": "Apica ṭhitīti jīvitindriyassetaṁ adhivacanaṁ,",
  "anya-e0101n1:133_9": "tasmā imassa kāyassa ṭhitiyā yāpanāyāti ettāvatā etassa kāyassa jīvitindriyapavattāpanatthantipi vuttaṁ hotīti veditabbaṁ.",
  "anya-e0101n1:133_10": "Vihiṁsūparatiyāti vihiṁsā nāma jighacchā ābādhaṭṭhena.",
  "anya-e0101n1:133_11": "Tassā uparamatthampesa piṇḍapātaṁ paṭisevati,",
  "anya-e0101n1:133_12": "vaṇālepanamiva uṇhasītādīsu tappaṭikāraṁ viya ca.",
  "anya-e0101n1:133_13": "Brahmacariyānuggahāyāti sakalasāsanabrahmacariyassa ca maggabrahmacariyassa ca anuggahatthaṁ.",
  "anya-e0101n1:133_14": "Ayañhi piṇḍapātapaṭisevanapaccayā kāyabalaṁ nissāya sikkhattayānuyogavasena bhavakantāranittharaṇatthaṁ",
  "anya-e0101n1:133_15": "paṭipajjanto brahmacariyānuggahāya paṭisevati,",
  "anya-e0101n1:133_16": "kantāranittharaṇatthikā puttamaṁsaṁ (saṁ. ni.",
  "anya-e0101n1:133_17": "2.63) viya,",
  "anya-e0101n1:133_18": "nadīnittharaṇatthikā kullaṁ (ma. ni.",
  "anya-e0101n1:133_19": "1.240) viya,",
  "anya-e0101n1:133_20": "samuddanittharaṇatthikā nāvamiva ca.",
  "anya-e0101n1:134_0": "Itipurāṇañca vedanaṁ paṭihaṅkhāmi navañca vedanaṁ na uppādessāmīti etaṁ iminā piṇḍapātapaṭisevanena purāṇañca jighacchāvedanaṁ paṭihaṅkhāmi,",
  "anya-e0101n1:134_1": "navañca vedanaṁ aparimitabhojanapaccayaṁ āharahatthakaalaṁsāṭakatatravaṭṭakakākamāsakabhuttavamitakabrāhmaṇānaṁ",
  "anya-e0101n1:134_2": "aññataro viya na uppādessāmītipi paṭisevati,",
  "anya-e0101n1:134_3": "bhesajjamiva gilāno.",
  "anya-e0101n1:134_4": "Atha vā yā adhunā asappāyāparimitabhojanaṁ nissāya purāṇakammapaccayavasena uppajjanato purāṇavedanāti vuccati.",
  "anya-e0101n1:134_5": "Sappāyaparimitabhojanena tassā paccayaṁ vināsento taṁ purāṇañca vedanaṁ paṭihaṅkhāmi.",
  "anya-e0101n1:134_6": "Yā cāyaṁ adhunā kataṁ ayuttaparibhogakammūpacayaṁ nissāya āyatiṁ uppajjanato navavedanāti vuccati.",
  "anya-e0101n1:134_7": "Yuttaparibhogavasena tassā mūlaṁ anibbattento taṁ navañca vedanaṁ na uppādessāmīti evampettha attho daṭṭhabbo.",
  "anya-e0101n1:134_8": "Ettāvatā yuttaparibhogasaṅgaho attakilamathānuyogappahānaṁ dhammikasukhāpariccāgo ca dīpito hotīti veditabbo.",
  "anya-e0101n1:135_0": "Yātrā ca me bhavissatīti parimitaparibhogena jīvitindriyupacchedakassa iriyāpathabhañjakassa vā parissayassa",
  "anya-e0101n1:135_1": "abhāvato cirakālagamanasaṅkhātā yātrā ca me bhavissati imassa paccayāyattavuttino kāyassātipi paṭisevati,",
  "anya-e0101n1:135_2": "yāpyarogī viya tappaccayaṁ.",
  "anya-e0101n1:135_3": "Anavajjatā ca phāsuvihāro cāti ayuttapariyesanapaṭiggahaṇaparibhogaparivajjanena anavajjatā,",
  "anya-e0101n1:135_4": "parimitaparibhogena phāsuvihāro.",
  "anya-e0101n1:135_5": "Asappāyāparimitaparibhogapaccayā aratitandīvijambhitā.",
  "anya-e0101n1:135_6": "Viññūgarahādidosābhāvena vā anavajjatā,",
  "anya-e0101n1:135_7": "sappāyaparimitabhojanapaccayā kāyabalasambhavena phāsuvihāro.",
  "anya-e0101n1:135_8": "Yāvadatthaudarāvadehakabhojanaparivajjanena vā seyyasukhapassasukhamiddhasukhānaṁ pahānato anavajjatā,",
  "anya-e0101n1:135_9": "catupañcālopamattaūnabhojanena catuiriyāpathayogyabhāvapaṭipādanato phāsuvihāro ca me bhavissatītipi paṭisevati.",
  "anya-e0101n1:135_10": "Vuttampi hetaṁ –",
  "anya-e0101n1:136_0": "‘‘Cattāro pañca ālope, abhutvā udakaṁ pive;",
  "anya-e0101n1:137_0": "Alaṁ phāsuvihārāya, pahitattassa bhikkhuno’’ti. (theragā. 983);",
  "anya-e0101n1:138_0": "Ettāvatā ca payojanapariggaho majjhimā ca paṭipadā dīpitā hotīti veditabbā.",
  "anya-e0101n1:139_0": "Senāsananti senañca āsanañca.",
  "anya-e0101n1:139_1": "Yattha yattha hi seti vihāre vā aḍḍhayogādimhi vā,",
  "anya-e0101n1:139_2": "taṁ senaṁ.",
  "anya-e0101n1:139_3": "Yattha yattha āsati nisīdati,",
  "anya-e0101n1:139_4": "taṁ āsanaṁ.",
  "anya-e0101n1:139_5": "Taṁ ekato katvā senāsananti vuccati.",
  "anya-e0101n1:139_6": "Utuparissayavinodanapaṭisallānārāmatthanti parisahanaṭṭhena utuyeva utuparissayo.",
  "anya-e0101n1:139_7": "Utuparissayassa vinodanatthañca paṭisallānārāmatthañca.",
  "anya-e0101n1:139_8": "Yo sarīrābādhacittavikkhepakaro asappāyo utu senāsanapaṭisevanena vinodetabbo hoti,",
  "anya-e0101n1:139_9": "tassa vinodanatthaṁ ekībhāvasukhatthañcāti vuttaṁ hoti.",
  "anya-e0101n1:139_10": "Kāmañca sītapaṭighātādināva utuparissayavinodanaṁ vuttameva.",
  "anya-e0101n1:139_11": "Yathā pana cīvarapaṭisevane hirikopīnapaṭicchādanaṁ niyatapayojanaṁ,",
  "anya-e0101n1:139_12": "itarāni kadāci kadāci bhavantīti vuttaṁ,",
  "anya-e0101n1:139_13": "evamidhāpi niyataṁ utuparissayavinodanaṁ sandhāya idaṁ vuttanti veditabbaṁ.",
  "anya-e0101n1:139_14": "Atha vā ayaṁ vuttappakāro utu utuyeva.",
  "anya-e0101n1:139_15": "Parissayo pana duvidho pākaṭaparissayo ca,",
  "anya-e0101n1:139_16": "paṭicchannaparissayo ca (mahāni. 5).",
  "anya-e0101n1:139_17": "Tattha pākaṭaparissayo sīhabyagghādayo.",
  "anya-e0101n1:139_18": "Paṭicchannaparissayo rāgadosādayo.",
  "anya-e0101n1:139_19": "Ye yattha apariguttiyā ca asappāyarūpadassanādinā ca ābādhaṁ na karonti,",
  "anya-e0101n1:139_20": "taṁ senāsanaṁ evaṁ jānitvā paccavekkhitvā paṭisevanto bhikkhu paṭisaṅkhā yoniso senāsanaṁ utuparissayavinodanatthaṁ paṭisevatīti veditabbo.",
  "anya-e0101n1:140_0": "Gilānapaccayabhesajjaparikkhāranti ettha rogassa paṭiayanaṭṭhena paccayo,",
  "anya-e0101n1:140_1": "paccanīkagamanaṭṭhenāti attho.",
  "anya-e0101n1:140_2": "Yassa kassaci sappāyassetaṁ adhivacanaṁ.",
  "anya-e0101n1:140_3": "Bhisakkassa kammaṁ tena anuññātattāti bhesajjaṁ.",
  "anya-e0101n1:140_4": "Gilānapaccayova bhesajjaṁ gilānapaccayabhesajjaṁ,",
  "anya-e0101n1:140_5": "yaṁkiñci gilānassa sappāyaṁ bhisakkakammaṁ telamadhuphāṇitādīti vuttaṁ hoti.",
  "anya-e0101n1:140_6": "Parikkhāroti pana ‘‘sattahi nagaraparikkhārehi suparikkhataṁ hotī’’ti (a. ni.",
  "anya-e0101n1:140_7": "7.67) ādīsu parivāro vuccati.",
  "anya-e0101n1:140_8": "‘‘Ratho sīlaparikkhāro,",
  "anya-e0101n1:140_9": "jhānakkho cakkavīriyo’’ti (saṁ. ni.",
  "anya-e0101n1:140_10": "5.4) ādīsu alaṅkāro.",
  "anya-e0101n1:140_11": "‘‘Ye ca kho ime pabbajitena jīvitaparikkhārā samudānetabbā’’ti (ma. ni.",
  "anya-e0101n1:140_12": "1.191-192) ādīsu sambhāro.",
  "anya-e0101n1:140_13": "Idha pana sambhāropi parivāropi vaṭṭati.",
  "anya-e0101n1:140_14": "Tañhi gilānapaccayabhesajjaṁ jīvitassa parivāropi hoti,",
  "anya-e0101n1:140_15": "jīvitanāsakābādhuppattiyā antaraṁ adatvā rakkhaṇato sambhāropi.",
  "anya-e0101n1:140_16": "Yathā ciraṁ pavattati,",
  "anya-e0101n1:140_17": "evamassa kāraṇabhāvato,",
  "anya-e0101n1:140_18": "tasmā parikkhāroti vuccati.",
  "anya-e0101n1:140_19": "Evaṁ gilānapaccayabhesajjañca taṁ parikkhāro cāti gilānapaccayabhesajjaparikkhāro.",
  "anya-e0101n1:140_20": "Taṁ gilānapaccayabhesajjaparikkhāraṁ.",
  "anya-e0101n1:140_21": "Gilānassa yaṁkiñci sappāyaṁ bhisakkānuññātaṁ telamadhuphāṇitādi jīvitaparikkhāranti vuttaṁ hoti.",
  "anya-e0101n1:140_22": "Uppannānanti jātānaṁ bhūtānaṁ nibbattānaṁ.",
  "anya-e0101n1:140_23": "Veyyābādhikānanti ettha byābādhoti dhātukkhobho,",
  "anya-e0101n1:140_24": "taṁsamuṭṭhānā ca kuṭṭhagaṇḍapīḷakādayo.",
  "anya-e0101n1:140_25": "Byābādhato uppannattā veyyābādhikā.",
  "anya-e0101n1:140_26": "Vedanānanti dukkhavedanā akusalavipākavedanā.",
  "anya-e0101n1:140_27": "Tāsaṁ veyyābādhikānaṁ vedanānaṁ.",
  "anya-e0101n1:140_28": "Abyābajjhaparamatāyāti niddukkhaparamatāya.",
  "anya-e0101n1:140_29": "Yāva taṁ dukkhaṁ sabbaṁ pahīnaṁ hoti tāvāti attho.",
  "anya-e0101n1:141_0": "Evamidaṁ saṅkhepato paṭisaṅkhā yoniso paccayaparibhogalakkhaṇaṁ paccayasannissitasīlaṁ veditabbaṁ.",
  "anya-e0101n1:141_1": "Vacanattho panettha –",
  "anya-e0101n1:141_2": "cīvarādayo hi yasmā te paṭicca nissāya paribhuñjamānā pāṇino ayanti pavattanti,",
  "anya-e0101n1:141_3": "tasmā paccayāti vuccanti.",
  "anya-e0101n1:141_4": "Te paccaye sannissitanti paccayasannissitaṁ.",
  "anya-e0101n1:142_0": "Catupārisuddhisampādanavidhi",
  "anya-e0101n1:143_0": "19.",
  "anya-e0101n1:143_1": "Evametasmiṁ catubbidhe sīle saddhāya pātimokkhasaṁvaro sampādetabbo.",
  "anya-e0101n1:143_2": "Saddhāsādhano hi so,",
  "anya-e0101n1:143_3": "sāvakavisayātītattā sikkhāpadapaññattiyā.",
  "anya-e0101n1:143_4": "Sikkhāpadapaññattiyācanapaṭikkhepo cettha nidassanaṁ.",
  "anya-e0101n1:143_5": "Tasmā yathā paññattaṁ sikkhāpadaṁ anavasesaṁ saddhāya samādiyitvā jīvitepi apekkhaṁ akarontena sādhukaṁ sampādetabbaṁ.",
  "anya-e0101n1:143_6": "Vuttampi hetaṁ –",
  "anya-e0101n1:144_0": "‘‘Kikīva aṇḍaṁ camarīva vāladhiṁ,",
  "anya-e0101n1:145_0": "Piyaṁva puttaṁ nayanaṁva ekakaṁ;",
  "anya-e0101n1:146_0": "Tatheva sīlaṁ anurakkhamānakā,",
  "anya-e0101n1:147_0": "Supesalā hotha sadā sagāravā’’ti.",
  "anya-e0101n1:148_0": "Aparampi vuttaṁ –",
  "anya-e0101n1:148_1": "‘‘evameva kho pahārāda yaṁ mayā sāvakānaṁ sikkhāpadaṁ paññattaṁ,",
  "anya-e0101n1:148_2": "taṁ mama sāvakā jīvitahetupi nātikkamantī’’ti (a. ni. 8.19).",
  "anya-e0101n1:148_3": "Imasmiṁ ca panatthe aṭaviyaṁ corehi baddhatherānaṁ vatthūni veditabbāni.",
  "anya-e0101n1:149_0": "Mahāvattaniaṭaviyaṁ kira theraṁ corā kāḷavallīhi bandhitvā nipajjāpesuṁ.",
  "anya-e0101n1:149_1": "Thero yathānipannova sattadivasāni vipassanaṁ vaḍḍhetvā anāgāmiphalaṁ pāpuṇitvā tattheva kālaṁ katvā brahmaloke nibbatti.",
  "anya-e0101n1:150_0": "Aparampi theraṁ tambapaṇṇidīpe pūtilatāya bandhitvā nipajjāpesuṁ.",
  "anya-e0101n1:150_1": "So vanadāhe āgacchante valliṁ acchinditvāva vipassanaṁ paṭṭhapetvā samasīsī hutvā parinibbāyi.",
  "anya-e0101n1:150_2": "Dīghabhāṇakaabhayatthero pañcahi bhikkhusatehi saddhiṁ āgacchanto disvā therassa sarīraṁ jhāpetvā cetiyaṁ kārāpesi.",
  "anya-e0101n1:150_3": "Tasmā aññopi saddho kulaputto –",
  "anya-e0101n1:151_0": "Pātimokkhaṁ visodhento, appeva jīvitaṁ jahe;",
  "anya-e0101n1:152_0": "Paññattaṁ lokanāthena, na bhinde sīlasaṁvaraṁ.",
  "anya-e0101n1:153_0": "Yathā ca pātimokkhasaṁvaro saddhāya,",
  "anya-e0101n1:153_1": "evaṁ satiyā indriyasaṁvaro sampādetabbo.",
  "anya-e0101n1:153_2": "Satisādhano hi so,",
  "anya-e0101n1:153_3": "satiyā adhiṭṭhitānaṁ indriyānaṁ abhijjhādīhi ananvāssavanīyato.",
  "anya-e0101n1:153_4": "Tasmā ‘‘varaṁ,",
  "anya-e0101n1:153_5": "bhikkhave,",
  "anya-e0101n1:153_6": "tattāya ayosalākāya ādittāya sampajjalitāya sajotibhūtāya cakkhundriyaṁ sampalimaṭṭhaṁ,",
  "anya-e0101n1:153_7": "na tveva cakkhuviññeyyesu rūpesu anubyañjanaso nimittaggāho’’ti (saṁ. ni.",
  "anya-e0101n1:153_8": "4.235) ādinā nayena ādittapariyāyaṁ samanussaritvā rūpādīsu visayesu cakkhudvārādipavattassa viññāṇassa",
  "anya-e0101n1:153_9": "abhijjhādīhi anvāssavanīyaṁ nimittādiggāhaṁ asammuṭṭhāya satiyā nisedhentena esa sādhukaṁ sampādetabbo.",
  "anya-e0101n1:153_10": "Evaṁ asampādite hi etasmiṁ pātimokkhasaṁvarasīlampi anaddhaniyaṁ hoti aciraṭṭhitikaṁ,",
  "anya-e0101n1:153_11": "asaṁvihitasākhāparivāramiva sassaṁ.",
  "anya-e0101n1:153_12": "Haññate cāyaṁ kilesacorehi,",
  "anya-e0101n1:153_13": "vivaṭadvāro viya gāmo parassa hārīhi.",
  "anya-e0101n1:153_14": "Cittañcassa rāgo samativijjhati,",
  "anya-e0101n1:153_15": "ducchannamagāraṁ vuṭṭhi viya.",
  "anya-e0101n1:153_16": "Vuttampi hetaṁ –",
  "anya-e0101n1:154_0": "‘‘Rūpesu saddesu atho rasesu,",
  "anya-e0101n1:155_0": "Gandhesu phassesu ca rakkha indriyaṁ;",
  "anya-e0101n1:156_0": "Ete hi dvārā vivaṭā arakkhitā,",
  "anya-e0101n1:157_0": "Hananti gāmaṁva parassa hārino’’.",
  "anya-e0101n1:158_0": "‘‘Yathā agāraṁ ducchannaṁ, vuṭṭhī samativijjhati;",
  "anya-e0101n1:159_0": "Evaṁ abhāvitaṁ cittaṁ, rāgo samativijjhatī’’ti. (dha. pa. 13);",
  "anya-e0101n1:160_0": "Sampādite pana tasmiṁ pātimokkhasaṁvarasīlampi addhaniyaṁ hoti ciraṭṭhitikaṁ,",
  "anya-e0101n1:160_1": "susaṁvihitasākhāparivāramiva sassaṁ.",
  "anya-e0101n1:160_2": "Na haññate cāyaṁ kilesacorehi ,",
  "anya-e0101n1:160_3": "susaṁvutadvāro viya gāmo parassa hārīhi.",
  "anya-e0101n1:160_4": "Na cassa cittaṁ rāgo samativijjhati,",
  "anya-e0101n1:160_5": "succhannamagāraṁ vuṭṭhi viya.",
  "anya-e0101n1:160_6": "Vuttampi cetaṁ –",
  "anya-e0101n1:161_0": "‘‘Rūpesu saddesu atho rasesu,",
  "anya-e0101n1:162_0": "Gandhesu phassesu ca rakkha indriyaṁ;",
  "anya-e0101n1:163_0": "Ete hi dvārā pihitā susaṁvutā,",
  "anya-e0101n1:164_0": "Na hanti gāmaṁva parassa hārino’’.",
  "anya-e0101n1:165_0": "‘‘Yathā agāraṁ succhannaṁ, vuṭṭhī na samativijjhati;",
  "anya-e0101n1:166_0": "Evaṁ subhāvitaṁ cittaṁ, rāgo na samativijjhatī’’ti. (dha. pa. 14);",
  "anya-e0101n1:167_0": "Ayaṁ pana atiukkaṭṭhadesanā.",
  "anya-e0101n1:168_0": "Cittaṁ nāmetaṁ lahuparivattaṁ,",
  "anya-e0101n1:168_1": "tasmā uppannaṁ rāgaṁ asubhamanasikārena vinodetvā indriyasaṁvaro sampādetabbo,",
  "anya-e0101n1:168_2": "adhunāpabbajitena vaṅgīsattherena viya.",
  "anya-e0101n1:169_0": "Therassa kira adhunāpabbajitassa piṇḍāya carato ekaṁ itthiṁ disvā rāgo uppajjati.",
  "anya-e0101n1:169_1": "Tato ānandattheraṁ āha –",
  "anya-e0101n1:170_0": "‘‘Kāmarāgena ḍayhāmi, cittaṁ me pariḍayhati;",
  "anya-e0101n1:171_0": "Sādhu nibbāpanaṁ brūhi, anukampāya gotamā’’ti. (saṁ. ni. 1.212; theragā. 1232);",
  "anya-e0101n1:172_0": "Thero āha –",
  "anya-e0101n1:173_0": "‘‘Saññāya vipariyesā, cittaṁ te pariḍayhati;",
  "anya-e0101n1:174_0": "Nimittaṁ parivajjehi, subhaṁ rāgūpasañhitaṁ;",
  "anya-e0101n1:175_0": "Asubhāya cittaṁ bhāvehi, ekaggaṁ susamāhitaṁ. (saṁ. ni. 1.212; theragā. 1233-1234);",
  "anya-e0101n1:176_0": "‘‘Saṅkhāre parato passa, dukkhato no ca attato;",
  "anya-e0101n1:177_0": "Nibbāpehi mahārāgaṁ, mā ḍayhittho punappuna’’nti. (saṁ. ni. 1.212);",
  "anya-e0101n1:178_0": "Thero rāgaṁ vinodetvā piṇḍāya cari.",
  "anya-e0101n1:178_1": "Apica indriyasaṁvarapūrakena bhikkhunā kuraṇḍakamahāleṇavāsinā cittaguttattherena viya corakamahāvihāravāsinā mahāmittattherena viya ca bhavitabbaṁ.",
  "anya-e0101n1:178_2": "Kuraṇḍakamahāleṇe kira sattannaṁ buddhānaṁ abhinikkhamanacittakammaṁ manoramaṁ ahosi,",
  "anya-e0101n1:178_3": "sambahulā bhikkhū senāsanacārikaṁ āhiṇḍantā cittakammaṁ disvā ‘‘manoramaṁ, bhante ,",
  "anya-e0101n1:178_4": "cittakamma’’nti āhaṁsu.",
  "anya-e0101n1:178_5": "Thero āha ‘‘atirekasaṭṭhi me, āvuso,",
  "anya-e0101n1:178_6": "vassāni leṇe vasantassa cittakammaṁ atthītipi na jānāmi,",
  "anya-e0101n1:178_7": "ajja dāni cakkhumante nissāya ñāta’’nti.",
  "anya-e0101n1:178_8": "Therena kira ettakaṁ addhānaṁ vasantena cakkhuṁ ummīletvā leṇaṁ na ullokitapubbaṁ.",
  "anya-e0101n1:178_9": "Leṇadvāre cassa mahānāgarukkhopi ahosi.",
  "anya-e0101n1:178_10": "Sopi therena uddhaṁ na ullokitapubbo.",
  "anya-e0101n1:178_11": "Anusaṁvaccharaṁ bhūmiyaṁ kesaranipātaṁ disvāvassa pupphitabhāvaṁ jānāti.",
  "anya-e0101n1:179_0": "Rājā therassa guṇasampattiṁ sutvā vanditukāmo tikkhattuṁ pesetvā anāgacchante there tasmiṁ gāme taruṇaputtānaṁ",
  "anya-e0101n1:179_1": "itthīnaṁ thane bandhāpetvā lañjāpesi ‘‘tāva dārakā thaññaṁ mā labhiṁsu,",
  "anya-e0101n1:179_2": "yāva thero na āgacchatī’’ti.",
  "anya-e0101n1:179_3": "Thero dārakānaṁ anukampāya mahāgāmaṁ agamāsi.",
  "anya-e0101n1:179_4": "Rājā sutvā ‘‘gacchatha bhaṇe,",
  "anya-e0101n1:179_5": "theraṁ pavesetha sīlāni gaṇhissāmī’’ti antepuraṁ abhiharāpetvā vanditvā bhojetvā ‘‘ajja, bhante,",
  "anya-e0101n1:179_6": "okāso natthi,",
  "anya-e0101n1:179_7": "sve sīlāni gaṇhissāmīti therassa pattaṁ gahetvā thokaṁ anugantvā deviyā saddhiṁ vanditvā nivatti.",
  "anya-e0101n1:179_8": "Thero rājā vā vandatu devī vā,",
  "anya-e0101n1:179_9": "‘‘sukhī hotu,",
  "anya-e0101n1:179_10": "mahārājā’’ti vadati.",
  "anya-e0101n1:179_11": "Evaṁ sattadivasā gatā.",
  "anya-e0101n1:179_12": "Bhikkhū āhaṁsu ‘‘kiṁ, bhante,",
  "anya-e0101n1:179_13": "tumhe raññepi vandamāne deviyāpi vandamānāya ‘‘sukhī hotu,",
  "anya-e0101n1:179_14": "mahārāja’’icceva vadathāti.",
  "anya-e0101n1:179_15": "Thero ‘‘nāhaṁ, āvuso,",
  "anya-e0101n1:179_16": "rājāti vā devīti vā vavatthānaṁ karomī’’ti vatvā sattāhātikkamena ‘‘therassa idha vāso dukkho’’ti raññā",
  "anya-e0101n1:179_17": "vissajjito kuraṇḍakamahāleṇaṁ gantvā rattibhāge caṅkamaṁ ārūhi.",
  "anya-e0101n1:179_18": "Nāgarukkhe adhivatthā devatā daṇḍadīpikaṁ gahetvā aṭṭhāsi.",
  "anya-e0101n1:179_19": "Athassa kammaṭṭhānaṁ atiparisuddhaṁ pākaṭaṁ ahosi.",
  "anya-e0101n1:179_20": "Thero ‘‘kiṁ nu me ajja kammaṭṭhānaṁ ativiya pakāsatī’’ti attamano majjhimayāmasamanantaraṁ sakalaṁ pabbataṁ unnādayanto arahattaṁ pāpuṇi.",
  "anya-e0101n1:179_21": "Tasmā aññopi attatthakāmo kulaputto –",
  "anya-e0101n1:180_0": "Makkaṭova araññamhi, vane bhantamigo viya;",
  "anya-e0101n1:181_0": "Bālo viya ca utrasto, na bhave lolalocano.",
  "anya-e0101n1:182_0": "Adho khipeyya cakkhūni, yugamattadaso siyā;",
  "anya-e0101n1:183_0": "Vanamakkaṭalolassa, na cittassa vasaṁ vaje.",
  "anya-e0101n1:184_0": "Mahāmittattherassāpi mātu visagaṇḍakarogo uppajji,",
  "anya-e0101n1:184_1": "dhītāpissā bhikkhunīsu pabbajitā hoti.",
  "anya-e0101n1:184_2": "Sā taṁ āha –",
  "anya-e0101n1:184_3": "‘‘gaccha ayye,",
  "anya-e0101n1:184_4": "bhātu santikaṁ gantvā mama aphāsukabhāvaṁ ārocetvā bhesajjamāharā’’ti.",
  "anya-e0101n1:184_5": "Sā gantvā ārocesi.",
  "anya-e0101n1:184_6": "Thero āha –",
  "anya-e0101n1:184_7": "‘‘nāhaṁ mūlabhesajjādīni saṁharitvā bhesajjaṁ pacituṁ jānāmi,",
  "anya-e0101n1:184_8": "apica te bhesajjaṁ ācikkhissaṁ –",
  "anya-e0101n1:184_9": "‘‘ahaṁ yato pabbajito,",
  "anya-e0101n1:184_10": "tato paṭṭhāya na mayā lobhasahagatena cittena indriyāni bhinditvā visabhāgarūpaṁ olokitapubbaṁ,",
  "anya-e0101n1:184_11": "iminā saccavacanena mātuyā me phāsu hotu,",
  "anya-e0101n1:184_12": "gaccha idaṁ vatvā upāsikāya sarīraṁ parimajjā’’ti.",
  "anya-e0101n1:184_13": "Sā gantvā imamatthaṁ ārocetvā tathā akāsi.",
  "anya-e0101n1:184_14": "Upāsikāya taṁkhaṇaṁyeva gaṇḍo pheṇapiṇḍo viya vilīyitvā antaradhāyi,",
  "anya-e0101n1:184_15": "sā uṭṭhahitvā ‘‘sace sammāsambuddho dhareyya,",
  "anya-e0101n1:184_16": "kasmā mama puttasadisassa bhikkhuno jālavicitrena hatthena sīsaṁ na parāmaseyyā’’ti attamanavācaṁ nicchāresi. Tasmā –",
  "anya-e0101n1:185_0": "Kulaputtamāni aññopi, pabbajitvāna sāsane;",
  "anya-e0101n1:186_0": "Mittattherova tiṭṭheyya, vare indriyasaṁvare.",
  "anya-e0101n1:187_0": "Yathā pana indriyasaṁvaro satiyā,",
  "anya-e0101n1:187_1": "tathā vīriyena ājīvapārisuddhi sampādetabbā.",
  "anya-e0101n1:187_2": "Vīriyasādhanā hi sā,",
  "anya-e0101n1:187_3": "sammāraddhavīriyassa micchājīvappahānasambhavato.",
  "anya-e0101n1:187_4": "Tasmā anesanaṁ appatirūpaṁ pahāya vīriyena piṇḍapātacariyādīhi sammā esanāhi esā sampādetabbā parisuddhuppādeyeva",
  "anya-e0101n1:187_5": "paccaye paṭisevamānena aparisuddhuppāde āsīvise viya parivajjayatā.",
  "anya-e0101n1:187_6": "Tattha apariggahitadhutaṅgassa saṅghato, gaṇato,",
  "anya-e0101n1:187_7": "dhammadesanādīhi cassa guṇehi pasannānaṁ gihīnaṁ santikā uppannā paccayā parisuddhuppādā nāma.",
  "anya-e0101n1:187_8": "Piṇḍapātacariyādīhi pana atiparisuddhuppādāyeva.",
  "anya-e0101n1:187_9": "Pariggahitadhutaṅgassa piṇḍapātacariyādīhi dhutaguṇe cassa pasannānaṁ santikā dhutaṅganiyamānulomena uppannā parisuddhuppādā nāma.",
  "anya-e0101n1:187_10": "Ekabyādhivūpasamatthañcassa pūtihariṭakīcatumadhuresu uppannesu ‘‘catumadhuraṁ aññepi sabrahmacārino",
  "anya-e0101n1:187_11": "paribhuñjissantī’’ti cintetvā hariṭakīkhaṇḍameva paribhuñjamānassa dhutaṅgasamādānaṁ patirūpaṁ hoti.",
  "anya-e0101n1:187_12": "Esa hi ‘‘uttamaariyavaṁsiko bhikkhū’’ti vuccati.",
  "anya-e0101n1:187_13": "Ye panete cīvarādayo paccayā,",
  "anya-e0101n1:187_14": "tesu yassa kassaci bhikkhuno ājīvaṁ parisodhentassa cīvare ca piṇḍapāte ca nimittobhāsaparikathāviññattiyo na vaṭṭanti.",
  "anya-e0101n1:187_15": "Senāsane pana apariggahitadhutaṅgassa nimittobhāsaparikathā vaṭṭanti.",
  "anya-e0101n1:187_16": "Tattha nimittaṁ nāma senāsanatthaṁ bhūmiparikammādīni karontassa ‘‘kiṁ, bhante, kariyati,",
  "anya-e0101n1:187_17": "ko kārāpetī’’ti gihīhi vutte ‘‘na koci’’ti paṭivacanaṁ,",
  "anya-e0101n1:187_18": "yaṁ vā panaññampi evarūpaṁ nimittakammaṁ.",
  "anya-e0101n1:187_19": "Obhāso nāma ‘‘upāsakā tumhe kuhiṁ vasathā’’ti. Pāsāde, bhanteti.",
  "anya-e0101n1:187_20": "‘‘Bhikkhūnaṁ pana upāsakā pāsādo na vaṭṭatī’’ti vacanaṁ,",
  "anya-e0101n1:187_21": "yaṁ vā panaññampi evarūpaṁ obhāsakammaṁ.",
  "anya-e0101n1:187_22": "Parikathā nāma ‘‘bhikkhusaṅghassa senāsanaṁ sambādha’’nti vacanaṁ,",
  "anya-e0101n1:187_23": "yā vā panaññāpi evarūpā pariyāyakathā.",
  "anya-e0101n1:187_24": "Bhesajje sabbampi vaṭṭati.",
  "anya-e0101n1:187_25": "Tathā uppannaṁ pana bhesajjaṁ roge vūpasante paribhuñjituṁ vaṭṭati,",
  "anya-e0101n1:187_26": "na vaṭṭatīti.",
  "anya-e0101n1:188_0": "Tattha vinayadharā ‘‘bhagavatā dvāraṁ dinnaṁ,",
  "anya-e0101n1:188_1": "tasmā vaṭṭatī’’ti vadanti.",
  "anya-e0101n1:188_2": "Suttantikā pana ‘‘kiñcāpi āpatti na hoti,",
  "anya-e0101n1:188_3": "ājīvaṁ pana kopeti,",
  "anya-e0101n1:188_4": "tasmā na vaṭṭati’’cceva vadanti.",
  "anya-e0101n1:189_0": "Yo pana bhagavatā anuññātāpi nimittobhāsaparikathāviññattiyo akaronto appicchatādiguṇeyeva nissāya jīvitakkhayepi",
  "anya-e0101n1:189_1": "paccupaṭṭhite aññatreva obhāsādīhi uppannapaccaye paṭisevati,",
  "anya-e0101n1:189_2": "esa ‘‘paramasallekhavuttī’’ti vuccati,",
  "anya-e0101n1:189_3": "seyyathāpi thero sāriputto.",
  "anya-e0101n1:190_0": "So kirāyasmā ekasmiṁ samaye pavivekaṁ brūhayamāno mahāmoggallānattherena saddhiṁ aññatarasmiṁ araññe viharati,",
  "anya-e0101n1:190_1": "athassa ekasmiṁ divase udaravātābādho uppajjitvā atidukkhaṁ janesi.",
  "anya-e0101n1:190_2": "Mahāmoggallānatthero sāyanhasamaye tassāyasmato upaṭṭhānaṁ gato theraṁ nipannaṁ disvā taṁ pavattiṁ pucchitvā ‘‘pubbe te, āvuso,",
  "anya-e0101n1:190_3": "kena phāsu hotī’’ti pucchi.",
  "anya-e0101n1:190_4": "Thero āha,",
  "anya-e0101n1:190_5": "‘‘gihikāle me, āvuso,",
  "anya-e0101n1:190_6": "mātā sappimadhusakkarādīhi yojetvā asambhinnakhīrapāyāsaṁ adāsi,",
  "anya-e0101n1:190_7": "tena me phāsu ahosī’’ti.",
  "anya-e0101n1:190_8": "Sopi āyasmā ‘‘hotu, āvuso,",
  "anya-e0101n1:190_9": "sace mayhaṁ vā tuyhaṁ vā puññaṁ atthi,",
  "anya-e0101n1:190_10": "appeva nāma sve labhissāmā’’ti āha.",
  "anya-e0101n1:191_0": "Imaṁ pana nesaṁ kathāsallāpaṁ caṅkamanakoṭiyaṁ rukkhe adhivatthā devatā sutvā ‘‘sve ayyassa pāyāsaṁ uppādessāmī’’ti",
  "anya-e0101n1:191_1": "tāvadeva therassa upaṭṭhākakulaṁ gantvā jeṭṭhaputtassa sarīraṁ āvisitvā pīḷaṁ janesi.",
  "anya-e0101n1:191_2": "Athassa tikicchānimittaṁ sannipatite ñātake āha –",
  "anya-e0101n1:191_3": "‘‘sace sve therassa evarūpaṁ nāma pāyāsaṁ paṭiyādetha,",
  "anya-e0101n1:191_4": "taṁ muñcissāmī’’ti.",
  "anya-e0101n1:191_5": "Te ‘‘tayā avuttepi mayaṁ therānaṁ nibaddhaṁ bhikkhaṁ demā’’ti vatvā dutiyadivase tathārūpaṁ pāyāsaṁ paṭiyādiyiṁsu.",
  "anya-e0101n1:192_0": "Mahāmoggallānatthero pātova āgantvā ‘‘āvuso,",
  "anya-e0101n1:192_1": "yāva ahaṁ piṇḍāya caritvā āgacchāmi,",
  "anya-e0101n1:192_2": "tāva idheva hohī’’ti vatvā gāmaṁ pāvisi.",
  "anya-e0101n1:192_3": "Te manussā paccuggantvā therassa pattaṁ gahetvā vuttappakārassa pāyāsassa pūretvā adaṁsu.",
  "anya-e0101n1:192_4": "Thero gamanākāraṁ dassesi.",
  "anya-e0101n1:192_5": "Te ‘‘bhuñjatha – bhante, tumhe,",
  "anya-e0101n1:192_6": "aparampi dassāmā’’ti theraṁ bhojetvā puna pattapūraṁ adaṁsu.",
  "anya-e0101n1:192_7": "Thero gantvā ‘‘handāvuso sāriputta,",
  "anya-e0101n1:192_8": "paribhuñjā’’ti upanāmesi.",
  "anya-e0101n1:192_9": "Theropi taṁ disvā ‘‘atimanāpo pāyāso,",
  "anya-e0101n1:192_10": "kathaṁ nu kho uppanno’’ti cintento tassa uppattimūlaṁ disvā āha –",
  "anya-e0101n1:192_11": "‘‘āvuso moggallāna,",
  "anya-e0101n1:192_12": "aparibhogāraho piṇḍapāto’’ti.",
  "anya-e0101n1:192_13": "Sopāyasmā ‘‘mādisena nāma ābhataṁ piṇḍapātaṁ na paribhuñjatī’’ti cittampi anuppādetvā ekavacaneneva pattaṁ mukhavaṭṭiyaṁ gahetvā ekamante nikujjesi.",
  "anya-e0101n1:192_14": "Pāyāsassa saha bhūmiyaṁ patiṭṭhānā therassa ābādho antaradhāyi,",
  "anya-e0101n1:192_15": "tato paṭṭhāya pañcacattālīsa vassāni na puna uppajji.",
  "anya-e0101n1:192_16": "Tato mahāmoggallānaṁ āha – ‘‘āvuso,",
  "anya-e0101n1:192_17": "vacīviññattiṁ nissāya uppanno pāyāso antesu nikkhamitvā bhūmiyaṁ carantesupi paribhuñjituṁ ayuttarūpo’’ti.",
  "anya-e0101n1:192_18": "Imañca udānaṁ udānesi –",
  "anya-e0101n1:193_0": "‘‘Vacīviññattivipphārā, uppannaṁ madhupāyasaṁ;",
  "anya-e0101n1:194_0": "Sace bhutto bhaveyyāhaṁ, sājīvo garahito mama.",
  "anya-e0101n1:195_0": "‘‘Yadipi me antaguṇaṁ, nikkhamitvā bahi care;",
  "anya-e0101n1:196_0": "Neva bhindeyyaṁ ājīvaṁ, cajamānopi jīvitaṁ.",
  "anya-e0101n1:197_0": "‘‘Ārādhemi sakaṁ cittaṁ, vivajjemi anesanaṁ;",
  "anya-e0101n1:198_0": "Nāhaṁ buddhappaṭikuṭṭhaṁ, kāhāmi ca anesana’’nti.",
  "anya-e0101n1:199_0": "Ciragumbavāsikaambakhādakamahātissattheravatthupi cettha kathetabbaṁ. Evaṁ sabbathāpi.",
  "anya-e0101n1:200_0": "‘‘Anesanāya cittampi, ajanetvā vicakkhaṇo;",
  "anya-e0101n1:201_0": "Ājīvaṁ parisodheyya, saddhāpabbajito yatī’’ti.",
  "anya-e0101n1:202_0": "Yathā ca vīriyena ājīvapārisuddhi,",
  "anya-e0101n1:202_1": "tathā paccayasannissitasīlaṁ paññāya sampādetabbaṁ.",
  "anya-e0101n1:202_2": "Paññāsādhanaṁ hi taṁ,",
  "anya-e0101n1:202_3": "paññavato paccayesu ādīnavānisaṁsadassanasamatthabhāvato.",
  "anya-e0101n1:202_4": "Tasmā pahāya paccayagedhaṁ dhammena samena uppanne paccaye yathāvuttena vidhinā paññāya paccavekkhitvā paribhuñjantena sampādetabbaṁ.",
  "anya-e0101n1:203_0": "Tattha duvidhaṁ paccavekkhaṇaṁ paccayānaṁ paṭilābhakāle,",
  "anya-e0101n1:203_1": "paribhogakāle ca.",
  "anya-e0101n1:203_2": "Paṭilābhakālepi hi dhātuvasena vā paṭikūlavasena vā paccavekkhitvā ṭhapitāni cīvarādīni tato uttari paribhuñjantassa anavajjova paribhogo,",
  "anya-e0101n1:203_3": "paribhogakālepi.",
  "anya-e0101n1:203_4": "Tatrāyaṁ sanniṭṭhānakaro vinicchayo –",
  "anya-e0101n1:204_0": "Cattāro hi paribhogā theyyaparibhogo,",
  "anya-e0101n1:204_1": "iṇaparibhogo,",
  "anya-e0101n1:204_2": "dāyajjaparibhogo,",
  "anya-e0101n1:204_3": "sāmiparibhogoti.",
  "anya-e0101n1:204_4": "Tatra saṅghamajjhepi nisīditvā paribhuñjantassa dussīlassa paribhogo theyyaparibhogo nāma.",
  "anya-e0101n1:204_5": "Sīlavato apaccavekkhitvā paribhogo iṇaparibhogo nāma.",
  "anya-e0101n1:204_6": "Tasmā cīvaraṁ paribhoge paribhoge paccavekkhitabbaṁ,",
  "anya-e0101n1:204_7": "piṇḍapāto ālope ālope,",
  "anya-e0101n1:204_8": "tathā asakkontena purebhattapacchābhattapurimayāmamajjhimayāmapacchimayāmesu.",
  "anya-e0101n1:204_9": "Sacassa apaccavekkhatova aruṇaṁ uggacchati,",
  "anya-e0101n1:204_10": "iṇaparibhogaṭṭhāne tiṭṭhati.",
  "anya-e0101n1:204_11": "Senāsanampi paribhoge paribhoge paccavekkhitabbaṁ.",
  "anya-e0101n1:204_12": "Bhesajjassa paṭiggahaṇepi paribhogepi satipaccayatāva vaṭṭati.",
  "anya-e0101n1:204_13": "Evaṁ santepi paṭiggahaṇe satiṁ katvā paribhoge akarontasseva āpatti,",
  "anya-e0101n1:204_14": "paṭiggahaṇe pana satiṁ akatvā paribhoge karontassa anāpatti.",
  "anya-e0101n1:205_0": "Catubbidhā hi suddhi desanāsuddhi,",
  "anya-e0101n1:205_1": "saṁvarasuddhi,",
  "anya-e0101n1:205_2": "pariyeṭṭhisuddhi,",
  "anya-e0101n1:205_3": "paccavekkhaṇasuddhīti.",
  "anya-e0101n1:205_4": "Tattha desanāsuddhi nāma pātimokkhasaṁvarasīlaṁ.",
  "anya-e0101n1:205_5": "Tañhi desanāya sujjhanato desanāsuddhīti vuccati.",
  "anya-e0101n1:205_6": "Saṁvarasuddhi nāma indriyasaṁvarasīlaṁ.",
  "anya-e0101n1:205_7": "Tañhi ‘‘na puna evaṁ karissāmī’’ti cittādhiṭṭhānasaṁvareneva sujjhanato saṁvarasuddhīti vuccati.",
  "anya-e0101n1:205_8": "Pariyeṭṭhisuddhi nāma ājīvapārisuddhisīlaṁ.",
  "anya-e0101n1:205_9": "Tañhi anesanaṁ pahāya dhammena samena paccaye uppādentassa pariyesanāya suddhattā pariyeṭṭhisuddhīti vuccati.",
  "anya-e0101n1:205_10": "Paccavekkhaṇasuddhi nāma paccayasannissitasīlaṁ.",
  "anya-e0101n1:205_11": "Tañhi vuttappakārena paccavekkhaṇena sujjhanato paccavekkhaṇasuddhīti vuccati.",
  "anya-e0101n1:205_12": "Tena vuttaṁ ‘‘paṭiggahaṇe pana satiṁ akatvā paribhoge karontassa anāpattī’’ti.",
  "anya-e0101n1:206_0": "Sattannaṁ sekkhānaṁ paccayaparibhogo dāyajjaparibhogo nāma.",
  "anya-e0101n1:206_1": "Te hi bhagavato puttā,",
  "anya-e0101n1:206_2": "tasmā pitusantakānaṁ paccayānaṁ dāyādā hutvā te paccaye paribhuñjanti.",
  "anya-e0101n1:206_3": "Kiṁpanete bhagavato paccaye paribhuñjanti,",
  "anya-e0101n1:206_4": "udāhu gihīnaṁ paccaye paribhuñjantīti.",
  "anya-e0101n1:206_5": "Gihīhi dinnāpi bhagavatā anuññātattā bhagavato santakā honti,",
  "anya-e0101n1:206_6": "tasmā bhagavato paccaye paribhuñjantīti veditabbā.",
  "anya-e0101n1:206_7": "Dhammadāyādasuttañcettha sādhakaṁ.",
  "anya-e0101n1:207_0": "Khīṇāsavānaṁ paribhogo sāmiparibhogo nāma.",
  "anya-e0101n1:207_1": "Te hi taṇhāya dāsabyaṁ atītattā sāmino hutvā paribhuñjanti.",
  "anya-e0101n1:208_0": "Imesu paribhogesu sāmiparibhogo ca dāyajjaparibhogo ca sabbesaṁ vaṭṭati.",
  "anya-e0101n1:208_1": "Iṇaparibhogo na vaṭṭati.",
  "anya-e0101n1:208_2": "Theyyaparibhoge kathāyeva natthi.",
  "anya-e0101n1:208_3": "Yo panāyaṁ sīlavato paccavekkhitaparibhogo,",
  "anya-e0101n1:208_4": "so iṇaparibhogassa paccanīkattā āṇaṇyaparibhogo vā hoti,",
  "anya-e0101n1:208_5": "dāyajjaparibhogeyeva vā saṅgahaṁ gacchati.",
  "anya-e0101n1:208_6": "Sīlavāpi hi imāya sikkhāya samannāgatattā sekkhotveva saṅkhyaṁ gacchati.",
  "anya-e0101n1:208_7": "Imesu pana paribhogesu yasmā sāmiparibhogo aggo,",
  "anya-e0101n1:208_8": "tasmā taṁ patthayamānena bhikkhunā vuttappakārāya paccavekkhaṇāya paccavekkhitvā paribhuñjantena paccayasannissitasīlaṁ sampādetabbaṁ.",
  "anya-e0101n1:208_9": "Evaṁ karonto hi kiccakārī hoti.",
  "anya-e0101n1:208_10": "Vuttampi cetaṁ –",
  "anya-e0101n1:209_0": "‘‘Piṇḍaṁ vihāraṁ sayanāsanañca,",
  "anya-e0101n1:210_0": "Āpañca saṅghāṭirajūpavāhanaṁ;",
  "anya-e0101n1:211_0": "Sutvāna dhammaṁ sugatena desitaṁ,",
  "anya-e0101n1:212_0": "Saṅkhāya seve varapaññasāvako.",
  "anya-e0101n1:213_0": "‘‘Tasmā hi piṇḍe sayanāsane ca,",
  "anya-e0101n1:214_0": "Āpe ca saṅghāṭirajūpavāhane;",
  "anya-e0101n1:215_0": "Etesu dhammesu anūpalitto,",
  "anya-e0101n1:216_0": "Bhikkhu yathā pokkhare vāribindu. (su. ni. 393-394);",
  "anya-e0101n1:217_0": "‘‘Kālena laddhā parato anuggahā,",
  "anya-e0101n1:218_0": "Khajjesu bhojjesu ca sāyanesu ca;",
  "anya-e0101n1:219_0": "Mattaṁ sa jaññā satataṁ upaṭṭhito,",
  "anya-e0101n1:220_0": "Vaṇassa ālepanarūhane yathā.",
  "anya-e0101n1:221_0": "‘‘Kantāre puttamaṁsaṁva, akkhassabbhañjanaṁ yathā;",
  "anya-e0101n1:222_0": "Evaṁ āhāre āhāraṁ, yāpanatthamamucchito’’ti.",
  "anya-e0101n1:223_0": "Imassa ca paccayasannissitasīlassa paripūrakāritāya bhāgineyyasaṅgharakkhitasāmaṇerassa vatthu kathetabbaṁ.",
  "anya-e0101n1:223_1": "So hi sammā paccavekkhitvā paribhuñji. Yathāha –",
  "anya-e0101n1:224_0": "‘‘Upajjhāyo maṁ bhuñjamānaṁ, sālikūraṁ sunibbutaṁ;",
  "anya-e0101n1:225_0": "Mā heva tvaṁ sāmaṇera, jivhaṁ jhāpesi asaññato.",
  "anya-e0101n1:226_0": "‘‘Upajjhāyassa vaco sutvā, saṁvegamalabhiṁ tadā;",
  "anya-e0101n1:227_0": "Ekāsane nisīditvā, arahattaṁ apāpuṇiṁ.",
  "anya-e0101n1:228_0": "‘‘Sohaṁ paripuṇṇasaṅkappo, cando pannaraso yathā;",
  "anya-e0101n1:229_0": "Sabbāsavaparikkhīṇo, natthi dāni punabbhavo’’ti.",
  "anya-e0101n1:230_0": "‘‘Tasmā aññopi dukkhassa, patthayanto parikkhayaṁ;",
  "anya-e0101n1:231_0": "Yoniso paccavekkhitvā, paṭisevetha paccaye’’ti.",
  "anya-e0101n1:232_0": "Evaṁ pātimokkhasaṁvarasīlādivasena catubbidhaṁ.",
  "anya-e0101n1:233_0": "Paṭhamasīlapañcakaṁ",
  "anya-e0101n1:234_0": "20.",
  "anya-e0101n1:234_1": "Pañcavidhakoṭṭhāsassa paṭhamapañcake anupasampannasīlādivasena attho veditabbo.",
  "anya-e0101n1:234_2": "Vuttañhetaṁ paṭisambhidāyaṁ –",
  "anya-e0101n1:235_0": "‘‘Katamaṁ pariyantapārisuddhisīlaṁ?",
  "anya-e0101n1:235_1": "Anupasampannānaṁ pariyantasikkhāpadānaṁ,",
  "anya-e0101n1:235_2": "idaṁ pariyantapārisuddhisīlaṁ.",
  "anya-e0101n1:235_3": "Katamaṁ apariyantapārisuddhisīlaṁ?",
  "anya-e0101n1:235_4": "Upasampannānaṁ apariyantasikkhāpadānaṁ,",
  "anya-e0101n1:235_5": "idaṁ apariyantapārisuddhisīlaṁ.",
  "anya-e0101n1:235_6": "Katamaṁ paripuṇṇapārisuddhisīlaṁ?",
  "anya-e0101n1:235_7": "Puthujjanakalyāṇakānaṁ kusaladhamme yuttānaṁ sekkhapariyante paripūrakārīnaṁ kāye ca jīvite ca anapekkhānaṁ pariccattajīvitānaṁ,",
  "anya-e0101n1:235_8": "idaṁ paripuṇṇapārisuddhisīlaṁ.",
  "anya-e0101n1:235_9": "Katamaṁ aparāmaṭṭhapārisuddhisīlaṁ?",
  "anya-e0101n1:235_10": "Sattannaṁ sekkhānaṁ,",
  "anya-e0101n1:235_11": "idaṁ aparāmaṭṭhapārisuddhisīlaṁ.",
  "anya-e0101n1:235_12": "Katamaṁ paṭippassaddhipārisuddhisīlaṁ?",
  "anya-e0101n1:235_13": "Tathāgatasāvakānaṁ khīṇāsavānaṁ paccekabuddhānaṁ tathāgatānaṁ arahantānaṁ sammāsambuddhānaṁ,",
  "anya-e0101n1:235_14": "idaṁ paṭippassaddhipārisuddhisīla’’nti (paṭi. ma. 1.37).",
  "anya-e0101n1:236_0": "Tattha anupasampannānaṁ sīlaṁ gaṇanavasena sapariyantattā pariyantapārisuddhisīlanti veditabbaṁ.",
  "anya-e0101n1:236_1": "Upasampannānaṁ –",
  "anya-e0101n1:237_0": "‘‘Nava koṭisahassāni, asītisatakoṭiyo;",
  "anya-e0101n1:238_0": "Paññāsasatasahassāni, chattiṁsā ca punāpare.",
  "anya-e0101n1:239_0": "‘‘Ete saṁvaravinayā, sambuddhena pakāsitā;",
  "anya-e0101n1:240_0": "Peyyālamukhena niddiṭṭhā, sikkhā vinayasaṁvare’’ti. –",
  "anya-e0101n1:241_0": "Evaṁ gaṇanavasena sapariyantampi anavasesavasena samādānabhāvañca lābhayasañātiaṅgajīvitavasena adiṭṭhapariyantabhāvañca",
  "anya-e0101n1:241_1": "sandhāya apariyantapārisuddhisīlanti vuttaṁ,",
  "anya-e0101n1:241_2": "ciragumbavāsikaambakhādakamahātissattherassa sīlamiva.",
  "anya-e0101n1:241_3": "Tathā hi so āyasmā –",
  "anya-e0101n1:242_0": "‘‘Dhanaṁ caje aṅgavarassa hetu, aṅgaṁ caje jīvitaṁ rakkhamāno;",
  "anya-e0101n1:243_0": "Aṅgaṁ dhanaṁ jīvitañcāpi sabbaṁ, caje naro dhammamanussaranto’’ti. –",
  "anya-e0101n1:244_0": "Imaṁ sappurisānussatiṁ avijahanto jīvitasaṁsayepi sikkhāpadaṁ avītikkamma tadeva apariyantapārisuddhisīlaṁ",
  "anya-e0101n1:244_1": "nissāya upāsakassa piṭṭhigatova arahattaṁ pāpuṇi. Yathāha –",
  "anya-e0101n1:245_0": "‘‘Na pitā napi te mātā, na ñāti napi bandhavo;",
  "anya-e0101n1:246_0": "Karotetādisaṁ kiccaṁ, sīlavantassa kāraṇā.",
  "anya-e0101n1:247_0": "Saṁvegaṁ janayitvāna, sammasitvāna yoniso;",
  "anya-e0101n1:248_0": "Tassa piṭṭhigato santo, arahattaṁ apāpuṇī’’ti.",
  "anya-e0101n1:249_0": "Puthujjanakalyāṇakānaṁ sīlaṁ upasampadato paṭṭhāya sudhotajātimaṇi viya suparikammakatasuvaṇṇaṁ viya",
  "anya-e0101n1:249_1": "ca atiparisuddhattā cittuppādamattakenapi malena virahitaṁ arahattasseva padaṭṭhānaṁ hoti,",
  "anya-e0101n1:249_2": "tasmā paripuṇṇapārisuddhīti vuccati,",
  "anya-e0101n1:249_3": "mahāsaṅgharakkhitabhāgineyyasaṅgharakkhitattherānaṁ viya.",
  "anya-e0101n1:250_0": "Mahāsaṅgharakkhitattheraṁ kira atikkantasaṭṭhivassaṁ maraṇamañce nipannaṁ bhikkhusaṅgho lokuttarādhigamaṁ pucchi.",
  "anya-e0101n1:250_1": "Thero ‘‘natthi me lokuttaradhammo’’ti āha.",
  "anya-e0101n1:250_2": "Athassa upaṭṭhāko daharabhikkhu āha – ‘‘bhante,",
  "anya-e0101n1:250_3": "tumhe parinibbutāti samantā dvādasayojanā manussā sannipatitā,",
  "anya-e0101n1:250_4": "tumhākaṁ puthujjanakālakiriyāya mahājanassa vippaṭisāro bhavissatī’’ti. Āvuso,",
  "anya-e0101n1:250_5": "ahaṁ ‘‘metteyyaṁ bhagavantaṁ passissāmī’’ti na vipassanaṁ paṭṭhapesiṁ.",
  "anya-e0101n1:250_6": "Tena hi maṁ nisīdāpetvā okāsaṁ karohīti.",
  "anya-e0101n1:250_7": "So theraṁ nisīdāpetvā bahi nikkhanto.",
  "anya-e0101n1:250_8": "Thero tassa saha nikkhamanāva arahattaṁ patvā accharikāya saññaṁ adāsi.",
  "anya-e0101n1:250_9": "Saṅgho sannipatitvā āha – ‘‘bhante,",
  "anya-e0101n1:250_10": "evarūpe maraṇakāle lokuttaradhammaṁ nibbattentā dukkaraṁ karitthā’’ti.",
  "anya-e0101n1:250_11": "Nāvuso etaṁ dukkaraṁ,",
  "anya-e0101n1:250_12": "apica vo dukkaraṁ ācikkhissāmi – ‘‘ahaṁ, āvuso,",
  "anya-e0101n1:250_13": "pabbajitakālato paṭṭhāya asatiyā aññāṇapakataṁ kammaṁ nāma na passāmī’’ti.",
  "anya-e0101n1:250_14": "Bhāgineyyopissa paññāsavassakāle evameva arahattaṁ pāpuṇīti.",
  "anya-e0101n1:251_0": "‘‘Appassutopi ce hoti, sīlesu asamāhito;",
  "anya-e0101n1:252_0": "Ubhayena naṁ garahanti, sīlato ca sutena ca.",
  "anya-e0101n1:253_0": "‘‘Appassutopi ce hoti, sīlesu susamāhito;",
  "anya-e0101n1:254_0": "Sīlato naṁ pasaṁsanti, tassa sampajjate sutaṁ.",
  "anya-e0101n1:255_0": "‘‘Bahussutopi ce hoti, sīlesu asamāhito;",
  "anya-e0101n1:256_0": "Sīlato naṁ garahanti, nāssa sampajjate sutaṁ.",
  "anya-e0101n1:257_0": "‘‘Bahussutopi ce hoti, sīlesu susamāhito;",
  "anya-e0101n1:258_0": "Ubhayena naṁ pasaṁsanti, sīlato ca sutena ca.",
  "anya-e0101n1:259_0": "‘‘Bahussutaṁ dhammadharaṁ, sappaññaṁ buddhasāvakaṁ;",
  "anya-e0101n1:260_0": "Nekkhaṁ jambonadasseva, ko taṁ ninditumarahati;",
  "anya-e0101n1:261_0": "Devāpi naṁ pasaṁsanti, brahmunāpi pasaṁsito’’ti. (a. ni. 4.6);",
  "anya-e0101n1:262_0": "Sekkhānaṁ pana sīlaṁ diṭṭhivasena aparāmaṭṭhattā,",
  "anya-e0101n1:262_1": "puthujjanānaṁ vā pana rāgavasena aparāmaṭṭhasīlaṁ aparāmaṭṭhapārisuddhīti veditabbaṁ,",
  "anya-e0101n1:262_2": "kuṭumbiyaputtatissattherassa sīlaṁ viya.",
  "anya-e0101n1:262_3": "So hi āyasmā tathārūpaṁ sīlaṁ nissāya arahatte patiṭṭhātukāmo verike āha –",
  "anya-e0101n1:263_0": "‘‘Ubho pādāni bhinditvā, saññapessāmi vo ahaṁ;",
  "anya-e0101n1:264_0": "Aṭṭiyāmi harāyāmi, sarāgamaraṇaṁ aha’’nti.",
  "anya-e0101n1:265_0": "‘‘Evāhaṁ cintayitvāna, sammasitvāna yoniso;",
  "anya-e0101n1:266_0": "Sampatte aruṇuggamhi, arahattaṁ apāpuṇi’’nti. (dī. ni. aṭṭha. 2.373);",
  "anya-e0101n1:267_0": "Aññataropi mahāthero bāḷhagilāno sahatthā āhārampi paribhuñjituṁ asakkonto sake muttakarīse palipanno samparivattati,",
  "anya-e0101n1:267_1": "taṁ disvā aññataro daharo ‘‘aho dukkhā jīvitasaṅkhārā’’ti āha.",
  "anya-e0101n1:267_2": "Tamenaṁ mahāthero āha – ‘‘ahaṁ, āvuso,",
  "anya-e0101n1:267_3": "idāni miyyamāno saggasampattiṁ labhissāmi,",
  "anya-e0101n1:267_4": "natthi me ettha saṁsayo,",
  "anya-e0101n1:267_5": "imaṁ pana sīlaṁ bhinditvā laddhasampatti nāma sikkhaṁ paccakkhāya paṭiladdhagihibhāvasadisī’’ti vatvā",
  "anya-e0101n1:267_6": "‘‘sīleneva saddhiṁ marissāmī’’ti tattheva nipanno tameva rogaṁ sammasanto arahattaṁ patvā bhikkhusaṅghassa",
  "anya-e0101n1:267_7": "imāhi gāthāhi byākāsi –",
  "anya-e0101n1:268_0": "‘‘Phuṭṭhassa me aññatarena byādhinā,",
  "anya-e0101n1:269_0": "Rogena bāḷhaṁ dukhitassa ruppato;",
  "anya-e0101n1:270_0": "Parisussati khippamidaṁ kaḷevaraṁ,",
  "anya-e0101n1:271_0": "Pupphaṁ yathā paṁsuni ātape kataṁ.",
  "anya-e0101n1:272_0": "‘‘Ajaññaṁ jaññasaṅkhātaṁ, asuciṁ sucisammataṁ;",
  "anya-e0101n1:273_0": "Nānākuṇapaparipūraṁ, jaññarūpaṁ apassato.",
  "anya-e0101n1:274_0": "‘‘Dhiratthu maṁ āturaṁ pūtikāyaṁ, duggandhiyaṁ asuci byādhidhammaṁ;",
  "anya-e0101n1:275_0": "Yatthappamattā adhimucchitā pajā, hāpenti maggaṁ sugatūpapattiyā’’ti.",
  "anya-e0101n1:276_0": "Arahantādīnaṁ pana sīlaṁ sabbadarathappaṭippassaddhiyā parisuddhattā paṭippassaddhipārisuddhīti veditabbaṁ.",
  "anya-e0101n1:276_1": "Evaṁ pariyantapārisuddhiādivasena pañcavidhaṁ.",
  "anya-e0101n1:277_0": "Dutiyasīlapañcakaṁ",
  "anya-e0101n1:278_0": "Dutiyapañcake pāṇātipātādīnaṁ pahānādivasena attho veditabbo. Vuttañhetaṁ paṭisambhidāyaṁ –",
  "anya-e0101n1:279_0": "‘‘Pañca sīlāni pāṇātipātassa pahānaṁ sīlaṁ,",
  "anya-e0101n1:279_1": "veramaṇī sīlaṁ,",
  "anya-e0101n1:279_2": "cetanā sīlaṁ,",
  "anya-e0101n1:279_3": "saṁvaro sīlaṁ,",
  "anya-e0101n1:279_4": "avītikkamo sīlaṁ.",
  "anya-e0101n1:279_5": "Adinnādānassa,",
  "anya-e0101n1:279_6": "kāmesumicchācārassa,",
  "anya-e0101n1:279_7": "musāvādassa,",
  "anya-e0101n1:279_8": "pisuṇāya vācāya,",
  "anya-e0101n1:279_9": "pharusāya vācāya,",
  "anya-e0101n1:279_10": "samphappalāpassa,",
  "anya-e0101n1:279_11": "abhijjhāya,",
  "anya-e0101n1:279_12": "byāpādassa,",
  "anya-e0101n1:279_13": "micchādiṭṭhiyā,",
  "anya-e0101n1:279_14": "nekkhammena kāmacchandassa,",
  "anya-e0101n1:279_15": "abyāpādena byāpādassa,",
  "anya-e0101n1:279_16": "ālokasaññāya thinamiddhassa,",
  "anya-e0101n1:279_17": "avikkhepena uddhaccassa,",
  "anya-e0101n1:279_18": "dhammavavatthānena vicikicchāya,",
  "anya-e0101n1:279_19": "ñāṇena avijjāya,",
  "anya-e0101n1:279_20": "pāmojjena aratiyā,",
  "anya-e0101n1:279_21": "paṭhamena jhānena nīvaraṇānaṁ,",
  "anya-e0101n1:279_22": "dutiyena jhānena vitakkavicārānaṁ,",
  "anya-e0101n1:279_23": "tatiyena jhānena pītiyā,",
  "anya-e0101n1:279_24": "catutthena jhānena sukhadukkhānaṁ,",
  "anya-e0101n1:279_25": "ākāsānañcāyatanasamāpattiyā rūpasaññāya paṭighasaññāya nānattasaññāya,",
  "anya-e0101n1:279_26": "viññāṇañcāyatanasamāpattiyā ākāsānañcāyatanasaññāya,",
  "anya-e0101n1:279_27": "ākiñcaññāyatanasamāpattiyā viññāṇañcāyatanasaññāya,",
  "anya-e0101n1:279_28": "nevasaññānāsaññāyatanasamāpattiyā ākiñcaññāyatanasaññāya,",
  "anya-e0101n1:279_29": "aniccānupassanāya niccasaññāya,",
  "anya-e0101n1:279_30": "dukkhānupassanāya sukhasaññāya,",
  "anya-e0101n1:279_31": "anattānupassanāya attasaññāya,",
  "anya-e0101n1:279_32": "nibbidānupassanāya nandiyā,",
  "anya-e0101n1:279_33": "virāgānupassanāya rāgassa,",
  "anya-e0101n1:279_34": "nirodhānupassanāya samudayassa,",
  "anya-e0101n1:279_35": "paṭinissaggānupassanāya ādānassa,",
  "anya-e0101n1:279_36": "khayānupassanāya ghanasaññāya,",
  "anya-e0101n1:279_37": "vayānupassanāya āyūhanassa,",
  "anya-e0101n1:279_38": "vipariṇāmānupassanāya dhuvasaññāya,",
  "anya-e0101n1:279_39": "animittānupassanāya nimittassa,",
  "anya-e0101n1:279_40": "appaṇihitānupassanāya paṇidhiyā,",
  "anya-e0101n1:279_41": "suññatānupassanāya abhinivesassa,",
  "anya-e0101n1:279_42": "adhipaññādhammavipassanāya sārādānābhinivesassa,",
  "anya-e0101n1:279_43": "yathābhūtañāṇadassanena sammohābhinivesassa,",
  "anya-e0101n1:279_44": "ādīnavānupassanāya ālayābhinivesassa,",
  "anya-e0101n1:279_45": "paṭisaṅkhānupassanāya appaṭisaṅkhāya,",
  "anya-e0101n1:279_46": "vivaṭṭanānupassanāya saññogābhinivesassa,",
  "anya-e0101n1:279_47": "sotāpattimaggena diṭṭhekaṭṭhānaṁ kilesānaṁ,",
  "anya-e0101n1:279_48": "sakadāgāmimaggena oḷārikānaṁ kilesānaṁ,",
  "anya-e0101n1:279_49": "anāgāmimaggena aṇusahagatānaṁ kilesānaṁ,",
  "anya-e0101n1:279_50": "arahattamaggena sabbakilesānaṁ pahānaṁ sīlaṁ, veramaṇī, cetanā, saṁvaro,",
  "anya-e0101n1:279_51": "avītikkamo sīlaṁ.",
  "anya-e0101n1:279_52": "Evarūpāni sīlāni cittassa avippaṭisārāya saṁvattanti,",
  "anya-e0101n1:279_53": "pāmojjāya saṁvattanti,",
  "anya-e0101n1:279_54": "pītiyā saṁvattanti,",
  "anya-e0101n1:279_55": "passaddhiyā saṁvattanti,",
  "anya-e0101n1:279_56": "somanassāya saṁvattanti,",
  "anya-e0101n1:279_57": "āsevanāya saṁvattanti,",
  "anya-e0101n1:279_58": "bhāvanāya saṁvattanti,",
  "anya-e0101n1:279_59": "bahulīkammāya saṁvattanti,",
  "anya-e0101n1:279_60": "alaṅkārāya saṁvattanti,",
  "anya-e0101n1:279_61": "parikkhārāya saṁvattanti,",
  "anya-e0101n1:279_62": "parivārāya saṁvattanti,",
  "anya-e0101n1:279_63": "pāripūriyā saṁvattanti,",
  "anya-e0101n1:279_64": "ekantanibbidāya virāgāya nirodhāya upasamāya abhiññāya sambodhāya nibbānāya saṁvattantī’’ti (paṭi. ma. 1.41).",
  "anya-e0101n1:280_0": "Ettha ca pahānanti koci dhammo nāma natthi aññatra vuttappakārānaṁ pāṇātipātādīnaṁ anuppādamattato.",
  "anya-e0101n1:280_1": "Yasmā pana taṁ taṁ pahānaṁ tassa tassa kusaladhammassa patiṭṭhānaṭṭhena upadhāraṇaṁ hoti,",
  "anya-e0101n1:280_2": "vikampābhāvakaraṇena ca samādānaṁ.",
  "anya-e0101n1:280_3": "Tasmā pubbe vutteneva upadhāraṇasamādhānasaṅkhātena sīlanaṭṭhena sīlanti vuttaṁ.",
  "anya-e0101n1:280_4": "Itare cattāro dhammā tato tato veramaṇivasena,",
  "anya-e0101n1:280_5": "tassa tassa saṁvaravasena,",
  "anya-e0101n1:280_6": "tadubhayasampayuttacetanāvasena,",
  "anya-e0101n1:280_7": "taṁ taṁ avītikkamantassa avītikkamanavasena ca cetaso pavattisabbhāvaṁ sandhāya vuttā.",
  "anya-e0101n1:280_8": "Sīlaṭṭho pana tesaṁ pubbe pakāsitoyevāti.",
  "anya-e0101n1:280_9": "Evaṁ pahānasīlādivasena pañcavidhaṁ.",
  "anya-e0101n1:281_0": "Ettāvatā ca kiṁ sīlaṁ?",
  "anya-e0101n1:281_1": "Kenaṭṭhena sīlaṁ?",
  "anya-e0101n1:281_2": "Kānassa lakkhaṇarasapaccupaṭṭhānapadaṭṭhānāni?",
  "anya-e0101n1:281_3": "Kimānisaṁsaṁ sīlaṁ?",
  "anya-e0101n1:281_4": "Katividhaṁ cetaṁ sīlanti?",
  "anya-e0101n1:281_5": "Imesaṁ pañhānaṁ vissajjanaṁ niṭṭhitaṁ.",
  "anya-e0101n1:282_0": "Sīlasaṁkilesavodānaṁ",
  "anya-e0101n1:283_0": "21.",
  "anya-e0101n1:283_1": "Yaṁ pana vuttaṁ ‘‘ko cassa saṁkileso,",
  "anya-e0101n1:283_2": "kiṁ vodāna’’nti.",
  "anya-e0101n1:283_3": "Tatra vadāma –",
  "anya-e0101n1:283_4": "khaṇḍādibhāvo sīlassa saṁkileso,",
  "anya-e0101n1:283_5": "akhaṇḍādibhāvo vodānaṁ.",
  "anya-e0101n1:283_6": "So pana khaṇḍādibhāvo lābhayasādihetukena bhedena ca sattavidhamethunasaṁyogena ca saṅgahito.",
  "anya-e0101n1:284_0": "Tathā hi yassa sattasu āpattikkhandhesu ādimhi vā ante vā sikkhāpadaṁ bhinnaṁ hoti,",
  "anya-e0101n1:284_1": "tassa sīlaṁ pariyante chinnasāṭako viya khaṇḍaṁ nāma hoti.",
  "anya-e0101n1:284_2": "Yassa pana vemajjhe bhinnaṁ,",
  "anya-e0101n1:284_3": "tassa majjhe chiddasāṭako viya chiddaṁ nāma hoti.",
  "anya-e0101n1:284_4": "Yassa paṭipāṭiyā dve tīṇi bhinnāni,",
  "anya-e0101n1:284_5": "tassa piṭṭhiyā vā kucchiyā vā uṭṭhitena visabhāgavaṇṇena kāḷarattādīnaṁ aññatarasarīravaṇṇā gāvī viya sabalaṁ nāma hoti.",
  "anya-e0101n1:284_6": "Yassa antarantarā bhinnāni,",
  "anya-e0101n1:284_7": "tassa antarantarā visabhāgavaṇṇabinduvicitrā gāvī viya kammāsaṁ nāma hoti.",
  "anya-e0101n1:284_8": "Evaṁ tāva lābhādihetukena bhedena khaṇḍādibhāvo hoti.",
  "anya-e0101n1:285_0": "Evaṁ sattavidhamethunasaṁyogavasena. Vuttañhi bhagavatā –",
  "anya-e0101n1:286_0": "‘‘Idha, brāhmaṇa,",
  "anya-e0101n1:286_1": "ekacco samaṇo vā brāhmaṇo vā sammā brahmacārī paṭijānamāno na heva kho mātugāmena saddhiṁ dvayaṁdvayasamāpattiṁ samāpajjati,",
  "anya-e0101n1:286_2": "apica kho mātugāmassa ucchādanaṁ parimaddanaṁ nhāpanaṁ sambāhanaṁ sādiyati,",
  "anya-e0101n1:286_3": "so tadassādeti,",
  "anya-e0101n1:286_4": "taṁ nikāmeti,",
  "anya-e0101n1:286_5": "tena ca vittiṁ āpajjati,",
  "anya-e0101n1:286_6": "idampi kho, brāhmaṇa,",
  "anya-e0101n1:286_7": "brahmacariyassa khaṇḍampi chiddampi sabalampi kammāsampi.",
  "anya-e0101n1:286_8": "Ayaṁ vuccati, brāhmaṇa,",
  "anya-e0101n1:286_9": "aparisuddhaṁ brahmacariyaṁ carati saṁyutto methunena saṁyogena,",
  "anya-e0101n1:286_10": "na parimuccati jātiyā.",
  "anya-e0101n1:286_11": "Jarāya maraṇena…pe…",
  "anya-e0101n1:286_12": "na parimuccati dukkhasmāti vadāmi.",
  "anya-e0101n1:287_0": "‘‘Puna caparaṁ, brāhmaṇa,",
  "anya-e0101n1:287_1": "idhekacco samaṇo vā…pe…",
  "anya-e0101n1:287_2": "paṭijānamāno na heva kho mātugāmena saddhiṁ dvayaṁ dvayasamāpattiṁ samāpajjati.",
  "anya-e0101n1:287_3": "Napi mātugāmassa ucchādanaṁ…pe… sādiyati.",
  "anya-e0101n1:287_4": "Apica kho mātugāmena saddhiṁ sañjagghati saṁkīḷati saṁkelāyati,",
  "anya-e0101n1:287_5": "so tadassādeti…pe…",
  "anya-e0101n1:287_6": "na parimuccati dukkhasmāti vadāmi.",
  "anya-e0101n1:288_0": "‘‘Puna caparaṁ, brāhmaṇa,",
  "anya-e0101n1:288_1": "idhekacco samaṇo vā…pe…",
  "anya-e0101n1:288_2": "na heva kho mātugāmena saddhiṁ dvayaṁ dvayasamāpattiṁ samāpajjati.",
  "anya-e0101n1:288_3": "Napi mātugāmassa ucchādanaṁ…pe… sādiyati.",
  "anya-e0101n1:288_4": "Napi mātugāmena saddhiṁ sañjagghati saṁkīḷati saṁkelāyati.",
  "anya-e0101n1:288_5": "Apica kho mātugāmassa cakkhunā cakkhuṁ upanijjhāyati pekkhati,",
  "anya-e0101n1:288_6": "so tadassādeti…pe…",
  "anya-e0101n1:288_7": "na parimuccati dukkhasmāti vadāmi.",
  "anya-e0101n1:289_0": "‘‘Puna caparaṁ, brāhmaṇa,",
  "anya-e0101n1:289_1": "idhekacco samaṇo vā…pe…",
  "anya-e0101n1:289_2": "na heva kho mātugāmena…",
  "anya-e0101n1:289_3": "napi mātugāmassa…",
  "anya-e0101n1:289_4": "napi mātugāmena…",
  "anya-e0101n1:289_5": "napi mātugāmassa…pe… pekkhati.",
  "anya-e0101n1:289_6": "Apica kho mātugāmassa saddaṁ suṇāti tirokuṭṭā vā tiropākārā vā hasantiyā vā bhaṇantiyā vā gāyantiyā vā rodantiyā vā,",
  "anya-e0101n1:289_7": "so tadassādeti…pe…",
  "anya-e0101n1:289_8": "dukkhasmāti vadāmi.",
  "anya-e0101n1:290_0": "‘‘Puna caparaṁ, brāhmaṇa,",
  "anya-e0101n1:290_1": "idhekacco samaṇo vā…pe…",
  "anya-e0101n1:290_2": "na heva kho mātugāmena…",
  "anya-e0101n1:290_3": "napi mātugāmassa…",
  "anya-e0101n1:290_4": "napi mātugāmena…",
  "anya-e0101n1:290_5": "napi mātugāmassa…pe…",
  "anya-e0101n1:290_6": "rodantiyā vā.",
  "anya-e0101n1:290_7": "Apica kho yānissa tāni pubbe mātugāmena saddhiṁ hasitalapitakīḷitāni,",
  "anya-e0101n1:290_8": "tāni anussarati,",
  "anya-e0101n1:290_9": "so tadassādeti…pe…",
  "anya-e0101n1:290_10": "dukkhasmāti vadāmi.",
  "anya-e0101n1:291_0": "‘‘Puna caparaṁ, brāhmaṇa,",
  "anya-e0101n1:291_1": "idhekacco samaṇo vā…pe…",
  "anya-e0101n1:291_2": "na heva kho mātugāmena…pe…",
  "anya-e0101n1:291_3": "napi mātugāmassa…pe…",
  "anya-e0101n1:291_4": "napi yānissa tāni pubbe mātugāmena saddhiṁ hasitalapitakīḷitāni,",
  "anya-e0101n1:291_5": "tāni anussarati.",
  "anya-e0101n1:291_6": "Apica kho passati gahapatiṁ vā gahapatiputtaṁ vā pañcahi kāmaguṇehi samappitaṁ samaṅgībhūtaṁ paricārayamānaṁ,",
  "anya-e0101n1:291_7": "so tadassādeti…pe…",
  "anya-e0101n1:291_8": "dukkhasmāti vadāmi.",
  "anya-e0101n1:292_0": "‘‘Puna caparaṁ, brāhmaṇa,",
  "anya-e0101n1:292_1": "idhekacco samaṇo vā…pe…",
  "anya-e0101n1:292_2": "na heva kho mātugāmena…pe…",
  "anya-e0101n1:292_3": "napi passati gahapatiṁ vā gahapatiputtaṁ vā…pe…",
  "anya-e0101n1:292_4": "paricārayamānaṁ.",
  "anya-e0101n1:292_5": "Apica kho aññataraṁ devanikāyaṁ paṇidhāya brahmacariyaṁ carati ‘imināhaṁ sīlena vā vatena vā tapena vā",
  "anya-e0101n1:292_6": "brahmacariyena vā devo vā bhavissāmi devaññataro vā’ti.",
  "anya-e0101n1:292_7": "So tadassādeti,",
  "anya-e0101n1:292_8": "taṁ nikāmeti,",
  "anya-e0101n1:292_9": "tena ca vittiṁ āpajjati.",
  "anya-e0101n1:292_10": "Idampi kho, brāhmaṇa,",
  "anya-e0101n1:292_11": "brahmacariyassa khaṇḍampi chiddampi sabalampi kammāsampī’’ti (a. ni. 7.50).",
  "anya-e0101n1:293_0": "Evaṁ lābhādihetukena bhedena ca sattavidhamethunasaṁyogena ca khaṇḍādibhāvo saṅgahitoti veditabbo.",
  "anya-e0101n1:294_0": "Akhaṇḍādibhāvo pana sabbaso sikkhāpadānaṁ abhedena,",
  "anya-e0101n1:294_1": "bhinnānañca sappaṭikammānaṁ paṭikammakaraṇena,",
  "anya-e0101n1:294_2": "sattavidhamethunasaṁyogābhāvena ca,",
  "anya-e0101n1:294_3": "aparāya ca ‘‘kodho upanāho makkho paḷāso issā macchariyaṁ māyā sātheyyaṁ thambho sārambho māno atimāno",
  "anya-e0101n1:294_4": "mado pamādo’’tiādīnaṁ pāpadhammānaṁ anuppattiyā,",
  "anya-e0101n1:294_5": "appicchatāsantuṭṭhitāsallekhatādīnañca guṇānaṁ uppattiyā saṅgahito.",
  "anya-e0101n1:295_0": "Yāni hi sīlāni lābhādīnampi atthāya abhinnāni,",
  "anya-e0101n1:295_1": "pamādadosena vā bhinnānipi paṭikammakatāni ,",
  "anya-e0101n1:295_2": "methunasaṁyogehi vā kodhupanāhādīhi vā pāpadhammehi anupahatāni,",
  "anya-e0101n1:295_3": "tāni sabbaso akhaṇḍāni acchiddāni asabalāni akammāsānīti vuccanti.",
  "anya-e0101n1:295_4": "Tāniyeva bhujissabhāvakaraṇato ca bhujissāni,",
  "anya-e0101n1:295_5": "viññūhi pasatthattā viññupasatthāni,",
  "anya-e0101n1:295_6": "taṇhādiṭṭhīhi aparāmaṭṭhattā aparāmaṭṭhāni,",
  "anya-e0101n1:295_7": "upacārasamādhiṁ vā appanāsamādhiṁ vā saṁvattayantīti samādhisaṁvattanikāni ca honti.",
  "anya-e0101n1:295_8": "Tasmā nesaṁ esa ‘akhaṇḍādibhāvo vodāna’nti veditabbo.",
  "anya-e0101n1:296_0": "Taṁ panetaṁ vodānaṁ dvīhākārehi sampajjati sīlavipattiyā ca ādīnavadassanena,",
  "anya-e0101n1:296_1": "sīlasampattiyā ca ānisaṁsadassanena.",
  "anya-e0101n1:296_2": "Tattha ‘‘pañcime,",
  "anya-e0101n1:296_3": "bhikkhave,",
  "anya-e0101n1:296_4": "ādīnavā dussīlassa sīlavipattiyā’’ti (dī. ni. 2.149; a. ni.",
  "anya-e0101n1:296_5": "5.213) evamādisuttanayena sīlavipattiyā ādīnavo daṭṭhabbo.",
  "anya-e0101n1:297_0": "Apica dussīlo puggalo dussīlyahetu amanāpo hoti devamanussānaṁ,",
  "anya-e0101n1:297_1": "ananusāsanīyo sabrahmacārīnaṁ,",
  "anya-e0101n1:297_2": "dukkhito dussīlyagarahāsu,",
  "anya-e0101n1:297_3": "vippaṭisārī sīlavataṁ pasaṁsāsu,",
  "anya-e0101n1:297_4": "tāya ca pana dussīlyatāya sāṇasāṭako viya dubbaṇṇo hoti.",
  "anya-e0101n1:297_5": "Ye kho panassa diṭṭhānugatiṁ āpajjanti,",
  "anya-e0101n1:297_6": "tesaṁ dīgharattaṁ apāyadukkhāvahanato dukkhasamphasso.",
  "anya-e0101n1:297_7": "Yesaṁ deyyadhammaṁ paṭiggaṇhāti,",
  "anya-e0101n1:297_8": "tesaṁ namahapphalakaraṇato appaggho.",
  "anya-e0101n1:297_9": "Anekavassagaṇikagūthakūpo viya dubbisodhano.",
  "anya-e0101n1:297_10": "Chavālātamiva ubhato paribāhiro.",
  "anya-e0101n1:297_11": "Bhikkhubhāvaṁ paṭijānantopi abhikkhuyeva gogaṇaṁ anubandhagadrabho viya.",
  "anya-e0101n1:297_12": "Satatubbiggo sabbaverikapuriso viya.",
  "anya-e0101n1:297_13": "Asaṁvāsāraho matakaḷevaraṁ viya.",
  "anya-e0101n1:297_14": "Sutādiguṇayuttopi sabrahmacārīnaṁ apūjāraho susānaggi viya brāhmaṇānaṁ.",
  "anya-e0101n1:297_15": "Abhabbo visesādhigame andho viya rūpadassane.",
  "anya-e0101n1:297_16": "Nirāso saddhamme caṇḍālakumārako viya rajje.",
  "anya-e0101n1:297_17": "Sukhitosmīti maññamānopi dukkhitova aggikkhandhapariyāye vuttadukkhabhāgitāya.",
  "anya-e0101n1:298_0": "Dussīlānañhi pañcakāmaguṇaparibhogavandanamānanādisukhassādagadhitacittānaṁ tappaccayaṁ anussaraṇamattenāpi",
  "anya-e0101n1:298_1": "hadayasantāpaṁ janayitvā uṇhalohituggārappavattanasamatthaṁ atikaṭukaṁ dukkhaṁ dassento sabbākārena paccakkhakammavipāko",
  "anya-e0101n1:298_2": "bhagavā āha –",
  "anya-e0101n1:299_0": "‘‘Passatha no tumhe,",
  "anya-e0101n1:299_1": "bhikkhave,",
  "anya-e0101n1:299_2": "amuṁ mahantaṁ aggikkhandhaṁ ādittaṁ sampajjalitaṁ sajotibhūta’nti? Evaṁ, bhanteti.",
  "anya-e0101n1:299_3": "Taṁ kiṁ maññatha,",
  "anya-e0101n1:299_4": "bhikkhave,",
  "anya-e0101n1:299_5": "katamaṁ nu kho varaṁ yaṁ amuṁ mahantaṁ aggikkhandhaṁ ādittaṁ sampajjalitaṁ sajotibhūtaṁ āliṅgetvā upanisīdeyya vā upanipajjeyya vā,",
  "anya-e0101n1:299_6": "yaṁ khattiyakaññaṁ vā brāhmaṇakaññaṁ vā gahapatikaññaṁ vā mudutalunahatthapādaṁ āliṅgetvā upanisīdeyya vā upanipajjeyya vāti. Etadeva, bhante,",
  "anya-e0101n1:299_7": "varaṁ yaṁ khattiyakaññaṁ vā…pe…",
  "anya-e0101n1:299_8": "upanipajjeyya vā.",
  "anya-e0101n1:299_9": "Dukkhaṁ hetaṁ, bhante,",
  "anya-e0101n1:299_10": "yaṁ amuṁ mahantaṁ aggikkhandhaṁ…pe…",
  "anya-e0101n1:299_11": "upanipajjeyya vāti.",
  "anya-e0101n1:299_12": "Ārocayāmi vo,",
  "anya-e0101n1:299_13": "bhikkhave,",
  "anya-e0101n1:299_14": "paṭivedayāmi vo,",
  "anya-e0101n1:299_15": "bhikkhave,",
  "anya-e0101n1:299_16": "yathā etadeva tassa varaṁ dussīlassa pāpadhammassa asucisaṅkassarasamācārassa paṭicchannakammantassa",
  "anya-e0101n1:299_17": "assamaṇassa samaṇapaṭiññassa abrahmacārissa brahmacāripaṭiññassa antopūtikassa avassutassa kasambujātassa",
  "anya-e0101n1:299_18": "yaṁ amuṁ mahantaṁ aggikkhandhaṁ…pe…",
  "anya-e0101n1:299_19": "upanipajjeyya vā.",
  "anya-e0101n1:299_20": "Taṁ kissa hetu?",
  "anya-e0101n1:299_21": "Tatonidānaṁ hi so,",
  "anya-e0101n1:299_22": "bhikkhave,",
  "anya-e0101n1:299_23": "maraṇaṁ vā nigaccheyya maraṇamattaṁ vā dukkhaṁ,",
  "anya-e0101n1:299_24": "na tveva tappaccayā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyyā’’ti (a. ni. 7.72).",
  "anya-e0101n1:300_0": "Evaṁ aggikkhandhupamāya itthipaṭibaddhapañcakāmaguṇaparibhogapaccayaṁ dukkhaṁ dassetvā eteneva upāyena –",
  "anya-e0101n1:301_0": "‘‘Taṁ kiṁ maññatha,",
  "anya-e0101n1:301_1": "bhikkhave,",
  "anya-e0101n1:301_2": "katamaṁ nu kho varaṁ yaṁ balavā puriso daḷhāya vāḷarajjuyā ubho jaṅghā veṭhetvā ghaṁseyya,",
  "anya-e0101n1:301_3": "sā chaviṁ chindeyya,",
  "anya-e0101n1:301_4": "chaviṁ chetvā cammaṁ chindeyya,",
  "anya-e0101n1:301_5": "cammaṁ chetvā maṁsaṁ chindeyya,",
  "anya-e0101n1:301_6": "maṁsaṁ chetvā nhāruṁ chindeyya,",
  "anya-e0101n1:301_7": "nhāruṁ chetvā aṭṭhiṁ chindeyya,",
  "anya-e0101n1:301_8": "aṭṭhiṁ chetvā aṭṭhimiñjaṁ āhacca tiṭṭheyya,",
  "anya-e0101n1:301_9": "yaṁ vā khattiyamahāsālānaṁ vā brāhmaṇamahāsālānaṁ vā gahapatimahāsālānaṁ vā abhivādanaṁ sādiyeyyā’’ti ca.",
  "anya-e0101n1:302_0": "‘‘Taṁ kiṁ maññatha,",
  "anya-e0101n1:302_1": "bhikkhave,",
  "anya-e0101n1:302_2": "katamaṁ nu kho varaṁ yaṁ balavā puriso tiṇhāya sattiyā teladhotāya paccorasmiṁ pahareyya,",
  "anya-e0101n1:302_3": "yaṁ vā khattiyamahāsālānaṁ vā brāhmaṇamahāsālānaṁ vā gahapatimahāsālānaṁ vā añjalikammaṁ sādiyeyyā’’ti ca.",
  "anya-e0101n1:303_0": "‘‘Taṁ kiṁ maññatha,",
  "anya-e0101n1:303_1": "bhikkhave,",
  "anya-e0101n1:303_2": "katamaṁ nu kho varaṁ yaṁ balavā puriso tattena ayopaṭṭena ādittena sampajjalitena sajotibhūtena kāyaṁ sampaliveṭheyya,",
  "anya-e0101n1:303_3": "yaṁ vā khattiyamahāsālānaṁ vā brāhmaṇamahāsālānaṁ vā gahapatimahāsālānaṁ vā saddhādeyyaṁ cīvaraṁ paribhuñjeyyā’’ti ca.",
  "anya-e0101n1:304_0": "‘‘Taṁ kiṁ maññatha,",
  "anya-e0101n1:304_1": "bhikkhave,",
  "anya-e0101n1:304_2": "katamaṁ nu kho varaṁ yaṁ balavā puriso tattena ayosaṅkunā ādittena sampajjalitena sajotibhūtena mukhaṁ",
  "anya-e0101n1:304_3": "vivaritvā tattaṁ lohaguḷaṁ ādittaṁ sampajjalitaṁ sajotibhūtaṁ mukhe pakkhipeyya,",
  "anya-e0101n1:304_4": "taṁ tassa oṭṭhampi ḍaheyya, mukhampi, jivhampi,",
  "anya-e0101n1:304_5": "kaṇṭhampi,",
  "anya-e0101n1:304_6": "udarampi ḍaheyya,",
  "anya-e0101n1:304_7": "antampi antaguṇampi ādāya adhobhāgaṁ nikkhameyya,",
  "anya-e0101n1:304_8": "yaṁ vā khattiya… brāhmaṇa…",
  "anya-e0101n1:304_9": "gahapatimahāsālānaṁ vā saddhādeyyaṁ piṇḍapātaṁ paribhuñjeyyā’’ti ca.",
  "anya-e0101n1:305_0": "‘‘Taṁ kiṁ maññatha,",
  "anya-e0101n1:305_1": "bhikkhave,",
  "anya-e0101n1:305_2": "katamaṁ nu kho varaṁ yaṁ balavā puriso sīse vā gahetvā khandhe vā gahetvā tattaṁ ayomañcaṁ vā ayopīṭhaṁ",
  "anya-e0101n1:305_3": "vā ādittaṁ sampajjalitaṁ sajotibhūtaṁ abhinisīdāpeyya vā abhinipajjāpeyya vā,",
  "anya-e0101n1:305_4": "yaṁ vā khattiya… brāhmaṇa…",
  "anya-e0101n1:305_5": "gahapatimahāsālānaṁ vā saddhādeyyaṁ mañcapīṭhaṁ paribhuñjeyyā’’ti ca.",
  "anya-e0101n1:306_0": "‘‘Taṁ kiṁ maññatha,",
  "anya-e0101n1:306_1": "bhikkhave,",
  "anya-e0101n1:306_2": "katamaṁ nu kho varaṁ yaṁ balavā puriso uddhaṁpādaṁ adhosiraṁ gahetvā tattāya ayokumbhiyā pakkhipeyya ādittāya sampajjalitāya sajotibhūtāya ,",
  "anya-e0101n1:306_3": "so tattha pheṇuddehakaṁ paccamāno sakimpi uddhaṁ gaccheyya,",
  "anya-e0101n1:306_4": "sakimpi adho gaccheyya,",
  "anya-e0101n1:306_5": "sakimpi tiriyaṁ gaccheyya,",
  "anya-e0101n1:306_6": "yaṁ vā khattiya… brāhmaṇa…",
  "anya-e0101n1:306_7": "gahapatimahāsālānaṁ vā saddhādeyyaṁ vihāraṁ paribhuñjeyyā’’ti cāti (a. ni. 7.72).",
  "anya-e0101n1:307_0": "Imāhi vāḷarajjutiṇhasattiayopaṭṭaayoguḷaayomañcaayopīṭhaayokumbhīupamāhi abhivādanaañjalikammacīvarapiṇḍapātamañcapīṭhavihāraparibhogapaccayaṁ",
  "anya-e0101n1:307_1": "dukkhaṁ dassesi. Tasmā –",
  "anya-e0101n1:308_0": "Aggikkhandhāliṅganadukkhādhikadukkhakaṭukaphalaṁ;",
  "anya-e0101n1:309_0": "Avijahato kāmasukhaṁ, sukhaṁ kuto bhinnasīlassa.",
  "anya-e0101n1:310_0": "Abhivādanasādiyane , kiṁ nāma sukhaṁ vipannasīlassa;",
  "anya-e0101n1:311_0": "Daḷhavāḷarajjughaṁsanadukkhādhikadukkhabhāgissa.",
  "anya-e0101n1:312_0": "Saddhānamañjalikammasādiyane kiṁ sukhaṁ asīlassa;",
  "anya-e0101n1:313_0": "Sattippahāradukkhādhimattadukkhassa yaṁhetu.",
  "anya-e0101n1:314_0": "Cīvaraparibhogasukhaṁ, kiṁ nāma asaṁyatassa;",
  "anya-e0101n1:315_0": "Yena ciraṁ anubhavitabbo, niraye jalitaayopaṭṭasamphasso.",
  "anya-e0101n1:316_0": "Madhuropi piṇḍapāto, halāhalavisūpamo asīlassa;",
  "anya-e0101n1:317_0": "Ādittā gilitabbā, ayoguḷā yena cirarattaṁ.",
  "anya-e0101n1:318_0": "Sukhasammatopi dukkho, asīlino mañcapīṭhaparibhogo;",
  "anya-e0101n1:319_0": "Yaṁ bādhissanti ciraṁ, jalitaayomañcapīṭhāni.",
  "anya-e0101n1:320_0": "Dussīlassa vihāre, saddhādeyyamhi kā nivāsa rati;",
  "anya-e0101n1:321_0": "Jalitesu nivasitabbaṁ, yena ayokumbhimajjhesu.",
  "anya-e0101n1:322_0": "Saṅkasarasamācāro, kasambujāto avassuto pāpo;",
  "anya-e0101n1:323_0": "Antopūtīti ca yaṁ, nindanto āha lokagaru.",
  "anya-e0101n1:324_0": "Dhī jīvitaṁ asaññatassa, tassa samaṇajanavesadhārissa;",
  "anya-e0101n1:325_0": "Assamaṇassa upahataṁ, khatamattānaṁ vahantassa.",
  "anya-e0101n1:326_0": "Gūthaṁ viya kuṇapaṁ viya, maṇḍanakāmā vivajjayantīdha;",
  "anya-e0101n1:327_0": "Yaṁ nāma sīlavanto, santo kiṁ jīvitaṁ tassa.",
  "anya-e0101n1:328_0": "Sabbabhayehi amutto, mutto sabbehi adhigamasukhehi;",
  "anya-e0101n1:329_0": "Supihitasaggadvāro, apāyamaggaṁ samārūḷho.",
  "anya-e0101n1:330_0": "Karuṇāya vatthubhūto, kāruṇikajanassa nāma ko añño;",
  "anya-e0101n1:331_0": "Dussīlasamo dussī, latāya iti bahuvidhā dosāti.",
  "anya-e0101n1:332_0": "Evamādinā paccavekkhaṇena sīlavipattiyaṁ ādīnavadassanaṁ vuttappakāraviparītato sīlasampattiyā ānisaṁsadassanañca veditabbaṁ. Apica –",
  "anya-e0101n1:333_0": "Tassa pāsādikaṁ hoti, pattacīvaradhāraṇaṁ;",
  "anya-e0101n1:334_0": "Pabbajjā saphalā tassa, yassa sīlaṁ sunimmalaṁ.",
  "anya-e0101n1:335_0": "Attānuvādādibhayaṁ, suddhasīlassa bhikkhuno;",
  "anya-e0101n1:336_0": "Andhakāraṁ viya raviṁ, hadayaṁ nāvagāhati.",
  "anya-e0101n1:337_0": "Sīlasampattiyā bhikkhu, sobhamāno tapovane;",
  "anya-e0101n1:338_0": "Pabhāsampattiyā cando, gagane viya sobhati.",
  "anya-e0101n1:339_0": "Kāyagandhopi pāmojjaṁ, sīlavantassa bhikkhuno;",
  "anya-e0101n1:340_0": "Karoti api devānaṁ, sīlagandhe kathāva kā.",
  "anya-e0101n1:341_0": "Sabbesaṁ gandhajātānaṁ, sampattiṁ abhibhuyyati;",
  "anya-e0101n1:342_0": "Avighātī disā sabbā, sīlagandho pavāyati.",
  "anya-e0101n1:343_0": "Appakāpi katā kārā, sīlavante mahapphalā;",
  "anya-e0101n1:344_0": "Hontīti sīlavā hoti, pūjāsakkārabhājanaṁ.",
  "anya-e0101n1:345_0": "Sīlavantaṁ na bādhanti, āsavā diṭṭhadhammikā;",
  "anya-e0101n1:346_0": "Samparāyikadukkhānaṁ, mūlaṁ khanati sīlavā.",
  "anya-e0101n1:347_0": "Yā manussesu sampatti, yā ca devesu sampadā;",
  "anya-e0101n1:348_0": "Na sā sampannasīlassa, icchato hoti dullabhā.",
  "anya-e0101n1:349_0": "Accantasantā pana yā, ayaṁ nibbānasampadā;",
  "anya-e0101n1:350_0": "Mano sampannasīlassa, tameva anudhāvati.",
  "anya-e0101n1:351_0": "Sabbasampattimūlamhi , sīlamhi iti paṇḍito;",
  "anya-e0101n1:352_0": "Anekākāravokāraṁ, ānisaṁsaṁ vibhāvayeti.",
  "anya-e0101n1:353_0": "Evañhi vibhāvayato sīlavipattito ubbijjitvā sīlasampattininnaṁ mānasaṁ hoti.",
  "anya-e0101n1:353_1": "Tasmā yathāvuttaṁ imaṁ sīlavipattiyā ādīnavaṁ imañca sīlasampattiyā ānisaṁsaṁ disvā sabbādarena sīlaṁ vodāpetabbanti.",
  "anya-e0101n1:354_0": "Ettāvatā ca ‘‘sīle patiṭṭhāya naro sapañño’’ti imissā gāthāya sīlasamādhipaññāmukhena desite visuddhimagge sīlaṁ tāva paridīpitaṁ hoti.",
  "anya-e0101n1:355_0": "Iti sādhujanapāmojjatthāya kate visuddhimagge",
  "anya-e0101n1:356_0": "Sīlaniddeso nāma paṭhamo paricchedo."
}