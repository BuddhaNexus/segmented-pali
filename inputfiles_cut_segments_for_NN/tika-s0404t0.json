{
  "tika-s0404t0:0_0": " Namo tassa bhagavato arahato sammāsambuddhassa",
  "tika-s0404t0:1_0": "Aṅguttaranikāye",
  "tika-s0404t0:2_0": "Aṭṭhakanipāta-ṭīkā",
  "tika-s0404t0:3_0": "1. Paṭhamapaṇṇāsakaṁ",
  "tika-s0404t0:4_0": "1. Mettāvaggo",
  "tika-s0404t0:5_0": "1. Mettāsuttavaṇṇanā",
  "tika-s0404t0:6_0": "1.",
  "tika-s0404t0:6_1": "Aṭṭhakanipātassa paṭhame vaḍḍhitāyāti bhāvanāpāripūrivasena paribrūhitāya.",
  "tika-s0404t0:6_2": "Punappunaṁ katāyāti bhāvanāya bahulīkaraṇena aparāparaṁ pavattitāya.",
  "tika-s0404t0:6_3": "Yuttayānasadisakatāyāti yathā yuttaājaññayānaṁ chekena sārathinā adhiṭṭhitaṁ yathāruci pavattati,",
  "tika-s0404t0:6_4": "evaṁ yathāruci pavattārahataṁ gamitāya.",
  "tika-s0404t0:6_5": "Patiṭṭhānaṭṭhenāti sabbasampattiadhiṭṭhānaṭṭhena.",
  "tika-s0404t0:6_6": "Paccupaṭṭhitāyāti bhāvanābahulīkārehi pati pati upaṭṭhitāya avijahitāya.",
  "tika-s0404t0:6_7": "Samantato citāyāti sabbabhāgena bhāvanānurūpaṁ cayaṁ gamitāya. Tenāha ‘‘upacitāyā’’ti.",
  "tika-s0404t0:6_8": "Suṭṭhu samāraddhāyāti ativiya sammadeva nibbattigatāya.",
  "tika-s0404t0:7_0": "Yoca mettaṁ bhāvayatītiādīsu yo koci gahaṭṭho vā pabbajito vā. Mettanti mettājhānaṁ.",
  "tika-s0404t0:8_0": "Appamāṇanti bhāvanāvasena ārammaṇavasena ca appamāṇaṁ.",
  "tika-s0404t0:8_1": "Asubhabhāvanādayo viya hi ārammaṇe ekadesaggahaṇaṁ akatvā anavasesapharaṇavasena anodhiso pharaṇavasena ca,",
  "tika-s0404t0:8_2": "appamāṇārammaṇatāya paguṇabhāvanāvasena ca appamāṇaṁ.",
  "tika-s0404t0:8_3": "Tanū saṁyojanā hontīti mettaṁ pādakaṁ katvā sammasitvā heṭṭhime ariyamagge adhigacchantassa sukheneva paṭighasaṁyojanādayo pahīyamānā tanū hontīti evamettha attho daṭṭhabbo.",
  "tika-s0404t0:9_0": "Evaṁ kilesappahānañca nibbānādhigamañca mettābhāvanāya sikhāppattamānisaṁsaṁ dassetvā idāni aññepi ānisaṁse dassetuṁ ‘‘ekampi ce’’tiādi vuttaṁ.",
  "tika-s0404t0:9_1": "Tattha aduṭṭhacittoti mettābalena suṭṭhu vikkhambhitabyāpādatāya byāpādena adūsitacitto.",
  "tika-s0404t0:9_2": "Mettāyatīti hitapharaṇavasena mettaṁ karoti.",
  "tika-s0404t0:9_3": "Kusalīti atisayena kusalavā mahāpuñño,",
  "tika-s0404t0:9_4": "paṭighādianatthavigamena khemī.",
  "tika-s0404t0:9_5": "Sabbe ca pāṇeti ca-saddo byatireko.",
  "tika-s0404t0:9_6": "Manasānukampīti cittena anukampanto.",
  "tika-s0404t0:9_7": "Idaṁ vuttaṁ hoti – ekasattavisayāpi tāva mettā mahākusalarāsi,",
  "tika-s0404t0:9_8": "sabbe pana pāṇe attano puttaṁ viya hitapharaṇena manasā anukampanto pahukaṁ pahuṁ anappakaṁ apariyantaṁ catusaṭṭhimahākappepi attano vipākappabandhaṁ pavattetuṁ samatthaṁ uḷāraṁ puññaṁ ariyo parisuddhacitto puggalova karoti nipphādetīti.",
  "tika-s0404t0:9_9": "Sattabharitanti sattehi aviraḷaṁ, ākiṇṇamanussanti attho.",
  "tika-s0404t0:10_0": "Saṅgahavatthūnīti (saṁ. ni. ṭī.",
  "tika-s0404t0:10_1": "1.1.120) lokassa saṅgaṇhanakāraṇāni.",
  "tika-s0404t0:10_2": "Nipphannasassato nava bhāge kassakassa datvā raññaṁ ekabhāgaggahaṇaṁ dasamabhāgaggahaṇaṁ.",
  "tika-s0404t0:10_3": "Evaṁ kassakā haṭṭhatuṭṭhā sassāni sampādentīti āha ‘‘sassasampādane medhāvitāti attho’’ti.",
  "tika-s0404t0:10_4": "Tato orabhāge kira chabhāgaggahaṇaṁ jātaṁ.",
  "tika-s0404t0:10_5": "Chamāsikanti channaṁ channaṁ māsānaṁ pahonakaṁ.",
  "tika-s0404t0:10_6": "Pāsetīti pāsagate viya karoti. Vācāya piyaṁ vācāpiyaṁ, tassa kammaṁ vācāpeyyaṁ.",
  "tika-s0404t0:10_7": "Sabbaso raṭṭhassa iddhādibhāvato khemaṁ. Nirabbudaṁ coriyābhāvato. Iddhañhi raṭṭhaṁ acoriyaṁ.",
  "tika-s0404t0:10_8": "‘‘Niraggaḷa’’nti vuccati apārutagharabhāvato.",
  "tika-s0404t0:11_0": "Uddhaṁmūlakaṁ katvāti ummūlaṁ katvā.",
  "tika-s0404t0:11_1": "Dvīhi pariyaññehīti mahāyaññassa pubbabhāge pacchā ca pavattetabbehi dvīhi parivārayaññehi.",
  "tika-s0404t0:11_2": "Satta…pe… bhīsanassāti sattanavutādhikānaṁ pañcannaṁ pasusatānaṁ māraṇena bheravassa pāpabhīrukānaṁ bhayāvahassa. Tathā hi vadanti –",
  "tika-s0404t0:12_0": "‘‘Chasatāni niyujjanti, pasūnaṁ majjhime hani;",
  "tika-s0404t0:13_0": "Assamedhassa yaññassa, ūnāni pasūhi tīhī’’ti. (saṁ. ni. ṭī. 1.1.120; a. ni. ṭī. 2.4.39);",
  "tika-s0404t0:14_0": "Sammanti yugacchidde pakkhipitabbadaṇḍakaṁ. Pāsantīti khipanti.",
  "tika-s0404t0:14_1": "Saṁhārimehīti sakaṭehi vahitabbehi.",
  "tika-s0404t0:14_2": "Pubbe kira eko rājā sammāpāsaṁ yajanto sarassatinaditīre pathaviyā vivare dinne nimuggoyeva ahosi.",
  "tika-s0404t0:14_3": "Andhabālabrāhmaṇā gatānugatigatā ‘‘ayaṁ tassa saggagamanamaggo’’ti saññāya tattha sammāpāsaṁ yaññaṁ paṭṭhapenti.",
  "tika-s0404t0:14_4": "Tena vuttaṁ ‘‘nimuggokāsato pabhutī’’ti . Ayūpo appakadivaso yāgo,",
  "tika-s0404t0:14_5": "sayūpo bahudivasaṁ sādheyyo satrayāgo.",
  "tika-s0404t0:14_6": "Mantapadābhisaṅkhatānaṁ sappimadhūnaṁ ‘‘vāja’’miti samaññā.",
  "tika-s0404t0:14_7": "Hiraññasuvaṇṇagomahiṁsādi sattarasakadakkhiṇassa.",
  "tika-s0404t0:14_8": "Sāragabbhakoṭṭhāgārādīsu natthi ettha aggaḷāti niraggaḷo.",
  "tika-s0404t0:14_9": "Tattha kira yaññe attano sāpateyyaṁ anavasesato anigūhitvā niyyātīyati.",
  "tika-s0404t0:15_0": "Candappabhāti (itivu. aṭṭha. 27) candimasseva pabhāya.",
  "tika-s0404t0:15_1": "Tārāgaṇāva sabbeti yathā sabbepi tārāgaṇā candimasobhāya soḷasimpi kalaṁ nāgghanti,",
  "tika-s0404t0:15_2": "evaṁ te assamedhādayo yaññā mettassa cittassa vuttalakkhaṇena subhāvitassa soḷasimpi kalaṁ nānubhavanti, na pāpuṇanti, nāgghantīti attho.",
  "tika-s0404t0:16_0": "Idāni aparepi diṭṭhadhammikasamparāyike mettābhāvanāya ānisaṁse dassetuṁ ‘‘yo na hantī’’tiādi vuttaṁ.",
  "tika-s0404t0:16_1": "Tattha yoti mettābrahmavihārabhāvanānuyutto puggalo.",
  "tika-s0404t0:16_2": "Na hantīti teneva mettābhāvanānubhāvena dūravikkhambhitabyāpādatāya na kañci sattaṁ hiṁsati,",
  "tika-s0404t0:16_3": "leḍḍudaṇḍādīhi na vibādhati vā.",
  "tika-s0404t0:16_4": "Na ghātetīti paraṁ samādapetvā na satte mārāpeti na vibādhāpeti ca.",
  "tika-s0404t0:16_5": "Na jinātīti sārambhaviggāhikakathādivasena na kañci jināti sārambhasseva abhāvato,",
  "tika-s0404t0:16_6": "jānikaraṇavasena vā aṭṭakaraṇādinā na kañci jināti.",
  "tika-s0404t0:16_7": "Tenāha ‘‘na attanā parassa jāniṁ karotī’’ti.",
  "tika-s0404t0:16_8": "Na jāpayeti parehi payojetvā paresampi dhanajāniṁ na kārāpeyya.",
  "tika-s0404t0:16_9": "Tenāha ‘‘na parena parassa jāniṁ kāretī’’ti.",
  "tika-s0404t0:16_10": "Mettāya vā aṁso aviheṭhanaṭṭhena avayavabhūtoti mettaṁso.",
  "tika-s0404t0:17_0": "Mettāsuttavaṇṇanā niṭṭhitā.",
  "tika-s0404t0:18_0": "2-4. Paññāsuttādivaṇṇanā",
  "tika-s0404t0:19_0": "2-4.",
  "tika-s0404t0:19_1": "Dutiye ādibrahmacariyikāyāti ādibrahmacariyameva ādibrahmacariyikā.",
  "tika-s0404t0:19_2": "Tenāha ‘‘maggabrahmacariyassa ādibhūtāyā’’ti. Ariyoti niddoso parisuddho.",
  "tika-s0404t0:19_3": "Tuṇhībhāvo na titthiyānaṁ mūgabbatagahaṇaṁ viya aparisuddhoti ariyo tuṇhībhāvo.",
  "tika-s0404t0:19_4": "Catutthajjhānanti ukkaṭṭhaniddesenetaṁ vuttaṁ,",
  "tika-s0404t0:19_5": "paṭhamajjhānādīnipi ariyo tuṇhībhāvotveva saṅkhaṁ gacchanti.",
  "tika-s0404t0:19_6": "Jānanti idaṁ kammasādhananti āha ‘‘jānitabbakaṁ jānātī’’ti.",
  "tika-s0404t0:19_7": "Yathā vā ekacco viparītaṁ gaṇhanto jānantopi na jānāti, passantopi na passati, na evamayaṁ. Ayaṁ pana jānanto jānāti,",
  "tika-s0404t0:19_8": "passanto passatīti evamettha daṭṭhabbo. Tatiyādīni suviññeyyāni.",
  "tika-s0404t0:20_0": "Paññāsuttādivaṇṇanā niṭṭhitā.",
  "tika-s0404t0:21_0": "5. Paṭhamalokadhammasuttavaṇṇanā",
  "tika-s0404t0:22_0": "5.",
  "tika-s0404t0:22_1": "Pañcame lokassa dhammāti sattalokassa avassaṁbhāvidhammā.",
  "tika-s0404t0:22_2": "Tenāha ‘‘etehi muttā nāma natthi’’tiādi.",
  "tika-s0404t0:22_3": "Ghāsacchādanādīnaṁ laddhi lābho,",
  "tika-s0404t0:22_4": "tāni eva vā laddhabbato lābho, tadabhāvo alābho,",
  "tika-s0404t0:22_5": "lābhaggahaṇena cettha tabbisayo anurodho gahito, alābhaggahaṇena virodho.",
  "tika-s0404t0:22_6": "Yasmā lohite sati tadupaghātavasena pubbo viya anurodho laddhāvasaro eva hoti,",
  "tika-s0404t0:22_7": "tasmā vuttaṁ ‘‘lābhe āgate alābho āgatoyevā’’ti. Esa nayo yasādīsupi. Sesaṁ suviññeyyameva.",
  "tika-s0404t0:23_0": "Paṭhamalokadhammasuttavaṇṇanā niṭṭhitā.",
  "tika-s0404t0:24_0": "6-8. Dutiyalokadhammasuttādivaṇṇanā",
  "tika-s0404t0:25_0": "6-8.",
  "tika-s0404t0:25_1": "Chaṭṭhe adhikaṁ payasati payujjati etenāti adhippayāso, savisesaṁ itikattabbakiriyā. Tenāha ‘‘adhikappayogo’’ti.",
  "tika-s0404t0:25_2": "Sattamaṭṭhamesu natthi vattabbaṁ.",
  "tika-s0404t0:26_0": "Dutiyalokadhammasuttādivaṇṇanā niṭṭhitā.",
  "tika-s0404t0:27_0": "9. Nandasuttavaṇṇanā",
  "tika-s0404t0:28_0": "9.",
  "tika-s0404t0:28_1": "Navame duvidhā kulaputtā jātikulaputtā ācārakulaputtā ca.",
  "tika-s0404t0:28_2": "Tattha ‘‘tena kho pana samayena raṭṭhapālo kulaputto tasmiṁyeva thullakoṭṭhike aggakulikassa putto’’ti (ma. ni.",
  "tika-s0404t0:28_3": "2.294) evaṁ āgatā uccākulaputtā jātikulaputtā.",
  "tika-s0404t0:28_4": "‘‘Saddhāyete kulaputtā agārasmā anagāriyaṁ pabbajitā’’ti (ma. ni.",
  "tika-s0404t0:28_5": "3.78) evaṁ āgatā pana yattha katthaci kule pasutāpi ācārakulaputtā nāma.",
  "tika-s0404t0:28_6": "Idha pana uccākulappasutataṁ sandhāya ‘‘kulaputtoti, bhikkhave,",
  "tika-s0404t0:28_7": "nandaṁ sammā vadamāno vadeyyā’’ti bhagavatā vuttanti āha ‘‘jātikulaputto’’ti.",
  "tika-s0404t0:28_8": "Ubhohipi pana kāraṇehi tassa kulaputtabhāvoyeva. Sesamettha uttānameva.",
  "tika-s0404t0:29_0": "Nandasuttavaṇṇanā niṭṭhitā.",
  "tika-s0404t0:30_0": "10. Kāraṇḍavasuttavaṇṇanā",
  "tika-s0404t0:31_0": "10.",
  "tika-s0404t0:31_1": "Dasame paṭicaratīti paṭicchādanavasena carati pavattati.",
  "tika-s0404t0:31_2": "Paṭicchādanaṭṭho eva vā carati-saddo anekatthattā dhātūnanti āha ‘‘paṭicchādetī’’ti.",
  "tika-s0404t0:31_3": "Aññenāññanti pana paṭicchādanākāradassananti āha ‘‘aññena kāraṇenā’’tiādi.",
  "tika-s0404t0:31_4": "Tattha aññaṁ kāraṇaṁ vacanaṁ vāti yaṁ codakena cuditakassa dosavibhāvanaṁ kāraṇaṁ, vacanaṁ vā vuttaṁ, taṁ tato aññeneva kāraṇena, vacanena vā paṭicchādeti.",
  "tika-s0404t0:31_5": "Kāraṇenāti codanāya amūlāya amūlikabhāvadīpaniyā yuttiyā vā.",
  "tika-s0404t0:31_6": "Vacanenāti tadatthabodhakena vacanena.",
  "tika-s0404t0:31_7": "‘‘Ko āpanno’’tiādinā codanaṁ vissajjetvāva vikkhepāpajjanaṁ aññenāññaṁ paṭicaraṇaṁ.",
  "tika-s0404t0:31_8": "Bahiddhā kathāpanāmanā nāma ‘‘itthannāmaṁ āpattiṁ āpannosī’’ti vutte – ‘‘pāṭaliputtaṁ gatomhī’’tiādinā codanaṁ vissajjetvāti ayameva viseso.",
  "tika-s0404t0:31_9": "Yo hi ‘‘āpattiṁ āpannosī’’ti vutto ‘‘ko āpanno, kiṁ āpanno, kismiṁ āpannā, kaṁ bhaṇatha, kiṁ bhaṇathā’’ti vā vadati,",
  "tika-s0404t0:31_10": "‘‘evarūpaṁ kiñci tayā diṭṭha’’nti vutte ‘‘na suṇāmī’’ti sotaṁ vā upaneti,",
  "tika-s0404t0:31_11": "ayaṁ aññenāññaṁ paṭicarati nāma.",
  "tika-s0404t0:31_12": "Yo pana ‘‘itthannāmaṁ nāma āpattiṁ āpannosī’’ti puṭṭho ‘‘pāṭaliputtaṁ gatomhī’’ti vatvā puna ‘‘na tava pāṭaliputtagamanaṁ pucchāma,",
  "tika-s0404t0:31_13": "āpattiṁ pucchāmā’’ti vutte tato ‘‘rājagahaṁ gatomhi.",
  "tika-s0404t0:31_14": "Rājagahaṁ vā yāhi brāhmaṇagahaṁ vā, āpattiṁ āpannosīti.",
  "tika-s0404t0:31_15": "Taṁ tattha me sūkaramaṁsaṁ laddha’’ntiādīni vadati,",
  "tika-s0404t0:31_16": "ayaṁ bahiddhā kathaṁ apanāmeti nāma .",
  "tika-s0404t0:31_17": "Samaṇakacavaroti samaṇavesadhāraṇena samaṇappatirūpakatāya samaṇānaṁ kacavarabhūtaṁ.",
  "tika-s0404t0:32_0": "Kāraṇḍavaṁ (su. ni. aṭṭha.",
  "tika-s0404t0:32_1": "2.283-284) niddhamathāti vipannasīlatāya kacavarabhūtaṁ puggalaṁ kacavaramiva anapekkhā apanetha.",
  "tika-s0404t0:32_2": "Kasambuṁ apakassathāti kasambubhūtañca naṁ khattiyādīnaṁ majjhagataṁ pabhinnapaggharitakuṭṭhaṁ caṇḍālaṁ viya apakaḍḍhatha. Kiṁ kāraṇaṁ?",
  "tika-s0404t0:32_3": "Saṅghārāmo nāma sīlavantānaṁ kato, na dussīlānaṁ.",
  "tika-s0404t0:32_4": "Yato etadeva sandhāyāha ‘‘tato palāpe vāhetha, assamaṇe samaṇamānine’’ti.",
  "tika-s0404t0:32_5": "Yathā palāpā antosārarahitā ataṇḍulā bahi thusena vīhī viya dissanti,",
  "tika-s0404t0:32_6": "evaṁ pāpabhikkhū anto sīlarahitāpi bahi kāsāvādiparikkhārena bhikkhū viya dissanti, tasmā ‘‘palāpā’’ti vuccanti.",
  "tika-s0404t0:32_7": "Te palāpe vāhetha opunatha vidhamatha,",
  "tika-s0404t0:32_8": "paramatthato assamaṇe samaṇavesamattena samaṇamānine. Kappayavhoti kappetha, karothāti vuttaṁ hoti. Patissatāti sappatissā.",
  "tika-s0404t0:32_9": "Vaṭṭadukkhassa antaṁ karissatha,",
  "tika-s0404t0:32_10": "parinibbānaṁ pāpuṇissathāti attho.",
  "tika-s0404t0:33_0": "Kāraṇḍavasuttavaṇṇanā niṭṭhitā.",
  "tika-s0404t0:34_0": "Mettāvaggavaṇṇanā niṭṭhitā."
}