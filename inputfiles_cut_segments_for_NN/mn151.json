{
  "mn151:0.1_0": "Majjhima Nikāya 151",
  "mn151:0.2_0": "Piṇḍapātapārisuddhisutta",
  "mn151:1.1_0": "Evaṁ me sutaṁ—",
  "mn151:1.2_0": "ekaṁ samayaṁ bhagavā rājagahe viharati veḷuvane kalandakanivāpe.",
  "mn151:1.3_0": "Atha kho āyasmā sāriputto sāyanhasamayaṁ paṭisallānā vuṭṭhito yena bhagavā tenupasaṅkami;",
  "mn151:1.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn151:1.3_2": "Ekamantaṁ nisinnaṁ kho āyasmantaṁ sāriputtaṁ bhagavā etadavoca:",
  "mn151:2.1_0": "“Vippasannāni kho te, sāriputta, indriyāni, parisuddho chavivaṇṇo pariyodāto.",
  "mn151:2.2_0": "Katamena kho tvaṁ, sāriputta, vihārena etarahi bahulaṁ viharasī”ti?",
  "mn151:2.3_0": "“Suññatāvihārena kho ahaṁ, bhante, etarahi bahulaṁ viharāmī”ti.",
  "mn151:2.4_0": "“Sādhu sādhu, sāriputta.",
  "mn151:2.5_0": "Mahāpurisavihārena kira tvaṁ, sāriputta, etarahi bahulaṁ viharasi.",
  "mn151:2.6_0": "Mahāpurisavihāro eso, sāriputta, yadidaṁ—",
  "mn151:2.7_0": "suññatā.",
  "mn151:3.1_0": "Tasmātiha, sāriputta, bhikkhu sace ākaṅkheyya:",
  "mn151:3.2_0": "‘suññatāvihārena bahulaṁ vihareyyan’ti, tena, sāriputta, bhikkhunā iti paṭisañcikkhitabbaṁ:",
  "mn151:3.3_0": "‘yena cāhaṁ maggena gāmaṁ piṇḍāya pāvisiṁ,",
  "mn151:3.3_1": "yasmiñca padese piṇḍāya acariṁ,",
  "mn151:3.3_2": "yena ca maggena gāmato piṇḍāya paṭikkamiṁ,",
  "mn151:3.3_3": "atthi nu kho me tattha cakkhuviññeyyesu rūpesu chando vā rāgo vā doso vā moho vā paṭighaṁ vāpi cetaso’ti?",
  "mn151:3.4_0": "Sace, sāriputta, bhikkhu paccavekkhamāno evaṁ jānāti:",
  "mn151:3.5_0": "‘yena cāhaṁ maggena gāmaṁ piṇḍāya pāvisiṁ,",
  "mn151:3.5_1": "yasmiñca padese piṇḍāya acariṁ,",
  "mn151:3.5_2": "yena ca maggena gāmato piṇḍāya paṭikkamiṁ,",
  "mn151:3.5_3": "atthi me tattha cakkhuviññeyyesu rūpesu chando vā rāgo vā doso vā moho vā paṭighaṁ vāpi cetaso’ti, tena,",
  "mn151:3.5_4": "sāriputta,",
  "mn151:3.5_5": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn151:3.6_0": "Sace pana, sāriputta, bhikkhu paccavekkhamāno evaṁ jānāti:",
  "mn151:3.7_0": "‘yena cāhaṁ maggena gāmaṁ piṇḍāya pāvisiṁ,",
  "mn151:3.7_1": "yasmiñca padese piṇḍāya acariṁ,",
  "mn151:3.7_2": "yena ca maggena gāmato piṇḍāya paṭikkamiṁ,",
  "mn151:3.7_3": "natthi me tattha cakkhuviññeyyesu rūpesu chando vā rāgo vā doso vā moho vā paṭighaṁ vāpi cetaso’ti, tena,",
  "mn151:3.7_4": "sāriputta,",
  "mn151:3.7_5": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn151:4-8.1_0": "Puna caparaṁ, sāriputta, bhikkhunā iti paṭisañcikkhitabbaṁ:",
  "mn151:4-8.2_0": "‘yena cāhaṁ maggena gāmaṁ piṇḍāya pāvisiṁ,",
  "mn151:4-8.2_1": "yasmiñca padese piṇḍāya acariṁ,",
  "mn151:4-8.2_2": "yena ca maggena gāmato piṇḍāya paṭikkamiṁ,",
  "mn151:4-8.2_3": "atthi nu kho me tattha sotaviññeyyesu saddesu …pe…",
  "mn151:4-8.3_0": "ghānaviññeyyesu gandhesu …",
  "mn151:4-8.4_0": "jivhāviññeyyesu rasesu …",
  "mn151:4-8.5_0": "kāyaviññeyyesu phoṭṭhabbesu …",
  "mn151:4-8.6_0": "manoviññeyyesu dhammesu chando vā rāgo vā doso vā moho vā paṭighaṁ vāpi cetaso’ti?",
  "mn151:4-8.7_0": "Sace, sāriputta, bhikkhu paccavekkhamāno evaṁ jānāti:",
  "mn151:4-8.8_0": "‘yena cāhaṁ maggena gāmaṁ piṇḍāya pāvisiṁ,",
  "mn151:4-8.8_1": "yasmiñca padese piṇḍāya acariṁ,",
  "mn151:4-8.8_2": "yena ca maggena gāmato piṇḍāya paṭikkamiṁ,",
  "mn151:4-8.8_3": "atthi me tattha manoviññeyyesu dhammesu chando vā rāgo vā doso vā moho vā paṭighaṁ vāpi cetaso’ti, tena,",
  "mn151:4-8.8_4": "sāriputta,",
  "mn151:4-8.8_5": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn151:4-8.9_0": "Sace pana, sāriputta, bhikkhu paccavekkhamāno evaṁ jānāti:",
  "mn151:4-8.10_0": "‘yena cāhaṁ maggena gāmaṁ piṇḍāya pāvisiṁ,",
  "mn151:4-8.10_1": "yasmiñca padese piṇḍāya acariṁ,",
  "mn151:4-8.10_2": "yena ca maggena gāmato piṇḍāya paṭikkamiṁ,",
  "mn151:4-8.10_3": "natthi me tattha manoviññeyyesu dhammesu chando vā rāgo vā doso vā moho vā paṭighaṁ vāpi cetaso’ti, tena,",
  "mn151:4-8.10_4": "sāriputta,",
  "mn151:4-8.10_5": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn151:9.1_0": "Puna caparaṁ, sāriputta, bhikkhunā iti paṭisañcikkhitabbaṁ:",
  "mn151:9.2_0": "‘pahīnā nu kho me pañca kāmaguṇā’ti?",
  "mn151:9.3_0": "Sace, sāriputta, bhikkhu paccavekkhamāno evaṁ jānāti:",
  "mn151:9.4_0": "‘appahīnā kho me pañca kāmaguṇā’ti, tena,",
  "mn151:9.4_1": "sāriputta,",
  "mn151:9.4_2": "bhikkhunā pañcannaṁ kāmaguṇānaṁ pahānāya vāyamitabbaṁ.",
  "mn151:9.5_0": "Sace pana, sāriputta, bhikkhu paccavekkhamāno evaṁ jānāti:",
  "mn151:9.6_0": "‘pahīnā kho me pañca kāmaguṇā’ti, tena,",
  "mn151:9.6_1": "sāriputta,",
  "mn151:9.6_2": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn151:10.1_0": "Puna caparaṁ, sāriputta, bhikkhunā iti paṭisañcikkhitabbaṁ:",
  "mn151:10.2_0": "‘pahīnā nu kho me pañca nīvaraṇā’ti?",
  "mn151:10.3_0": "Sace, sāriputta, bhikkhu paccavekkhamāno evaṁ jānāti:",
  "mn151:10.4_0": "‘appahīnā kho me pañca nīvaraṇā’ti, tena,",
  "mn151:10.4_1": "sāriputta,",
  "mn151:10.4_2": "bhikkhunā pañcannaṁ nīvaraṇānaṁ pahānāya vāyamitabbaṁ.",
  "mn151:10.5_0": "Sace pana, sāriputta, bhikkhu paccavekkhamāno evaṁ jānāti:",
  "mn151:10.6_0": "‘pahīnā kho me pañca nīvaraṇā’ti, tena,",
  "mn151:10.6_1": "sāriputta,",
  "mn151:10.6_2": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn151:11.1_0": "Puna caparaṁ, sāriputta, bhikkhunā iti paṭisañcikkhitabbaṁ:",
  "mn151:11.2_0": "‘pariññātā nu kho me pañcupādānakkhandhā’ti?",
  "mn151:11.3_0": "Sace, sāriputta, bhikkhu paccavekkhamāno evaṁ jānāti:",
  "mn151:11.4_0": "‘apariññātā kho me pañcupādānakkhandhā’ti, tena,",
  "mn151:11.4_1": "sāriputta,",
  "mn151:11.4_2": "bhikkhunā pañcannaṁ upādānakkhandhānaṁ pariññāya vāyamitabbaṁ.",
  "mn151:11.5_0": "Sace pana, sāriputta, bhikkhu paccavekkhamāno evaṁ jānāti:",
  "mn151:11.6_0": "‘pariññātā kho me pañcupādānakkhandhā’ti, tena,",
  "mn151:11.6_1": "sāriputta,",
  "mn151:11.6_2": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn151:12.1_0": "Puna caparaṁ, sāriputta, bhikkhunā iti paṭisañcikkhitabbaṁ:",
  "mn151:12.2_0": "‘bhāvitā nu kho me cattāro satipaṭṭhānā’ti?",
  "mn151:12.3_0": "Sace, sāriputta, bhikkhu paccavekkhamāno evaṁ jānāti:",
  "mn151:12.4_0": "‘abhāvitā kho me cattāro satipaṭṭhānā’ti, tena,",
  "mn151:12.4_1": "sāriputta,",
  "mn151:12.4_2": "bhikkhunā catunnaṁ satipaṭṭhānānaṁ bhāvanāya vāyamitabbaṁ.",
  "mn151:12.5_0": "Sace pana, sāriputta, bhikkhu paccavekkhamāno evaṁ jānāti:",
  "mn151:12.6_0": "‘bhāvitā kho me cattāro satipaṭṭhānā’ti, tena,",
  "mn151:12.6_1": "sāriputta,",
  "mn151:12.6_2": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn151:13.1_0": "Puna caparaṁ, sāriputta, bhikkhunā iti paṭisañcikkhitabbaṁ:",
  "mn151:13.2_0": "‘bhāvitā nu kho me cattāro sammappadhānā’ti?",
  "mn151:13.3_0": "Sace, sāriputta, bhikkhu paccavekkhamāno evaṁ jānāti:",
  "mn151:13.4_0": "‘abhāvitā kho me cattāro sammappadhānā’ti, tena,",
  "mn151:13.4_1": "sāriputta,",
  "mn151:13.4_2": "bhikkhunā catunnaṁ sammappadhānānaṁ bhāvanāya vāyamitabbaṁ.",
  "mn151:13.5_0": "Sace pana, sāriputta, bhikkhu paccavekkhamāno evaṁ jānāti:",
  "mn151:13.6_0": "‘bhāvitā kho me cattāro sammappadhānā’ti, tena,",
  "mn151:13.6_1": "sāriputta,",
  "mn151:13.6_2": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn151:14.1_0": "Puna caparaṁ, sāriputta, bhikkhunā iti paṭisañcikkhitabbaṁ:",
  "mn151:14.2_0": "‘bhāvitā nu kho me cattāro iddhipādā’ti?",
  "mn151:14.3_0": "Sace, sāriputta, bhikkhu paccavekkhamāno evaṁ jānāti:",
  "mn151:14.4_0": "‘abhāvitā kho me cattāro iddhipādā’ti, tena,",
  "mn151:14.4_1": "sāriputta,",
  "mn151:14.4_2": "bhikkhunā catunnaṁ iddhipādānaṁ bhāvanāya vāyamitabbaṁ.",
  "mn151:14.5_0": "Sace pana, sāriputta, bhikkhu paccavekkhamāno evaṁ jānāti:",
  "mn151:14.6_0": "‘bhāvitā kho me cattāro iddhipādā’ti, tena,",
  "mn151:14.6_1": "sāriputta,",
  "mn151:14.6_2": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn151:15.1_0": "Puna caparaṁ, sāriputta, bhikkhunā iti paṭisañcikkhitabbaṁ:",
  "mn151:15.2_0": "‘bhāvitāni nu kho me pañcindriyānī’ti?",
  "mn151:15.3_0": "Sace, sāriputta, bhikkhu paccavekkhamāno evaṁ jānāti:",
  "mn151:15.4_0": "‘abhāvitāni kho me pañcindriyānī’ti, tena,",
  "mn151:15.4_1": "sāriputta,",
  "mn151:15.4_2": "bhikkhunā pañcannaṁ indriyānaṁ bhāvanāya vāyamitabbaṁ.",
  "mn151:15.5_0": "Sace pana, sāriputta, bhikkhu paccavekkhamāno evaṁ jānāti:",
  "mn151:15.6_0": "‘bhāvitāni kho me pañcindriyānī’ti, tena,",
  "mn151:15.6_1": "sāriputta,",
  "mn151:15.6_2": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn151:16.1_0": "Puna caparaṁ, sāriputta, bhikkhunā iti paṭisañcikkhitabbaṁ:",
  "mn151:16.2_0": "‘bhāvitāni nu kho me pañca balānī’ti?",
  "mn151:16.3_0": "Sace, sāriputta, bhikkhu paccavekkhamāno evaṁ jānāti:",
  "mn151:16.4_0": "‘abhāvitāni kho me pañca balānī’ti, tena,",
  "mn151:16.4_1": "sāriputta,",
  "mn151:16.4_2": "bhikkhunā pañcannaṁ balānaṁ bhāvanāya vāyamitabbaṁ.",
  "mn151:16.5_0": "Sace pana, sāriputta, bhikkhu paccavekkhamāno evaṁ jānāti:",
  "mn151:16.6_0": "‘bhāvitāni kho me pañca balānī’ti, tena,",
  "mn151:16.6_1": "sāriputta,",
  "mn151:16.6_2": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn151:17.1_0": "Puna caparaṁ, sāriputta, bhikkhunā iti paṭisañcikkhitabbaṁ:",
  "mn151:17.2_0": "‘bhāvitā nu kho me satta bojjhaṅgā’ti?",
  "mn151:17.3_0": "Sace, sāriputta, bhikkhu paccavekkhamāno evaṁ jānāti:",
  "mn151:17.4_0": "‘abhāvitā kho me satta bojjhaṅgā’ti, tena,",
  "mn151:17.4_1": "sāriputta,",
  "mn151:17.4_2": "bhikkhunā sattannaṁ bojjhaṅgānaṁ bhāvanāya vāyamitabbaṁ.",
  "mn151:17.5_0": "Sace pana, sāriputta, bhikkhu paccavekkhamāno evaṁ jānāti:",
  "mn151:17.6_0": "‘bhāvitā kho me satta bojjhaṅgā’ti, tena,",
  "mn151:17.6_1": "sāriputta,",
  "mn151:17.6_2": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn151:18.1_0": "Puna caparaṁ, sāriputta, bhikkhunā iti paṭisañcikkhitabbaṁ:",
  "mn151:18.2_0": "‘bhāvito nu kho me ariyo aṭṭhaṅgiko maggo’ti?",
  "mn151:18.3_0": "Sace, sāriputta, bhikkhu paccavekkhamāno evaṁ jānāti:",
  "mn151:18.4_0": "‘abhāvito kho me ariyo aṭṭhaṅgiko maggo’ti, tena,",
  "mn151:18.4_1": "sāriputta,",
  "mn151:18.4_2": "bhikkhunā ariyassa aṭṭhaṅgikassa maggassa bhāvanāya vāyamitabbaṁ.",
  "mn151:18.5_0": "Sace pana, sāriputta, bhikkhu paccavekkhamāno evaṁ jānāti:",
  "mn151:18.6_0": "‘bhāvito kho me ariyo aṭṭhaṅgiko maggo’ti, tena,",
  "mn151:18.6_1": "sāriputta,",
  "mn151:18.6_2": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn151:19.1_0": "Puna caparaṁ, sāriputta, bhikkhunā iti paṭisañcikkhitabbaṁ:",
  "mn151:19.2_0": "‘bhāvitā nu kho me samatho ca vipassanā cā’ti?",
  "mn151:19.3_0": "Sace, sāriputta, bhikkhu paccavekkhamāno evaṁ jānāti:",
  "mn151:19.4_0": "‘abhāvitā kho me samatho ca vipassanā cā’ti, tena,",
  "mn151:19.4_1": "sāriputta,",
  "mn151:19.4_2": "bhikkhunā samathavipassanānaṁ bhāvanāya vāyamitabbaṁ.",
  "mn151:19.5_0": "Sace pana, sāriputta, bhikkhu paccavekkhamāno evaṁ jānāti:",
  "mn151:19.6_0": "‘bhāvitā kho me samatho ca vipassanā cā’ti, tena,",
  "mn151:19.6_1": "sāriputta,",
  "mn151:19.6_2": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn151:20.1_0": "Puna caparaṁ, sāriputta, bhikkhunā iti paṭisañcikkhitabbaṁ:",
  "mn151:20.2_0": "‘sacchikatā nu kho me vijjā ca vimutti cā’ti?",
  "mn151:20.3_0": "Sace, sāriputta, bhikkhu paccavekkhamāno evaṁ jānāti:",
  "mn151:20.4_0": "‘asacchikatā kho me vijjā ca vimutti cā’ti, tena,",
  "mn151:20.4_1": "sāriputta,",
  "mn151:20.4_2": "bhikkhunā vijjāya vimuttiyā sacchikiriyāya vāyamitabbaṁ.",
  "mn151:20.5_0": "Sace pana, sāriputta, bhikkhu paccavekkhamāno evaṁ jānāti:",
  "mn151:20.6_0": "‘sacchikatā kho me vijjā ca vimutti cā’ti, tena,",
  "mn151:20.6_1": "sāriputta,",
  "mn151:20.6_2": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn151:21.1_0": "Ye hi keci,",
  "mn151:21.1_1": "sāriputta,",
  "mn151:21.1_2": "atītamaddhānaṁ samaṇā vā brāhmaṇā vā piṇḍapātaṁ parisodhesuṁ,",
  "mn151:21.1_3": "sabbe te evameva paccavekkhitvā paccavekkhitvā piṇḍapātaṁ parisodhesuṁ.",
  "mn151:21.2_0": "Yepi hi keci,",
  "mn151:21.2_1": "sāriputta,",
  "mn151:21.2_2": "anāgatamaddhānaṁ samaṇā vā brāhmaṇā vā piṇḍapātaṁ parisodhessanti,",
  "mn151:21.2_3": "sabbe te evameva paccavekkhitvā paccavekkhitvā piṇḍapātaṁ parisodhessanti.",
  "mn151:21.3_0": "Yepi hi keci,",
  "mn151:21.3_1": "sāriputta,",
  "mn151:21.3_2": "etarahi samaṇā vā brāhmaṇā vā piṇḍapātaṁ parisodhenti,",
  "mn151:21.3_3": "sabbe te evameva paccavekkhitvā paccavekkhitvā piṇḍapātaṁ parisodhenti.",
  "mn151:21.4_0": "Tasmātiha, sāriputta, ‘paccavekkhitvā paccavekkhitvā piṇḍapātaṁ parisodhessāmā’ti—",
  "mn151:21.5_0": "evañhi vo, sāriputta, sikkhitabban”ti.",
  "mn151:21.6_0": "Idamavoca bhagavā.",
  "mn151:21.7_0": "Attamano āyasmā sāriputto bhagavato bhāsitaṁ abhinandīti.",
  "mn151:21.8_0": "Piṇḍapātapārisuddhisuttaṁ niṭṭhitaṁ navamaṁ."
}