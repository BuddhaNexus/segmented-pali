{
  "atk-s0404a22:0_0": "(8) 3. Ākaṅkhavaggo",
  "atk-s0404a22:1_0": "1. Ākaṅkhasuttavaṇṇanā",
  "atk-s0404a22:2_0": "71.",
  "atk-s0404a22:2_1": "Tatiyassa paṭhame sampannasīlāti paripuṇṇasīlā,",
  "atk-s0404a22:2_2": "sīlasamaṅgino vā hutvāti attho.",
  "atk-s0404a22:2_3": "Tattha dvīhi kāraṇehi sampannasīlatā hoti sīlavipattiyā ca ādīnavadassanena,",
  "atk-s0404a22:2_4": "sīlasampattiyā ca ānisaṁsadassanena.",
  "atk-s0404a22:2_5": "Tadubhayampi visuddhimagge vitthāritaṁ.",
  "atk-s0404a22:2_6": "Tattha “sampannasīlā”ti ettāvatā kira bhagavā catupārisuddhisīlaṁ uddisitvā “pātimokkhasaṁvarasaṁvutā”ti",
  "atk-s0404a22:2_7": "iminā tattha jeṭṭhakasīlaṁ vitthāretvā dassesīti dīpavihāravāsī sumanatthero āha.",
  "atk-s0404a22:2_8": "Antevāsiko panassa tepiṭakacūḷanāgatthero āha –",
  "atk-s0404a22:2_9": "ubhayatthapi pātimokkhasaṁvarova bhagavatā vutto.",
  "atk-s0404a22:2_10": "Pātimokkhasaṁvaroyeva hi sīlaṁ,",
  "atk-s0404a22:2_11": "itarāni pana tīṇi sīlanti vuttaṭṭhānaṁ atthīti ananujānanto vatvā āha –",
  "atk-s0404a22:2_12": "indriyasaṁvaro nāma chadvārārakkhāmattakameva,",
  "atk-s0404a22:2_13": "ājīvapārisuddhi dhammena samena paccayuppattimattakaṁ,",
  "atk-s0404a22:2_14": "paccayasannissitaṁ paṭiladdhapaccaye idamatthanti paccavekkhitvā paribhuñjanamattakaṁ.",
  "atk-s0404a22:2_15": "Nippariyāyena pātimokkhasaṁvarova sīlaṁ.",
  "atk-s0404a22:2_16": "Yassa so bhinno,",
  "atk-s0404a22:2_17": "ayaṁ sīsacchinno viya puriso hatthapāde sesāni rakkhissatīti na vattabbo.",
  "atk-s0404a22:2_18": "Yassa pana so arogo,",
  "atk-s0404a22:2_19": "ayaṁ acchinnasīso viya puriso jīvitaṁ sesāni puna pākatikāni kātuṁ sakkoti.",
  "atk-s0404a22:2_20": "Tasmā “sampannasīlā”ti iminā pātimokkhasaṁvaraṁ uddisitvā “sampannapātimokkhā”ti tasseva vevacanaṁ vatvā",
  "atk-s0404a22:2_21": "taṁ vitthāretvā dassento pātimokkhasaṁvarasaṁvutātiādimāha.",
  "atk-s0404a22:2_22": "Tattha pātimokkhasaṁvarasaṁvuttātiādīni vuttatthāneva.",
  "atk-s0404a22:2_23": "Ākaṅkheyya ceti idaṁ kasmā āraddhanti?",
  "atk-s0404a22:2_24": "Sīlānisaṁsadassanatthaṁ.",
  "atk-s0404a22:2_25": "Sacepi acirapabbajitānaṁ vā duppaññānaṁ vā evamassa “bhagavā ‘sīlaṁ pūretha sīlaṁ pūrethā’ti vadati,",
  "atk-s0404a22:2_26": "ko nu kho sīlapūraṇe ānisaṁso,",
  "atk-s0404a22:2_27": "ko viseso,",
  "atk-s0404a22:2_28": "kā vaḍḍhī”ti tesaṁ dasa ānisaṁse dassetuṁ evamāha –",
  "atk-s0404a22:2_29": "“appeva nāma etaṁ sabrahmacārīnaṁ piyamanāpatādiāsavakkhayapariyosānaṁ ānisaṁsaṁ sutvāpi sīlaṁ paripūreyyu”nti.",
  "atk-s0404a22:3_0": "Tattha ākaṅkheyya ceti yadi iccheyya.",
  "atk-s0404a22:3_1": "Piyo cassanti piyacakkhūhi sampassitabbo,",
  "atk-s0404a22:3_2": "sinehuppattiyā padaṭṭhānabhūto bhaveyyaṁ.",
  "atk-s0404a22:3_3": "Manāpoti tesaṁ manavaḍḍhanako,",
  "atk-s0404a22:3_4": "tesaṁ vā manena pattabbo,",
  "atk-s0404a22:3_5": "mettacittena pharitabboti attho.",
  "atk-s0404a22:3_6": "Garūti tesaṁ garuṭṭhāniyo pāsāṇacchattasadiso.",
  "atk-s0404a22:3_7": "Bhāvanīyoti “addhāyamāyasmā jānaṁ jānāti passaṁ passatī”ti evaṁ sambhāvanīyo.",
  "atk-s0404a22:3_8": "Sīlesvevassa paripūrakārīti catupārisuddhisīlesuyeva paripūrakārī assa,",
  "atk-s0404a22:3_9": "anūnena ākārena samannāgato bhaveyyāti vuttaṁ hoti.",
  "atk-s0404a22:3_10": "Ajjhattaṁ cetosamathamanuyuttoti attano cittasamathe yutto.",
  "atk-s0404a22:3_11": "Anirākatajjhānoti bahi anīhaṭajjhāno,",
  "atk-s0404a22:3_12": "avināsitajjhāno vā.",
  "atk-s0404a22:3_13": "Vipassanāyāti sattavidhāya anupassanāya.",
  "atk-s0404a22:3_14": "Brūhetā suññāgārānanti vaḍḍhetā suññāgārānaṁ.",
  "atk-s0404a22:3_15": "Ettha ca samathavipassanāvasena kammaṭṭhānaṁ gahetvā rattindivaṁ suññāgāraṁ pavisitvā nisīdamāno bhikkhu “brūhetā suññāgārāna”nti veditabbo.",
  "atk-s0404a22:3_16": "Ayamettha saṅkhepo,",
  "atk-s0404a22:3_17": "vitthāro pana icchantena majjhimanikāyaṭṭhakathāya ākaṅkheyyasuttavaṇṇanāya oloketabbo.",
  "atk-s0404a22:4_0": "Lābhīti ettha na bhagavā lābhanimittaṁ sīlādiparipūraṇaṁ katheti.",
  "atk-s0404a22:4_1": "Bhagavā hi “ghāsesanaṁ chinnakatho,",
  "atk-s0404a22:4_2": "na vācaṁ payutaṁ bhaṇe”ti evaṁ sāvake ovadati.",
  "atk-s0404a22:4_3": "So kathaṁ lābhanimittaṁ sīlādiparipūraṇaṁ katheyya.",
  "atk-s0404a22:4_4": "Puggalajjhāsayavasena panetaṁ vuttaṁ.",
  "atk-s0404a22:4_5": "Yesañhi evaṁ ajjhāsayo bhaveyya “sace mayaṁ catūhi paccayehi na kilameyyāma,",
  "atk-s0404a22:4_6": "sīlāni paripūretuṁ sakkuṇeyyāmā”ti,",
  "atk-s0404a22:4_7": "tesaṁ ajjhāsayavasenevamāha.",
  "atk-s0404a22:4_8": "Apica sarasānisaṁso esa sīlassa yadidaṁ cattāro paccayā nāma.",
  "atk-s0404a22:4_9": "Tathā hi paṇḍitamanussā koṭṭhādīsu ṭhapitaṁ nīharitvā attanāpi aparibhuñjitvā sīlavantānaṁ dentīti sīlassa sarasānisaṁsadassanatthampetaṁ vuttaṁ.",
  "atk-s0404a22:5_0": "Tatiyavāre yesāhanti yesaṁ ahaṁ.",
  "atk-s0404a22:5_1": "Tesaṁ te kārāti tesaṁ devānaṁ vā manussānaṁ vā te mayi katā paccayadānakārā.",
  "atk-s0404a22:5_2": "Mahapphalā hontu mahānisaṁsāti lokiyasukhena phalabhūtena mahapphalā,",
  "atk-s0404a22:5_3": "lokuttarena mahānisaṁsā.",
  "atk-s0404a22:5_4": "Ubhayaṁ vā etaṁ ekatthameva.",
  "atk-s0404a22:5_5": "Sīlādiguṇayuttassa hi kaṭacchubhikkhāpi pañcaratanamattāya bhūmiyā paṇṇasālāpi katvā dinnā anekāni kappasahassāni duggativinipātato rakkhati,",
  "atk-s0404a22:5_6": "pariyosāne ca amatāya dhātuyā parinibbānassa paccayo hoti.",
  "atk-s0404a22:5_7": "“Khīrodanaṁ ahamadāsi”ntiādīni cettha vatthūni.",
  "atk-s0404a22:5_8": "Sakalameva vā petavatthu vimānavatthu ca sādhakaṁ.",
  "atk-s0404a22:6_0": "Catutthavāre petāti peccabhavaṁ gatā.",
  "atk-s0404a22:6_1": "Ñātīti sassusasurapakkhikā.",
  "atk-s0404a22:6_2": "Sālohitāti ekalohitabaddhā pitipitāmahādayo.",
  "atk-s0404a22:6_3": "Kālaṅkatāti matā.",
  "atk-s0404a22:6_4": "Tesaṁ tanti tesaṁ taṁ mayi pasannacittaṁ,",
  "atk-s0404a22:6_5": "taṁ vā pasannena cittena anussaraṇaṁ.",
  "atk-s0404a22:6_6": "Yassa hi bhikkhuno kālakato pitā vā mātā vā “amhākaṁ ñātakatthero sīlavā kalyāṇadhammo”ti pasannacitto hutvā taṁ bhikkhuṁ anussarati,",
  "atk-s0404a22:6_7": "tassa so cittappasādopi taṁ anussaraṇamattampi mahapphalaṁ mahānisaṁsameva hoti.",
  "atk-s0404a22:7_0": "Aratiratisahoti nekkhammapaṭipattiyā aratiyā kāmaguṇesu ratiyā ca saho abhibhavitā ajjhottharitā.",
  "atk-s0404a22:7_1": "Bhayabheravasahoti ettha bhayaṁ cittutrāsopi ārammaṇampi,",
  "atk-s0404a22:7_2": "bheravaṁ ārammaṇameva.",
  "atk-s0404a22:8_0": "2. Kaṇṭakasuttavaṇṇanā",
  "atk-s0404a22:9_0": "72.",
  "atk-s0404a22:9_1": "Dutiye abhiññātehīti gaganamajjhe puṇṇacando viya sūriyo viya ñātehi pākaṭehi.",
  "atk-s0404a22:9_2": "Parapurāyāti paraṁ vuccati pacchimabhāgo,",
  "atk-s0404a22:9_3": "purāti purimabhāgo,",
  "atk-s0404a22:9_4": "purato dhāvantena pacchato anubandhantena ca mahāparivārenāti attho.",
  "atk-s0404a22:9_5": "Kaṇṭakoti vijjhanaṭṭhena kaṇṭako.",
  "atk-s0404a22:9_6": "Visūkadassananti visūkabhūtaṁ dassanaṁ.",
  "atk-s0404a22:9_7": "Mātugāmūpacāroti mātugāmassa samīpacāritā.",
  "atk-s0404a22:10_0": "3-4. Iṭṭhadhammasuttādivaṇṇanā",
  "atk-s0404a22:11_0": "73-74.",
  "atk-s0404a22:11_1": "Tatiye vaṇṇoti sarīravaṇṇo.",
  "atk-s0404a22:11_2": "Dhammāti nava lokuttaradhammā.",
  "atk-s0404a22:11_3": "Catutthe ariyāyāti apothujjanikāya,",
  "atk-s0404a22:11_4": "sīlādīhi missakattā evaṁ vuttaṁ.",
  "atk-s0404a22:11_5": "Sārādāyī ca hoti varadāyīti sārassa ca varassa ca ādāyako hoti.",
  "atk-s0404a22:11_6": "Yo kāyassa sāro,",
  "atk-s0404a22:11_7": "yañcassa varaṁ,",
  "atk-s0404a22:11_8": "taṁ gaṇhātīti attho.",
  "atk-s0404a22:12_0": "5. Migasālāsuttavaṇṇanā",
  "atk-s0404a22:13_0": "75.",
  "atk-s0404a22:13_1": "Pañcamassa ādimhi tāva yaṁ vattabbaṁ,",
  "atk-s0404a22:13_2": "taṁ chakkanipāte vuttameva.",
  "atk-s0404a22:13_3": "Dussīlo hotītiādīsu pana dussīloti nissīlo.",
  "atk-s0404a22:13_4": "Cetovimuttinti phalasamādhiṁ.",
  "atk-s0404a22:13_5": "Paññāvimuttinti phalañāṇaṁ.",
  "atk-s0404a22:13_6": "Nappajānātīti uggahaparipucchāvasena na jānāti.",
  "atk-s0404a22:13_7": "Dussīlyaṁ aparisesaṁ nirujjhatīti ettha pañca dussīlyāni tāva sotāpattimaggena pahīyanti,",
  "atk-s0404a22:13_8": "dasa arahattamaggena.",
  "atk-s0404a22:13_9": "Phalakkhaṇe tāni pahīnāni nāma honti.",
  "atk-s0404a22:13_10": "Phalakkhaṇaṁ sandhāya idha “nirujjhatī”ti vuttaṁ.",
  "atk-s0404a22:13_11": "Puthujjanassa sīlaṁ pañcahi kāraṇehi bhijjati pārājikāpajjanena sikkhāpaccakkhānena titthiyapakkhandanena arahattena maraṇenāti.",
  "atk-s0404a22:13_12": "Tattha purimā tayo bhāvanāparihānāya saṁvattanti,",
  "atk-s0404a22:13_13": "catuttho vaḍḍhiyā,",
  "atk-s0404a22:13_14": "pañcamo neva hānāya na vaḍḍhiyā.",
  "atk-s0404a22:13_15": "Kathaṁ panetaṁ arahattena sīlaṁ bhijjatīti?",
  "atk-s0404a22:13_16": "Puthujjanassa hi sīlaṁ accantakusalameva hoti,",
  "atk-s0404a22:13_17": "arahattamaggo ca kusalākusalakammakkhayāya saṁvattatīti evaṁ tena taṁ bhijjati.",
  "atk-s0404a22:13_18": "Savanenapiakataṁ hotīti sotabbayuttakaṁ assutaṁ hoti.",
  "atk-s0404a22:13_19": "Bāhusaccenapi akataṁ hotīti ettha bāhusaccanti vīriyaṁ.",
  "atk-s0404a22:13_20": "Vīriyena kattabbayuttakaṁ akataṁ hoti,",
  "atk-s0404a22:13_21": "tassa akatattā saggatopi maggatopi parihāyati.",
  "atk-s0404a22:13_22": "Diṭṭhiyāpi appaṭividdhaṁ hotīti diṭṭhiyā paṭivijjhitabbaṁ appaṭividdhaṁ hoti apaccakkhakataṁ.",
  "atk-s0404a22:13_23": "Sāmayikampi vimuttiṁ na labhatīti kālānukālaṁ dhammassavanaṁ nissāya pītipāmojjaṁ na labhati.",
  "atk-s0404a22:13_24": "Hānāya paretīti hānāya pavattati.",
  "atk-s0404a22:14_0": "Yathābhūtaṁ pajānātīti “sotāpattiphalaṁ patvā pañcavidhaṁ dussīlyaṁ aparisesaṁ nirujjhatī”ti uggahaparipucchāvasena jānāti.",
  "atk-s0404a22:14_1": "Tassa savanenapi kataṁ hotīti sotabbayuttakaṁ sutaṁ hoti.",
  "atk-s0404a22:14_2": "Bāhusaccenapi kataṁ hotīti vīriyena kattabbayuttakaṁ antamaso dubbalavipassanāmattakampi kataṁ hoti.",
  "atk-s0404a22:14_3": "Diṭṭhiyāpi suppaṭividdhaṁ hotīti antamaso lokiyapaññāyapi paccayapaṭivedho kato hoti.",
  "atk-s0404a22:14_4": "Imassa hi puggalassa paññā sīlaṁ paridhovati,",
  "atk-s0404a22:14_5": "so paññāparidhotena visesaṁ pāpuṇāti.",
  "atk-s0404a22:15_0": "Pamāṇikāti puggalesu pamāṇaggāhakā.",
  "atk-s0404a22:15_1": "Pamiṇantīti pametuṁ tuletuṁ arahanti.",
  "atk-s0404a22:15_2": "Eko hīnoti eko guṇehi hīno.",
  "atk-s0404a22:15_3": "Paṇītoti eko guṇehi paṇīto uttamo.",
  "atk-s0404a22:15_4": "Taṁ hīti taṁ pamāṇakaraṇaṁ.",
  "atk-s0404a22:15_5": "Abhikkantataroti sundarataro.",
  "atk-s0404a22:15_6": "Paṇītataroti uttamataro.",
  "atk-s0404a22:15_7": "Dhammasoto nibbahatīti sūraṁ hutvā pavattamānaṁ vipassanāñāṇaṁ nibbahati,",
  "atk-s0404a22:15_8": "ariyabhūmiṁ pāpeti.",
  "atk-s0404a22:15_9": "Tadantaraṁko jāneyyāti taṁ evaṁ kāraṇaṁ ko jāneyya.",
  "atk-s0404a22:15_10": "Sīlavā hotīti lokiyasīlena sīlavā hoti.",
  "atk-s0404a22:15_11": "Yatthassa taṁ sīlanti arahattavimuttiṁ patvā sīlaṁ aparisesampi nirujjhati nāma,",
  "atk-s0404a22:15_12": "tattha yutti vuttāyeva.",
  "atk-s0404a22:15_13": "Ito paresu dvīsu aṅgesu anāgāmiphalaṁ vimutti nāma,",
  "atk-s0404a22:15_14": "pañcame arahattameva.",
  "atk-s0404a22:15_15": "Sesamettha vuttanayānusāreneva veditabbaṁ.",
  "atk-s0404a22:15_16": "Chaṭṭhaṁ uttānatthameva.",
  "atk-s0404a22:16_0": "7. Kākasuttavaṇṇanā",
  "atk-s0404a22:17_0": "77.",
  "atk-s0404a22:17_1": "Sattame dhaṁsīti guṇadhaṁsako.",
  "atk-s0404a22:17_2": "Kassaci guṇaṁ anādiyitvā hatthenapi gahito tassa sīsepi vaccaṁ karoti.",
  "atk-s0404a22:17_3": "Pagabbhoti pāgabbhiyena samannāgato.",
  "atk-s0404a22:17_4": "Tintiṇoti tintiṇaṁ vuccati taṇhā,",
  "atk-s0404a22:17_5": "tāya samannāgato,",
  "atk-s0404a22:17_6": "āsaṅkābahulo vā.",
  "atk-s0404a22:17_7": "Luddoti dāruṇo.",
  "atk-s0404a22:17_8": "Akāruṇikoti nikkāruṇiko.",
  "atk-s0404a22:17_9": "Dubbaloti abalo appathāmo.",
  "atk-s0404a22:17_10": "Oravitāti oravayutto oravanto carati.",
  "atk-s0404a22:17_11": "Necayikoti nicayakaro.",
  "atk-s0404a22:18_0": "9. Āghātavatthusuttavaṇṇanā",
  "atk-s0404a22:19_0": "79.",
  "atk-s0404a22:19_1": "Navame aṭṭhāneti akāraṇe.",
  "atk-s0404a22:19_2": "Sacittakapavattiyañhi “anatthaṁ me acarī”tiādi kāraṇaṁ bhaveyya,",
  "atk-s0404a22:19_3": "khāṇupahaṭādīsu taṁ natthi.",
  "atk-s0404a22:19_4": "Tasmā tattha āghāto aṭṭhāne āghāto nāma.",
  "atk-s0404a22:19_5": "Sesaṁ sabbattha uttānatthamevāti.",
  "atk-s0404a22:20_0": "Ākaṅkhavaggo tatiyo."
}