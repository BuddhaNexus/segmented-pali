{
  "mn77:0.1_0": "Majjhima Nikāya 77",
  "mn77:0.2_0": "Mahāsakuludāyisutta",
  "mn77:1.1_0": "Evaṁ me sutaṁ—",
  "mn77:1.2_0": "ekaṁ samayaṁ bhagavā rājagahe viharati veḷuvane kalandakanivāpe.",
  "mn77:2.1_0": "Tena kho pana samayena sambahulā abhiññātā abhiññātā paribbājakā moranivāpe paribbājakārāme paṭivasanti,",
  "mn77:2.1_1": "seyyathidaṁ—",
  "mn77:2.2_0": "annabhāro varadharo sakuludāyī ca paribbājako aññe ca abhiññātā abhiññātā paribbājakā.",
  "mn77:3.1_0": "Atha kho bhagavā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi.",
  "mn77:3.2_0": "Atha kho bhagavato etadahosi:",
  "mn77:3.3_0": "“atippago kho tāva rājagahe piṇḍāya carituṁ.",
  "mn77:3.4_0": "Yannūnāhaṁ yena moranivāpo paribbājakārāmo yena sakuludāyī paribbājako tenupasaṅkameyyan”ti.",
  "mn77:4.1_0": "Atha kho bhagavā yena moranivāpo paribbājakārāmo tenupasaṅkami.",
  "mn77:4.2_0": "Tena kho pana samayena sakuludāyī paribbājako mahatiyā paribbājakaparisāya saddhiṁ nisinno hoti unnādiniyā",
  "mn77:4.2_1": "uccāsaddamahāsaddāya anekavihitaṁ tiracchānakathaṁ kathentiyā,",
  "mn77:4.2_2": "seyyathidaṁ—",
  "mn77:4.3_0": "rājakathaṁ corakathaṁ mahāmattakathaṁ senākathaṁ bhayakathaṁ yuddhakathaṁ annakathaṁ pānakathaṁ vatthakathaṁ",
  "mn77:4.3_1": "sayanakathaṁ mālākathaṁ gandhakathaṁ ñātikathaṁ yānakathaṁ gāmakathaṁ nigamakathaṁ nagarakathaṁ janapadakathaṁ",
  "mn77:4.3_2": "itthikathaṁ sūrakathaṁ visikhākathaṁ kumbhaṭṭhānakathaṁ pubbapetakathaṁ nānattakathaṁ lokakkhāyikaṁ samuddakkhāyikaṁ",
  "mn77:4.3_3": "itibhavābhavakathaṁ iti vā.",
  "mn77:4.4_0": "Addasā kho sakuludāyī paribbājako bhagavantaṁ dūratova āgacchantaṁ.",
  "mn77:4.5_0": "Disvāna sakaṁ parisaṁ saṇṭhāpeti:",
  "mn77:4.6_0": "“appasaddā bhonto hontu;",
  "mn77:4.7_0": "mā bhonto saddamakattha.",
  "mn77:4.8_0": "Ayaṁ samaṇo gotamo āgacchati;",
  "mn77:4.9_0": "appasaddakāmo kho pana so āyasmā appasaddassa vaṇṇavādī.",
  "mn77:4.10_0": "Appeva nāma appasaddaṁ parisaṁ viditvā upasaṅkamitabbaṁ maññeyyā”ti.",
  "mn77:4.11_0": "Atha kho te paribbājakā tuṇhī ahesuṁ.",
  "mn77:5.1_0": "Atha kho bhagavā yena sakuludāyī paribbājako tenupasaṅkami.",
  "mn77:5.2_0": "Atha kho sakuludāyī paribbājako bhagavantaṁ etadavoca:",
  "mn77:5.3_0": "“etu kho, bhante, bhagavā.",
  "mn77:5.4_0": "Svāgataṁ, bhante, bhagavato.",
  "mn77:5.5_0": "Cirassaṁ kho, bhante, bhagavā imaṁ pariyāyamakāsi yadidaṁ idhāgamanāya.",
  "mn77:5.6_0": "Nisīdatu, bhante, bhagavā;",
  "mn77:5.7_0": "idamāsanaṁ paññattan”ti.",
  "mn77:5.8_0": "Nisīdi bhagavā paññatte āsane.",
  "mn77:5.9_0": "Sakuludāyīpi kho paribbājako aññataraṁ nīcaṁ āsanaṁ gahetvā ekamantaṁ nisīdi.",
  "mn77:5.10_0": "Ekamantaṁ nisinnaṁ kho sakuludāyiṁ paribbājakaṁ bhagavā etadavoca:",
  "mn77:5.11_0": "“Kāya nuttha, udāyi, etarahi kathāya sannisinnā, kā ca pana vo antarākathā vippakatā”ti?",
  "mn77:6.1_0": "“Tiṭṭhatesā, bhante, kathā yāya mayaṁ etarahi kathāya sannisinnā.",
  "mn77:6.2_0": "Nesā, bhante, kathā bhagavato dullabhā bhavissati pacchāpi savanāya.",
  "mn77:6.3_0": "Purimāni, bhante,",
  "mn77:6.3_1": "divasāni purimatarāni nānātitthiyānaṁ samaṇabrāhmaṇānaṁ kutūhalasālāyaṁ sannisinnānaṁ sannipatitānaṁ ayamantarākathā udapādi:",
  "mn77:6.4_0": "‘lābhā vata, bho, aṅgamagadhānaṁ, suladdhalābhā vata, bho, aṅgamagadhānaṁ.",
  "mn77:6.5_0": "Tatrime samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā bahujanassa rājagahaṁ vassāvāsaṁ osaṭā.",
  "mn77:6.6_0": "Ayampi kho pūraṇo kassapo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa;",
  "mn77:6.7_0": "sopi rājagahaṁ vassāvāsaṁ osaṭo.",
  "mn77:6.8_0": "Ayampi kho makkhali gosālo …pe…",
  "mn77:6.9_0": "ajito kesakambalo …",
  "mn77:6.10_0": "pakudho kaccāyano …",
  "mn77:6.11_0": "sañjayo belaṭṭhaputto …",
  "mn77:6.12_0": "nigaṇṭho nāṭaputto saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa;",
  "mn77:6.13_0": "sopi rājagahaṁ vassāvāsaṁ osaṭo.",
  "mn77:6.14_0": "Ayampi kho samaṇo gotamo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa;",
  "mn77:6.15_0": "sopi rājagahaṁ vassāvāsaṁ osaṭo.",
  "mn77:6.16_0": "Ko nu kho imesaṁ bhavataṁ samaṇabrāhmaṇānaṁ saṅghīnaṁ gaṇīnaṁ gaṇācariyānaṁ ñātānaṁ yasassinaṁ titthakarānaṁ",
  "mn77:6.16_1": "sādhusammatānaṁ bahujanassa sāvakānaṁ sakkato garukato mānito pūjito,",
  "mn77:6.16_2": "kañca pana sāvakā sakkatvā garuṁ katvā upanissāya viharantī’ti?",
  "mn77:6.17_0": "Tatrekacce evamāhaṁsu:",
  "mn77:6.18_0": "‘ayaṁ kho pūraṇo kassapo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa;",
  "mn77:6.19_0": "so ca kho sāvakānaṁ na sakkato na garukato na mānito na pūjito,",
  "mn77:6.19_1": "na ca pana pūraṇaṁ kassapaṁ sāvakā sakkatvā garuṁ katvā upanissāya viharanti.",
  "mn77:6.20_0": "Bhūtapubbaṁ pūraṇo kassapo anekasatāya parisāya dhammaṁ deseti.",
  "mn77:6.21_0": "Tatraññataro pūraṇassa kassapassa sāvako saddamakāsi:",
  "mn77:6.22_0": "“mā bhonto pūraṇaṁ kassapaṁ etamatthaṁ pucchittha;",
  "mn77:6.23_0": "neso etaṁ jānāti;",
  "mn77:6.24_0": "mayametaṁ jānāma, amhe etamatthaṁ pucchatha;",
  "mn77:6.25_0": "mayametaṁ bhavantānaṁ byākarissāmā”ti.",
  "mn77:6.26_0": "Bhūtapubbaṁ pūraṇo kassapo bāhā paggayha kandanto na labhati:",
  "mn77:6.27_0": "“appasaddā bhonto hontu, mā bhonto saddamakattha.",
  "mn77:6.28_0": "Nete, bhavante, pucchanti, amhe ete pucchanti;",
  "mn77:6.29_0": "mayametesaṁ byākarissāmā”ti.",
  "mn77:6.30_0": "Bahū kho pana pūraṇassa kassapassa sāvakā vādaṁ āropetvā apakkantā:",
  "mn77:6.31_0": "“na tvaṁ imaṁ dhammavinayaṁ ājānāsi,",
  "mn77:6.31_1": "ahaṁ imaṁ dhammavinayaṁ ājānāmi,",
  "mn77:6.31_2": "kiṁ tvaṁ imaṁ dhammavinayaṁ ājānissasi?",
  "mn77:6.31_3": "Micchāpaṭipanno tvamasi,",
  "mn77:6.31_4": "ahamasmi sammāpaṭipanno,",
  "mn77:6.31_5": "sahitaṁ me,",
  "mn77:6.31_6": "asahitaṁ te,",
  "mn77:6.31_7": "purevacanīyaṁ pacchā avaca,",
  "mn77:6.31_8": "pacchāvacanīyaṁ pure avaca,",
  "mn77:6.31_9": "adhiciṇṇaṁ te viparāvattaṁ,",
  "mn77:6.31_10": "āropito te vādo,",
  "mn77:6.31_11": "niggahitosi,",
  "mn77:6.31_12": "cara vādappamokkhāya,",
  "mn77:6.31_13": "nibbeṭhehi vā sace pahosī”ti.",
  "mn77:6.32_0": "Iti pūraṇo kassapo sāvakānaṁ na sakkato na garukato na mānito na pūjito,",
  "mn77:6.32_1": "na ca pana pūraṇaṁ kassapaṁ sāvakā sakkatvā garuṁ katvā upanissāya viharanti.",
  "mn77:6.33_0": "Akkuṭṭho ca pana pūraṇo kassapo dhammakkosenā’ti.",
  "mn77:6.34_0": "Ekacce evamāhaṁsu:",
  "mn77:6.35_0": "‘ayampi kho makkhali gosālo …pe…",
  "mn77:6.36_0": "ajito kesakambalo …",
  "mn77:6.37_0": "pakudho kaccāyano …",
  "mn77:6.38_0": "sañjayo belaṭṭhaputto …",
  "mn77:6.39_0": "nigaṇṭho nāṭaputto saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa;",
  "mn77:6.40_0": "so ca kho sāvakānaṁ na sakkato na garukato na mānito na pūjito,",
  "mn77:6.40_1": "na ca pana nigaṇṭhaṁ nāṭaputtaṁ sāvakā sakkatvā garuṁ katvā upanissāya viharanti.",
  "mn77:6.41_0": "Bhūtapubbaṁ nigaṇṭho nāṭaputto anekasatāya parisāya dhammaṁ deseti.",
  "mn77:6.42_0": "Tatraññataro nigaṇṭhassa nāṭaputtassa sāvako saddamakāsi:",
  "mn77:6.43_0": "“mā bhonto nigaṇṭhaṁ nāṭaputtaṁ etamatthaṁ pucchittha;",
  "mn77:6.44_0": "neso etaṁ jānāti;",
  "mn77:6.45_0": "mayametaṁ jānāma, amhe etamatthaṁ pucchatha;",
  "mn77:6.46_0": "mayametaṁ bhavantānaṁ byākarissāmā”ti.",
  "mn77:6.47_0": "Bhūtapubbaṁ nigaṇṭho nāṭaputto bāhā paggayha kandanto na labhati:",
  "mn77:6.48_0": "“appasaddā bhonto hontu, mā bhonto saddamakattha.",
  "mn77:6.49_0": "Nete bhavante pucchanti, amhe ete pucchanti;",
  "mn77:6.50_0": "mayametesaṁ byākarissāmā”ti.",
  "mn77:6.51_0": "Bahū kho pana nigaṇṭhassa nāṭaputtassa sāvakā vādaṁ āropetvā apakkantā:",
  "mn77:6.52_0": "“na tvaṁ imaṁ dhammavinayaṁ ājānāsi,",
  "mn77:6.52_1": "ahaṁ imaṁ dhammavinayaṁ ājānāmi.",
  "mn77:6.52_2": "Kiṁ tvaṁ imaṁ dhammavinayaṁ ājānissasi?",
  "mn77:6.52_3": "Micchāpaṭipanno tvamasi.",
  "mn77:6.52_4": "Ahamasmi sammāpaṭipanno.",
  "mn77:6.52_5": "Sahitaṁ me asahitaṁ te,",
  "mn77:6.52_6": "purevacanīyaṁ pacchā avaca,",
  "mn77:6.52_7": "pacchāvacanīyaṁ pure avaca,",
  "mn77:6.52_8": "adhiciṇṇaṁ te viparāvattaṁ,",
  "mn77:6.52_9": "āropito te vādo,",
  "mn77:6.52_10": "niggahitosi,",
  "mn77:6.52_11": "cara vādappamokkhāya,",
  "mn77:6.52_12": "nibbeṭhehi vā sace pahosī”ti.",
  "mn77:6.53_0": "Iti nigaṇṭho nāṭaputto sāvakānaṁ na sakkato na garukato na mānito na pūjito,",
  "mn77:6.53_1": "na ca pana nigaṇṭhaṁ nāṭaputtaṁ sāvakā sakkatvā garuṁ katvā upanissāya viharanti.",
  "mn77:6.54_0": "Akkuṭṭho ca pana nigaṇṭho nāṭaputto dhammakkosenā’ti.",
  "mn77:6.55_0": "Ekacce evamāhaṁsu:",
  "mn77:6.56_0": "‘ayampi kho samaṇo gotamo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa;",
  "mn77:6.57_0": "so ca kho sāvakānaṁ sakkato garukato mānito pūjito,",
  "mn77:6.57_1": "samaṇañca pana gotamaṁ sāvakā sakkatvā garuṁ katvā upanissāya viharanti.",
  "mn77:6.58_0": "Bhūtapubbaṁ samaṇo gotamo anekasatāya parisāya dhammaṁ desesi.",
  "mn77:6.59_0": "Tatraññataro samaṇassa gotamassa sāvako ukkāsi.",
  "mn77:6.60_0": "Tamenāññataro sabrahmacārī jaṇṇukena ghaṭṭesi:",
  "mn77:6.61_0": "“appasaddo āyasmā hotu, māyasmā saddamakāsi, satthā no bhagavā dhammaṁ desesī”ti.",
  "mn77:6.62_0": "Yasmiṁ samaye samaṇo gotamo anekasatāya parisāya dhammaṁ deseti,",
  "mn77:6.62_1": "neva tasmiṁ samaye samaṇassa gotamassa sāvakānaṁ khipitasaddo vā hoti ukkāsitasaddo vā.",
  "mn77:6.63_0": "Tamenaṁ mahājanakāyo paccāsīsamānarūpo paccupaṭṭhito hoti:",
  "mn77:6.64_0": "“yaṁ no bhagavā dhammaṁ bhāsissati taṁ no sossāmā”ti.",
  "mn77:6.65_0": "Seyyathāpi nāma puriso cātummahāpathe khuddamadhuṁ anelakaṁ pīḷeyya.",
  "mn77:6.66_0": "Tamenaṁ mahājanakāyo paccāsīsamānarūpo paccupaṭṭhito assa.",
  "mn77:6.67_0": "Evameva yasmiṁ samaye samaṇo gotamo anekasatāya parisāya dhammaṁ deseti,",
  "mn77:6.67_1": "neva tasmiṁ samaye samaṇassa gotamassa sāvakānaṁ khipitasaddo vā hoti ukkāsitasaddo vā.",
  "mn77:6.68_0": "Tamenaṁ mahājanakāyo paccāsīsamānarūpo paccupaṭṭhito hoti:",
  "mn77:6.69_0": "“yaṁ no bhagavā dhammaṁ bhāsissati taṁ no sossāmā”ti.",
  "mn77:6.70_0": "Yepi samaṇassa gotamassa sāvakā sabrahmacārīhi sampayojetvā sikkhaṁ paccakkhāya hīnāyāvattanti tepi satthu ceva vaṇṇavādino honti,",
  "mn77:6.70_1": "dhammassa ca vaṇṇavādino honti,",
  "mn77:6.70_2": "saṅghassa ca vaṇṇavādino honti,",
  "mn77:6.70_3": "attagarahinoyeva honti anaññagarahino,",
  "mn77:6.70_4": "“mayamevamhā alakkhikā mayaṁ appapuññā te mayaṁ evaṁ svākkhāte dhammavinaye pabbajitvā nāsakkhimhā yāvajīvaṁ",
  "mn77:6.70_5": "paripuṇṇaṁ parisuddhaṁ brahmacariyaṁ caritun”ti.",
  "mn77:6.71_0": "Te ārāmikabhūtā vā upāsakabhūtā vā pañcasikkhāpade samādāya vattanti.",
  "mn77:6.72_0": "Iti samaṇo gotamo sāvakānaṁ sakkato garukato mānito pūjito,",
  "mn77:6.72_1": "samaṇañca pana gotamaṁ sāvakā sakkatvā garuṁ katvā upanissāya viharantī’”ti.",
  "mn77:7.1_0": "“Kati pana tvaṁ, udāyi,",
  "mn77:7.1_1": "mayi dhamme samanupassasi,",
  "mn77:7.1_2": "yehi mamaṁ sāvakā sakkaronti garuṁ karonti mānenti pūjenti,",
  "mn77:7.1_3": "sakkatvā garuṁ katvā upanissāya viharantī”ti?",
  "mn77:8.1_0": "“Pañca kho ahaṁ, bhante,",
  "mn77:8.1_1": "bhagavati dhamme samanupassāmi yehi bhagavantaṁ sāvakā sakkaronti garuṁ karonti mānenti pūjenti,",
  "mn77:8.1_2": "sakkatvā garuṁ katvā upanissāya viharanti.",
  "mn77:8.2_0": "Katame pañca?",
  "mn77:8.3_0": "Bhagavā hi, bhante, appāhāro, appāhāratāya ca vaṇṇavādī.",
  "mn77:8.4_0": "Yampi, bhante,",
  "mn77:8.4_1": "bhagavā appāhāro,",
  "mn77:8.4_2": "appāhāratāya ca vaṇṇavādī imaṁ kho ahaṁ, bhante,",
  "mn77:8.4_3": "bhagavati paṭhamaṁ dhammaṁ samanupassāmi yena bhagavantaṁ sāvakā sakkaronti garuṁ karonti mānenti pūjenti,",
  "mn77:8.4_4": "sakkatvā garuṁ katvā upanissāya viharanti.",
  "mn77:8.5_0": "Puna caparaṁ, bhante,",
  "mn77:8.5_1": "bhagavā santuṭṭho itarītarena cīvarena,",
  "mn77:8.5_2": "itarītaracīvarasantuṭṭhiyā ca vaṇṇavādī.",
  "mn77:8.6_0": "Yampi, bhante,",
  "mn77:8.6_1": "bhagavā santuṭṭho itarītarena cīvarena,",
  "mn77:8.6_2": "itarītaracīvarasantuṭṭhiyā ca vaṇṇavādī,",
  "mn77:8.6_3": "imaṁ kho ahaṁ, bhante,",
  "mn77:8.6_4": "bhagavati dutiyaṁ dhammaṁ samanupassāmi yena bhagavantaṁ sāvakā sakkaronti garuṁ karonti mānenti pūjenti,",
  "mn77:8.6_5": "sakkatvā garuṁ katvā upanissāya viharanti.",
  "mn77:8.7_0": "Puna caparaṁ, bhante,",
  "mn77:8.7_1": "bhagavā santuṭṭho itarītarena piṇḍapātena,",
  "mn77:8.7_2": "itarītarapiṇḍapātasantuṭṭhiyā ca vaṇṇavādī.",
  "mn77:8.8_0": "Yampi, bhante,",
  "mn77:8.8_1": "bhagavā santuṭṭho itarītarena piṇḍapātena,",
  "mn77:8.8_2": "itarītarapiṇḍapātasantuṭṭhiyā ca vaṇṇavādī,",
  "mn77:8.8_3": "imaṁ kho ahaṁ, bhante,",
  "mn77:8.8_4": "bhagavati tatiyaṁ dhammaṁ samanupassāmi yena bhagavantaṁ sāvakā sakkaronti garuṁ karonti mānenti pūjenti,",
  "mn77:8.8_5": "sakkatvā garuṁ katvā upanissāya viharanti.",
  "mn77:8.9_0": "Puna caparaṁ, bhante,",
  "mn77:8.9_1": "bhagavā santuṭṭho itarītarena senāsanena,",
  "mn77:8.9_2": "itarītarasenāsanasantuṭṭhiyā ca vaṇṇavādī.",
  "mn77:8.10_0": "Yampi, bhante,",
  "mn77:8.10_1": "bhagavā santuṭṭho itarītarena senāsanena,",
  "mn77:8.10_2": "itarītarasenāsanasantuṭṭhiyā ca vaṇṇavādī,",
  "mn77:8.10_3": "imaṁ kho ahaṁ, bhante,",
  "mn77:8.10_4": "bhagavati catutthaṁ dhammaṁ samanupassāmi yena bhagavantaṁ sāvakā sakkaronti garuṁ karonti mānenti pūjenti,",
  "mn77:8.10_5": "sakkatvā garuṁ katvā upanissāya viharanti.",
  "mn77:8.11_0": "Puna caparaṁ, bhante, bhagavā pavivitto, pavivekassa ca vaṇṇavādī.",
  "mn77:8.12_0": "Yampi, bhante,",
  "mn77:8.12_1": "bhagavā pavivitto,",
  "mn77:8.12_2": "pavivekassa ca vaṇṇavādī,",
  "mn77:8.12_3": "imaṁ kho ahaṁ, bhante,",
  "mn77:8.12_4": "bhagavati pañcamaṁ dhammaṁ samanupassāmi yena bhagavantaṁ sāvakā sakkaronti garuṁ karonti mānenti pūjenti,",
  "mn77:8.12_5": "sakkatvā garuṁ katvā upanissāya viharanti.",
  "mn77:8.13_0": "Ime kho ahaṁ, bhante,",
  "mn77:8.13_1": "bhagavati pañca dhamme samanupassāmi yehi bhagavantaṁ sāvakā sakkaronti garuṁ karonti mānenti pūjenti,",
  "mn77:8.13_2": "sakkatvā garuṁ katvā upanissāya viharantī”ti.",
  "mn77:9.1_0": "“‘Appāhāro samaṇo gotamo,",
  "mn77:9.1_1": "appāhāratāya ca vaṇṇavādī’ti,",
  "mn77:9.1_2": "iti ce maṁ, udāyi,",
  "mn77:9.1_3": "sāvakā sakkareyyuṁ garuṁ kareyyuṁ māneyyuṁ pūjeyyuṁ,",
  "mn77:9.1_4": "sakkatvā garuṁ katvā upanissāya vihareyyuṁ,",
  "mn77:9.1_5": "santi kho pana me, udāyi,",
  "mn77:9.1_6": "sāvakā kosakāhārāpi aḍḍhakosakāhārāpi beluvāhārāpi aḍḍhabeluvāhārāpi.",
  "mn77:9.2_0": "Ahaṁ kho pana, udāyi, appekadā iminā pattena samatittikampi bhuñjāmi bhiyyopi bhuñjāmi.",
  "mn77:9.3_0": "‘Appāhāro samaṇo gotamo,",
  "mn77:9.3_1": "appāhāratāya ca vaṇṇavādī’ti,",
  "mn77:9.3_2": "iti ce maṁ, udāyi,",
  "mn77:9.3_3": "sāvakā sakkareyyuṁ garuṁ kareyyuṁ māneyyuṁ pūjeyyuṁ,",
  "mn77:9.3_4": "sakkatvā garuṁ katvā upanissāya vihareyyuṁ, ye te, udāyi,",
  "mn77:9.3_5": "mama sāvakā kosakāhārāpi aḍḍhakosakāhārāpi beluvāhārāpi aḍḍhabeluvāhārāpi na maṁ te iminā dhammena sakkareyyuṁ garuṁ kareyyuṁ māneyyuṁ pūjeyyuṁ,",
  "mn77:9.3_6": "sakkatvā garuṁ katvā upanissāya vihareyyuṁ.",
  "mn77:9.4_0": "‘Santuṭṭho samaṇo gotamo itarītarena cīvarena,",
  "mn77:9.4_1": "itarītaracīvarasantuṭṭhiyā ca vaṇṇavādī’ti,",
  "mn77:9.4_2": "iti ce maṁ, udāyi,",
  "mn77:9.4_3": "sāvakā sakkareyyuṁ garuṁ kareyyuṁ māneyyuṁ pūjeyyuṁ,",
  "mn77:9.4_4": "sakkatvā garuṁ katvā upanissāya vihareyyuṁ,",
  "mn77:9.4_5": "santi kho pana me, udāyi,",
  "mn77:9.4_6": "sāvakā paṁsukūlikā lūkhacīvaradharā te susānā vā saṅkārakūṭā vā pāpaṇikā vā nantakāni uccinitvā saṅghāṭiṁ karitvā dhārenti.",
  "mn77:9.5_0": "Ahaṁ kho panudāyi, appekadā gahapaticīvarāni dhāremi daḷhāni satthalūkhāni alābulomasāni.",
  "mn77:9.6_0": "‘Santuṭṭho samaṇo gotamo itarītarena cīvarena,",
  "mn77:9.6_1": "itarītaracīvarasantuṭṭhiyā ca vaṇṇavādī’ti,",
  "mn77:9.6_2": "iti ce maṁ, udāyi,",
  "mn77:9.6_3": "sāvakā sakkareyyuṁ garuṁ kareyyuṁ māneyyuṁ pūjeyyuṁ,",
  "mn77:9.6_4": "sakkatvā garuṁ katvā upanissāya vihareyyuṁ, ye te, udāyi,",
  "mn77:9.6_5": "mama sāvakā paṁsukūlikā lūkhacīvaradharā te susānā vā saṅkārakūṭā vā pāpaṇikā vā nantakāni uccinitvā saṅghāṭiṁ karitvā dhārenti,",
  "mn77:9.6_6": "na maṁ te iminā dhammena sakkareyyuṁ garuṁ kareyyuṁ māneyyuṁ pūjeyyuṁ,",
  "mn77:9.6_7": "sakkatvā garuṁ katvā upanissāya vihareyyuṁ.",
  "mn77:9.7_0": "‘Santuṭṭho samaṇo gotamo itarītarena piṇḍapātena,",
  "mn77:9.7_1": "itarītarapiṇḍapātasantuṭṭhiyā ca vaṇṇavādī’ti,",
  "mn77:9.7_2": "iti ce maṁ, udāyi,",
  "mn77:9.7_3": "sāvakā sakkareyyuṁ garuṁ kareyyuṁ māneyyuṁ pūjeyyuṁ,",
  "mn77:9.7_4": "sakkatvā garuṁ katvā upanissāya vihareyyuṁ,",
  "mn77:9.7_5": "santi kho pana me, udāyi,",
  "mn77:9.7_6": "sāvakā piṇḍapātikā sapadānacārino uñchāsake vate ratā,",
  "mn77:9.7_7": "te antaragharaṁ paviṭṭhā samānā āsanenapi nimantiyamānā na sādiyanti.",
  "mn77:9.8_0": "Ahaṁ kho panudāyi,",
  "mn77:9.8_1": "appekadā nimantanepi bhuñjāmi sālīnaṁ odanaṁ vicitakāḷakaṁ anekasūpaṁ anekabyañjanaṁ.",
  "mn77:9.9_0": "‘Santuṭṭho samaṇo gotamo itarītarena piṇḍapātena,",
  "mn77:9.9_1": "itarītarapiṇḍapātasantuṭṭhiyā ca vaṇṇavādī’ti,",
  "mn77:9.9_2": "iti ce maṁ, udāyi,",
  "mn77:9.9_3": "sāvakā sakkareyyuṁ garuṁ kareyyuṁ māneyyuṁ pūjeyyuṁ,",
  "mn77:9.9_4": "sakkatvā garuṁ katvā upanissāya vihareyyuṁ, ye te, udāyi,",
  "mn77:9.9_5": "mama sāvakā piṇḍapātikā sapadānacārino uñchāsake vate ratā te antaragharaṁ paviṭṭhā samānā āsanenapi nimantiyamānā na sādiyanti,",
  "mn77:9.9_6": "na maṁ te iminā dhammena sakkareyyuṁ garuṁ kareyyuṁ māneyyuṁ pūjeyyuṁ,",
  "mn77:9.9_7": "sakkatvā garuṁ katvā upanissāya vihareyyuṁ.",
  "mn77:9.10_0": "‘Santuṭṭho samaṇo gotamo itarītarena senāsanena,",
  "mn77:9.10_1": "itarītarasenāsanasantuṭṭhiyā ca vaṇṇavādī’ti,",
  "mn77:9.10_2": "iti ce maṁ, udāyi,",
  "mn77:9.10_3": "sāvakā sakkareyyuṁ garuṁ kareyyuṁ māneyyuṁ pūjeyyuṁ,",
  "mn77:9.10_4": "sakkatvā garuṁ katvā upanissāya vihareyyuṁ,",
  "mn77:9.10_5": "santi kho pana me, udāyi,",
  "mn77:9.10_6": "sāvakā rukkhamūlikā abbhokāsikā,",
  "mn77:9.10_7": "te aṭṭhamāse channaṁ na upenti.",
  "mn77:9.11_0": "Ahaṁ kho panudāyi,",
  "mn77:9.11_1": "appekadā kūṭāgāresupi viharāmi ullittāvalittesu nivātesu phusitaggaḷesu pihitavātapānesu.",
  "mn77:9.12_0": "‘Santuṭṭho samaṇo gotamo itarītarena senāsanena,",
  "mn77:9.12_1": "itarītarasenāsanasantuṭṭhiyā ca vaṇṇavādī’ti,",
  "mn77:9.12_2": "iti ce maṁ, udāyi,",
  "mn77:9.12_3": "sāvakā sakkareyyuṁ garuṁ kareyyuṁ māneyyuṁ pūjeyyuṁ,",
  "mn77:9.12_4": "sakkatvā garuṁ katvā upanissāya vihareyyuṁ, ye te, udāyi,",
  "mn77:9.12_5": "mama sāvakā rukkhamūlikā abbhokāsikā te aṭṭhamāse channaṁ na upenti,",
  "mn77:9.12_6": "na maṁ te iminā dhammena sakkareyyuṁ garuṁ kareyyuṁ māneyyuṁ pūjeyyuṁ,",
  "mn77:9.12_7": "sakkatvā garuṁ katvā upanissāya vihareyyuṁ.",
  "mn77:9.13_0": "‘Pavivitto samaṇo gotamo,",
  "mn77:9.13_1": "pavivekassa ca vaṇṇavādī’ti,",
  "mn77:9.13_2": "iti ce maṁ, udāyi,",
  "mn77:9.13_3": "sāvakā sakkareyyuṁ garuṁ kareyyuṁ māneyyuṁ pūjeyyuṁ,",
  "mn77:9.13_4": "sakkatvā garuṁ katvā upanissāya vihareyyuṁ,",
  "mn77:9.13_5": "santi kho pana me, udāyi,",
  "mn77:9.13_6": "sāvakā āraññikā pantasenāsanā araññavanapatthāni pantāni senāsanāni ajjhogāhetvā viharanti,",
  "mn77:9.13_7": "te anvaddhamāsaṁ saṅghamajjhe osaranti pātimokkhuddesāya.",
  "mn77:9.14_0": "Ahaṁ kho panudāyi,",
  "mn77:9.14_1": "appekadā ākiṇṇo viharāmi bhikkhūhi bhikkhunīhi upāsakehi upāsikāhi raññā rājamahāmattehi titthiyehi titthiyasāvakehi.",
  "mn77:9.15_0": "‘Pavivitto samaṇo gotamo,",
  "mn77:9.15_1": "pavivekassa ca vaṇṇavādī’ti,",
  "mn77:9.15_2": "iti ce maṁ, udāyi,",
  "mn77:9.15_3": "sāvakā sakkareyyuṁ garuṁ kareyyuṁ māneyyuṁ pūjeyyuṁ,",
  "mn77:9.15_4": "sakkatvā garuṁ katvā upanissāya vihareyyuṁ. Ye te, udāyi,",
  "mn77:9.15_5": "mama sāvakā āraññakā pantasenāsanā araññavanapatthāni pantāni senāsanāni ajjhogāhetvā viharanti te anvaddhamāsaṁ",
  "mn77:9.15_6": "saṅghamajjhe osaranti pātimokkhuddesāya,",
  "mn77:9.15_7": "na maṁ te iminā dhammena sakkareyyuṁ garuṁ kareyyuṁ māneyyuṁ pūjeyyuṁ,",
  "mn77:9.15_8": "sakkatvā garuṁ katvā upanissāya vihareyyuṁ.",
  "mn77:9.16_0": "Iti kho, udāyi,",
  "mn77:9.16_1": "na mamaṁ sāvakā imehi pañcahi dhammehi sakkaronti garuṁ karonti mānenti pūjenti,",
  "mn77:9.16_2": "sakkatvā garuṁ katvā upanissāya viharanti.",
  "mn77:10.1_0": "Atthi kho, udāyi,",
  "mn77:10.1_1": "aññe ca pañca dhammā yehi pañcahi dhammehi mamaṁ sāvakā sakkaronti garuṁ karonti mānenti pūjenti,",
  "mn77:10.1_2": "sakkatvā garuṁ katvā upanissāya viharanti.",
  "mn77:10.2_0": "Katame pañca?",
  "mn77:10.3_0": "Idhudāyi, mamaṁ sāvakā adhisīle sambhāventi:",
  "mn77:10.4_0": "‘sīlavā samaṇo gotamo paramena sīlakkhandhena samannāgato’ti.",
  "mn77:11.1_0": "Yampudāyi, mamaṁ sāvakā adhisīle sambhāventi:",
  "mn77:11.2_0": "‘sīlavā samaṇo gotamo paramena sīlakkhandhena samannāgato’ti, ayaṁ kho, udāyi,",
  "mn77:11.2_1": "paṭhamo dhammo yena mamaṁ sāvakā sakkaronti garuṁ karonti mānenti pūjenti,",
  "mn77:11.2_2": "sakkatvā garuṁ katvā upanissāya viharanti.",
  "mn77:12.1_0": "Puna caparaṁ, udāyi, mamaṁ sāvakā abhikkante ñāṇadassane sambhāventi:",
  "mn77:12.2_0": "‘jānaṁyevāha samaṇo gotamo—jānāmīti,",
  "mn77:12.3_0": "passaṁyevāha samaṇo gotamo—passāmīti;",
  "mn77:12.4_0": "abhiññāya samaṇo gotamo dhammaṁ deseti no anabhiññāya;",
  "mn77:12.5_0": "sanidānaṁ samaṇo gotamo dhammaṁ deseti no anidānaṁ;",
  "mn77:12.6_0": "sappāṭihāriyaṁ samaṇo gotamo dhammaṁ deseti no appāṭihāriyan’ti.",
  "mn77:12.7_0": "Yampudāyi, mamaṁ sāvakā abhikkante ñāṇadassane sambhāventi:",
  "mn77:12.8_0": "‘jānaṁyevāha samaṇo gotamo—jānāmīti,",
  "mn77:12.9_0": "passaṁyevāha samaṇo gotamo—passāmīti;",
  "mn77:12.10_0": "abhiññāya samaṇo gotamo dhammaṁ deseti no anabhiññāya;",
  "mn77:12.11_0": "sanidānaṁ samaṇo gotamo dhammaṁ deseti no anidānaṁ;",
  "mn77:12.12_0": "sappāṭihāriyaṁ samaṇo gotamo dhammaṁ deseti no appāṭihāriyan’ti, ayaṁ kho, udāyi,",
  "mn77:12.12_1": "dutiyo dhammo yena mamaṁ sāvakā sakkaronti garuṁ karonti mānenti pūjenti,",
  "mn77:12.12_2": "sakkatvā garuṁ katvā upanissāya viharanti.",
  "mn77:13.1_0": "Puna caparaṁ, udāyi, mamaṁ sāvakā adhipaññāya sambhāventi:",
  "mn77:13.2_0": "‘paññavā samaṇo gotamo paramena paññākkhandhena samannāgato;",
  "mn77:13.3_0": "taṁ vata anāgataṁ vādapathaṁ na dakkhati,",
  "mn77:13.3_1": "uppannaṁ vā parappavādaṁ na sahadhammena suniggahitaṁ niggaṇhissatīti—netaṁ ṭhānaṁ vijjati’.",
  "mn77:13.4_0": "Taṁ kiṁ maññasi, udāyi,",
  "mn77:13.5_0": "api nu me sāvakā evaṁ jānantā evaṁ passantā antarantarā kathaṁ opāteyyun”ti?",
  "mn77:13.6_0": "“No hetaṁ, bhante”.",
  "mn77:13.7_0": "“Na kho panāhaṁ, udāyi, sāvakesu anusāsaniṁ paccāsīsāmi;",
  "mn77:13.8_0": "aññadatthu mamayeva sāvakā anusāsaniṁ paccāsīsanti.",
  "mn77:13.9_0": "Yampudāyi, mamaṁ sāvakā adhipaññāya sambhāventi:",
  "mn77:13.10_0": "‘paññavā samaṇo gotamo paramena paññākkhandhena samannāgato;",
  "mn77:13.11_0": "taṁ vata anāgataṁ vādapathaṁ na dakkhati,",
  "mn77:13.11_1": "uppannaṁ vā parappavādaṁ na sahadhammena niggahitaṁ niggaṇhissatīti—",
  "mn77:13.12_0": "netaṁ ṭhānaṁ vijjati’.",
  "mn77:13.13_0": "Ayaṁ kho, udāyi,",
  "mn77:13.13_1": "tatiyo dhammo yena mamaṁ sāvakā sakkaronti garuṁ karonti mānenti pūjenti,",
  "mn77:13.13_2": "sakkatvā garuṁ katvā upanissāya viharanti.",
  "mn77:14.1_0": "Puna caparaṁ, udāyi,",
  "mn77:14.1_1": "mama sāvakā yena dukkhena dukkhotiṇṇā dukkhaparetā te maṁ upasaṅkamitvā dukkhaṁ ariyasaccaṁ pucchanti,",
  "mn77:14.1_2": "tesāhaṁ dukkhaṁ ariyasaccaṁ puṭṭho byākaromi,",
  "mn77:14.1_3": "tesāhaṁ cittaṁ ārādhemi pañhassa veyyākaraṇena;",
  "mn77:14.2_0": "te maṁ dukkhasamudayaṁ …",
  "mn77:14.3_0": "dukkhanirodhaṁ …",
  "mn77:14.4_0": "dukkhanirodhagāminiṁ paṭipadaṁ ariyasaccaṁ pucchanti,",
  "mn77:14.4_1": "tesāhaṁ dukkhanirodhagāminiṁ paṭipadaṁ ariyasaccaṁ puṭṭho byākaromi,",
  "mn77:14.4_2": "tesāhaṁ cittaṁ ārādhemi pañhassa veyyākaraṇena.",
  "mn77:14.5_0": "Yampudāyi,",
  "mn77:14.5_1": "mama sāvakā yena dukkhena dukkhotiṇṇā dukkhaparetā te maṁ upasaṅkamitvā dukkhaṁ ariyasaccaṁ pucchanti,",
  "mn77:14.5_2": "tesāhaṁ dukkhaṁ ariyasaccaṁ puṭṭho byākaromi,",
  "mn77:14.5_3": "tesāhaṁ cittaṁ ārādhemi pañhassa veyyākaraṇena.",
  "mn77:14.6_0": "Te maṁ dukkhasamudayaṁ …",
  "mn77:14.7_0": "dukkhanirodhaṁ …",
  "mn77:14.8_0": "dukkhanirodhagāminiṁ paṭipadaṁ ariyasaccaṁ pucchanti.",
  "mn77:14.9_0": "Tesāhaṁ dukkhanirodhagāminiṁ paṭipadaṁ ariyasaccaṁ puṭṭho byākaromi.",
  "mn77:14.10_0": "Tesāhaṁ cittaṁ ārādhemi pañhassa veyyākaraṇena.",
  "mn77:14.11_0": "Ayaṁ kho, udāyi,",
  "mn77:14.11_1": "catuttho dhammo yena mamaṁ sāvakā sakkaronti garuṁ karonti mānenti pūjenti,",
  "mn77:14.11_2": "sakkatvā garuṁ katvā upanissāya viharanti.",
  "mn77:15.1_0": "Puna caparaṁ, udāyi,",
  "mn77:15.1_1": "akkhātā mayā sāvakānaṁ paṭipadā,",
  "mn77:15.1_2": "yathāpaṭipannā me sāvakā cattāro satipaṭṭhāne bhāventi.",
  "mn77:15.2_0": "Idhudāyi, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ;",
  "mn77:15.3_0": "vedanāsu vedanānupassī viharati …",
  "mn77:15.4_0": "citte cittānupassī viharati …",
  "mn77:15.5_0": "dhammesu dhammānupassī viharati ātāpī sampajāno satimā vineyya loke abhijjhādomanassaṁ.",
  "mn77:15.6_0": "Tatra ca pana me sāvakā bahū abhiññāvosānapāramippattā viharanti.",
  "mn77:16.1_0": "Puna caparaṁ, udāyi,",
  "mn77:16.1_1": "akkhātā mayā sāvakānaṁ paṭipadā,",
  "mn77:16.1_2": "yathāpaṭipannā me sāvakā cattāro sammappadhāne bhāventi.",
  "mn77:16.2_0": "Idhudāyi,",
  "mn77:16.2_1": "bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti, vāyamati,",
  "mn77:16.2_2": "vīriyaṁ ārabhati,",
  "mn77:16.2_3": "cittaṁ paggaṇhāti, padahati;",
  "mn77:16.3_0": "uppannānaṁ pāpakānaṁ akusalānaṁ dhammānaṁ pahānāya chandaṁ janeti, vāyamati,",
  "mn77:16.3_1": "vīriyaṁ ārabhati,",
  "mn77:16.3_2": "cittaṁ paggaṇhāti, padahati;",
  "mn77:16.4_0": "anuppannānaṁ kusalānaṁ dhammānaṁ uppādāya chandaṁ janeti, vāyamati,",
  "mn77:16.4_1": "vīriyaṁ ārabhati,",
  "mn77:16.4_2": "cittaṁ paggaṇhāti, padahati;",
  "mn77:16.5_0": "uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti, vāyamati,",
  "mn77:16.5_1": "vīriyaṁ ārabhati,",
  "mn77:16.5_2": "cittaṁ paggaṇhāti, padahati.",
  "mn77:16.6_0": "Tatra ca pana me sāvakā bahū abhiññāvosānapāramippattā viharanti.",
  "mn77:17.1_0": "Puna caparaṁ, udāyi,",
  "mn77:17.1_1": "akkhātā mayā sāvakānaṁ paṭipadā,",
  "mn77:17.1_2": "yathāpaṭipannā me sāvakā cattāro iddhipāde bhāventi.",
  "mn77:17.2_0": "Idhudāyi, bhikkhu chandasamādhipadhānasaṅkhārasamannāgataṁ iddhipādaṁ bhāveti,",
  "mn77:17.3_0": "vīriyasamādhipadhānasaṅkhārasamannāgataṁ iddhipādaṁ bhāveti,",
  "mn77:17.4_0": "cittasamādhipadhānasaṅkhārasamannāgataṁ iddhipādaṁ bhāveti,",
  "mn77:17.5_0": "vīmaṁsāsamādhipadhānasaṅkhārasamannāgataṁ iddhipādaṁ bhāveti.",
  "mn77:17.6_0": "Tatra ca pana me sāvakā bahū abhiññāvosānapāramippattā viharanti.",
  "mn77:18.1_0": "Puna caparaṁ, udāyi,",
  "mn77:18.1_1": "akkhātā mayā sāvakānaṁ paṭipadā,",
  "mn77:18.1_2": "yathāpaṭipannā me sāvakā pañcindriyāni bhāventi.",
  "mn77:18.2_0": "Idhudāyi, bhikkhu saddhindriyaṁ bhāveti upasamagāmiṁ sambodhagāmiṁ;",
  "mn77:18.3_0": "vīriyindriyaṁ bhāveti …pe…",
  "mn77:18.4_0": "satindriyaṁ bhāveti …",
  "mn77:18.5_0": "samādhindriyaṁ bhāveti …",
  "mn77:18.6_0": "paññindriyaṁ bhāveti upasamagāmiṁ sambodhagāmiṁ.",
  "mn77:18.7_0": "Tatra ca pana me sāvakā bahū abhiññāvosānapāramippattā viharanti.",
  "mn77:19.1_0": "Puna caparaṁ, udāyi,",
  "mn77:19.1_1": "akkhātā mayā sāvakānaṁ paṭipadā,",
  "mn77:19.1_2": "yathāpaṭipannā me sāvakā pañca balāni bhāventi.",
  "mn77:19.2_0": "Idhudāyi, bhikkhu saddhābalaṁ bhāveti upasamagāmiṁ sambodhagāmiṁ;",
  "mn77:19.3_0": "vīriyabalaṁ bhāveti …pe…",
  "mn77:19.4_0": "satibalaṁ bhāveti …",
  "mn77:19.5_0": "samādhibalaṁ bhāveti …",
  "mn77:19.6_0": "paññābalaṁ bhāveti upasamagāmiṁ sambodhagāmiṁ.",
  "mn77:19.7_0": "Tatra ca pana me sāvakā bahū abhiññāvosānapāramippattā viharanti.",
  "mn77:20.1_0": "Puna caparaṁ, udāyi,",
  "mn77:20.1_1": "akkhātā mayā sāvakānaṁ paṭipadā,",
  "mn77:20.1_2": "yathāpaṭipannā me sāvakā sattabojjhaṅge bhāventi.",
  "mn77:20.2_0": "Idhudāyi,",
  "mn77:20.2_1": "bhikkhu satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ;",
  "mn77:20.3_0": "dhammavicayasambojjhaṅgaṁ bhāveti …pe…",
  "mn77:20.4_0": "vīriyasambojjhaṅgaṁ bhāveti …",
  "mn77:20.5_0": "pītisambojjhaṅgaṁ bhāveti …",
  "mn77:20.6_0": "passaddhisambojjhaṅgaṁ bhāveti …",
  "mn77:20.7_0": "samādhisambojjhaṅgaṁ bhāveti …",
  "mn77:20.8_0": "upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ.",
  "mn77:20.9_0": "Tatra ca pana me sāvakā bahū abhiññāvosānapāramippattā viharanti.",
  "mn77:21.1_0": "Puna caparaṁ, udāyi,",
  "mn77:21.1_1": "akkhātā mayā sāvakānaṁ paṭipadā,",
  "mn77:21.1_2": "yathāpaṭipannā me sāvakā ariyaṁ aṭṭhaṅgikaṁ maggaṁ bhāventi.",
  "mn77:21.2_0": "Idhudāyi,",
  "mn77:21.2_1": "bhikkhu sammādiṭṭhiṁ bhāveti,",
  "mn77:21.2_2": "sammāsaṅkappaṁ bhāveti,",
  "mn77:21.2_3": "sammāvācaṁ bhāveti,",
  "mn77:21.2_4": "sammākammantaṁ bhāveti,",
  "mn77:21.2_5": "sammāājīvaṁ bhāveti,",
  "mn77:21.2_6": "sammāvāyāmaṁ bhāveti,",
  "mn77:21.2_7": "sammāsatiṁ bhāveti,",
  "mn77:21.2_8": "sammāsamādhiṁ bhāveti.",
  "mn77:21.3_0": "Tatra ca pana me sāvakā bahū abhiññāvosānapāramippattā viharanti.",
  "mn77:22.1_0": "Puna caparaṁ, udāyi,",
  "mn77:22.1_1": "akkhātā mayā sāvakānaṁ paṭipadā,",
  "mn77:22.1_2": "yathāpaṭipannā me sāvakā aṭṭha vimokkhe bhāventi.",
  "mn77:22.2_0": "Rūpī rūpāni passati,",
  "mn77:22.3_0": "ayaṁ paṭhamo vimokkho;",
  "mn77:22.4_0": "ajjhattaṁ arūpasaññī bahiddhā rūpāni passati,",
  "mn77:22.5_0": "ayaṁ dutiyo vimokkho;",
  "mn77:22.6_0": "subhanteva adhimutto hoti,",
  "mn77:22.7_0": "ayaṁ tatiyo vimokkho;",
  "mn77:22.8_0": "sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati,",
  "mn77:22.9_0": "ayaṁ catuttho vimokkho;",
  "mn77:22.10_0": "sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati,",
  "mn77:22.11_0": "ayaṁ pañcamo vimokkho;",
  "mn77:22.12_0": "sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati,",
  "mn77:22.13_0": "ayaṁ chaṭṭho vimokkho;",
  "mn77:22.14_0": "sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati,",
  "mn77:22.15_0": "ayaṁ sattamo vimokkho;",
  "mn77:22.16_0": "sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati,",
  "mn77:22.17_0": "ayaṁ aṭṭhamo vimokkho.",
  "mn77:22.18_0": "Tatra ca pana me sāvakā bahū abhiññāvosānapāramippattā viharanti.",
  "mn77:23.1_0": "Puna caparaṁ, udāyi,",
  "mn77:23.1_1": "akkhātā mayā sāvakānaṁ paṭipadā,",
  "mn77:23.1_2": "yathāpaṭipannā me sāvakā aṭṭha abhibhāyatanāni bhāventi.",
  "mn77:23.2_0": "Ajjhattaṁ rūpasaññī eko bahiddhā rūpāni passati parittāni suvaṇṇadubbaṇṇāni.",
  "mn77:23.3_0": "‘Tāni abhibhuyya jānāmi, passāmī’ti evaṁ saññī hoti.",
  "mn77:23.4_0": "Idaṁ paṭhamaṁ abhibhāyatanaṁ.",
  "mn77:23.5_0": "Ajjhattaṁ rūpasaññī eko bahiddhā rūpāni passati appamāṇāni suvaṇṇadubbaṇṇāni.",
  "mn77:23.6_0": "‘Tāni abhibhuyya jānāmi, passāmī’ti evaṁ saññī hoti.",
  "mn77:23.7_0": "Idaṁ dutiyaṁ abhibhāyatanaṁ.",
  "mn77:23.8_0": "Ajjhattaṁ arūpasaññī eko bahiddhā rūpāni passati parittāni suvaṇṇadubbaṇṇāni.",
  "mn77:23.9_0": "‘Tāni abhibhuyya jānāmi, passāmī’ti evaṁ saññī hoti.",
  "mn77:23.10_0": "Idaṁ tatiyaṁ abhibhāyatanaṁ.",
  "mn77:23.11_0": "Ajjhattaṁ arūpasaññī eko bahiddhā rūpāni passati appamāṇāni suvaṇṇadubbaṇṇāni.",
  "mn77:23.12_0": "‘Tāni abhibhuyya jānāmi, passāmī’ti evaṁ saññī hoti.",
  "mn77:23.13_0": "Idaṁ catutthaṁ abhibhāyatanaṁ.",
  "mn77:23.14_0": "Ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni.",
  "mn77:23.15_0": "Seyyathāpi nāma umāpupphaṁ nīlaṁ nīlavaṇṇaṁ nīlanidassanaṁ nīlanibhāsaṁ,",
  "mn77:23.15_1": "seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ nīlaṁ nīlavaṇṇaṁ nīlanidassanaṁ nīlanibhāsaṁ;",
  "mn77:23.16_0": "evameva ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni.",
  "mn77:23.17_0": "‘Tāni abhibhuyya jānāmi, passāmī’ti evaṁ saññī hoti.",
  "mn77:23.18_0": "Idaṁ pañcamaṁ abhibhāyatanaṁ.",
  "mn77:23.19_0": "Ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni.",
  "mn77:23.20_0": "Seyyathāpi nāma kaṇikārapupphaṁ pītaṁ pītavaṇṇaṁ pītanidassanaṁ pītanibhāsaṁ,",
  "mn77:23.20_1": "seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ pītaṁ pītavaṇṇaṁ pītanidassanaṁ pītanibhāsaṁ;",
  "mn77:23.21_0": "evameva ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni.",
  "mn77:23.22_0": "‘Tāni abhibhuyya jānāmi, passāmī’ti evaṁ saññī hoti.",
  "mn77:23.23_0": "Idaṁ chaṭṭhaṁ abhibhāyatanaṁ.",
  "mn77:23.24_0": "Ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni.",
  "mn77:23.25_0": "Seyyathāpi nāma bandhujīvakapupphaṁ lohitakaṁ lohitakavaṇṇaṁ lohitakanidassanaṁ lohitakanibhāsaṁ,",
  "mn77:23.25_1": "seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ lohitakaṁ lohitakavaṇṇaṁ lohitakanidassanaṁ lohitakanibhāsaṁ;",
  "mn77:23.26_0": "evameva ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni.",
  "mn77:23.27_0": "‘Tāni abhibhuyya jānāmi, passāmī’ti evaṁ saññī hoti.",
  "mn77:23.28_0": "Idaṁ sattamaṁ abhibhāyatanaṁ.",
  "mn77:23.29_0": "Ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni.",
  "mn77:23.30_0": "Seyyathāpi nāma osadhitārakā odātā odātavaṇṇā odātanidassanā odātanibhāsā,",
  "mn77:23.30_1": "seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ odātaṁ odātavaṇṇaṁ odātanidassanaṁ odātanibhāsaṁ;",
  "mn77:23.31_0": "evameva ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni.",
  "mn77:23.32_0": "‘Tāni abhibhuyya jānāmi, passāmī’ti evaṁsaññī hoti.",
  "mn77:23.33_0": "Idaṁ aṭṭhamaṁ abhibhāyatanaṁ.",
  "mn77:23.34_0": "Tatra ca pana me sāvakā bahū abhiññāvosānapāramippattā viharanti.",
  "mn77:24.1_0": "Puna caparaṁ, udāyi,",
  "mn77:24.1_1": "akkhātā mayā sāvakānaṁ paṭipadā,",
  "mn77:24.1_2": "yathāpaṭipannā me sāvakā dasa kasiṇāyatanāni bhāventi.",
  "mn77:24.2_0": "Pathavīkasiṇameko sañjānāti uddhamadho tiriyaṁ advayaṁ appamāṇaṁ;",
  "mn77:24.3_0": "āpokasiṇameko sañjānāti …pe…",
  "mn77:24.4_0": "tejokasiṇameko sañjānāti …",
  "mn77:24.5_0": "vāyokasiṇameko sañjānāti …",
  "mn77:24.6_0": "nīlakasiṇameko sañjānāti …",
  "mn77:24.7_0": "pītakasiṇameko sañjānāti …",
  "mn77:24.8_0": "lohitakasiṇameko sañjānāti …",
  "mn77:24.9_0": "odātakasiṇameko sañjānāti …",
  "mn77:24.10_0": "ākāsakasiṇameko sañjānāti …",
  "mn77:24.11_0": "viññāṇakasiṇameko sañjānāti uddhamadho tiriyaṁ advayaṁ appamāṇaṁ.",
  "mn77:24.12_0": "Tatra ca pana me sāvakā bahū abhiññāvosānapāramippattā viharanti.",
  "mn77:25.1_0": "Puna caparaṁ, udāyi,",
  "mn77:25.1_1": "akkhātā mayā sāvakānaṁ paṭipadā,",
  "mn77:25.1_2": "yathāpaṭipannā me sāvakā cattāri jhānāni bhāventi.",
  "mn77:25.2_0": "Idhudāyi,",
  "mn77:25.2_1": "bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "mn77:25.3_0": "So imameva kāyaṁ vivekajena pītisukhena abhisandeti parisandeti paripūreti parippharati,",
  "mn77:25.3_1": "nāssa kiñci sabbāvato kāyassa vivekajena pītisukhena apphuṭaṁ hoti.",
  "mn77:25.4_0": "Seyyathāpi, udāyi,",
  "mn77:25.4_1": "dakkho nhāpako vā nhāpakantevāsī vā kaṁsathāle nhānīyacuṇṇāni ākiritvā udakena paripphosakaṁ paripphosakaṁ sanneyya,",
  "mn77:25.4_2": "sāyaṁ nhānīyapiṇḍi snehānugatā snehaparetā santarabāhirā phuṭā snehena na ca pagghariṇī;",
  "mn77:25.5_0": "evameva kho, udāyi,",
  "mn77:25.5_1": "bhikkhu imameva kāyaṁ vivekajena pītisukhena abhisandeti parisandeti paripūreti parippharati,",
  "mn77:25.5_2": "nāssa kiñci sabbāvato kāyassa vivekajena pītisukhena apphuṭaṁ hoti.",
  "mn77:26.1_0": "Puna caparaṁ, udāyi,",
  "mn77:26.1_1": "bhikkhu vitakkavicārānaṁ vūpasamā ajjhattaṁ sampasādanaṁ …pe…",
  "mn77:26.1_2": "dutiyaṁ jhānaṁ upasampajja viharati.",
  "mn77:26.2_0": "So imameva kāyaṁ samādhijena pītisukhena abhisandeti parisandeti paripūreti parippharati,",
  "mn77:26.2_1": "nāssa kiñci sabbāvato kāyassa samādhijena pītisukhena apphuṭaṁ hoti.",
  "mn77:26.3_0": "Seyyathāpi, udāyi,",
  "mn77:26.3_1": "udakarahado gambhīro ubbhidodako.",
  "mn77:26.3_2": "Tassa nevassa puratthimāya disāya udakassa āyamukhaṁ,",
  "mn77:26.3_3": "na pacchimāya disāya udakassa āyamukhaṁ,",
  "mn77:26.3_4": "na uttarāya disāya udakassa āyamukhaṁ,",
  "mn77:26.3_5": "na dakkhiṇāya disāya udakassa āyamukhaṁ,",
  "mn77:26.3_6": "devo ca na kālena kālaṁ sammā dhāraṁ anuppaveccheyya;",
  "mn77:26.4_0": "atha kho tamhāva udakarahadā sītā vāridhārā ubbhijjitvā tameva udakarahadaṁ sītena vārinā abhisandeyya parisandeyya paripūreyya paripphareyya,",
  "mn77:26.4_1": "nāssa kiñci sabbāvato udakarahadassa sītena vārinā apphuṭaṁ assa.",
  "mn77:26.5_0": "Evameva kho, udāyi,",
  "mn77:26.5_1": "bhikkhu imameva kāyaṁ samādhijena pītisukhena abhisandeti parisandeti paripūreti parippharati,",
  "mn77:26.5_2": "nāssa kiñci sabbāvato kāyassa samādhijena pītisukhena apphuṭaṁ hoti.",
  "mn77:27.1_0": "Puna caparaṁ, udāyi, bhikkhu pītiyā ca virāgā …pe… tatiyaṁ jhānaṁ upasampajja viharati.",
  "mn77:27.2_0": "So imameva kāyaṁ nippītikena sukhena abhisandeti parisandeti paripūreti parippharati,",
  "mn77:27.2_1": "nāssa kiñci sabbāvato kāyassa nippītikena sukhena apphuṭaṁ hoti.",
  "mn77:27.3_0": "Seyyathāpi, udāyi,",
  "mn77:27.3_1": "uppaliniyaṁ vā paduminiyaṁ vā puṇḍarīkiniyaṁ vā appekaccāni uppalāni vā padumāni vā puṇḍarīkāni vā udake",
  "mn77:27.3_2": "jātāni udake saṁvaḍḍhāni udakānuggatāni anto nimuggaposīni,",
  "mn77:27.3_3": "tāni yāva caggā yāva ca mūlā sītena vārinā abhisannāni parisannāni paripūrāni paripphuṭāni,",
  "mn77:27.3_4": "nāssa kiñci sabbāvataṁ,",
  "mn77:27.3_5": "uppalānaṁ vā padumānaṁ vā puṇḍarīkānaṁ vā sītena vārinā apphuṭaṁ assa;",
  "mn77:27.4_0": "evameva kho, udāyi,",
  "mn77:27.4_1": "bhikkhu imameva kāyaṁ nippītikena sukhena abhisandeti parisandeti paripūreti parippharati,",
  "mn77:27.4_2": "nāssa kiñci sabbāvato kāyassa nippītikena sukhena apphuṭaṁ hoti.",
  "mn77:28.1_0": "Puna caparaṁ, udāyi,",
  "mn77:28.1_1": "bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ",
  "mn77:28.1_2": "upekkhāsatipārisuddhiṁ catutthaṁ jhānaṁ upasampajja viharati.",
  "mn77:28.2_0": "So imameva kāyaṁ parisuddhena cetasā pariyodātena pharitvā nisinno hoti,",
  "mn77:28.2_1": "nāssa kiñci sabbāvato kāyassa parisuddhena cetasā pariyodātena apphuṭaṁ hoti.",
  "mn77:28.3_0": "Seyyathāpi, udāyi,",
  "mn77:28.3_1": "puriso odātena vatthena sasīsaṁ pārupitvā nisinno assa,",
  "mn77:28.3_2": "nāssa kiñci sabbāvato kāyassa odātena vatthena apphuṭaṁ assa;",
  "mn77:28.4_0": "evameva kho, udāyi,",
  "mn77:28.4_1": "bhikkhu imameva kāyaṁ parisuddhena cetasā pariyodātena pharitvā nisinno hoti,",
  "mn77:28.4_2": "nāssa kiñci sabbāvato kāyassa parisuddhena cetasā pariyodātena apphuṭaṁ hoti.",
  "mn77:28.5_0": "Tatra ca pana me sāvakā bahū abhiññāvosānapāramippattā viharanti.",
  "mn77:29.1_0": "Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā evaṁ pajānanti:",
  "mn77:29.2_0": "‘ayaṁ kho me kāyo rūpī cātumahābhūtiko mātāpettikasambhavo odanakummāsūpacayo aniccucchādanaparimaddanabhedanaviddhaṁsanadhammo;",
  "mn77:29.3_0": "idañca pana me viññāṇaṁ ettha sitaṁ ettha paṭibaddhaṁ’.",
  "mn77:29.4_0": "Seyyathāpi, udāyi,",
  "mn77:29.4_1": "maṇi veḷuriyo subho jātimā aṭṭhaṁso suparikammakato accho vippasanno sabbākārasampanno;",
  "mn77:29.5_0": "tatridaṁ suttaṁ āvutaṁ nīlaṁ vā pītaṁ vā lohitaṁ vā odātaṁ vā paṇḍusuttaṁ vā.",
  "mn77:29.6_0": "Tamenaṁ cakkhumā puriso hatthe karitvā paccavekkheyya:",
  "mn77:29.7_0": "‘ayaṁ kho maṇi veḷuriyo subho jātimā aṭṭhaṁso suparikammakato accho vippasanno sabbākārasampanno;",
  "mn77:29.8_0": "tatridaṁ suttaṁ āvutaṁ nīlaṁ vā pītaṁ vā lohitaṁ vā odātaṁ vā paṇḍusuttaṁ vā’ti.",
  "mn77:29.9_0": "Evameva kho, udāyi, akkhātā mayā sāvakānaṁ paṭipadā, yathāpaṭipannā me sāvakā evaṁ pajānanti:",
  "mn77:29.10_0": "‘ayaṁ kho me kāyo rūpī cātumahābhūtiko mātāpettikasambhavo odanakummāsūpacayo aniccucchādanaparimaddanabhedanaviddhaṁsanadhammo;",
  "mn77:29.11_0": "idañca pana me viññāṇaṁ ettha sitaṁ ettha paṭibaddhan’ti.",
  "mn77:29.12_0": "Tatra ca pana me sāvakā bahū abhiññāvosānapāramippattā viharanti.",
  "mn77:30.1_0": "Puna caparaṁ, udāyi,",
  "mn77:30.1_1": "akkhātā mayā sāvakānaṁ paṭipadā,",
  "mn77:30.1_2": "yathāpaṭipannā me sāvakā imamhā kāyā aññaṁ kāyaṁ abhinimminanti rūpiṁ manomayaṁ sabbaṅgapaccaṅgiṁ ahīnindriyaṁ.",
  "mn77:30.2_0": "Seyyathāpi, udāyi, puriso muñjamhā īsikaṁ pabbāheyya;",
  "mn77:30.3_0": "tassa evamassa:",
  "mn77:30.4_0": "‘ayaṁ muñjo, ayaṁ īsikā; añño muñjo, aññā īsikā; muñjamhā tveva īsikā pabbāḷhā’ti.",
  "mn77:30.5_0": "Seyyathā vā panudāyi, puriso asiṁ kosiyā pabbāheyya;",
  "mn77:30.6_0": "tassa evamassa:",
  "mn77:30.7_0": "‘ayaṁ asi, ayaṁ kosi; añño asi aññā kosi; kosiyā tveva asi pabbāḷho’ti.",
  "mn77:30.8_0": "Seyyathā vā, panudāyi, puriso ahiṁ karaṇḍā uddhareyya;",
  "mn77:30.9_0": "tassa evamassa:",
  "mn77:30.10_0": "‘ayaṁ ahi, ayaṁ karaṇḍo; añño ahi, añño karaṇḍo; karaṇḍā tveva ahi ubbhato’ti.",
  "mn77:30.11_0": "Evameva kho, udāyi,",
  "mn77:30.11_1": "akkhātā mayā sāvakānaṁ paṭipadā,",
  "mn77:30.11_2": "yathāpaṭipannā me sāvakā imamhā kāyā aññaṁ kāyaṁ abhinimminanti rūpiṁ manomayaṁ sabbaṅgapaccaṅgiṁ ahīnindriyaṁ.",
  "mn77:30.12_0": "Tatra ca pana me sāvakā bahū abhiññāvosānapāramippattā viharanti.",
  "mn77:31.1_0": "Puna caparaṁ, udāyi,",
  "mn77:31.1_1": "akkhātā mayā sāvakānaṁ paṭipadā,",
  "mn77:31.1_2": "yathāpaṭipannā me sāvakā anekavihitaṁ iddhividhaṁ paccanubhonti—ekopi hutvā bahudhā honti,",
  "mn77:31.1_3": "bahudhāpi hutvā eko hoti;",
  "mn77:31.1_4": "āvibhāvaṁ,",
  "mn77:31.1_5": "tirobhāvaṁ;",
  "mn77:31.1_6": "tirokuṭṭaṁ tiropākāraṁ tiropabbataṁ asajjamānā gacchanti,",
  "mn77:31.1_7": "seyyathāpi ākāse;",
  "mn77:31.1_8": "pathaviyāpi ummujjanimujjaṁ karonti,",
  "mn77:31.1_9": "seyyathāpi udake;",
  "mn77:31.1_10": "udakepi abhijjamāne gacchanti,",
  "mn77:31.1_11": "seyyathāpi pathaviyaṁ;",
  "mn77:31.1_12": "ākāsepi pallaṅkena kamanti,",
  "mn77:31.1_13": "seyyathāpi pakkhī sakuṇo;",
  "mn77:31.1_14": "imepi candimasūriye evaṁmahiddhike evaṁmahānubhāve pāṇinā parimasanti parimajjanti,",
  "mn77:31.1_15": "yāva brahmalokāpi kāyena vasaṁ vattenti.",
  "mn77:31.2_0": "Seyyathāpi, udāyi,",
  "mn77:31.2_1": "dakkho kumbhakāro vā kumbhakārantevāsī vā suparikammakatāya mattikāya yaṁ yadeva bhājanavikatiṁ ākaṅkheyya taṁ tadeva kareyya abhinipphādeyya;",
  "mn77:31.3_0": "seyyathā vā panudāyi,",
  "mn77:31.3_1": "dakkho dantakāro vā dantakārantevāsī vā suparikammakatasmiṁ dantasmiṁ yaṁ yadeva dantavikatiṁ ākaṅkheyya taṁ tadeva kareyya abhinipphādeyya;",
  "mn77:31.4_0": "seyyathā vā panudāyi,",
  "mn77:31.4_1": "dakkho suvaṇṇakāro vā suvaṇṇakārantevāsī vā suparikammakatasmiṁ suvaṇṇasmiṁ yaṁ yadeva suvaṇṇavikatiṁ ākaṅkheyya taṁ tadeva kareyya abhinipphādeyya.",
  "mn77:31.5_0": "Evameva kho, udāyi,",
  "mn77:31.5_1": "akkhātā mayā sāvakānaṁ paṭipadā,",
  "mn77:31.5_2": "yathāpaṭipannā me sāvakā anekavihitaṁ iddhividhaṁ paccanubhonti—ekopi hutvā bahudhā honti,",
  "mn77:31.5_3": "bahudhāpi hutvā eko hoti;",
  "mn77:31.5_4": "āvibhāvaṁ,",
  "mn77:31.5_5": "tirobhāvaṁ;",
  "mn77:31.5_6": "tirokuṭṭaṁ tiropākāraṁ tiropabbataṁ asajjamānā gacchanti,",
  "mn77:31.5_7": "seyyathāpi ākāse;",
  "mn77:31.5_8": "pathaviyāpi ummujjanimujjaṁ karonti,",
  "mn77:31.5_9": "seyyathāpi udake;",
  "mn77:31.5_10": "udakepi abhijjamāne gacchanti,",
  "mn77:31.5_11": "seyyathāpi pathaviyaṁ;",
  "mn77:31.5_12": "ākāsepi pallaṅkena kamanti,",
  "mn77:31.5_13": "seyyathāpi pakkhī sakuṇo;",
  "mn77:31.5_14": "imepi candimasūriye evaṁmahiddhike evaṁmahānubhāve pāṇinā parimasanti parimajjanti,",
  "mn77:31.5_15": "yāva brahmalokāpi kāyena vasaṁ vattenti.",
  "mn77:31.6_0": "Tatra ca pana me sāvakā bahū abhiññāvosānapāramippattā viharanti.",
  "mn77:32.1_0": "Puna caparaṁ, udāyi,",
  "mn77:32.1_1": "akkhātā mayā sāvakānaṁ paṭipadā,",
  "mn77:32.1_2": "yathāpaṭipannā me sāvakā dibbāya sotadhātuyā visuddhāya atikkantamānusikāya ubho sadde suṇanti—dibbe ca mānuse ca,",
  "mn77:32.1_3": "ye dūre santike ca.",
  "mn77:32.2_0": "Seyyathāpi, udāyi, balavā saṅkhadhamo appakasireneva cātuddisā viññāpeyya;",
  "mn77:32.3_0": "evameva kho, udāyi,",
  "mn77:32.3_1": "akkhātā mayā sāvakānaṁ paṭipadā,",
  "mn77:32.3_2": "yathāpaṭipannā me sāvakā dibbāya sotadhātuyā visuddhāya atikkantamānusikāya ubho sadde suṇanti—dibbe ca mānuse ca,",
  "mn77:32.3_3": "ye dūre santike ca.",
  "mn77:32.4_0": "Tatra ca pana me sāvakā bahū abhiññāvosānapāramippattā viharanti.",
  "mn77:33.1_0": "Puna caparaṁ, udāyi,",
  "mn77:33.1_1": "akkhātā mayā sāvakānaṁ paṭipadā,",
  "mn77:33.1_2": "yathāpaṭipannā me sāvakā parasattānaṁ parapuggalānaṁ cetasā ceto paricca pajānanti—",
  "mn77:33.2_0": "sarāgaṁ vā cittaṁ ‘sarāgaṁ cittan’ti pajānanti,",
  "mn77:33.3_0": "vītarāgaṁ vā cittaṁ ‘vītarāgaṁ cittan’ti pajānanti;",
  "mn77:33.4_0": "sadosaṁ vā cittaṁ ‘sadosaṁ cittan’ti pajānanti,",
  "mn77:33.5_0": "vītadosaṁ vā cittaṁ ‘vītadosaṁ cittan’ti pajānanti;",
  "mn77:33.6_0": "samohaṁ vā cittaṁ ‘samohaṁ cittan’ti pajānanti,",
  "mn77:33.7_0": "vītamohaṁ vā cittaṁ ‘vītamohaṁ cittan’ti pajānanti;",
  "mn77:33.8_0": "saṅkhittaṁ vā cittaṁ ‘saṅkhittaṁ cittan’ti pajānanti,",
  "mn77:33.9_0": "vikkhittaṁ vā cittaṁ ‘vikkhittaṁ cittan’ti pajānanti;",
  "mn77:33.10_0": "mahaggataṁ vā cittaṁ ‘mahaggataṁ cittan’ti pajānanti,",
  "mn77:33.11_0": "amahaggataṁ vā cittaṁ ‘amahaggataṁ cittan’ti pajānanti;",
  "mn77:33.12_0": "sauttaraṁ vā cittaṁ ‘sauttaraṁ cittan’ti pajānanti,",
  "mn77:33.13_0": "anuttaraṁ vā cittaṁ ‘anuttaraṁ cittan’ti pajānanti;",
  "mn77:33.14_0": "samāhitaṁ vā cittaṁ ‘samāhitaṁ cittan’ti pajānanti,",
  "mn77:33.15_0": "asamāhitaṁ vā cittaṁ ‘asamāhitaṁ cittan’ti pajānanti;",
  "mn77:33.16_0": "vimuttaṁ vā cittaṁ ‘vimuttaṁ cittan’ti pajānanti,",
  "mn77:33.17_0": "avimuttaṁ vā cittaṁ ‘avimuttaṁ cittan’ti pajānanti.",
  "mn77:33.18_0": "Seyyathāpi, udāyi,",
  "mn77:33.18_1": "itthī vā puriso vā daharo yuvā maṇḍanakajātiko ādāse vā parisuddhe pariyodāte acche vā udakapatte sakaṁ",
  "mn77:33.18_2": "mukhanimittaṁ paccavekkhamāno sakaṇikaṁ vā ‘sakaṇikan’ti jāneyya,",
  "mn77:33.18_3": "akaṇikaṁ vā ‘akaṇikan’ti jāneyya;",
  "mn77:33.19_0": "evameva kho, udāyi,",
  "mn77:33.19_1": "akkhātā mayā sāvakānaṁ paṭipadā,",
  "mn77:33.19_2": "yathāpaṭipannā me sāvakā parasattānaṁ parapuggalānaṁ cetasā ceto paricca pajānanti—",
  "mn77:33.20_0": "sarāgaṁ vā cittaṁ ‘sarāgaṁ cittan’ti pajānanti,",
  "mn77:33.21_0": "vītarāgaṁ vā cittaṁ …pe…",
  "mn77:33.22_0": "sadosaṁ vā cittaṁ …",
  "mn77:33.23_0": "vītadosaṁ vā cittaṁ …",
  "mn77:33.24_0": "samohaṁ vā cittaṁ …",
  "mn77:33.25_0": "vītamohaṁ vā cittaṁ …",
  "mn77:33.26_0": "saṅkhittaṁ vā cittaṁ …",
  "mn77:33.27_0": "vikkhittaṁ vā cittaṁ …",
  "mn77:33.28_0": "mahaggataṁ vā cittaṁ …",
  "mn77:33.29_0": "amahaggataṁ vā cittaṁ …",
  "mn77:33.30_0": "sauttaraṁ vā cittaṁ …",
  "mn77:33.31_0": "anuttaraṁ vā cittaṁ …",
  "mn77:33.32_0": "samāhitaṁ vā cittaṁ …",
  "mn77:33.33_0": "asamāhitaṁ vā cittaṁ …",
  "mn77:33.34_0": "vimuttaṁ vā cittaṁ …",
  "mn77:33.35_0": "avimuttaṁ vā cittaṁ ‘avimuttaṁ cittan’ti pajānanti.",
  "mn77:33.36_0": "Tatra ca pana me sāvakā bahū abhiññāvosānapāramippattā viharanti.",
  "mn77:34.1_0": "Puna caparaṁ, udāyi,",
  "mn77:34.1_1": "akkhātā mayā sāvakānaṁ paṭipadā,",
  "mn77:34.1_2": "yathāpaṭipannā me sāvakā anekavihitaṁ pubbenivāsaṁ anussaranti,",
  "mn77:34.1_3": "seyyathidaṁ—ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi",
  "mn77:34.1_4": "jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi,",
  "mn77:34.1_5": "anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe:",
  "mn77:34.1_6": "‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "mn77:34.1_7": "so tato cuto amutra udapādiṁ;",
  "mn77:34.1_8": "tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "mn77:34.1_9": "so tato cuto idhūpapanno’ti.",
  "mn77:34.1_10": "Iti sākāraṁ sauddesaṁ anekavihitaṁ pubbenivāsaṁ anussarati.",
  "mn77:34.2_0": "Seyyathāpi, udāyi,",
  "mn77:34.2_1": "puriso sakamhā gāmā aññaṁ gāmaṁ gaccheyya,",
  "mn77:34.2_2": "tamhāpi gāmā aññaṁ gāmaṁ gaccheyya;",
  "mn77:34.2_3": "so tamhā gāmā sakaṁyeva gāmaṁ paccāgaccheyya;",
  "mn77:34.2_4": "tassa evamassa:",
  "mn77:34.2_5": "‘ahaṁ kho sakamhā gāmā aññaṁ gāmaṁ agacchiṁ,",
  "mn77:34.2_6": "tatra evaṁ aṭṭhāsiṁ evaṁ nisīdiṁ evaṁ abhāsiṁ evaṁ tuṇhī ahosiṁ;",
  "mn77:34.2_7": "tamhāpi gāmā amuṁ gāmaṁ agacchiṁ,",
  "mn77:34.2_8": "tatrāpi evaṁ aṭṭhāsiṁ evaṁ nisīdiṁ evaṁ abhāsiṁ evaṁ tuṇhī ahosiṁ,",
  "mn77:34.2_9": "somhi tamhā gāmā sakaṁyeva gāmaṁ paccāgato’ti.",
  "mn77:34.3_0": "Evameva kho, udāyi,",
  "mn77:34.3_1": "akkhātā mayā sāvakānaṁ paṭipadā,",
  "mn77:34.3_2": "yathāpaṭipannā me sāvakā anekavihitaṁ pubbenivāsaṁ anussaranti,",
  "mn77:34.3_3": "seyyathidaṁ—ekampi jātiṁ …pe…",
  "mn77:34.3_4": "iti sākāraṁ sauddesaṁ anekavihitaṁ pubbenivāsaṁ anussaranti.",
  "mn77:34.4_0": "Tatra ca pana me sāvakā bahū abhiññāvosānapāramippattā viharanti.",
  "mn77:35.1_0": "Puna caparaṁ, udāyi,",
  "mn77:35.1_1": "akkhātā mayā sāvakānaṁ paṭipadā,",
  "mn77:35.1_2": "yathāpaṭipannā me sāvakā dibbena cakkhunā visuddhena atikkantamānusakena satte passanti cavamāne upapajjamāne",
  "mn77:35.1_3": "hīne paṇīte suvaṇṇe dubbaṇṇe sugate duggate yathākammūpage satte pajānanti:",
  "mn77:35.1_4": "‘ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā",
  "mn77:35.1_5": "ariyānaṁ upavādakā micchādiṭṭhikā micchādiṭṭhikammasamādānā,",
  "mn77:35.1_6": "te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā;",
  "mn77:35.1_7": "ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā",
  "mn77:35.1_8": "ariyānaṁ anupavādakā sammādiṭṭhikā sammādiṭṭhikammasamādānā,",
  "mn77:35.1_9": "te kāyassa bhedā paraṁ maraṇā sugatiṁ saggaṁ lokaṁ upapannā’ti.",
  "mn77:35.1_10": "Iti dibbena cakkhunā visuddhena atikkantamānusakena satte passanti cavamāne upapajjamāne hīne paṇīte",
  "mn77:35.1_11": "suvaṇṇe dubbaṇṇe sugate duggate yathākammūpage satte pajānanti.",
  "mn77:35.2_0": "Seyyathāpi, udāyi,",
  "mn77:35.2_1": "dve agārā sadvārā.",
  "mn77:35.2_2": "Tatra cakkhumā puriso majjhe ṭhito passeyya manusse gehaṁ pavisantepi nikkhamantepi anucaṅkamantepi anuvicarantepi;",
  "mn77:35.3_0": "evameva kho, udāyi,",
  "mn77:35.3_1": "akkhātā mayā sāvakānaṁ paṭipadā,",
  "mn77:35.3_2": "yathāpaṭipannā me sāvakā dibbena cakkhunā visuddhena atikkantamānusakena satte passanti cavamāne upapajjamāne",
  "mn77:35.3_3": "hīne paṇīte suvaṇṇe dubbaṇṇe sugate duggate yathākammūpage satte pajānanti …pe…",
  "mn77:35.4_0": "tatra ca pana me sāvakā bahū abhiññāvosānapāramippattā viharanti.",
  "mn77:36.1_0": "Puna caparaṁ, udāyi,",
  "mn77:36.1_1": "akkhātā mayā sāvakānaṁ paṭipadā,",
  "mn77:36.1_2": "yathāpaṭipannā me sāvakā āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharanti.",
  "mn77:36.2_0": "Seyyathāpi, udāyi,",
  "mn77:36.2_1": "pabbatasaṅkhepe udakarahado accho vippasanno anāvilo,",
  "mn77:36.2_2": "tattha cakkhumā puriso tīre ṭhito passeyya sippisambukampi sakkharakaṭhalampi macchagumbampi carantampi tiṭṭhantampi.",
  "mn77:36.2_3": "Tassa evamassa:",
  "mn77:36.2_4": "‘ayaṁ kho udakarahado accho vippasanno anāvilo,",
  "mn77:36.2_5": "tatrime sippisambukāpi sakkharakaṭhalāpi macchagumbāpi carantipi tiṭṭhantipī’ti.",
  "mn77:36.3_0": "Evameva kho, udāyi,",
  "mn77:36.3_1": "akkhātā mayā sāvakānaṁ paṭipadā,",
  "mn77:36.3_2": "yathāpaṭipannā me sāvakā āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharanti.",
  "mn77:36.4_0": "Tatra ca pana me sāvakā bahū abhiññāvosānapāramippattā viharanti.",
  "mn77:37.1_0": "Ayaṁ kho, udāyi,",
  "mn77:37.1_1": "pañcamo dhammo yena mama sāvakā sakkaronti garuṁ karonti mānenti pūjenti,",
  "mn77:37.1_2": "sakkatvā garuṁ katvā upanissāya viharanti.",
  "mn77:38.1_0": "Ime kho, udāyi,",
  "mn77:38.1_1": "pañca dhammā yehi mamaṁ sāvakā sakkaronti garuṁ karonti mānenti pūjenti,",
  "mn77:38.1_2": "sakkatvā garuṁ katvā upanissāya viharantī”ti.",
  "mn77:38.2_0": "Idamavoca bhagavā.",
  "mn77:38.3_0": "Attamano sakuludāyī paribbājako bhagavato bhāsitaṁ abhinandīti.",
  "mn77:38.4_0": "Mahāsakuludāyisuttaṁ niṭṭhitaṁ sattamaṁ."
}