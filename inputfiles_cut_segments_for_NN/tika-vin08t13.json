{
  "tika-vin08t13:0_0": "13. Dānalakkhaṇādivinicchayakathā",
  "tika-vin08t13:1_0": "69.",
  "tika-vin08t13:1_1": "Evaṁ rūpiyādipaṭiggahaṇavinicchayaṁ kathetvā idāni dānavissāsaggāhalābhapariṇāmanavinicchayaṁ kathetuṁ ‘‘dānavissāsaggāhehī’’tiādimāha.",
  "tika-vin08t13:1_2": "Tattha dīyate dānaṁ,",
  "tika-vin08t13:1_3": "cīvarādivatthuṁ ārammaṇaṁ katvā pavatto alobhappadhāno kāmāvacarakusalakiriyacittuppādo.",
  "tika-vin08t13:1_4": "Sasanaṁ sāso,",
  "tika-vin08t13:1_5": "sasu hiṁsāyanti dhātu,",
  "tika-vin08t13:1_6": "hiṁsananti attho,",
  "tika-vin08t13:1_7": "vigato sāso etasmā gāhāti vissāso.",
  "tika-vin08t13:1_8": "Gahaṇaṁ gāho,",
  "tika-vin08t13:1_9": "vissāsena gāho vissāsaggāho.",
  "tika-vin08t13:1_10": "Visesane cettha karaṇavacanaṁ,",
  "tika-vin08t13:1_11": "vissāsavasena gāho,",
  "tika-vin08t13:1_12": "na theyyacittavasenāti attho.",
  "tika-vin08t13:1_13": "Lacchateti lābho,",
  "tika-vin08t13:1_14": "cīvarādivatthu,",
  "tika-vin08t13:1_15": "tassa lābhassa.",
  "tika-vin08t13:1_16": "Pariṇamiyate pariṇāmanaṁ,",
  "tika-vin08t13:1_17": "aññesaṁ atthāya pariṇatassa attano,",
  "tika-vin08t13:1_18": "aññassa vā pariṇāmanaṁ,",
  "tika-vin08t13:1_19": "dāpananti attho.",
  "tika-vin08t13:1_20": "Dānavissāsaggāhehi lābhassa pariṇāmananti ettha uddese samabhiniviṭṭhassa ‘‘dāna’’nti padassa atthavinicchayo tāva paṭhamaṁ evaṁ veditabboti yojanā.",
  "tika-vin08t13:1_21": "Attano santakassa cīvarādiparikkhārassa dānanti sambandho.",
  "tika-vin08t13:1_22": "Yassa kassacīti sampadānaniddeso,",
  "tika-vin08t13:1_23": "yassa kassaci paṭiggāhakassāti attho.",
  "tika-vin08t13:2_0": "Yadidaṁ ‘‘dāna’’nti vuttaṁ,",
  "tika-vin08t13:2_1": "tattha kiṁ lakkhaṇanti āha ‘‘tatridaṁ dānalakkhaṇa’’nti.",
  "tika-vin08t13:2_2": "‘‘Idaṁ tuyhaṁ demī’’ti vadatīti idaṁ tivaṅgasampannaṁ dānalakkhaṇaṁ hotīti yojanā.",
  "tika-vin08t13:2_3": "Tattha idanti deyyadhammanidassanaṁ.",
  "tika-vin08t13:2_4": "Tuyhanti paṭiggāhakanidassanaṁ.",
  "tika-vin08t13:2_5": "Demīti dāyakanidassanaṁ.",
  "tika-vin08t13:2_6": "Dadāmītiādīni pana pariyāyavacanāni.",
  "tika-vin08t13:2_7": "Vuttañhi ‘‘deyyadāyakapaṭiggāhakā viya dānassā’’ti,",
  "tika-vin08t13:2_8": "‘‘tiṇṇaṁ sammukhībhāvā kusalaṁ hotī’’ti ca.",
  "tika-vin08t13:2_9": "‘‘Vatthupariccāgalakkhaṇattā dānassā’’ti idaṁ pana ekadesalakkhaṇakathanameva,",
  "tika-vin08t13:2_10": "kiṁ evaṁ dīyamānaṁ sammukhāyeva dinnaṁ hoti,",
  "tika-vin08t13:2_11": "udāhu parammukhāpīti āha ‘‘sammukhāpi parammukhāpi dinnaṁyeva hotī’’ti.",
  "tika-vin08t13:2_12": "Tuyhaṁ gaṇhāhītiādīsu ayamattho –",
  "tika-vin08t13:2_13": "‘‘gaṇhāhī’’ti vutte ‘‘demī’’ti vuttasadisaṁ hoti,",
  "tika-vin08t13:2_14": "tasmā mukhyato dinnattā sudinnaṁ hoti,",
  "tika-vin08t13:2_15": "‘‘gaṇhāmī’’ti ca vutte mukhyato gahaṇaṁ hoti,",
  "tika-vin08t13:2_16": "tasmā suggahitaṁ hoti.",
  "tika-vin08t13:2_17": "‘‘Tuyhaṁ mayha’’nti imāni pana paṭiggāhakapaṭibandhatākaraṇe vacanāni.",
  "tika-vin08t13:2_18": "Tava santakaṁ karohītiādīni pana pariyāyato dānaggahaṇāni,",
  "tika-vin08t13:2_19": "tasmā dudinnaṁ duggahitañca hoti.",
  "tika-vin08t13:2_20": "Loke hi apariccajitukāmāpi puna gaṇhitukāmāpi ‘‘tava santakaṁ hotū’’ti niyyātenti yathā taṁ kusarañño mātu rajjaniyyātanaṁ.",
  "tika-vin08t13:2_21": "Tenāha ‘‘neva dātā dātuṁ jānāti,",
  "tika-vin08t13:2_22": "na itaro gahetu’’nti.",
  "tika-vin08t13:2_23": "Sace panātiādīsu pana dāyakena paññattiyaṁ akovidatāya pariyāyavacane vuttepi paṭiggāhako attano paññattiyaṁ kovidatāya mukhyavacanena gaṇhāti,",
  "tika-vin08t13:2_24": "tasmā ‘‘suggahita’’nti vuttaṁ.",
  "tika-vin08t13:3_0": "Sace pana ekotiādīsu pana dāyako mukhyavacanena deti,",
  "tika-vin08t13:3_1": "paṭiggāhakopi mukhyavacanena paṭikkhipati,",
  "tika-vin08t13:3_2": "tasmā dāyakassa pubbe adhiṭṭhitampi cīvaraṁ dānavasena adhiṭṭhānaṁ vijahati,",
  "tika-vin08t13:3_3": "pariccattattā attano asantakattā atirekacīvarampi na hoti,",
  "tika-vin08t13:3_4": "tasmā dasāhātikkamepi āpatti na hoti.",
  "tika-vin08t13:3_5": "Paṭiggāhakassapi na paṭikkhipitattā attano santakaṁ na hoti,",
  "tika-vin08t13:3_6": "tasmā atirekacīvaraṁ na hotīti dasāhātikkamepi āpatti natthi.",
  "tika-vin08t13:3_7": "Yassa pana ruccatīti ettha pana imassa cīvarassa assāmikattā paṁsukūlaṭṭhāne ṭhitattā yassa ruccati,",
  "tika-vin08t13:3_8": "tena paṁsukūlabhāvena gahetvā paribhuñjitabbaṁ,",
  "tika-vin08t13:3_9": "paribhuñjantena pana dāyakena pubbaadhiṭṭhitampi dānavasena adhiṭṭhānassa vijahitattā puna adhiṭṭhahitvā",
  "tika-vin08t13:3_10": "paribhuñjitabbaṁ itarena pubbe anadhiṭṭhitattāti daṭṭhabbaṁ.",
  "tika-vin08t13:4_0": "Itthannāmassa dehītiādīsu pana āṇatyatthe pavattāya pañcamīvibhattiyā vuttattā āṇattena paṭiggāhakassa dinnakāleyeva paṭiggāhakassa santakaṁ hoti,",
  "tika-vin08t13:4_1": "na tato pubbe,",
  "tika-vin08t13:4_2": "pubbe pana āṇāpakasseva,",
  "tika-vin08t13:4_3": "tasmā ‘‘yo pahiṇati,",
  "tika-vin08t13:4_4": "tasseva santaka’’nti vuttaṁ.",
  "tika-vin08t13:4_5": "Itthannāmassa dammīti pana paccuppannatthe pavattāya vattamānavibhattiyā vuttattā tato paṭṭhāya paṭiggāhakasseva santakaṁ hoti,",
  "tika-vin08t13:4_6": "tasmā ‘‘yassa pahīyati,",
  "tika-vin08t13:4_7": "tassa santaka’’nti vuttaṁ.",
  "tika-vin08t13:4_8": "Tasmāti iminā āyasmatā revatattherena āyasmato sāriputtassa cīvarapesanavatthusmiṁ bhagavatā desitesu",
  "tika-vin08t13:4_9": "adhiṭṭhānesu idha vuttalakkhaṇena asammohato jānitabbanti dasseti.",
  "tika-vin08t13:5_0": "Tattha dvādhiṭṭhitaṁ,",
  "tika-vin08t13:5_1": "svādhiṭṭhitanti ca na ticīvarādhiṭṭhānaṁ sandhāya vuttaṁ,",
  "tika-vin08t13:5_2": "atha kho sāmike jīvante vissāsaggāhacīvarabhāvena ca sāmike mate matakacīvarabhāvena ca gahaṇaṁ sandhāya vuttaṁ,",
  "tika-vin08t13:5_3": "tato pana dasāhe anatikkanteyeva ticīvarādhiṭṭhānaṁ vā parikkhāracoḷādhiṭṭhānaṁ vā vikappanaṁ vā kātabbaṁ.",
  "tika-vin08t13:5_4": "Yo pahiṇatīti dāyakaṁ sandhāyāha,",
  "tika-vin08t13:5_5": "yassa pahīyatīti paṭiggāhakaṁ.",
  "tika-vin08t13:6_0": "Pariccajitvā…pe…",
  "tika-vin08t13:6_1": "na labhati,",
  "tika-vin08t13:6_2": "āharāpento bhaṇḍagghena kāretabboti attho.",
  "tika-vin08t13:6_3": "Attanā…pe…",
  "tika-vin08t13:6_4": "nissaggiyanti iminā parasantakabhūtattaṁ jānanto theyyapasayhavasena acchindanto pārājiko hotīti dasseti.",
  "tika-vin08t13:6_5": "Porāṇaṭīkāyaṁ pana ‘‘sakasaññāya vinā gaṇhanto bhaṇḍaṁ agghāpetvā āpattiyā kāretabbo’’ti vuttaṁ.",
  "tika-vin08t13:6_6": "Sakasaññāya vināpi tāvakālikapaṁsukūlasaññādivasena gaṇhanto āpattiyā na kāretabbo.",
  "tika-vin08t13:6_7": "Aṭṭhakathāyaṁ pana pasayhākāraṁ sandhāya vadati.",
  "tika-vin08t13:6_8": "Tenāha ‘‘acchindato nissaggiya’’nti.",
  "tika-vin08t13:6_9": "Sace pana…pe…",
  "tika-vin08t13:6_10": "vaṭṭatīti tuṭṭhadānaṁ āha,",
  "tika-vin08t13:6_11": "atha panātiādinā kupitadānaṁ.",
  "tika-vin08t13:6_12": "Ubhayathāpi sayaṁ dinnattā vaṭṭati,",
  "tika-vin08t13:6_13": "gahaṇe āpatti natthīti attho.",
  "tika-vin08t13:7_0": "Mama santike…pe…",
  "tika-vin08t13:7_1": "evaṁ pana dātuṁ na vaṭṭatīti vatthupariccāgalakkhaṇattā dānassa evaṁ dadanto apariccajitvā dinnattā dānaṁ na hotīti na vaṭṭati,",
  "tika-vin08t13:7_2": "tato eva dukkaṭaṁ hoti.",
  "tika-vin08t13:7_3": "Āharāpetuṁ pana vaṭṭatīti pubbe ‘‘akarontassa na demī’’ti vuttattā yathāvuttaupajjhāyaggahaṇādīni akaronte ācariyasseva santakaṁ hotīti katvā vuttaṁ.",
  "tika-vin08t13:7_4": "Karonte pana antevāsikassa santakaṁ bhaveyya sabbaso apariccajitvā dinnattā.",
  "tika-vin08t13:7_5": "Sakasaññāya vijjamānattā ‘‘āharāpetuṁ vaṭṭatī’’ti vuttaṁ siyā.",
  "tika-vin08t13:7_6": "Ṭīkāyaṁ (sārattha. ṭī.",
  "tika-vin08t13:7_7": "2.635) pana ‘‘evaṁ dinnaṁ bhatisadisattā āharāpetuṁ vaṭṭatī’’ti vuttaṁ.",
  "tika-vin08t13:7_8": "Bhatisadise satipi kamme kate bhati laddhabbā hoti,",
  "tika-vin08t13:7_9": "tasmā āropetuṁ na vaṭṭeyya.",
  "tika-vin08t13:7_10": "Vimativinodaniyaṁ (vi. vi. ṭī.",
  "tika-vin08t13:7_11": "1.635) pana ‘‘āharāpetuṁ vaṭṭatīti kamme akate bhatisadisattā vutta’’nti vuttaṁ,",
  "tika-vin08t13:7_12": "tena kamme kate āharāpetuṁ na vaṭṭatīti siddhaṁ.",
  "tika-vin08t13:7_13": "Upajjhaṁ gaṇhissatīti sāmaṇerassa dānaṁ dīpeti,",
  "tika-vin08t13:7_14": "tena ca sāmaṇerakāle datvā upasampannakāle acchindatopi pācittiyaṁ dīpeti.",
  "tika-vin08t13:7_15": "Ayaṁ tāva dāne vinicchayoti iminā dānavinicchayādīnaṁ tiṇṇaṁ vinicchayānaṁ ekaparicchedakatabhāvaṁ dīpeti.",
  "tika-vin08t13:8_0": "Vissāsaggāhalakkhaṇavinicchayakathā",
  "tika-vin08t13:9_0": "70.Anuṭṭhānaseyyā nāma yāya seyyāya sayito yāva jīvitindriyupacchedaṁ na pāpuṇāti,",
  "tika-vin08t13:9_1": "tāva vuccati.",
  "tika-vin08t13:9_2": "Dadamānena ca matakadhanaṁ tāva ye tassa dhane issarā gahaṭṭhā vā pabbajitā vā,",
  "tika-vin08t13:9_3": "tesaṁ dātabbanti ettha ke gahaṭṭhā ke pabbajitā kena kāraṇena tassa dhane issarāti?",
  "tika-vin08t13:9_4": "Gahaṭṭhā tāva gilānupaṭṭhākabhūtā tena kāraṇena gilānupaṭṭhākabhāgabhūte tassa dhane issarā,",
  "tika-vin08t13:9_5": "yesañca vāṇijānaṁ hatthato kappiyakārakena pattādiparikkhāro gāhāpito,",
  "tika-vin08t13:9_6": "tesaṁ yaṁ dātabbamūlaṁ,",
  "tika-vin08t13:9_7": "te ca tassa dhane issarā,",
  "tika-vin08t13:9_8": "yesañca mātāpitūnaṁ atthāya paricchinditvā vatthāni ṭhapitāni,",
  "tika-vin08t13:9_9": "tepi tassa dhanassa issarā.",
  "tika-vin08t13:9_10": "Evamādinā yena yena kāraṇena yaṁ yaṁ parikkhāradhanaṁ yehi yehi gahaṭṭhehi labhitabbaṁ hoti,",
  "tika-vin08t13:9_11": "tena tena kāraṇena te te gahaṭṭhā tassa tassa dhanassa issarā.",
  "tika-vin08t13:10_0": "Pabbajitā pana bāhirakā tatheva sati kāraṇe issarā.",
  "tika-vin08t13:10_1": "Pañcasu pana sahadhammikesu bhikkhū sāmaṇerā ca matānaṁ bhikkhusāmaṇerānaṁ dhanaṁ vināpi kāraṇena dāyādabhāvena labhanti, na itarā.",
  "tika-vin08t13:10_2": "Bhikkhunīsikkhamānasāmaṇerīnampi dhanaṁ tāyeva labhanti, na itare.",
  "tika-vin08t13:10_3": "Taṁ pana matakadhanabhājanaṁ catupaccayabhājanavinicchaye āvi bhavissati,",
  "tika-vin08t13:10_4": "bahū pana vinayadharattherā ‘‘ye tassa dhanassa issarā gahaṭṭhā vā pabbajitā vā’’ti pāṭhaṁ nissāya ‘‘matabhikkhussa",
  "tika-vin08t13:10_5": "dhanaṁ gahaṭṭhabhūtā ñātakā labhantī’’ti vinicchinanti,",
  "tika-vin08t13:10_6": "tampi vinicchayaṁ tassa ca yuttāyuttabhāvaṁ tattheva vakkhāma.",
  "tika-vin08t13:11_0": "Anattamanassa santakanti ‘‘duṭṭhu kataṁ tayā mayā adinnaṁ mama santakaṁ gaṇhantenā’’ti vacībhedena vā",
  "tika-vin08t13:11_1": "cittuppādamattena vā domanassappattassa santakaṁ.",
  "tika-vin08t13:11_2": "Yo pana paṭhamaṁyeva ‘‘suṭṭhu kataṁ tayā mama santakaṁ gaṇhantenā’’ti vacībhedena vā cittuppādamattena vā anumoditvā pacchā kenaci kāraṇena kupito,",
  "tika-vin08t13:11_3": "paccāharāpetuṁ na labhati.",
  "tika-vin08t13:11_4": "Yopi adātukāmo,",
  "tika-vin08t13:11_5": "cittena pana adhivāseti,",
  "tika-vin08t13:11_6": "na kiñci vadatīti ettha tu porāṇaṭīkāyaṁ (sārattha. ṭī.",
  "tika-vin08t13:11_7": "2.131) ‘‘cittena pana adhivāsetīti vuttamevatthaṁ vibhāvetuṁ ‘na kiñci vadatī’ti vutta’’nti vuttaṁ.",
  "tika-vin08t13:11_8": "Evaṁ sati ‘‘cittenā’’ti idaṁ adhivāsanakiriyāya karaṇaṁ hoti.",
  "tika-vin08t13:11_9": "Adātukāmoti etthāpi tameva karaṇaṁ siyā,",
  "tika-vin08t13:11_10": "tato ‘‘cittena adātukāmo,",
  "tika-vin08t13:11_11": "cittena adhivāsetī’’tivacanaṁ ocityasamposakaṁ na bhaveyya.",
  "tika-vin08t13:11_12": "Taṁ ṭhapetvā ‘‘adātukāmo’’ti ettha kāyenāti vā vācāyāti vā aññaṁ karaṇampi na sambhavati,",
  "tika-vin08t13:11_13": "tadasambhave sati visesatthavācako pana-saddopi niratthako.",
  "tika-vin08t13:11_14": "Na kiñci vadatīti ettha tu vadanakiriyāya karaṇaṁ ‘‘vācāyā’’ti padaṁ icchitabbaṁ,",
  "tika-vin08t13:11_15": "tathā ca sati aññaṁ adhivāsanakiriyāya karaṇaṁ,",
  "tika-vin08t13:11_16": "aññaṁ vadanakiriyāya karaṇaṁ,",
  "tika-vin08t13:11_17": "aññā adhivāsanakiriyā,",
  "tika-vin08t13:11_18": "aññā vadanakiriyā,",
  "tika-vin08t13:11_19": "tasmā ‘‘vuttamevatthaṁ vibhāvetu’’nti vattuṁ na arahati,",
  "tika-vin08t13:11_20": "tasmā yopi cittena adātukāmo hoti,",
  "tika-vin08t13:11_21": "pana tathāpi vācāya adhivāseti,",
  "tika-vin08t13:11_22": "na kiñci vadatīti yojanaṁ katvā pana ‘‘adhivāsetīti vuttamevatthaṁ pakāsetuṁ na kiñci vadatīti vutta’’nti vattumarahati.",
  "tika-vin08t13:11_23": "Ettha tu pana-saddo arucilakkhaṇasūcanattho.",
  "tika-vin08t13:11_24": "‘‘Cittenā’’ti idaṁ adātukāmakiriyāya karaṇaṁ,",
  "tika-vin08t13:11_25": "‘‘vācāyā’’ti adhivāsanakiriyāya avadanakiriyāya ca karaṇaṁ.",
  "tika-vin08t13:11_26": "Adhivāsanakiriyā ca avadanakiriyāyeva .",
  "tika-vin08t13:11_27": "‘‘Adhivāsetī’’ti vutte avadanakiriyāya apākaṭabhāvato taṁ pakāsetuṁ ‘‘na kiñci vadatī’’ti vuttaṁ,",
  "tika-vin08t13:11_28": "evaṁ gayhamāne pubbāparavacanattho ocityasamposako siyā,",
  "tika-vin08t13:11_29": "tasmā ettakavivarehi vicāretvā gahetabboti.",
  "tika-vin08t13:12_0": "Lābhapariṇāmanavinicchayakathā",
  "tika-vin08t13:13_0": "71.",
  "tika-vin08t13:13_1": "Lābhapariṇāmanavinicchaye tumhākaṁ sappiādīni ābhatānīti tumhākaṁ atthāya ābhatāni sappiādīni.",
  "tika-vin08t13:13_2": "Pariṇatabhāvaṁ jānitvāpi vuttavidhinā viññāpentena tesaṁ santakameva viññāpitaṁ nāma hotīti āha ‘‘mayhampi dethāti vadati,",
  "tika-vin08t13:13_3": "vaṭṭatī’’ti.",
  "tika-vin08t13:14_0": "‘‘Pupphampi āropetuṁ na vaṭṭatīti idaṁ pariṇataṁ sandhāya vuttaṁ,",
  "tika-vin08t13:14_1": "sace pana ekasmiṁ cetiye pūjitaṁ pupphaṁ gahetvā aññasmiṁ cetiye pūjeti,",
  "tika-vin08t13:14_2": "vaṭṭatī’’ti sāratthadīpaniyaṁ (sārattha. ṭī.",
  "tika-vin08t13:14_3": "2.660) vuttaṁ.",
  "tika-vin08t13:14_4": "Aṭṭhakathāyaṁ (pārā. aṭṭha.",
  "tika-vin08t13:14_5": "2.660) pana niyametvā ‘‘aññassa cetiyassa atthāya ropitamālāvacchato’’ti vuttattā na kevalaṁ pariṇatabhāvoyeva kathito,",
  "tika-vin08t13:14_6": "atha kho niyametvā ropitabhāvopi.",
  "tika-vin08t13:14_7": "Pupphampīti pi-saddena kuto mālāvacchanti dasseti.",
  "tika-vin08t13:14_8": "Vimativinodaniyaṁ (vi. vi. ṭī.",
  "tika-vin08t13:14_9": "1.660) pana ‘‘ropitamālāvacchatoti kenaci niyametvā ropitaṁ sandhāya vuttaṁ,",
  "tika-vin08t13:14_10": "anocitaṁ milāyamānaṁ ocinitvā yattha katthaci pūjetuṁ vaṭṭatī’’ti vuttaṁ.",
  "tika-vin08t13:14_11": "Ṭhitaṁ disvāti sesakaṁ gahetvā ṭhitaṁ disvā.",
  "tika-vin08t13:14_12": "Imassa sunakhassa mā dehi,",
  "tika-vin08t13:14_13": "etassa dehīti idaṁ pariṇateyeva,",
  "tika-vin08t13:14_14": "tiracchānagatassa pariccajitvā dinne pana taṁ palāpetvā aññaṁ bhuñjāpetuṁ vaṭṭati,",
  "tika-vin08t13:14_15": "tasmā ‘‘kattha demātiādinā ekenākārena anāpatti dassitā.",
  "tika-vin08t13:14_16": "Evaṁ pana apucchitepi ‘apariṇataṁ ida’nti jānantena attano ruciyā yattha icchati,",
  "tika-vin08t13:14_17": "tattha dāpetuṁ vaṭṭatī’’ti tīsupi gaṇṭhipadesu vuttaṁ.",
  "tika-vin08t13:14_18": "Yattha icchatha,",
  "tika-vin08t13:14_19": "tattha dethāti etthāpi ‘‘tumhākaṁ ruciyā’’ti vuttattā yattha icchati,",
  "tika-vin08t13:14_20": "tattha dāpetuṁ labhati.",
  "tika-vin08t13:15_0": "Parivāre (pari. aṭṭha.",
  "tika-vin08t13:15_1": "329) pana nava adhammikāni dānānīti saṅghassa pariṇataṁ aññasaṅghassa vā cetiyassa vā puggalassa vā pariṇāmeti,",
  "tika-vin08t13:15_2": "cetiyassa pariṇataṁ aññacetiyassa vā saṅghassa vā puggalassa vā pariṇāmeti,",
  "tika-vin08t13:15_3": "puggalassa pariṇataṁ aññapuggalassa vā saṅghassa vā cetiyassa vā pariṇāmetīti evaṁ vuttāni.",
  "tika-vin08t13:15_4": "Nava paṭiggahā paribhogācāti etesaṁyeva dānānaṁ paṭiggahā ca paribhogā ca.",
  "tika-vin08t13:15_5": "Tīṇi dhammikāni dānānīti saṅghassa ninnaṁ saṅghasseva deti,",
  "tika-vin08t13:15_6": "cetiyassa ninnaṁ cetiyasseva deti,",
  "tika-vin08t13:15_7": "puggalassa ninnaṁ puggalasseva detīti imāni tīṇi.",
  "tika-vin08t13:15_8": "Paṭiggahapaṭibhogāpi tesaṁyeva paṭiggahā ca paribhogā cāti āgataṁ.",
  "tika-vin08t13:16_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t13:17_0": "Dānalakkhaṇādivinicchayakathālaṅkāro nāma",
  "tika-vin08t13:18_0": "Terasamo paricchedo."
}