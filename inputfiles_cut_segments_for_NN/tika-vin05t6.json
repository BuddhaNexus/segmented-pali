{
  "tika-vin05t6:0_0": "6. Macchamaṁsavinicchayakathā",
  "tika-vin05t6:1_0": "38.Macchamaṁsesu pana macchaggahaṇena sabbampi jalajaṁ vuttaṁ.",
  "tika-vin05t6:1_1": "Tattha akappiyaṁ nāma natthi.",
  "tika-vin05t6:1_2": "Maṁsesu pana manussahatthiassasunakhaahisīhabyagghadīpiacchataracchānaṁ vasena dasa maṁsāni akappiyāni.",
  "tika-vin05t6:1_3": "Tattha manussamaṁse thullaccayaṁ,",
  "tika-vin05t6:1_4": "sesesu dukkaṭaṁ.",
  "tika-vin05t6:1_5": "Iti imesaṁ manussādīnaṁ dasannaṁ maṁsampi aṭṭhipi lohitampi cammampi lomampi sabbaṁ na vaṭṭati.",
  "tika-vin05t6:1_6": "Vasāsu pana ekā manussavasāva na vaṭṭati.",
  "tika-vin05t6:1_7": "Khīrādīsu akappiyaṁ nāma natthi.",
  "tika-vin05t6:1_8": "Imesu pana akappiyamaṁsesu aṭṭhiādīsu vā yaṁ kiñci ñatvā vā añatvā vā khādantassa āpattiyeva.",
  "tika-vin05t6:1_9": "Yadā jānāti,",
  "tika-vin05t6:1_10": "tadā desetabbā.",
  "tika-vin05t6:1_11": "‘‘Apucchitvāva khādissāmī’’ti gaṇhato paṭiggahaṇepi dukkaṭaṁ,",
  "tika-vin05t6:1_12": "‘‘pucchitvā khādissāmī’’ti gaṇhato anāpatti.",
  "tika-vin05t6:1_13": "Uddissakataṁ pana jānitvā khādantasseva āpatti,",
  "tika-vin05t6:1_14": "pacchā jānanto āpattiyā na kāretabbo (mahāva. aṭṭha. 281).",
  "tika-vin05t6:2_0": "Tattha (pārā. aṭṭha.",
  "tika-vin05t6:2_1": "2.410) uddissakataṁ nāma bhikkhūnaṁ atthāya vadhitvā sampāditaṁ macchamaṁsaṁ.",
  "tika-vin05t6:2_2": "Ubhayampi hi uddissakataṁ na vaṭṭati.",
  "tika-vin05t6:2_3": "Tampi adiṭṭhaṁ asutaṁ aparisaṅkitaṁ vaṭṭati.",
  "tika-vin05t6:2_4": "Tikoṭiparisuddhañhi macchamaṁsaṁ bhagavatā anuññātaṁ adiṭṭhaṁ asutaṁ aparisaṅkitaṁ.",
  "tika-vin05t6:2_5": "Tattha adiṭṭhaṁ nāma bhikkhūnaṁ atthāya migamacche vadhitvā gayhamānaṁ adiṭṭhaṁ.",
  "tika-vin05t6:2_6": "Asutaṁ nāma bhikkhūnaṁ atthāya migamacche vadhitvā gahitanti asutaṁ.",
  "tika-vin05t6:2_7": "Aparisaṅkitaṁ pana diṭṭhaparisaṅkitaṁ sutaparisaṅkitaṁ tadubhayavinimuttaparisaṅkitañca ñatvā tabbipakkhato jānitabbaṁ. Kathaṁ?",
  "tika-vin05t6:2_8": "Idha bhikkhū passanti manusse jālavāgurādihatthe gāmato vā nikkhamante araññe vā vicarante.",
  "tika-vin05t6:2_9": "Dutiyadivase ca nesaṁ taṁ gāmaṁ piṇḍāya paviṭṭhānaṁ samacchamaṁsaṁ piṇḍapātaṁ abhiharanti.",
  "tika-vin05t6:2_10": "Te tena diṭṭhena parisaṅkanti ‘‘bhikkhūnaṁ nu kho atthāya kata’’nti,",
  "tika-vin05t6:2_11": "idaṁ diṭṭhaparisaṅkitaṁ,",
  "tika-vin05t6:2_12": "etaṁ gahetuṁ na vaṭṭati.",
  "tika-vin05t6:2_13": "Yaṁ evaṁ aparisaṅkitaṁ,",
  "tika-vin05t6:2_14": "taṁ vaṭṭati.",
  "tika-vin05t6:2_15": "Sace pana te manussā ‘‘kasmā, bhante,",
  "tika-vin05t6:2_16": "na gaṇhathā’’ti pucchitvā tamatthaṁ sutvā ‘‘nayidaṁ, bhante,",
  "tika-vin05t6:2_17": "bhikkhūnaṁ atthāya kataṁ,",
  "tika-vin05t6:2_18": "amhehi attano atthāya vā rājayuttādīnaṁ vā atthāya kata’’nti vadanti, kappati.",
  "tika-vin05t6:3_0": "Na heva kho bhikkhū passanti,",
  "tika-vin05t6:3_1": "apica kho suṇanti ‘‘manussā kira jālavāgurādihatthā gāmato vā nikkhamanti,",
  "tika-vin05t6:3_2": "araññe vā vicarantī’’ti.",
  "tika-vin05t6:3_3": "Dutiyadivase ca tesaṁ taṁ gāmaṁ piṇḍāya paviṭṭhānaṁ samacchamaṁsaṁ piṇḍapātaṁ abhiharanti.",
  "tika-vin05t6:3_4": "Te tena sutena parisaṅkanti ‘‘bhikkhūnaṁ nu kho atthāya kata’’nti,",
  "tika-vin05t6:3_5": "idaṁ sutaparisaṅkitaṁ nāma,",
  "tika-vin05t6:3_6": "etaṁ gahetuṁ na vaṭṭati.",
  "tika-vin05t6:3_7": "Yaṁ evaṁ aparisaṅkitaṁ,",
  "tika-vin05t6:3_8": "taṁ vaṭṭati.",
  "tika-vin05t6:3_9": "Sace pana te manussā ‘‘kasmā, bhante,",
  "tika-vin05t6:3_10": "na gaṇhathā’’ti pucchitvā tamatthaṁ sutvā ‘‘nayidaṁ, bhante,",
  "tika-vin05t6:3_11": "bhikkhūnaṁ atthāya kataṁ,",
  "tika-vin05t6:3_12": "amhehi attano atthāya vā rājayuttādīnaṁ vā atthāya kata’’nti vadanti, kappati.",
  "tika-vin05t6:4_0": "Na heva kho pana bhikkhū passanti na suṇanti,",
  "tika-vin05t6:4_1": "apica kho tesaṁ taṁ gāmaṁ piṇḍāya paviṭṭhānaṁ pattaṁ gahetvā samacchamaṁsaṁ piṇḍapātaṁ abhisaṅkharitvā abhiharanti.",
  "tika-vin05t6:4_2": "Te parisaṅkanti ‘‘bhikkhūnaṁ nu kho atthāya kata’’nti,",
  "tika-vin05t6:4_3": "idaṁ tadubhayavinimuttaparisaṅkitaṁ nāma,",
  "tika-vin05t6:4_4": "etampi gahetuṁ na vaṭṭati.",
  "tika-vin05t6:4_5": "Yaṁ evaṁ aparisaṅkitaṁ,",
  "tika-vin05t6:4_6": "taṁ vaṭṭati.",
  "tika-vin05t6:4_7": "Sace pana te manussā ‘‘kasmā, bhante,",
  "tika-vin05t6:4_8": "na gaṇhathā’’ti pucchitvā tamatthaṁ sutvā ‘‘nayidaṁ, bhante,",
  "tika-vin05t6:4_9": "bhikkhūnaṁ atthāya kataṁ,",
  "tika-vin05t6:4_10": "amhehi attano atthāya vā rājayuttādīnaṁ vā atthāya kataṁ,",
  "tika-vin05t6:4_11": "pavattamaṁsaṁ vā kappiyameva labhitvā bhikkhūnaṁ atthāya sampādita’’nti vadanti, kappati.",
  "tika-vin05t6:4_12": "Matānaṁ petakiccatthāya maṅgalādīnaṁ vā atthāya katepi eseva nayo.",
  "tika-vin05t6:4_13": "Yaṁ yañhi bhikkhūnaṁyeva atthāya akataṁ,",
  "tika-vin05t6:4_14": "yattha ca nibbematiko hoti,",
  "tika-vin05t6:4_15": "taṁ sabbaṁ kappati.",
  "tika-vin05t6:5_0": "39.",
  "tika-vin05t6:5_1": "Sace pana ekasmiṁ vihāre bhikkhūnaṁ uddissakataṁ hoti,",
  "tika-vin05t6:5_2": "te ca attano atthāya katabhāvaṁ na jānanti,",
  "tika-vin05t6:5_3": "aññe jānanti.",
  "tika-vin05t6:5_4": "Ye jānanti,",
  "tika-vin05t6:5_5": "tesaṁ na vaṭṭati,",
  "tika-vin05t6:5_6": "itaresaṁ pana vaṭṭati.",
  "tika-vin05t6:5_7": "Aññe na jānanti,",
  "tika-vin05t6:5_8": "teyeva jānanti,",
  "tika-vin05t6:5_9": "tesaṁyeva na vaṭṭati,",
  "tika-vin05t6:5_10": "aññesaṁ vaṭṭati.",
  "tika-vin05t6:5_11": "Tepi ‘‘amhākaṁ atthāya kata’’nti jānanti,",
  "tika-vin05t6:5_12": "aññepi ‘‘etesaṁ atthāya kata’’nti jānanti,",
  "tika-vin05t6:5_13": "sabbesampi na vaṭṭati.",
  "tika-vin05t6:5_14": "Sabbe na jānanti,",
  "tika-vin05t6:5_15": "sabbesampi vaṭṭati.",
  "tika-vin05t6:5_16": "Pañcasu hi sahadhammikesu yassa vā tassa vā atthāya uddissakataṁ sabbesaṁ na kappati.",
  "tika-vin05t6:6_0": "Sace pana koci ekaṁ bhikkhuṁ uddissa pāṇaṁ vadhitvā tassa pattaṁ pūretvā deti,",
  "tika-vin05t6:6_1": "so ca attano atthāya katabhāvaṁ jānaṁyeva gahetvā aññassa bhikkhuno deti,",
  "tika-vin05t6:6_2": "so taṁ tassa saddhāya paribhuñjati,",
  "tika-vin05t6:6_3": "kassa āpattīti?",
  "tika-vin05t6:6_4": "Dvinnampi anāpatti.",
  "tika-vin05t6:6_5": "Yañhi uddissa kataṁ,",
  "tika-vin05t6:6_6": "tassa abhuttatāya anāpatti,",
  "tika-vin05t6:6_7": "itarassa ajānanatāya.",
  "tika-vin05t6:6_8": "Kappiyamaṁsassa hi paṭiggahaṇe āpatti natthi,",
  "tika-vin05t6:6_9": "uddissakatañca ajānitvā bhuttassa pacchā ñatvā āpattidesanākiccaṁ nāma natthi.",
  "tika-vin05t6:6_10": "Akappiyamaṁsaṁ pana ajānitvā bhuttena pacchā ñatvāpi āpatti desetabbā.",
  "tika-vin05t6:6_11": "Uddissakatañhi ñatvā bhuñjatova āpatti,",
  "tika-vin05t6:6_12": "akappiyamaṁsaṁ ajānitvā bhuñjantassapi āpattiyeva,",
  "tika-vin05t6:6_13": "tasmā āpattibhīrukena rūpaṁ sallakkhentenapi pucchitvāva maṁsaṁ paṭiggahetabbaṁ.",
  "tika-vin05t6:6_14": "Paribhogakāle ‘‘pucchitvā paribhuñjissāmī’’ti vā gahetvā pucchitvāva paribhuñjitabbaṁ. Kasmā?",
  "tika-vin05t6:6_15": "Duviññeyyattā.",
  "tika-vin05t6:6_16": "Acchamaṁsampi hi sūkaramaṁsasadisaṁ hoti,",
  "tika-vin05t6:6_17": "dīpimaṁsādīni ca migamaṁsādisadisāni,",
  "tika-vin05t6:6_18": "tasmā pucchitvā gahaṇameva vattanti vadanti.",
  "tika-vin05t6:7_0": "Iti pāḷimuttakavinayavinicchayasaṅgahe",
  "tika-vin05t6:8_0": "Macchamaṁsavinicchayakathā samattā."
}