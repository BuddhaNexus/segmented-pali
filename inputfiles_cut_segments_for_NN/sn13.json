{
  "sn13:1.0.1_0": "Saṁyutta Nikāya 13",
  "sn13:1.0.2_0": "1. Abhisamayavagga",
  "sn13:1.0.3_0": "1. Nakhasikhāsutta",
  "sn13:1.1.1_0": "Evaṁ me sutaṁ—",
  "sn13:1.1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "sn13:1.1.3_0": "Atha kho bhagavā parittaṁ nakhasikhāyaṁ paṁsuṁ āropetvā bhikkhū āmantesi:",
  "sn13:1.1.4_0": "“Taṁ kiṁ maññatha, bhikkhave,",
  "sn13:1.1.5_0": "katamaṁ nu kho bahutaraṁ, yo vāyaṁ mayā paritto nakhasikhāyaṁ paṁsu āropito, ayaṁ vā mahāpathavī”ti?",
  "sn13:1.2.1_0": "“Etadeva, bhante, bahutaraṁ, yadidaṁ mahāpathavī.",
  "sn13:1.2.2_0": "Appamattako bhagavatā paritto nakhasikhāyaṁ paṁsu āropito.",
  "sn13:1.2.3_0": "Neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ upeti mahāpathaviṁ upanidhāya",
  "sn13:1.2.3_1": "bhagavatā paritto nakhasikhāyaṁ paṁsu āropito”ti.",
  "sn13:1.2.4_0": "“Evameva kho,",
  "sn13:1.2.4_1": "bhikkhave,",
  "sn13:1.2.4_2": "ariyasāvakassa diṭṭhisampannassa puggalassa abhisametāvino etadeva bahutaraṁ dukkhaṁ yadidaṁ parikkhīṇaṁ pariyādiṇṇaṁ;",
  "sn13:1.2.5_0": "appamattakaṁ avasiṭṭhaṁ.",
  "sn13:1.2.6_0": "Neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ upeti purimaṁ dukkhakkhandhaṁ",
  "sn13:1.2.6_1": "parikkhīṇaṁ pariyādiṇṇaṁ upanidhāya yadidaṁ sattakkhattuṁparamatā.",
  "sn13:1.2.7_0": "Evaṁ mahatthiyo kho, bhikkhave, dhammābhisamayo;",
  "sn13:1.2.8_0": "evaṁ mahatthiyo dhammacakkhupaṭilābho”ti.",
  "sn13:1.2.9_0": "Paṭhamaṁ.",
  "sn13:2.0.1_0": "Saṁyutta Nikāya 13",
  "sn13:2.0.2_0": "1. Abhisamayavagga",
  "sn13:2.0.3_0": "2. Pokkharaṇīsutta",
  "sn13:2.1.1_0": "Sāvatthiyaṁ viharati.",
  "sn13:2.1.2_0": "“Seyyathāpi,",
  "sn13:2.1.2_1": "bhikkhave,",
  "sn13:2.1.2_2": "pokkharaṇī paññāsayojanāni āyāmena paññāsayojanāni vitthārena paññāsayojanāni ubbedhena,",
  "sn13:2.1.2_3": "puṇṇā udakassa samatittikā kākapeyyā.",
  "sn13:2.1.3_0": "Tato puriso kusaggena udakaṁ uddhareyya.",
  "sn13:2.1.4_0": "Taṁ kiṁ maññatha, bhikkhave,",
  "sn13:2.1.5_0": "katamaṁ nu kho bahutaraṁ, yaṁ vā kusaggena udakaṁ ubbhataṁ yaṁ vā pokkharaṇiyā udakan”ti?",
  "sn13:2.2.1_0": "“Etadeva, bhante, bahutaraṁ, yadidaṁ pokkharaṇiyā udakaṁ.",
  "sn13:2.2.2_0": "Appamattakaṁ kusaggena udakaṁ ubbhataṁ.",
  "sn13:2.2.3_0": "Neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ upeti pokkharaṇiyā udakaṁ upanidhāya kusaggena udakaṁ ubbhatan”ti.",
  "sn13:2.3.1_0": "“Evameva kho,",
  "sn13:2.3.1_1": "bhikkhave,",
  "sn13:2.3.1_2": "ariyasāvakassa diṭṭhisampannassa puggalassa abhisametāvino etadeva bahutaraṁ dukkhaṁ yadidaṁ parikkhīṇaṁ pariyādiṇṇaṁ;",
  "sn13:2.3.1_3": "appamattakaṁ avasiṭṭhaṁ.",
  "sn13:2.3.2_0": "Neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ upeti purimaṁ dukkhakkhandhaṁ parikkhīṇaṁ pariyādiṇṇaṁ upanidhāya,",
  "sn13:2.3.2_1": "yadidaṁ sattakkhattuṁparamatā.",
  "sn13:2.3.3_0": "Evaṁ mahatthiyo kho, bhikkhave, dhammābhisamayo; evaṁ mahatthiyo dhammacakkhupaṭilābho”ti.",
  "sn13:2.3.4_0": "Dutiyaṁ.",
  "sn13:3.0.1_0": "Saṁyutta Nikāya 13",
  "sn13:3.0.2_0": "1. Abhisamayavagga",
  "sn13:3.0.3_0": "3. Sambhejjaudakasutta",
  "sn13:3.1.1_0": "Sāvatthiyaṁ viharati.",
  "sn13:3.1.2_0": "“Seyyathāpi, bhikkhave, yatthimā mahānadiyo saṁsandanti samenti, seyyathidaṁ—",
  "sn13:3.1.3_0": "gaṅgā yamunā aciravatī sarabhū mahī, tato puriso dve vā tīṇi vā udakaphusitāni uddhareyya.",
  "sn13:3.1.4_0": "Taṁ kiṁ maññatha, bhikkhave,",
  "sn13:3.1.5_0": "katamaṁ nu kho bahutaraṁ, yāni vā dve vā tīṇi vā udakaphusitāni ubbhatāni yaṁ vā sambhejjaudakan”ti?",
  "sn13:3.2.1_0": "“Etadeva, bhante, bahutaraṁ yadidaṁ sambhejjaudakaṁ;",
  "sn13:3.2.2_0": "appamattakāni dve vā tīṇi vā udakaphusitāni ubbhatāni.",
  "sn13:3.2.3_0": "Neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti sambhejjaudakaṁ upanidhāya",
  "sn13:3.2.3_1": "dve vā tīṇi vā udakaphusitāni ubbhatānī”ti.",
  "sn13:3.2.4_0": "“Evameva kho, bhikkhave …pe…",
  "sn13:3.2.5_0": "dhammacakkhupaṭilābho”ti.",
  "sn13:3.2.6_0": "Tatiyaṁ.",
  "sn13:4.0.1_0": "Saṁyutta Nikāya 13",
  "sn13:4.0.2_0": "1. Abhisamayavagga",
  "sn13:4.0.3_0": "4. Dutiyasambhejjaudakasutta",
  "sn13:4.1.1_0": "Sāvatthiyaṁ viharati.",
  "sn13:4.1.2_0": "“Seyyathāpi, bhikkhave, yatthimā mahānadiyo saṁsandanti samenti, seyyathidaṁ—",
  "sn13:4.1.3_0": "gaṅgā yamunā aciravatī sarabhū mahī,",
  "sn13:4.1.3_1": "taṁ udakaṁ parikkhayaṁ pariyādānaṁ gaccheyya ṭhapetvā dve vā tīṇi vā udakaphusitāni.",
  "sn13:4.1.4_0": "Taṁ kiṁ maññatha, bhikkhave,",
  "sn13:4.1.5_0": "katamaṁ nu kho bahutaraṁ,",
  "sn13:4.1.5_1": "yaṁ vā sambhejjaudakaṁ parikkhīṇaṁ pariyādiṇṇaṁ yāni vā dve vā tīṇi vā udakaphusitāni avasiṭṭhānī”ti?",
  "sn13:4.2.1_0": "“Etadeva, bhante, bahutaraṁ sambhejjaudakaṁ yadidaṁ parikkhīṇaṁ pariyādiṇṇaṁ;",
  "sn13:4.2.2_0": "appamattakāni dve vā tīṇi vā udakaphusitāni avasiṭṭhāni.",
  "sn13:4.2.3_0": "Neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti sambhejjaudakaṁ parikkhīṇaṁ",
  "sn13:4.2.3_1": "pariyādiṇṇaṁ upanidhāya dve vā tīṇi vā udakaphusitāni avasiṭṭhānī”ti.",
  "sn13:4.2.4_0": "“Evameva kho, bhikkhave …pe…",
  "sn13:4.2.5_0": "dhammacakkhupaṭilābho”ti.",
  "sn13:4.2.6_0": "Catutthaṁ.",
  "sn13:5.0.1_0": "Saṁyutta Nikāya 13",
  "sn13:5.0.2_0": "1. Abhisamayavagga",
  "sn13:5.0.3_0": "5. Pathavīsutta",
  "sn13:5.1.1_0": "Sāvatthiyaṁ viharati.",
  "sn13:5.1.2_0": "“Seyyathāpi, bhikkhave, puriso mahāpathaviyā satta kolaṭṭhimattiyo guḷikā upanikkhipeyya.",
  "sn13:5.1.3_0": "Taṁ kiṁ maññatha, bhikkhave,",
  "sn13:5.1.4_0": "katamaṁ nu kho bahutaraṁ, yā vā satta kolaṭṭhimattiyo guḷikā upanikkhittā yā vā mahāpathavī”ti?",
  "sn13:5.2.1_0": "“Etadeva, bhante, bahutaraṁ, yadidaṁ mahāpathavī;",
  "sn13:5.2.2_0": "appamattikā satta kolaṭṭhimattiyo guḷikā upanikkhittā.",
  "sn13:5.2.3_0": "Neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti mahāpathaviṁ upanidhāya",
  "sn13:5.2.3_1": "satta kolaṭṭhimattiyo guḷikā upanikkhittā”ti.",
  "sn13:5.2.4_0": "“Evameva kho, bhikkhave …pe…",
  "sn13:5.2.5_0": "dhammacakkhupaṭilābho”ti.",
  "sn13:5.2.6_0": "Pañcamaṁ.",
  "sn13:6.0.1_0": "Saṁyutta Nikāya 13",
  "sn13:6.0.2_0": "1. Abhisamayavagga",
  "sn13:6.0.3_0": "6. Dutiyapathavīsutta",
  "sn13:6.1.1_0": "Sāvatthiyaṁ viharati.",
  "sn13:6.1.2_0": "“Seyyathāpi,",
  "sn13:6.1.2_1": "bhikkhave,",
  "sn13:6.1.2_2": "mahāpathavī parikkhayaṁ pariyādānaṁ gaccheyya,",
  "sn13:6.1.2_3": "ṭhapetvā satta kolaṭṭhimattiyo guḷikā.",
  "sn13:6.1.3_0": "Taṁ kiṁ maññatha, bhikkhave,",
  "sn13:6.1.4_0": "katamaṁ nu kho bahutaraṁ,",
  "sn13:6.1.4_1": "yaṁ vā mahāpathaviyā parikkhīṇaṁ pariyādiṇṇaṁ yā vā satta kolaṭṭhimattiyo guḷikā avasiṭṭhā”ti?",
  "sn13:6.2.1_0": "“Etadeva, bhante, bahutaraṁ, mahāpathaviyā, yadidaṁ parikkhīṇaṁ pariyādiṇṇaṁ;",
  "sn13:6.2.2_0": "appamattikā satta kolaṭṭhimattiyo guḷikā avasiṭṭhā.",
  "sn13:6.2.3_0": "Neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti mahāpathaviyā parikkhīṇaṁ",
  "sn13:6.2.3_1": "pariyādiṇṇaṁ upanidhāya satta kolaṭṭhimattiyo guḷikā avasiṭṭhā”ti.",
  "sn13:6.2.4_0": "“Evameva kho, bhikkhave …pe…",
  "sn13:6.2.5_0": "dhammacakkhupaṭilābho”ti.",
  "sn13:6.2.6_0": "Chaṭṭhaṁ.",
  "sn13:7.0.1_0": "Saṁyutta Nikāya 13",
  "sn13:7.0.2_0": "1. Abhisamayavagga",
  "sn13:7.0.3_0": "7. Samuddasutta",
  "sn13:7.1.1_0": "Sāvatthiyaṁ viharati.",
  "sn13:7.1.2_0": "“Seyyathāpi, bhikkhave, puriso mahāsamuddato dve vā tīṇi vā udakaphusitāni uddhareyya.",
  "sn13:7.1.3_0": "Taṁ kiṁ maññatha, bhikkhave,",
  "sn13:7.1.4_0": "katamaṁ nu kho bahutaraṁ,",
  "sn13:7.1.4_1": "yāni vā dve vā tīṇi vā udakaphusitāni ubbhatāni yaṁ vā mahāsamudde udakan”ti?",
  "sn13:7.2.1_0": "“Etadeva, bhante, bahutaraṁ, yadidaṁ mahāsamudde udakaṁ;",
  "sn13:7.2.2_0": "appamattakāni dve vā tīṇi vā udakaphusitāni ubbhatāni.",
  "sn13:7.2.3_0": "Neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti mahāsamudde udakaṁ",
  "sn13:7.2.3_1": "upanidhāya dve vā tīṇi vā udakaphusitāni ubbhatānī”ti.",
  "sn13:7.2.4_0": "“Evameva kho, bhikkhave …pe…",
  "sn13:7.2.5_0": "dhammacakkhupaṭilābho”ti.",
  "sn13:7.2.6_0": "Sattamaṁ.",
  "sn13:8.0.1_0": "Saṁyutta Nikāya 13",
  "sn13:8.0.2_0": "1. Abhisamayavagga",
  "sn13:8.0.3_0": "8. Dutiyasamuddasutta",
  "sn13:8.1.1_0": "Sāvatthiyaṁ viharati.",
  "sn13:8.1.2_0": "“Seyyathāpi,",
  "sn13:8.1.2_1": "bhikkhave,",
  "sn13:8.1.2_2": "mahāsamuddo parikkhayaṁ pariyādānaṁ gaccheyya,",
  "sn13:8.1.2_3": "ṭhapetvā dve vā tīṇi vā udakaphusitāni.",
  "sn13:8.1.3_0": "Taṁ kiṁ maññatha, bhikkhave,",
  "sn13:8.1.4_0": "katamaṁ nu kho bahutaraṁ,",
  "sn13:8.1.4_1": "yaṁ vā mahāsamudde udakaṁ parikkhīṇaṁ pariyādiṇṇaṁ yāni vā dve vā tīṇi vā udakaphusitāni avasiṭṭhānī”ti?",
  "sn13:8.2.1_0": "“Etadeva, bhante, bahutaraṁ mahāsamudde udakaṁ, yadidaṁ parikkhīṇaṁ pariyādiṇṇaṁ;",
  "sn13:8.2.2_0": "appamattakāni dve vā tīṇi vā udakaphusitāni avasiṭṭhāni.",
  "sn13:8.2.3_0": "Neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti mahāsamudde udakaṁ",
  "sn13:8.2.3_1": "parikkhīṇaṁ pariyādiṇṇaṁ upanidhāya dve vā tīṇi vā udakaphusitāni avasiṭṭhānī”ti.",
  "sn13:8.2.4_0": "“Evameva kho, bhikkhave …pe…",
  "sn13:8.2.5_0": "dhammacakkhupaṭilābho”ti.",
  "sn13:8.2.6_0": "Aṭṭhamaṁ.",
  "sn13:9.0.1_0": "Saṁyutta Nikāya 13",
  "sn13:9.0.2_0": "1. Abhisamayavagga",
  "sn13:9.0.3_0": "9. Pabbatasutta",
  "sn13:9.1.1_0": "Sāvatthiyaṁ viharati.",
  "sn13:9.1.2_0": "“Seyyathāpi,",
  "sn13:9.1.2_1": "bhikkhave,",
  "sn13:9.1.2_2": "puriso himavato pabbatarājassa satta sāsapamattiyo pāsāṇasakkharā upanikkhipeyya.",
  "sn13:9.1.3_0": "Taṁ kiṁ maññatha, bhikkhave,",
  "sn13:9.1.4_0": "katamaṁ nu kho bahutaraṁ,",
  "sn13:9.1.4_1": "yā vā satta sāsapamattiyo pāsāṇasakkharā upanikkhittā yo vā himavā pabbatarājā”ti?",
  "sn13:9.2.1_0": "“Etadeva, bhante, bahutaraṁ yadidaṁ himavā pabbatarājā;",
  "sn13:9.2.2_0": "appamattikā satta sāsapamattiyo pāsāṇasakkharā upanikkhittā.",
  "sn13:9.2.3_0": "Neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti himavantaṁ pabbatarājānaṁ",
  "sn13:9.2.3_1": "upanidhāya satta sāsapamattiyo pāsāṇasakkharā upanikkhittā”ti.",
  "sn13:9.2.4_0": "“Evameva kho …pe…",
  "sn13:9.2.5_0": "dhammacakkhupaṭilābho”ti.",
  "sn13:9.2.6_0": "Navamaṁ.",
  "sn13:10.0.1_0": "Saṁyutta Nikāya 13",
  "sn13:10.0.2_0": "1. Abhisamayavagga",
  "sn13:10.0.3_0": "10. Dutiyapabbatasutta",
  "sn13:10.1.1_0": "Sāvatthiyaṁ viharati.",
  "sn13:10.1.2_0": "“Seyyathāpi,",
  "sn13:10.1.2_1": "bhikkhave,",
  "sn13:10.1.2_2": "himavā pabbatarājā parikkhayaṁ pariyādānaṁ gaccheyya,",
  "sn13:10.1.2_3": "ṭhapetvā satta sāsapamattiyo pāsāṇasakkharā.",
  "sn13:10.1.3_0": "Taṁ kiṁ maññatha, bhikkhave,",
  "sn13:10.1.4_0": "katamaṁ nu kho bahutaraṁ,",
  "sn13:10.1.4_1": "yaṁ vā himavato pabbatarājassa parikkhīṇaṁ pariyādiṇṇaṁ yā vā satta sāsapamattiyo pāsāṇasakkharā avasiṭṭhā”ti?",
  "sn13:10.2.1_0": "“Etadeva, bhante, bahutaraṁ himavato pabbatarājassa yadidaṁ parikkhīṇaṁ pariyādiṇṇaṁ;",
  "sn13:10.2.2_0": "appamattikā satta sāsapamattiyo pāsāṇasakkharā avasiṭṭhā.",
  "sn13:10.2.3_0": "Neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti himavato pabbatarājassa",
  "sn13:10.2.3_1": "parikkhīṇaṁ pariyādiṇṇaṁ upanidhāya satta sāsapamattiyo pāsāṇasakkharā avasiṭṭhā”ti.",
  "sn13:10.3.1_0": "“Evameva kho,",
  "sn13:10.3.1_1": "bhikkhave,",
  "sn13:10.3.1_2": "ariyasāvakassa diṭṭhisampannassa puggalassa abhisametāvino etadeva bahutaraṁ dukkhaṁ yadidaṁ parikkhīṇaṁ pariyādiṇṇaṁ;",
  "sn13:10.3.2_0": "appamattakaṁ avasiṭṭhaṁ.",
  "sn13:10.3.3_0": "Neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ upeti purimaṁ dukkhakkhandhaṁ",
  "sn13:10.3.3_1": "parikkhīṇaṁ pariyādiṇṇaṁ upanidhāya yadidaṁ sattakkhattuṁparamatā.",
  "sn13:10.3.4_0": "Evaṁ mahatthiyo kho, bhikkhave, dhammābhisamayo, evaṁ mahatthiyo dhammacakkhupaṭilābho”ti.",
  "sn13:10.3.5_0": "Dasamaṁ.",
  "sn13:11.0.1_0": "Saṁyutta Nikāya 13",
  "sn13:11.0.2_0": "1. Abhisamayavagga",
  "sn13:11.0.3_0": "11. Tatiyapabbatasutta",
  "sn13:11.1.1_0": "Sāvatthiyaṁ viharati.",
  "sn13:11.1.2_0": "“Seyyathāpi,",
  "sn13:11.1.2_1": "bhikkhave,",
  "sn13:11.1.2_2": "puriso sinerussa pabbatarājassa satta muggamattiyo pāsāṇasakkharā upanikkhipeyya.",
  "sn13:11.1.3_0": "Taṁ kiṁ maññatha, bhikkhave,",
  "sn13:11.1.4_0": "katamaṁ nu kho bahutaraṁ,",
  "sn13:11.1.4_1": "yā vā satta muggamattiyo pāsāṇasakkharā upanikkhittā yo vā sineru pabbatarājā”ti?",
  "sn13:11.2.1_0": "“Etadeva, bhante, bahutaraṁ yadidaṁ sineru pabbatarājā;",
  "sn13:11.2.2_0": "appamattikā satta muggamattiyo pāsāṇasakkharā upanikkhittā.",
  "sn13:11.2.3_0": "Neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti sineruṁ pabbatarājānaṁ",
  "sn13:11.2.3_1": "upanidhāya satta muggamattiyo pāsāṇasakkharā upanikkhittā”ti.",
  "sn13:11.3.1_0": "“Evameva kho,",
  "sn13:11.3.1_1": "bhikkhave,",
  "sn13:11.3.1_2": "ariyasāvakassa diṭṭhisampannassa puggalassa adhigamaṁ upanidhāya aññatitthiyasamaṇabrāhmaṇaparibbājakānaṁ",
  "sn13:11.3.1_3": "adhigamo neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ upeti.",
  "sn13:11.3.2_0": "Evaṁ mahādhigamo, bhikkhave, diṭṭhisampanno puggalo, evaṁ mahābhiñño”ti.",
  "sn13:11.3.3_0": "Ekādasamaṁ.",
  "sn13:11.3.4_0": "Abhisamayasaṁyuttaṁ samattaṁ.",
  "sn13:11.4.0_0": "Tassuddānaṁ",
  "sn13:11.4.1_0": "Nakhasikhā pokkharaṇī,",
  "sn13:11.4.2_0": "sambhejjaudake ca dve;",
  "sn13:11.4.3_0": "Dve pathavī dve samuddā,",
  "sn13:11.4.4_0": "tayo ca pabbatūpamāti."
}