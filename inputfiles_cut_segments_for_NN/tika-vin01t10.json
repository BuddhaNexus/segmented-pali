{
  "tika-vin01t10:0_0": " Namo tassa bhagavato arahato sammāsambuddhassa",
  "tika-vin01t10:1_0": "Vinayapiṭake",
  "tika-vin01t10:2_0": "Sāratthadīpanī-ṭīkā (paṭhamo bhāgo)",
  "tika-vin01t10:3_0": "Ganthārambhakathā",
  "tika-vin01t10:4_0": "Mahākāruṇikaṁ buddhaṁ, dhammañca vimalaṁ varaṁ;",
  "tika-vin01t10:5_0": "Vande ariyasaṅghañca, dakkhiṇeyyaṁ niraṅgaṇaṁ.",
  "tika-vin01t10:6_0": "Uḷārapuññatejena, katvā sattuvimaddanaṁ;",
  "tika-vin01t10:7_0": "Pattarajjābhisekena, sāsanujjotanatthinā.",
  "tika-vin01t10:8_0": "Nissāya sīhaḷindena, yaṁ parakkamabāhunā;",
  "tika-vin01t10:9_0": "Katvā nikāyasāmaggiṁ, sāsanaṁ suvisodhitaṁ.",
  "tika-vin01t10:10_0": "Kassapaṁ taṁ mahātheraṁ, saṅghassa pariṇāyakaṁ;",
  "tika-vin01t10:11_0": "Dīpasmiṁ tambapaṇṇimhi, sāsanodayakārakaṁ.",
  "tika-vin01t10:12_0": "Paṭipattiparādhīnaṁ, sadāraññanivāsinaṁ;",
  "tika-vin01t10:13_0": "Pākaṭaṁ gagane canda-maṇḍalaṁ viya sāsane.",
  "tika-vin01t10:14_0": "Saṅghassa pitaraṁ vande, vinaye suvisāradaṁ;",
  "tika-vin01t10:15_0": "Yaṁ nissāya vasantohaṁ, vuddhippattosmi sāsane.",
  "tika-vin01t10:16_0": "Anutheraṁ mahāpuññaṁ, sumedhaṁ sutivissutaṁ;",
  "tika-vin01t10:17_0": "Avikhaṇḍitasīlādi-parisuddhaguṇodayaṁ.",
  "tika-vin01t10:18_0": "Bahussutaṁ satimantaṁ, dantaṁ santaṁ samāhitaṁ;",
  "tika-vin01t10:19_0": "Namāmi sirasā dhīraṁ, garuṁ me gaṇavācakaṁ.",
  "tika-vin01t10:20_0": "Āgatāgamatakkesu , saddasatthanayaññusu;",
  "tika-vin01t10:21_0": "Yassantevāsibhikkhūsu, sāsanaṁ suppatiṭṭhitaṁ.",
  "tika-vin01t10:22_0": "Vinayaṭṭhakathāyāhaṁ, līnasāratthadīpaniṁ;",
  "tika-vin01t10:23_0": "Karissāmi suviññeyyaṁ, paripuṇṇamanākulaṁ.",
  "tika-vin01t10:24_0": "Porāṇehi kataṁ yaṁ tu, līnatthassa pakāsanaṁ;",
  "tika-vin01t10:25_0": "Na taṁ sabbattha bhikkhūnaṁ, atthaṁ sādheti sabbaso.",
  "tika-vin01t10:26_0": "Duviññeyyasabhāvāya, sīhaḷāya niruttiyā;",
  "tika-vin01t10:27_0": "Gaṇṭhipadesvanekesu, likhitaṁ kiñci katthaci.",
  "tika-vin01t10:28_0": "Māgadhikāya bhāsāya, ārabhitvāpi kenaci;",
  "tika-vin01t10:29_0": "Bhāsantarehi sammissaṁ, likhitaṁ kiñcideva ca.",
  "tika-vin01t10:30_0": "Asāraganthabhāropi, tattheva bahu dissati;",
  "tika-vin01t10:31_0": "Ākulañca kataṁ yattha, suviññeyyampi atthato.",
  "tika-vin01t10:32_0": "Tato aparipuṇṇena, tādisenettha sabbaso;",
  "tika-vin01t10:33_0": "Kathamatthaṁ vijānanti, nānādesanivāsino.",
  "tika-vin01t10:34_0": "Bhāsantaraṁ tato hitvā, sāramādāya sabbaso;",
  "tika-vin01t10:35_0": "Anākulaṁ karissāmi, paripuṇṇavinicchayanti.",
  "tika-vin01t10:36_0": "Ganthārambhakathāvaṇṇanā",
  "tika-vin01t10:37_0": "Vinayasaṁvaṇṇanārambhe ratanattayaṁ namassitukāmo tassa visiṭṭhaguṇayogasandassanatthaṁ ‘‘yo kappakoṭīhipī’’tiādimāha.",
  "tika-vin01t10:37_1": "Visiṭṭhaguṇayogena hi vandanārahabhāvo,",
  "tika-vin01t10:37_2": "vandanārahe ca katā vandanā yathādhippetamatthaṁ sādheti.",
  "tika-vin01t10:37_3": "Ettha ca saṁvaṇṇanārambhe ratanattayapaṇāmakaraṇappayojanaṁ tattha tattha bahudhā papañcenti ācariyā. Tathā hi vaṇṇayanti –",
  "tika-vin01t10:38_0": "‘‘Saṁvaṇṇanārambhe ratanattayavandanā saṁvaṇṇetabbassa dhammassa pabhavanissayavisuddhipaṭivedanatthaṁ,",
  "tika-vin01t10:38_1": "taṁ pana dhammasaṁvaṇṇanāsu viññūnaṁ bahumānuppādanatthaṁ,",
  "tika-vin01t10:38_2": "taṁ sammadeva tesaṁ uggahaṇadhāraṇādikkamaladdhabbāya sammāpaṭipattiyā sabbahitasukhanipphādanatthaṁ. Atha vā maṅgalabhāvato ,",
  "tika-vin01t10:38_3": "sabbakiriyāsu pubbakiccabhāvato, paṇḍitehi samācaritabhāvato,",
  "tika-vin01t10:38_4": "āyatiṁ paresaṁ diṭṭhānugatiāpajjanato ca saṁvaṇṇanāyaṁ ratanattayapaṇāmakiriyā’’ti.",
  "tika-vin01t10:39_0": "Mayaṁ pana idhādhippetameva payojanaṁ dassayissāma.",
  "tika-vin01t10:39_1": "Tasmā saṁvaṇṇanārambhe ratanattayapaṇāmakaraṇaṁ yathāpaṭiññātasaṁvaṇṇanāya anantarāyena parisamāpanatthanti veditabbaṁ.",
  "tika-vin01t10:39_2": "Idameva hi payojanaṁ ācariyena idhādhippetaṁ. Tathā hi vakkhati –",
  "tika-vin01t10:40_0": "‘‘Iccevamaccantanamassaneyyaṁ ,",
  "tika-vin01t10:41_0": "Namassamāno ratanattayaṁ yaṁ;",
  "tika-vin01t10:42_0": "Puññābhisandaṁ vipulaṁ alatthaṁ,",
  "tika-vin01t10:43_0": "Tassānubhāvena hatantarāyo’’ti.",
  "tika-vin01t10:44_0": "Ratanattayapaṇāmakaraṇena cettha yathāpaṭiññātasaṁvaṇṇanāya anantarāyena parisamāpanaṁ ratanattayapūjāya paññāpāṭavabhāvato,",
  "tika-vin01t10:44_1": "tāya paññāpāṭavañca rāgādimalavidhamanato. Vuttañhetaṁ –",
  "tika-vin01t10:45_0": "‘‘Yasmiṁ, mahānāma,",
  "tika-vin01t10:45_1": "samaye ariyasāvako tathāgataṁ anussarati,",
  "tika-vin01t10:45_2": "nevassa tasmiṁ samaye rāgapariyuṭṭhitaṁ cittaṁ hoti,",
  "tika-vin01t10:45_3": "na dosapariyuṭṭhitaṁ cittaṁ hoti,",
  "tika-vin01t10:45_4": "na mohapariyuṭṭhitaṁ cittaṁ hoti,",
  "tika-vin01t10:45_5": "ujugatamevassa tasmiṁ samaye cittaṁ hotī’’tiādi (a. ni. 11.11).",
  "tika-vin01t10:46_0": "Tasmā ratanattayapūjanena vikkhālitamalāya paññāya pāṭavasiddhi.",
  "tika-vin01t10:47_0": "Atha vā ratanattayapūjanassa paññāpadaṭṭhānasamādhihetuttā paññāpāṭavaṁ.",
  "tika-vin01t10:47_1": "Vuttañhi tassa samādhihetuttaṁ –",
  "tika-vin01t10:48_0": "‘‘Evaṁ ujugatacitto kho, mahānāma,",
  "tika-vin01t10:48_1": "ariyasāvako labhati atthavedaṁ, labhati dhammavedaṁ,",
  "tika-vin01t10:48_2": "labhati dhammūpasaṁhitaṁ pāmojjaṁ, pamuditassa pīti jāyati,",
  "tika-vin01t10:48_3": "pītimanassa kāyo passambhati,",
  "tika-vin01t10:48_4": "passaddhakāyo sukhaṁ vediyati,",
  "tika-vin01t10:48_5": "sukhino cittaṁ samādhiyatī’’ti (a. ni. 11.11.).",
  "tika-vin01t10:49_0": "Samādhissa ca paññāya padaṭṭhānabhāvo vuttoyeva ‘‘samāhito yathābhūtaṁ pajānātī’’ti (saṁ. ni. 4.99; mi. pa. 2.1.14).",
  "tika-vin01t10:49_1": "Tato evaṁ paṭubhūtāya paññāya paṭiññāmahattakataṁ khedamabhibhuyya anantarāyena saṁvaṇṇanaṁ samāpayissati.",
  "tika-vin01t10:49_2": "Tena vuttaṁ ‘‘anantarāyena parisamāpanattha’’nti.",
  "tika-vin01t10:50_0": "Atha vā ratanattayapūjāya āyuvaṇṇasukhabalavaḍḍhanato anantarāyena parisamāpanaṁ veditabbaṁ.",
  "tika-vin01t10:50_1": "Ratanattayapaṇāmena hi āyuvaṇṇasukhabalāni vaḍḍhanti. Vuttañhetaṁ –",
  "tika-vin01t10:51_0": "‘‘Abhivādanasīlissa , niccaṁ vuḍḍhāpacāyino;",
  "tika-vin01t10:52_0": "Cattāro dhammā vaḍḍhanti, āyu vaṇṇo sukhaṁ bala’’nti. (dha. pa. 109);",
  "tika-vin01t10:53_0": "Tato āyuvaṇṇasukhabalavuḍḍhiyā hoteva kāriyaniṭṭhānamiti vuttaṁ ‘‘anantarāyena parisamāpanattha’’nti.",
  "tika-vin01t10:54_0": "Atha vā ratanattayagāravassa paṭibhānāparihānāvahattā.",
  "tika-vin01t10:54_1": "Aparihānāvahañhi tīsupi ratanesu gāravaṁ. Vuttañhetaṁ –",
  "tika-vin01t10:55_0": "‘‘Sattime, bhikkhave, aparihāniyā dhammā. Katame satta?",
  "tika-vin01t10:55_1": "Satthugāravatā dhammagāravatā saṅghagāravatā sikkhāgāravatā samādhigāravatā kalyāṇamittatā sovacassatā’’ti (a. ni. 7.34).",
  "tika-vin01t10:56_0": "Hoteva ca tato paṭibhānāparihānena yathāpaṭiññātaparisamāpanaṁ.",
  "tika-vin01t10:57_0": "Atha vā pasādavatthūsu pūjāya puññātisayabhāvato.",
  "tika-vin01t10:57_1": "Vuttañhi tassa puññātisayattaṁ –",
  "tika-vin01t10:58_0": "‘‘Pūjārahe pūjayato, buddhe yadiva sāvake;",
  "tika-vin01t10:59_0": "Papañcasamatikkante, tiṇṇasokapariddave.",
  "tika-vin01t10:60_0": "‘‘Te tādise pūjayato, nibbute akutobhaye;",
  "tika-vin01t10:61_0": "Na sakkā puññaṁ saṅkhātuṁ, imettamapi kenacī’’ti. (dha. pa. 195-196; apa. thera 1.10.1-2);",
  "tika-vin01t10:62_0": "Puññātisayo ca yathādhippetaparisamāpanupāyo. Yathāha –",
  "tika-vin01t10:63_0": "‘‘Esa devamanussānaṁ, sabbakāmadado nidhi;",
  "tika-vin01t10:64_0": "Yaṁ yadevābhipatthenti, sabbametena labbhatī’’ti. (khu. pā. 8.10);",
  "tika-vin01t10:65_0": "Upāyesu ca paṭipannassa hoteva kāriyaniṭṭhānaṁ.",
  "tika-vin01t10:65_1": "Ratanattayapūjā hi niratisayapuññakkhettasaṁbuddhiyā aparimeyyappabhavo puññātisayoti bahuvidhantarāyepi lokasannivāse antarāyanibandhanasakalasaṁkilesaviddhaṁsanāya pahoti, bhayādiupaddavañca nivāreti.",
  "tika-vin01t10:65_2": "Tasmā suvuttaṁ ‘‘saṁvaṇṇanārambhe ratanattayapaṇāmakaraṇaṁ yathāpaṭiññātasaṁvaṇṇanāya anantarāyena parisamāpanatthanti veditabba’’nti.",
  "tika-vin01t10:66_0": "Evaṁ pana sappayojanaṁ ratanattayavandanaṁ kattukāmo paṭhamaṁ tāva bhagavato vandanaṁ kātuṁ tammūlakattā sesaratanānaṁ ‘‘yo kappa…pe… mahākāruṇikassa tassā’’ti āha.",
  "tika-vin01t10:66_1": "Ettha pana yassā desanāya saṁvaṇṇanaṁ kattukāmo, sā yasmā karuṇāppadhānā,",
  "tika-vin01t10:66_2": "na suttantadesanā viya karuṇāpaññāppadhānā,",
  "tika-vin01t10:66_3": "nāpi abhidhammadesanā viya paññāppadhānā,",
  "tika-vin01t10:66_4": "tasmā karuṇāppadhānameva bhagavato thomanaṁ āraddhaṁ. Esā hi ācariyassa pakati, yadidaṁ ārambhānurūpathomanā.",
  "tika-vin01t10:66_5": "Teneva suttantadesanāya saṁvaṇṇanārambhe ‘‘karuṇāsītalahadayaṁ,",
  "tika-vin01t10:66_6": "paññāpajjotavihatamohatama’’nti karuṇāpaññāppadhānaṁ,",
  "tika-vin01t10:66_7": "abhidhammadesanāya saṁvaṇṇanārambhe ‘‘karuṇā viya sattesu,",
  "tika-vin01t10:66_8": "paññā yassa mahesino’’ti paññāppadhānañca thomanaṁ āraddhaṁ.",
  "tika-vin01t10:66_9": "Karuṇāpaññāppadhānā hi suttantadesanā tesaṁ tesaṁ sattānaṁ āsayānusayādhimutticariyādibhedaparicchindanasamatthāya paññāya sattesu ca mahākaruṇāya tattha sātisayappavattito.",
  "tika-vin01t10:66_10": "Suttantadesanāya hi mahākaruṇāsamāpattibahulo veneyyasantānesu tadajjhāsayānulomena gambhīramatthapadaṁ patiṭṭhāpesi.",
  "tika-vin01t10:66_11": "Abhidhammadesanā ca kevalaṁ paññāppadhānā paramatthadhammānaṁ yathāsabhāvapaṭivedhasamatthāya paññāya tattha sātisayappavattito.",
  "tika-vin01t10:67_0": "Vinayadesanā pana āsayādinirapekkhaṁ kevalaṁ karuṇāya pākatikasattenapi asotabbārahaṁ suṇanto apucchitabbārahaṁ pucchanto avattabbārahañca vadanto bhagavā sikkhāpadaṁ paññapesīti karuṇāppadhānā.",
  "tika-vin01t10:67_1": "Tathā hi ukkaṁsapariyantagatahirottappopi bhagavā lokiyasādhujanehipi pariharitabbāni ‘‘sikharaṇīsī’’tiādīni vacanāni yathāparādhañca garahavacanāni vinayapiṭakadesanāya mahākaruṇāsañcoditamānaso mahāparisamajjhe abhāsi,",
  "tika-vin01t10:67_2": "taṁtaṁsikkhāpadapaññattikāraṇāpekkhāya verañjādīsu sārīrikañca khedamanubhosi.",
  "tika-vin01t10:67_3": "Tasmā kiñcāpi bhūmantarapaccayākārasamayantarakathānaṁ viya vinayapaññattiyāpi samuṭṭhāpikā paññā anaññasādhāraṇatāya atisayakiccavatī,",
  "tika-vin01t10:67_4": "karuṇāya kiccaṁ pana tatopi adhikanti karuṇāppadhānā vinayadesanā.",
  "tika-vin01t10:67_5": "Karuṇābyāpārādhikatāya hi desanāya karuṇāppadhānatā.",
  "tika-vin01t10:67_6": "Tasmā ārambhānurūpaṁ karuṇāppadhānameva ettha thomanaṁ katanti veditabbaṁ.",
  "tika-vin01t10:68_0": "Karuṇāggahaṇena ca aparimeyyappabhāvā sabbepi buddhaguṇā saṅgahitāti daṭṭhabbā taṁmūlakattā sesabuddhaguṇānaṁ.",
  "tika-vin01t10:68_1": "Mahākaruṇāya vā chasu asādhāraṇañāṇesu aññatarattā taṁsahacaritasesāsādhāraṇañāṇānampi gahaṇasabbhāvato sabbepi buddhaguṇā nayato dassitāva honti.",
  "tika-vin01t10:68_2": "Esoyeva hi niravasesato buddhaguṇānaṁ dassanupāyo yadidaṁ nayaggāho.",
  "tika-vin01t10:68_3": "Aññathā ko nāma samattho bhagavato guṇe anupadaṁ niravasesato dassetuṁ. Tenevāha –",
  "tika-vin01t10:69_0": "‘‘Buddhopi buddhassa bhaṇeyya vaṇṇaṁ,",
  "tika-vin01t10:70_0": "Kappampi ce aññamabhāsamāno;",
  "tika-vin01t10:71_0": "Khīyetha kappo ciradīghamantare,",
  "tika-vin01t10:72_0": "Vaṇṇo na khīyetha tathāgatassā’’ti. (dī. ni. aṭṭha. 1.304; 3.141; ma. ni. aṭṭha. 2.425);",
  "tika-vin01t10:73_0": "Teneva ca āyasmatā sāriputtattherenapi buddhaguṇaparicchedanaṁ patianuyuttena ‘‘no hetaṁ,",
  "tika-vin01t10:73_1": "bhante’’ti paṭikkhipitvā ‘‘apica me, bhante, dhammanvayo vidito’’ti (dī. ni. 2.146) vuttaṁ.",
  "tika-vin01t10:73_2": "Tasmā ‘‘yo kappakoṭīhipī’’tiādinā karuṇāmukhena saṅkhepato sakalasabbaññuguṇehi bhagavantaṁ abhitthavīti daṭṭhabbaṁ. Ayamettha samudāyattho.",
  "tika-vin01t10:74_0": "Ayaṁ pana avayavattho – yoti aniyamavacanaṁ.",
  "tika-vin01t10:74_1": "Tassa ‘‘nātho’’ti iminā sambandho.",
  "tika-vin01t10:74_2": "‘‘Kappakoṭīhipī’’tiādinā pana yāya karuṇāya so ‘‘mahākāruṇiko’’ti vuccati,",
  "tika-vin01t10:74_3": "tassā vasena kappakoṭigaṇanāyapi appameyyaṁ kālaṁ lokahitatthāya atidukkaraṁ karontassa bhagavato dukkhānubhavanaṁ dasseti.",
  "tika-vin01t10:74_4": "Karuṇāya baleneva hi so bhagavā hatthagatampi nibbānaṁ pahāya saṁsārapaṅke nimuggaṁ sattanikāyaṁ tato samuddharaṇatthaṁ cintetumpi asakkuṇeyyaṁ nayanajīvitaputtabhariyadānādikaṁ atidukkaramakāsi.",
  "tika-vin01t10:74_5": "Kappakoṭīhipi appameyyaṁ kālanti kappakoṭigaṇanāyapi ‘‘ettakā kappakoṭiyo’’ti pametuṁ asakkuṇeyyaṁ kālaṁ,",
  "tika-vin01t10:74_6": "kappakoṭigaṇanavasenapi paricchinditumasakkuṇeyyattā aparicchinnāni kappasatasahassādhikāni cattāri asaṅkhyeyyānīti vuttaṁ hoti.",
  "tika-vin01t10:74_7": "Kappakoṭivaseneva hi so kālo appameyyo,",
  "tika-vin01t10:74_8": "asaṅkhyeyyavasena pana paricchinnoyeva.",
  "tika-vin01t10:74_9": "‘‘Kappakoṭīhipī’’ti apisaddo kappakoṭivasenapi tāva pametuṁ na sakkā,",
  "tika-vin01t10:74_10": "pageva vassagaṇanāyāti dasseti.",
  "tika-vin01t10:74_11": "‘‘Appameyyaṁ kāla’’nti accantasaṁyoge upayogavacanaṁ ‘‘māsamadhīte, divasaṁ caratī’’tiādīsu viya.",
  "tika-vin01t10:74_12": "Karonto atidukkarānīti pañcamahāpariccāgādīni atidukkarāni karonto.",
  "tika-vin01t10:74_13": "Evamatidukkarāni karonto kiṁ vindīti ce? Khedaṁ gato, kāyikaṁ khedamupagato, parissamaṁ pattoti attho,",
  "tika-vin01t10:74_14": "dukkhamanubhavīti vuttaṁ hoti.",
  "tika-vin01t10:74_15": "Dukkhañhi khijjati sahitumasakkuṇeyyanti ‘‘khedo’’ti vuccati.",
  "tika-vin01t10:74_16": "Lokahitāyāti ‘‘anamatagge saṁsāre vaṭṭadukkhena accantapīḷitaṁ sattalokaṁ tamhā dukkhato mocetvā nibbānasukhabhāgiyaṁ karissāmī’’ti evaṁ sattalokassa hitakaraṇatthāyāti attho.",
  "tika-vin01t10:74_17": "Assa ca ‘‘atidukkarāni karonto’’ti iminā sambandho.",
  "tika-vin01t10:74_18": "Lokahitāya khedaṁ gatoti yojanāyapi natthi doso.",
  "tika-vin01t10:74_19": "Mahāgaṇṭhipadepi hi ‘‘atidukkarāni karonto khedaṁ gato, kimatthanti ce? Lokahitāyā’’ti vuttaṁ.",
  "tika-vin01t10:75_0": "Yaṁ pana evaṁ yojanaṁ asambhāventena kenaci vuttaṁ ‘‘na hi bhagavā lokahitāya saṁsāradukkhamanubhavati.",
  "tika-vin01t10:75_1": "Na hi kassaci dukkhānubhavanaṁ lokassa upakāraṁ āvahatī’’ti, taṁ tassa matimattaṁ.",
  "tika-vin01t10:75_2": "Evaṁ yojanāyapi atidukkarāni karontassa bhagavato dukkhānubhavanaṁ lokahitakaraṇatthāyāti ayamattho viññāyati,",
  "tika-vin01t10:75_3": "na tu dukkhānubhavaneneva lokahitasiddhīti.",
  "tika-vin01t10:75_4": "Paṭhamaṁ vuttayojanāyapi hi na dukkarakaraṇamattena lokahitasiddhi.",
  "tika-vin01t10:75_5": "Na hi dukkaraṁ karonto kañci sattaṁ maggaphalādīsu patiṭṭhāpeti,",
  "tika-vin01t10:75_6": "atha kho tādisaṁ atidukkaraṁ katvā sabbaññubhāvaṁ sacchikatvā niyyānikadhammadesanāya maggaphalādīsu satte patiṭṭhāpento lokassa hitaṁ sādheti.",
  "tika-vin01t10:76_0": "Kāmañcettha sattasaṅkhārabhājanavasena tividho loko,",
  "tika-vin01t10:76_1": "hitakaraṇassa pana adhippetattā taṁvisayasseva sattalokassa vasena attho gahetabbo.",
  "tika-vin01t10:76_2": "So hi lokīyanti ettha puññapāpāni taṁvipāko cāti ‘‘loko’’ti vuccati.",
  "tika-vin01t10:76_3": "Katthaci pana ‘‘sanarāmaralokagaru’’ntiādīsu samūhatthopi lokasaddo samudāyavasena lokīyati paññāpīyatīti.",
  "tika-vin01t10:76_4": "Yaṁ panettha kenaci vuttaṁ ‘‘iminā sattalokañca jātilokañca saṅgaṇhāti,",
  "tika-vin01t10:76_5": "tasmā tassa sattalokassa idhalokaparalokahitaṁ,",
  "tika-vin01t10:76_6": "atikkantaparalokānaṁ vā ucchinnalokasamudayānaṁ idha jātiloke okāsaloke vā diṭṭhadhammasukhavihārasaṅkhātañca hitaṁ sampiṇḍetvā lokassa, lokānaṁ,",
  "tika-vin01t10:76_7": "loke vā hitanti sarūpekasesaṁ katvā lokahitamiccevāhā’’ti,",
  "tika-vin01t10:76_8": "na taṁ sārato paccetabbaṁ diṭṭhadhammasukhavihārasaṅkhaātahitassapi sattalokavisayattā,",
  "tika-vin01t10:76_9": "sattalokaggahaṇeneva ucchinnamūlānaṁ khīṇāsavānampi saṅgahitattā.",
  "tika-vin01t10:77_0": "Sabbattha ‘‘kenacī’’ti vutte ‘‘vajirabuddhiṭīkākārenā’’ti gahetabbaṁ.",
  "tika-vin01t10:77_1": "‘‘Mahāgaṇṭhipade’’ti vā ‘‘majjhimagaṇṭhipade’’ti vā ‘‘cūḷagaṇṭhipade’’ti vā vutte ‘‘sīhaḷagaṇṭhipadesū’’ti gahetabbaṁ.",
  "tika-vin01t10:77_2": "Kevalaṁ ‘‘gaṇṭhipade’’ti vutte ‘‘māgadhabhāsāya likhite gaṇṭhipade’’ti gahetabbaṁ.",
  "tika-vin01t10:78_0": "Nāthoti lokapaṭisaraṇo,",
  "tika-vin01t10:78_1": "lokasāmī lokanāyakoti vuttaṁ hoti.",
  "tika-vin01t10:78_2": "Tathā hi sabbānatthapaahārapubbaṅgamāya niravasesahitasukhavidhānatapparāya niratisayāya payogasampattiyā sadevamanussāya pajāya accantupakāritāya aparimitanirupamappabhāvaguṇavisesasamaṅgitāya ca sabbasattuttamo bhagavā aparimāṇāsu lokadhātūsu aparimāṇānaṁ sattānaṁ ekapaṭisaraṇo patiṭṭhā. Atha vā nāthatīti nātho,",
  "tika-vin01t10:78_3": "veneyyānaṁ hitasukhaṁ mettāyanavasena āsīsati patthetīti attho.",
  "tika-vin01t10:78_4": "Atha vā nāthati veneyyagate kilese upatāpetīti attho, nāthatīti vā yācatīti attho. Bhagavā hi ‘‘sādhu, bhikkhave,",
  "tika-vin01t10:78_5": "bhikkhu kālena kālaṁ attasampattiṁ paccavekkheyyā’’tiādinā (a. ni.",
  "tika-vin01t10:78_6": "8.7) sattānaṁ taṁ taṁ hitapaṭipattiṁ yācitvāpi karuṇāya samussāhito te tattha niyojeti.",
  "tika-vin01t10:78_7": "Paramena vā cittissariyena samannāgato sabbasatte īsati abhibhavatīti paramissaro bhagavā ‘‘nātho’’ti vuccati.",
  "tika-vin01t10:78_8": "Sabbopi cāyamattho saddasatthānusārato veditabbo.",
  "tika-vin01t10:79_0": "Mahākāruṇikassāti yo karuṇāya kampitahadayattā lokahitatthaṁ atidukkarakiriyāya anekappakāraṁ tādisaṁ saṁsāradukkhamanubhavitvā āgato,",
  "tika-vin01t10:79_1": "tassa mahākāruṇikassāti attho. Tattha kiratīti karuṇā,",
  "tika-vin01t10:79_2": "paradukkhaṁ vikkhipati apanetīti attho.",
  "tika-vin01t10:79_3": "Dukkhitesu vā kirīyati pasārīyatīti karuṇā. Atha vā kiṇātīti karuṇā,",
  "tika-vin01t10:79_4": "paradukkhe sati kāruṇikaṁ hiṁsati vibādheti,",
  "tika-vin01t10:79_5": "vināseti vā parassa dukkhanti attho.",
  "tika-vin01t10:79_6": "Paradukkhe sati sādhūnaṁ kampanaṁ hadayakhedaṁ karotīti vā karuṇā. Atha vā kamiti sukhaṁ, taṁ rundhatīti karuṇā.",
  "tika-vin01t10:79_7": "Esā hi paradukkhāpanayanakāmatālakkhaṇā attasukhanirapekkhatāya kāruṇikānaṁ sukhaṁ rundhati vibādhetīti.",
  "tika-vin01t10:79_8": "Karuṇāya niyuttoti kāruṇiko yathā ‘‘dovāriko’’ti.",
  "tika-vin01t10:79_9": "Yathā hi dvāraṭṭhānato aññattha vattamānopi dvārapaṭibaddhajīviko puriso dvārānativattavuttitāya dvāre niyuttoti ‘‘dovāriko’’ti vuccati,",
  "tika-vin01t10:79_10": "evaṁ bhagavā mettādivasena karuṇāvihārato aññattha vattamānopi karuṇānativattavuttitāya karuṇāya niyuttoti ‘‘kāruṇiko’’ti vuccati.",
  "tika-vin01t10:79_11": "Mahābhinīhārato paṭṭhāya hi yāva mahāparinibbānā lokahitatthameva lokanāthā tiṭṭhanti.",
  "tika-vin01t10:79_12": "Mahanto kāruṇikoti mahākāruṇiko.",
  "tika-vin01t10:79_13": "Satipi bhagavato tadaññaguṇānampi vasena mahantabhāve kāruṇikasaddasannidhānena vuttattā karuṇāvasenettha mahantabhāvo veditabbo yathā ‘‘mahāveyyākaraṇo’’ti.",
  "tika-vin01t10:79_14": "Evañca katvā ‘‘mahākāruṇikassā’’ti iminā padena puggalādhiṭṭhānena satthu mahākaruṇā vuttā hoti.",
  "tika-vin01t10:80_0": "Atha vā karuṇā karuṇāyanaṁ sīlaṁ pakati etassāti kāruṇiko,",
  "tika-vin01t10:80_1": "pathavīphassādayo viya kakkhaḷaphusanādisabhāvā karuṇāyanasabhāvo sabhāvabhūtakaruṇoti attho. Sesaṁ purimasadisameva.",
  "tika-vin01t10:80_2": "Atha vā mahāvisayatāya mahānubhāvatāya mahābalatāya ca mahatī karuṇāti mahākaruṇā.",
  "tika-vin01t10:80_3": "Bhagavato hi karuṇā niravasesesu sattesu pavattati,",
  "tika-vin01t10:80_4": "pavattamānā ca anaññasādhāraṇā pavattati,",
  "tika-vin01t10:80_5": "diṭṭhadhammikādibhedañca mahantameva sattānaṁ hitasukhaṁ ekantato nipphādeti,",
  "tika-vin01t10:80_6": "mahākaruṇāya niyuttoti mahākāruṇikoti sabbaṁ vuttanayeneva veditabbaṁ.",
  "tika-vin01t10:80_7": "Atha vā mahatī pasatthā karuṇā assa atthīti mahākāruṇiko.",
  "tika-vin01t10:80_8": "Pūjāvacano hettha mahantasaddo ‘‘mahāpuriso’’tiādīsu viya.",
  "tika-vin01t10:80_9": "Pasatthā ca bhagavato karuṇā mahākaruṇāsamāpattivasenapi pavattito anaññasādhāraṇattāti.",
  "tika-vin01t10:81_0": "Evaṁ karuṇāmukhena saṅkhepato sakalasabbaññuguṇehi bhagavantaṁ thometvā idāni saddhammaṁ thometuṁ ‘‘asambudha’’ntiādimāha.",
  "tika-vin01t10:81_1": "Tattha asambudhanti pubbakālakiriyāniddeso,",
  "tika-vin01t10:81_2": "tassa asambujjhanto appaṭivijjhantoti attho,",
  "tika-vin01t10:81_3": "yathāsabhāvaṁ appaṭivijjhanatoti vuttaṁ hoti.",
  "tika-vin01t10:81_4": "Hetuattho hettha antasaddo ‘‘paṭhanto nisīdatī’’tiādīsu viya.",
  "tika-vin01t10:81_5": "Yanti pubbakālakiriyāya aniyamato kammaniddeso.",
  "tika-vin01t10:81_6": "Buddhanisevitanti tassa visesanaṁ.",
  "tika-vin01t10:81_7": "Tattha buddhasaddassa tāva ‘‘bujjhitā saccānīti buddho,",
  "tika-vin01t10:81_8": "bodhetā pajāyāti buddho’’tiādinā (mahāni.",
  "tika-vin01t10:81_9": "192) niddesanayena attho veditabbo.",
  "tika-vin01t10:81_10": "Atha vā savāsanāya aññāṇaniddāya accantavigamato,",
  "tika-vin01t10:81_11": "buddhiyā vā vikasitabhāvato buddhavāti buddho jāgaraṇavikasanatthavasena.",
  "tika-vin01t10:81_12": "Atha vā kassacipi ñeyyadhammassa anavabuddhassa abhāvena ñeyyavisesassa kammabhāvena aggahaṇato kammavacanicchāya abhāvena avagamanatthavaseneva kattuniddeso labbhatīti buddhavāti buddho.",
  "tika-vin01t10:81_13": "Atthato pana pāramitāparibhāvito sayambhūñāṇena saha vāsanāya vihataviddhaṁsitaniravasesakileso mahākaruṇāsabbaññutaññāṇādiaparimeyyaguṇagaṇādhāro khandhasantāno buddho.",
  "tika-vin01t10:81_14": "Yathāha ‘‘buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi,",
  "tika-vin01t10:81_15": "tattha ca sabbaññutaṁ patto balesu ca vasībhāva’’nti (mahāni. 192; cūḷani.",
  "tika-vin01t10:81_16": "pārāyanatthutigāthāniddesa 97; paṭi. ma. 1.161).",
  "tika-vin01t10:81_17": "Tena evaṁ nirupamappabhāvena buddhena nisevitaṁ gocarāsevanābhāvanāsevanāhi yathārahaṁ nisevitaṁ anubhūtanti attho.",
  "tika-vin01t10:82_0": "Tattha nibbānaṁ gocarāsevanāvaseneva nisevitaṁ,",
  "tika-vin01t10:82_1": "maggo pana attanā bhāvito ca bhāvanāsevanāvasena sevito,",
  "tika-vin01t10:82_2": "parehi uppāditāni pana maggaphalāni cetopariyañāṇādinā yadā parijānāti,",
  "tika-vin01t10:82_3": "attanā uppāditāni vā paccavekkhaṇañāṇena paricchindati,",
  "tika-vin01t10:82_4": "tadā gocarāsevanāvasenapi sevitāni hontiyeva.",
  "tika-vin01t10:82_5": "Ettha ca pariyattidhammassapi pariyāyato dhammaggahaṇena gahaṇe sati sopi desanāsammasanañāṇagocaratāya gocarāsevanāya sevitoti sakkā gahetuṁ.",
  "tika-vin01t10:82_6": "‘‘Abhidhammanayasamuddaṁ adhigacchati,",
  "tika-vin01t10:82_7": "tīṇi piṭakāni sammasī’’ti ca aṭṭhakathāyaṁ vuttattā pariyattidhammassapi sacchikiriyāya sammasanapariyāyo labbhatīti yaṁ asambudhaṁ asambujjhanto asacchikarontoti atthasambhavato sopi idha vutto evāti daṭṭhabbaṁ.",
  "tika-vin01t10:82_8": "Tampi ca appaṭivijjhanto bhavābhavaṁ gacchati,",
  "tika-vin01t10:82_9": "pariññātadhammavinayo pana tadatthapaṭipattiyā sammāpaṭipanno na cirasseva dukkhassantaṁ karissati. Vuttañhetaṁ –",
  "tika-vin01t10:83_0": "‘‘Yo imasmiṁ dhammavinaye, appamatto vihassati;",
  "tika-vin01t10:84_0": "Pahāya jātisaṁsāraṁ, dukkhassantaṁ karissatī’’ti. (dī. ni. 2.185; saṁ. ni. 1.185);",
  "tika-vin01t10:85_0": "Ettha ca kiñcāpi maggaphalanibbānāni paccekabuddhabuddhasāvakehipi gocarāsevanādinā sevitāni honti,",
  "tika-vin01t10:85_1": "tathāpi ukkaṭṭhaparicchedavasena ‘‘buddhanisevita’’nti vuttaṁ.",
  "tika-vin01t10:85_2": "Kenaci pana buddhasaddassa sāmaññato buddhānubuddhapaccekabuddhānampi ettheva saṅgaho vutto.",
  "tika-vin01t10:86_0": "Bhavābhavanti aparakālakiriyāya kammaniddeso, bhavato bhavanti attho.",
  "tika-vin01t10:86_1": "Atha vā bhavābhavanti sugatiduggativasena hīnapaṇītavasena ca khuddakaṁ mahantañca bhavanti attho.",
  "tika-vin01t10:86_2": "Vuddhatthopi hi a-kāro dissati ‘‘asekkhā dhammā’’tiādīsu viya.",
  "tika-vin01t10:86_3": "Tasmā abhavoti mahābhavo vuccati. Atha vā bhavoti vuddhi, abhavoti hāni. Bhavoti vā sassatadiṭṭhi, abhavoti ucchedadiṭṭhi.",
  "tika-vin01t10:86_4": "Vuttappakāro bhavo ca abhavo ca bhavābhavo. Taṁ bhavābhavaṁ.",
  "tika-vin01t10:86_5": "Gacchatīti aparakālakiriyāniddeso. Jīvalokoti sattaloko.",
  "tika-vin01t10:86_6": "Jīvaggahaṇena hi saṅkhārabhājanalokaṁ nivatteti tassa bhavābhavagamanāsambhavato.",
  "tika-vin01t10:86_7": "Namo atthūti pāṭhaseso daṭṭhabbo.",
  "tika-vin01t10:87_0": "Avijjādikilesajālaviddhaṁsinoti dhammavisesanaṁ.",
  "tika-vin01t10:87_1": "Tattha avindiyaṁ vindatīti avijjā.",
  "tika-vin01t10:87_2": "Pūretuṁ ayuttaṭṭhena kāyaduccaritādi avindiyaṁ nāma, aladdhabbanti attho.",
  "tika-vin01t10:87_3": "Tabbiparītato kāyasucaritādi vindiyaṁ nāma,",
  "tika-vin01t10:87_4": "taṁ vindiyaṁ na vindatīti vā avijjā, khandhānaṁ rāsaṭṭhaṁ, āyatanānaṁ āyatanaṭṭhaṁ, dhātūnaṁ suññataṭṭhaṁ, indriyānaṁ adhipatiyaṭṭhaṁ,",
  "tika-vin01t10:87_5": "saccānaṁ tathaṭṭhaṁ aviditaṁ karotīti vā avijjā,",
  "tika-vin01t10:87_6": "dukkhādīnaṁ pīḷanādivasena vuttaṁ catubbidhaṁ atthaṁ aviditaṁ karotītipi avijjā,",
  "tika-vin01t10:87_7": "antavirahite saṁsāre sabbayonigatibhavaviññāṇaṭṭhitisattāvāsesu satte javāpetīti vā avijjā,",
  "tika-vin01t10:87_8": "paramatthato avijjamānesupi itthipurisādīsu javati,",
  "tika-vin01t10:87_9": "vijjamānesupi khandhādīsu na javatīti vā avijjā.",
  "tika-vin01t10:87_10": "Sā ādi yesaṁ taṇhādīnaṁ te avijjādayo,",
  "tika-vin01t10:87_11": "teyeva kilissanti etehi sattāti kilesā,",
  "tika-vin01t10:87_12": "teyeva ca sattānaṁ bandhanaṭṭhena jālasadisāti jālaṁ,",
  "tika-vin01t10:87_13": "taṁ viddhaṁseti sabbaso vināseti sīlenāti avijjādikilesajālaviddhaṁsī.",
  "tika-vin01t10:87_14": "Nanu cettha sapariyattiko navalokuttaradhammo adhippeto,",
  "tika-vin01t10:87_15": "tattha ca maggoyeva kilese viddhaṁseti, netareti ce? Vuccate.",
  "tika-vin01t10:87_16": "Maggassapi nibbānamāgamma kilesaviddhaṁsanato nibbānampi kilese viddhaṁseti nāma,",
  "tika-vin01t10:87_17": "maggassa kilesaviddhaṁsanakiccaṁ phalena nipphannanti phalampi ‘‘kilesaviddhaṁsī’’ti vuccati.",
  "tika-vin01t10:87_18": "Pariyattidhammopi kilesaviddhaṁsanassa paccayattā ‘‘kilesaviddhaṁsī’’ti vattumarahatīti na koci doso.",
  "tika-vin01t10:88_0": "Dhammavarassa tassāti pubbe aniyamitassa niyamavacanaṁ.",
  "tika-vin01t10:88_1": "Tattha yathānusiṭṭhaṁ paṭipajjamāne catūsu apāyesu apatamāne dhāretīti dhammo.",
  "tika-vin01t10:89_0": "‘‘Ye keci dhammaṁ saraṇaṁ gatāse, na te gamissanti apāyabhūmiṁ;",
  "tika-vin01t10:90_0": "Pahāya mānusaṁ dehaṁ, devakāyaṁ paripūressantī’’ti. (dī. ni. 2.332; saṁ. ni. 1.37) –",
  "tika-vin01t10:91_0": "Hi vuttaṁ.",
  "tika-vin01t10:91_1": "Saṁsāradukkhe vā apatamāne katvā dhāretīti dhammo maggaphaluppattiyā sattakkhattuparamatādivasena saṁsārassa paricchinnattā.",
  "tika-vin01t10:91_2": "Apāyādinibbattakakilesaviddhaṁsanañcettha dhāraṇaṁ.",
  "tika-vin01t10:91_3": "Evañca katvā ariyamaggo tassa tadatthasiddhihetutāya nibbānañcāti ubhayameva nippariyāyato dhāreti,",
  "tika-vin01t10:91_4": "ariyaphalaṁ pana taṁsamucchinnakilesapaṭippassambhanena tadanuguṇatāya,",
  "tika-vin01t10:91_5": "pariyattidhammo tadadhigamahetutāyāti ubhayaṁ pariyāyato dhāretīti veditabbaṁ.",
  "tika-vin01t10:91_6": "Vuttappakāro dhammoyeva attano uttaritarābhāvena varo pavaro anuttaroti dhammavaro,",
  "tika-vin01t10:91_7": "tassa dhammavarassa namo atthūti sambandho.",
  "tika-vin01t10:91_8": "Ettāvatā cettha amhehi sārattho pakāsito.",
  "tika-vin01t10:91_9": "Yaṁ panettha kenaci papañcitaṁ, amhehi ca idha na dassitaṁ, na taṁ sārato paccetabbaṁ.",
  "tika-vin01t10:91_10": "Ito paresupi evameva daṭṭhabbaṁ.",
  "tika-vin01t10:91_11": "Tasmā ito paṭṭhāya ettakampi avatvā sāratthameva dassayissāma.",
  "tika-vin01t10:91_12": "Yattha pana kenaci accantaviruddhaṁ likhitaṁ, tampi katthaci dassayissāma.",
  "tika-vin01t10:91_13": "Ettha ca ‘‘avijjādikilesajālaviddhaṁsino’’ti etena svākkhātatādīhi dhammaṁ thometi,",
  "tika-vin01t10:91_14": "‘‘dhammavarassā’’ti etena aññassa visiṭṭhassa abhāvadīpanato paripuṇṇatāya.",
  "tika-vin01t10:91_15": "Paṭhamena vā pahānasampadaṁ dhammassa dasseti, dutiyena pabhāvasampadaṁ.",
  "tika-vin01t10:92_0": "Evaṁ saṅkhepeneva sabbadhammaguṇehi saddhammaṁ thometvā idāni ariyasaṅghaṁ thometuṁ ‘‘guṇehī’’tiādimāha.",
  "tika-vin01t10:92_1": "‘‘Guṇehī’’ti padassa ‘‘yutto’’ti iminā sambandho. Idāni yehi guṇehi yutto,",
  "tika-vin01t10:92_2": "te dassento ‘‘sīlasamādhī’’tiādimāha.",
  "tika-vin01t10:92_3": "Tattha catupārisuddhisīlādi ‘‘sīla’’nti vuccati. Samādhīti paṭhamajjhānādi.",
  "tika-vin01t10:92_4": "Samādhisīsena hi paṭhamajjhānādayo vuttā. Paññāti maggapaññā.",
  "tika-vin01t10:92_5": "Vimutti ca vimuttiñāṇañca vimuttivimuttiñāṇanti vattabbe ekadesasarūpekasesanayena ‘‘vimuttiñāṇa’’nti vuttaṁ.",
  "tika-vin01t10:92_6": "Ādisaddapariyāyena pabhutisaddena vā vimuttiggahaṇaṁ veditabbaṁ. Tattha vimuttīti phalaṁ.",
  "tika-vin01t10:92_7": "Vimuttiñāṇanti paccavekkhaṇañāṇaṁ.",
  "tika-vin01t10:92_8": "Pabhuti-saddena chaḷabhiññācatupaṭisambhidādayo guṇā saṅgahitāti daṭṭhabbaṁ.",
  "tika-vin01t10:92_9": "Ettha ca sīlādayo guṇā lokiyā lokuttarā ca yathāsambhavaṁ niddiṭṭhāti veditabbā.",
  "tika-vin01t10:92_10": "Yaṁ panettha kenaci vuttaṁ ‘‘sīlādayo kiñcāpi lokiyalokuttarā yathāsambhavaṁ labbhanti,",
  "tika-vin01t10:92_11": "tathāpi ante ‘ariyasaṅgha’nti vacanato sīlādayo cattāro dhammakkhandhā lokuttarāvā’’ti, taṁ tassa matimattaṁ.",
  "tika-vin01t10:92_12": "Na hi ariyasaṅghassa lokiyaguṇehipi thomanāya koci doso dissati,",
  "tika-vin01t10:92_13": "sabbaññubuddhassapi tāva lokiyalokuttaraguṇehi thomanā hoti,",
  "tika-vin01t10:92_14": "kimaṅgaṁ pana ariyasaṅghassāti.",
  "tika-vin01t10:93_0": "Kusalatthikānaṁ janānaṁ puññassa vuddhiyā khettasadisattā khettanti āha ‘‘khettaṁ janānaṁ kusalatthikāna’’nti.",
  "tika-vin01t10:93_1": "Khittaṁ bījaṁ mahapphalabhāvakaraṇena tāyatīti hi khettaṁ,",
  "tika-vin01t10:93_2": "pubbaṇṇāparaṇṇaviruhanabhūmi,",
  "tika-vin01t10:93_3": "taṁsadisattā ariyasaṅghopi ‘‘khetta’’nti vuccati.",
  "tika-vin01t10:93_4": "Iminā ariyasaṅghassa anuttarapuññakkhettabhāvaṁ dīpeti.",
  "tika-vin01t10:93_5": "‘‘Anuttaraṁ puññakkhettaṁ lokassā’’ti hi vuttaṁ.",
  "tika-vin01t10:93_6": "Tanti pubbe ‘‘yo’’ti aniyamena vuttassa niyamavacanaṁ.",
  "tika-vin01t10:93_7": "Ariyasaṅghanti ettha ārakattā kilesehi, anaye na iriyanato,",
  "tika-vin01t10:93_8": "aye ca iriyanato ariyā niruttinayena.",
  "tika-vin01t10:93_9": "Atha vā sadevakena lokena saraṇanti araṇīyato upagantabbato upagatānañca tadatthasiddhito ariyā.",
  "tika-vin01t10:93_10": "Ariyānaṁ saṅgho samūhoti ariyasaṅgho.",
  "tika-vin01t10:93_11": "Atha vā ariyo ca so yathāvuttanayena saṅgho ca diṭṭhisīlasāmaññena saṁhatabhāvatoti ariyasaṅgho, aṭṭha ariyapuggalā. Taṁ ariyasaṅghaṁ.",
  "tika-vin01t10:93_12": "Bhagavato aparabhāge buddhadhammaratanānampi samadhigamo saṅgharatanādhīnoti ariyasaṅghassa bahūpakārataṁ dassetuṁ idheva ‘‘sirasā namāmī’’ti vuttanti daṭṭhabbaṁ.",
  "tika-vin01t10:94_0": "Evaṁ gāthāttayena saṅkhepato sakalaguṇasaṁkittanamukhena ratanattayassa paṇāmaṁ katvā idāni taṁ nipaccakāraṁ yathādhippete payojane pariṇāmento āha ‘‘icceva’’miccādi.",
  "tika-vin01t10:94_1": "Iccevaṁ yathāvuttanayena accantaṁ ekantena namassaneyyaṁ namassitabbaṁ ratanattayaṁ namassamāno kāyavācācittehi vandamāno ahaṁ vipulaṁ yaṁ puññābhisandaṁ alatthanti sambandho.",
  "tika-vin01t10:94_2": "Tattha buddhādayo ratijananaṭṭhena ratanaṁ.",
  "tika-vin01t10:94_3": "Tesañhi ‘‘itipi so bhagavā’’tiādinā yathābhūtaguṇe āvajjentassa amatādhigamahetubhūtaṁ anappakaṁ pītipāmojjaṁ uppajjati. Yathāha –",
  "tika-vin01t10:95_0": "‘‘Yasmiṁ, mahānāma,",
  "tika-vin01t10:95_1": "samaye ariyasāvako tathāgataṁ anussarati,",
  "tika-vin01t10:95_2": "nevassa tasmiṁ samaye rāgapariyuṭṭhitaṁ cittaṁ hoti,",
  "tika-vin01t10:95_3": "na dosapariyuṭṭhitaṁ cittaṁ hoti,",
  "tika-vin01t10:95_4": "na mohapariyuṭṭhitaṁ cittaṁ hoti,",
  "tika-vin01t10:95_5": "ujugatamevassa tasmiṁ samaye cittaṁ hoti, ujugatacitto kho pana, mahānāma,",
  "tika-vin01t10:95_6": "ariyasāvako labhati atthavedaṁ, labhati dhammavedaṁ,",
  "tika-vin01t10:95_7": "labhati dhammūpasaṁhitaṁ pāmojjaṁ,",
  "tika-vin01t10:95_8": "pamuditassa pīti jāyatī’’tiādi (a. ni. 11.11).",
  "tika-vin01t10:96_0": "Cittīkatādibhāvo vā ratanaṭṭho. Vuttañhetaṁ –",
  "tika-vin01t10:97_0": "‘‘Cittīkataṁ mahagghañca, atulaṁ dullabhadassanaṁ;",
  "tika-vin01t10:98_0": "Anomasattaparibhogaṁ, ratanaṁ tena vuccatī’’ti. (dī. ni. aṭṭha. 2.33);",
  "tika-vin01t10:99_0": "Cittīkatabhāvādayo ca anaññasādhāraṇā buddhādīsuyeva labbhantīti.",
  "tika-vin01t10:100_0": "‘‘Puññābhisandanti puññarāsiṁ puññappavattaṁ vā’’ti mahāgaṇṭhipade vuttaṁ.",
  "tika-vin01t10:100_1": "Majjhimagaṇṭhipade pana cūḷagaṇṭhipade ca ‘‘puññābhisandanti puññābhinisaṁsa’’ntipi attho vutto. Puññābhisandanti puññanadiṁ,",
  "tika-vin01t10:100_2": "puññappavāhanti evaṁ panettha attho veditabbo.",
  "tika-vin01t10:100_3": "Avicchedena pavattiyamānañhi puññaṁ abhisandanaṭṭhena ‘‘puññābhisando’’ti vuccati.",
  "tika-vin01t10:100_4": "Teneva sāratthapakāsiniyā saṁyuttanikāyaṭṭhakathāya (saṁ. ni. aṭṭha. 3.5.1027) –",
  "tika-vin01t10:101_0": "‘‘Cattārome, bhikkhave,",
  "tika-vin01t10:101_1": "puññābhisandā kusalābhisandā sukhassāhārā. Katame cattāro? Idha, bhikkhave,",
  "tika-vin01t10:101_2": "ariyasāvako buddhe aveccappasādena samannāgato hoti ‘itipi so bhagavā…pe… buddho bhagavā’ti,",
  "tika-vin01t10:101_3": "ayaṁ paṭhamo puññābhisando kusalābhisando sukhassāhāro’’ti (saṁ. ni. 5.1027) –",
  "tika-vin01t10:102_0": "Evamādikāya pāḷiyā atthaṁ dassento ‘‘puññābhisandā kusalābhisandāti puññanadiyo kusalanadiyo’’ti vuttaṁ.",
  "tika-vin01t10:102_1": "Yaṁ pana gaṇṭhipade vuttaṁ ‘‘puññābhisandanti puññaphala’’nti, taṁ na sundaraṁ .",
  "tika-vin01t10:102_2": "Na hi ratanattayaṁ namassamāno tasmiṁ khaṇe puññaphalaṁ alattha,",
  "tika-vin01t10:102_3": "kintu anappakaṁ puññarāsiṁ tadā alabhi,",
  "tika-vin01t10:102_4": "tassa ca phalaṁ paralokabhāgī,",
  "tika-vin01t10:102_5": "diṭṭhadhamme tu antarāyavighāto tassa ca puññassa ānisaṁsamattakaṁ,",
  "tika-vin01t10:102_6": "‘‘tassānubhāvena hatantarāyo’’ti ca vuttaṁ,",
  "tika-vin01t10:102_7": "na ca puññaphale anuppanne tassānubhāvena hatantarāyabhāvo na sijjhati,",
  "tika-vin01t10:102_8": "na cetaṁ tasmiṁyeva khaṇe diṭṭhadhammavedanīyaṁ ahosi.",
  "tika-vin01t10:102_9": "Tasmā tassa mahato puññappavāhassa ānubhāvena hatantarāyoti ayameva attho yujjati.",
  "tika-vin01t10:102_10": "Athāpi paṇāmakiriyāya janitattā puññameva puññaphalanti tassādhippāyo siyā, evaṁ sati yujjeyya.",
  "tika-vin01t10:102_11": "So ca puññappavāho na appamattako,",
  "tika-vin01t10:102_12": "atha kho mahantoyevāti dassento āha ‘‘vipula’’nti,",
  "tika-vin01t10:102_13": "mahantaṁ anappakanti vuttaṁ hoti. Alatthanti alabhiṁ, pāpuṇinti attho.",
  "tika-vin01t10:103_0": "Tassānubhāvenāti tassa yathāvuttassa puññappavāhassa ānubhāvena balena.",
  "tika-vin01t10:103_1": "Hatantarāyoti taṁtaṁsampattiyā vibandhanavasena sattasantānassa antare vemajjhe eti āgacchatīti antarāyo, diṭṭhadhammikādianattho.",
  "tika-vin01t10:103_2": "Paṇāmapayojane vuttavidhinā hato viddhasto antarāyo upaddavo assāti hatantarāyo.",
  "tika-vin01t10:103_3": "Assa ‘‘vaṇṇayissaṁ vinaya’’nti iminā sambandho,",
  "tika-vin01t10:103_4": "hatantarāyo hutvā vinayaṁ vaṇṇayissanti vuttaṁ hoti.",
  "tika-vin01t10:103_5": "Etena tassa puññappavāhassa attano pasādasampattiyā ratanattayassa ca khettabhāvasampattiyā atthasaṁvaṇṇanāya upaghātakaupaddavānaṁ hanane samatthataṁ dīpeti.",
  "tika-vin01t10:104_0": "Evaṁ ratanattayassa nipaccakārakaraṇe payojanaṁ dassetvā idāni yassa vinayapiṭakassa atthaṁ saṁvaṇṇetukāmo,",
  "tika-vin01t10:104_1": "tassa tāva bhagavato sāsanassa mūlapatiṭṭhānabhāvaṁ dassetvā tampi thomento āha ‘‘yasmiṁ ṭhite’’tiādi.",
  "tika-vin01t10:104_2": "Aṭṭhitassa susaṇṭhitassa bhagavato sāsanaṁ yasmiṁ ṭhite patiṭṭhitaṁ hotīti yojetabbaṁ.",
  "tika-vin01t10:104_3": "Tattha yasminti yasmiṁ vinayapiṭake.",
  "tika-vin01t10:104_4": "Ṭhiteti pāḷito ca atthato ca anūnaṁ hutvā lajjīpuggalesu pavattanaṭṭhena ṭhiteti attho.",
  "tika-vin01t10:104_5": "Sāsananti adhisīlaadhicittaadhipaññāsaṅkhātasikkhattayasaṅgahitaṁ sāsanaṁ.",
  "tika-vin01t10:104_6": "Aṭṭhitassāti kāmasukhallikattakilamathānuyogasaṅkhāte antadvaye aṭṭhitassāti attho. ‘‘Appatiṭṭhaṁ khvāhaṁ, āvuso,",
  "tika-vin01t10:104_7": "anāyūhaṁ oghamatari’’nti (saṁ. ni. 1.1) hi vuttaṁ.",
  "tika-vin01t10:104_8": "Ayañcattho tīsupi sīhaḷagaṇṭhipadesu vuttoyeva.",
  "tika-vin01t10:104_9": "Gaṇṭhipade pana ‘‘aṭṭhitassāti parinibbutassapi bhagavato’’ti vuttaṁ.",
  "tika-vin01t10:105_0": "Patiṭṭhitaṁ hotīti tesuyeva lajjīpuggalesu pavattanaṭṭhena patiṭṭhitaṁ hoti.",
  "tika-vin01t10:105_1": "Susaṇṭhitassāti ettha tāva tīsupi gaṇṭhipadesu idaṁ vuttaṁ ‘‘dvattiṁsamahāpurisalakkhaṇaasītianubyañjanehi samannāgamanavasena susaṇṭhānassāti attho.",
  "tika-vin01t10:105_2": "Anena assa rūpakāyasampattiṁ nidassetī’’ti.",
  "tika-vin01t10:105_3": "Gaṇṭhipade pana ‘‘yathāṭhāne patiṭṭhitehi lakkhaṇehi samannāgatattā rūpakāyena susaṇṭhito,",
  "tika-vin01t10:105_4": "kāyavaṅkādirahitattā tādilakkhaṇasamannāgatattā ca nāmakāyenapī’’ti vuttaṁ.",
  "tika-vin01t10:105_5": "Kenaci pana ‘‘catubrahmavihāravasena sattesu suṭṭhu sammā ca ṭhitassāti atthavasena vā susaṇṭhitassa.",
  "tika-vin01t10:105_6": "Susaṇṭhitattā hesa kevalaṁ sattānaṁ dukkhaṁ apanetukāmo hitaṁ upasaṁharitukāmo sampattiyā ca pamudito apakkhapatito ca hutvā vinayaṁ deseti.",
  "tika-vin01t10:105_7": "Tasmā imasmiṁ vinayasaṁvaṇṇanādhikāre sāruppāya thutiyā thomento āha ‘susaṇṭhitassā’’’ti vatvā ‘‘gaṇṭhipadesu vuttattho adhippetādhikārānurūpo na hotī’’ti vuttaṁ.",
  "tika-vin01t10:105_8": "Ayaṁ panettha amhākaṁ khanti – yathāvuttakāmasukhallikādiantadvaye aṭṭhitattāyeva majjhimāya paṭipadāya sammā ṭhitattā susaṇṭhitassāti evamattho gahetabboti.",
  "tika-vin01t10:105_9": "Evañhi sati ārambhānurūpathomanā katā hoti yathāvuttaantadvayaṁ vivajjetvā majjhimāya paṭipadāya vinayapaññattiyāyeva yebhuyyena pakāsanato.",
  "tika-vin01t10:106_0": "Tanti pubbe ‘‘yasmi’’nti aniyametvā vuttassa niyamavacanaṁ,",
  "tika-vin01t10:106_1": "tassa ‘‘vinaya’’nti iminā sambandho.",
  "tika-vin01t10:106_2": "Asammissanti bhāvanapuṁsakaniddeso,",
  "tika-vin01t10:106_3": "nikāyantaraladdhīhi asammissaṁ katvā anākulaṁ katvā vaṇṇayissanti vuttaṁ hoti.",
  "tika-vin01t10:106_4": "Sikkhāpadapaññattiyā anurūpassa kālamattassapi dhammasenāpatisāriputtattherasadisenapi duviññeyyabhāvato kevalaṁ buddhavisayaṁ vinayapiṭakaṁ attano balena vaṇṇayissāmīti vacanamattampi aññehi vattumasakkuṇeyyattā ‘‘nissāya pubbācariyānubhāva’’nti āha.",
  "tika-vin01t10:106_5": "Pubbācariyānubhāvo nāma atthato pubbācariyehi saṁvaṇṇitā aṭṭhakathā,",
  "tika-vin01t10:106_6": "tatoyeva ca ‘‘pubbācariyānubhāvo aṭṭhakathā’’ti sabbattha gaṇṭhipadesu vuttaṁ.",
  "tika-vin01t10:106_7": "Tasmā pubbācariyehi saṁvaṇṇitaṁ aṭṭhakathaṁ nissāya vaṇṇayissaṁ,",
  "tika-vin01t10:106_8": "na attanoyeva balaṁ nissāyāti vuttaṁ hoti.",
  "tika-vin01t10:107_0": "Atha ‘‘porāṇaṭṭhakathāsu vijjamānāsu puna vinayasaṁvaṇṇanāya kiṁ payojana’’nti yo vadeyya,",
  "tika-vin01t10:107_1": "tassa porāṇaṭṭhakathāya anūnabhāvaṁ attano ca saṁvaṇṇanāya payojanaṁ dassento ‘‘kāmañcā’’tiādimāha. Kāmanti ekantena, yathicchakaṁ vā, sabbasoti vuttaṁ hoti,",
  "tika-vin01t10:107_2": "tassa ‘‘saṁvaṇṇito’’ti iminā sambandho. Kāmaṁ saṁvaṇṇitoyeva, no na saṁvaṇṇitoti attho.",
  "tika-vin01t10:107_3": "Kehi pana so vinayo saṁvaṇṇitoti āha ‘‘pubbācariyāsabhehī’’ti.",
  "tika-vin01t10:107_4": "Mahākassapattherādayo pubbācariyā eva akampiyaṭṭhena uttamaṭṭhena ca āsabhā,",
  "tika-vin01t10:107_5": "tehi pubbācariyāsabhehīti vuttaṁ hoti.",
  "tika-vin01t10:107_6": "Kīdisā panete pubbācariyāti āha ‘‘ñāṇambū’’tiādi.",
  "tika-vin01t10:107_7": "Aggamaggañāṇasaṅkhātena ambunā salilena niddhotāni nissesato āyatiṁ anuppattidhammatāpādanena dhotāni vikkhālitāni visodhitāni rāgādīni tīṇi malāni kāmāsavādayo ca cattāro āsavā yehi te ñāṇambuniddhātamalāsavā, tehīti attho.",
  "tika-vin01t10:107_8": "Iminā ca na kevalaṁ etesu ācariyabhāvoyeva,",
  "tika-vin01t10:107_9": "atha kho rāgādimalarahitā khīṇāsavā visuddhasattā eteti dasseti.",
  "tika-vin01t10:108_0": "Khīṇāsavabhāvepi na ete sukkhavipassakā,",
  "tika-vin01t10:108_1": "atha kho evarūpehipi ānubhāvehi samannāgatāti dassento āha ‘‘visuddhavijjāpaṭisambhidehī’’ti.",
  "tika-vin01t10:108_2": "Visuddhā accantaparisuddhā vijjā catasso ca paṭisambhidā yesaṁ te visuddhavijjāpaṭisambhidā, tehi.",
  "tika-vin01t10:108_3": "Ekadesena paṭisambhidaṁ appattānaṁ ariyānameva abhāvato etehi adhigatapaṭisambhidā paṭutaraladdhappabhedāti dassetuṁ visuddhaggahaṇaṁ kataṁ. Vijjāti tisso vijjā, aṭṭha vijjā vā.",
  "tika-vin01t10:108_4": "Tattha dibbacakkhuñāṇaṁ pubbenivāsañāṇaṁ āsavakkhayañāṇañcāti imā tisso vijjā. Aṭṭha vijjā pana –",
  "tika-vin01t10:109_0": "‘‘Vipassanāñāṇamanomayiddhi ,",
  "tika-vin01t10:110_0": "Iddhippabhedopi ca dibbasotaṁ;",
  "tika-vin01t10:111_0": "Parassa cetopariyāyañāṇaṁ,",
  "tika-vin01t10:112_0": "Pubbenivāsānugatañca ñāṇaṁ;",
  "tika-vin01t10:113_0": "Dibbañca cakkhāsavasaṅkhayo ca,",
  "tika-vin01t10:114_0": "Etāni ñāṇāni idhaṭṭha vijjā’’ti. –",
  "tika-vin01t10:115_0": "Evaṁ vipassanāñāṇamanomayiddhīhi saddhiṁ pariggahitā cha abhiññāyeva.",
  "tika-vin01t10:115_1": "Atthapaṭisambhidā dhammapaṭisambhidā niruttipaṭisambhidā paṭibhānapaṭisambhidāti catasso paṭisambhidā.",
  "tika-vin01t10:115_2": "Tattha saṅkhepato hetuphale ñāṇaṁ atthapaṭisambhidā,",
  "tika-vin01t10:115_3": "hetumhi ñāṇaṁ dhammapaṭisambhidā,",
  "tika-vin01t10:115_4": "hetuhetuphalānurūpaṁ vohāresu ñāṇaṁ niruttipaṭisambhidā,",
  "tika-vin01t10:115_5": "idaṁ ñāṇaṁ imamatthaṁ jotayatīti iminā ākārena heṭṭhā vuttesu tīsu ñāṇesu pavattañāṇaṁ paṭibhānapaṭisambhidā.",
  "tika-vin01t10:115_6": "Etāsaṁ pana vitthārakathā atipapañcabhāvato idha na vuccati.",
  "tika-vin01t10:115_7": "Paṭisambhidāppattānaṁ saddhammesu chekabhāvato āha ‘‘saddhammasaṁvaṇṇanakovidehī’’ti.",
  "tika-vin01t10:115_8": "‘‘Paṭisambhidāppattānampi dhammesu abhiyogavasena viseso hotīti laddhapaṭisambhidāsu sātisayataṁ dassetuṁ āhā’’tipi vadanti.",
  "tika-vin01t10:115_9": "Saddhammasaṁvaṇṇanakovidehīti piṭakattayasaṅkhātassa saddhammassa saṁvaṇṇane sabbaso atthappakāsane kovidehi chekehi, kusalehīti attho.",
  "tika-vin01t10:116_0": "Kilesajālaṁ parikkhārabāhullaṁ vā saṁlikhati tanuṁ karotīti sallekho.",
  "tika-vin01t10:116_1": "Idha pana khīṇāsavādhikārattā parikkhārabāhullassa sallikhanavaseneva attho gahetabbo,",
  "tika-vin01t10:116_2": "tatoyeva ca gaṇṭhipade ‘‘sallekhiye parimitaparikkhāravuttiyā’’ti attho vutto.",
  "tika-vin01t10:116_3": "Sallekhassa bhāvo sallekhiyaṁ, tasmiṁ sallekhiye,",
  "tika-vin01t10:116_4": "sallekhapaṭipattiyanti vuttaṁ hoti.",
  "tika-vin01t10:116_5": "Nosulabhūpamehīti asulabhūpamehi sallekhapaṭipattiyā asukasadisāti tesaṁ upamāya anucchavikapuggalānaṁ dullabhattā natthi sulabhā upamā etesanti nosulabhūpamā.",
  "tika-vin01t10:116_6": "Mahāvihārassāti cittalapabbataabhayagirisesanikāyadvayaṁ paṭikkhipati.",
  "tika-vin01t10:116_7": "Dhajūpamehīti rathassa sañjānanahetukaṁ rathe baddhadhajaṁ viya ajānantānaṁ ‘‘asukehi ca asukehi ca therehi nivāsito mahāvihāro nāmā’’ti evaṁ mahāvihārassa sañjānanahetuttā mahāvihārassa dhajūpamehi.",
  "tika-vin01t10:116_8": "Saṁvaṇṇitoti sammā anūnaṁ katvā vaṇṇito.",
  "tika-vin01t10:116_9": "Saṁvaṇṇito ayaṁ vinayoti padacchedo kātabbo.",
  "tika-vin01t10:116_10": "Cittehi nayehīti anekappabhedanayattā vicittehi nayehi.",
  "tika-vin01t10:116_11": "Sambuddhavaranvayehīti sabbaññubuddhavaraṁ anugatehi,",
  "tika-vin01t10:116_12": "bhagavato adhippāyānugatehi nayehīti vuttaṁ hoti.",
  "tika-vin01t10:116_13": "Atha vā buddhavaraṁ anugatehi pubbācariyāsabhehīti sambandho kātabbo.",
  "tika-vin01t10:117_0": "Evaṁ porāṇaṭṭhakathāya anūnabhāvaṁ dassetvā idāni attano saṁvaṇṇanāya payojanavisesaṁ dassetuṁ ‘‘saṁvaṇṇanā’’tiādimāha.",
  "tika-vin01t10:117_1": "Idaṁ vuttaṁ hoti – kiñcāpi pubbācariyāsabhehi yathāvuttaguṇavisiṭṭhehi ayaṁ vinayo sabbaso vaṇṇito,",
  "tika-vin01t10:117_2": "tathāpi tesaṁ esā saṁvaṇṇanā sīhaḷadīpavāsīnaṁ bhāsāya saṅkhatattā racitattā dīpantare bhikkhujanassa sīhaḷadīpato aññadīpavāsino bhikkhugaṇassa kiñci atthaṁ payojanaṁ yasmā nābhisambhuṇāti na sampādeti na sādheti,",
  "tika-vin01t10:117_3": "tasmā imaṁ saṁvaṇṇanaṁ pāḷinayānurūpaṁ katvā buddhasirittherena ajjhiṭṭho idāni samārabhissanti.",
  "tika-vin01t10:117_4": "Tattha saṁvaṇṇiyati attho etāyāti saṁvaṇṇanā, aṭṭhakathā.",
  "tika-vin01t10:117_5": "Sā pana dhammasaṅgāhakattherehi paṭhamaṁ tīṇi piṭakāni saṅgāyitvā tassa atthavaṇṇanānurūpeneva vācanāmaggaṁ āropitattā tisso saṅgītiyo āruḷhoyeva buddhavacanassa atthasaṁvaṇṇanābhūto kathāmaggo.",
  "tika-vin01t10:117_6": "Soyeva ca mahāmahindattherena tambapaṇṇidīpaṁ ābhato,",
  "tika-vin01t10:117_7": "pacchā tambapaṇṇiyehi mahātherehi nikāyantaraladdhīhi saṅkarapariharaṇatthaṁ sīhaḷabhāsāya ṭhapito.",
  "tika-vin01t10:117_8": "Tenāha ‘‘sīhaḷadīpakenā’’tiādi.",
  "tika-vin01t10:117_9": "Sīhassa lānato gahaṇato sīhaḷo, sīhakumāro.",
  "tika-vin01t10:117_10": "Taṁvaṁsajātatāya tambapaṇṇidīpe khattiyānaṁ tesaṁ nivāsatāya tambapaṇṇidīpassapi sīhaḷabhāvo veditabbo,",
  "tika-vin01t10:117_11": "tasmiṁ sīhaḷadīpe bhūtattā sīhaḷadīpakena vākyena vacanena, sīhaḷabhāsāyāti vuttaṁ hoti.",
  "tika-vin01t10:118_0": "Pāḷinayānurūpanti pāḷinayassa anurūpaṁ katvā,",
  "tika-vin01t10:118_1": "māgadhabhāsāya parivattitvāti vuttaṁ hoti .",
  "tika-vin01t10:118_2": "Ajjhesananti garuṭṭhāniyaṁ payirupāsitvā garutaraṁ payojanaṁ uddissa abhipatthanā ajjhesanā, taṁ ajjhesanaṁ, āyācananti attho.",
  "tika-vin01t10:118_3": "Tassa ‘‘samanussaranto’’ti iminā sambandho.",
  "tika-vin01t10:118_4": "Kassa ajjhesananti āha ‘‘buddhasirivhayassa therassā’’ti.",
  "tika-vin01t10:118_5": "Buddhasirīti avhayo nāmaṁ yassa soyaṁ buddhasirivhayo, tassa,",
  "tika-vin01t10:118_6": "itthannāmassa therassa ajjhesanaṁ sammā ādarena samanussaranto hadaye ṭhapentoti attho.",
  "tika-vin01t10:119_0": "Idāni attano saṁvaṇṇanāya karaṇappakāraṁ dassento ‘‘saṁvaṇṇanaṁ tañcā’’tiādimāha.",
  "tika-vin01t10:119_1": "Tattha tañca idāni vuccamānaṁ saṁvaṇṇanaṁ samārabhanto sakalāyapi mahāaṭṭhakathāya idha gahetabbato mahāaṭṭhakathaṁ tassā idāni vuccamānāya saṁvaṇṇanāya sarīraṁ katvā mahāpaccariyaṁ yo vinicchayo vutto,",
  "tika-vin01t10:119_2": "tatheva kurundīnāmādīsu vissutāsu aṭṭhakathāsu yo vinicchayo vutto,",
  "tika-vin01t10:119_3": "tatopi vinicchayato yuttamatthaṁ apariccajanto antogadhattheravādaṁ katvā saṁvaṇṇanaṁ samārabhissanti padatthasambandho veditabbo.",
  "tika-vin01t10:119_4": "Ettha ca attho kathiyati etāyāti atthakathā,",
  "tika-vin01t10:119_5": "sāyeva aṭṭhakathā tthakārassa ṭṭhakāraṁ katvā ‘‘dukkhassa pīḷanaṭṭho’’tiādīsu (paṭi. ma. 1.17; 2.8) viya.",
  "tika-vin01t10:119_6": "Mahāpaccariyanti ettha paccarīti uḷumpaṁ vuccati,",
  "tika-vin01t10:119_7": "tasmiṁ nisīditvā katattā tameva nāmaṁ jātaṁ.",
  "tika-vin01t10:119_8": "Kurundivallivihāro nāma atthi,",
  "tika-vin01t10:119_9": "tattha katattā kurundīti nāmaṁ jātanti vadanti.",
  "tika-vin01t10:119_10": "Ādisaddena andhakaṭṭhakathaṁ saṅkhepaṭṭhakathañca saṅgaṇhāti.",
  "tika-vin01t10:119_11": "Vissutāsūti sabbattha patthaṭāsu, pākaṭāsūti vuttaṁ hoti.",
  "tika-vin01t10:120_0": "Yuttamatthanti ettha tāva majjhimagaṇṭhipade cūḷagaṇṭhipade ca idaṁ vuttaṁ ‘‘yuttamatthanti saṁvaṇṇetabbaṭṭhānassa yuttamatthaṁ,",
  "tika-vin01t10:120_1": "na pana tattha ayuttampi atthīti vuttaṁ hotī’’ti.",
  "tika-vin01t10:120_2": "Mahāgaṇṭhipade panettha na kiñci vuttaṁ.",
  "tika-vin01t10:120_3": "Kenaci pana ‘‘mahāaṭṭhakathānayena vinayayuttiyā vā yuttamattha’’nti vuttaṁ,",
  "tika-vin01t10:120_4": "taṁ yuttaṁ viya dissati mahāpaccariādīsupi katthaci ayuttassāpi atthassa upari vibhāvanato.",
  "tika-vin01t10:120_5": "‘‘Aṭṭhakathaṁyeva gahetvā saṁvaṇṇanaṁ karissāmī’’ti vutte aṭṭhakathāsu vuttattheravādānaṁ bāhirabhāvo siyāti tepi antokattukāmo ‘‘antogadhatheravāda’’nti āha,",
  "tika-vin01t10:120_6": "theravādepi antokatvāti vuttaṁ hoti.",
  "tika-vin01t10:120_7": "Saṁvaṇṇananti aparakālakiriyāya kammaniddeso.",
  "tika-vin01t10:120_8": "Pubbe vuttaṁ tu ‘‘saṁvaṇṇana’’nti vacanaṁ tattheva ‘‘samārabhanto’’ti pubbakālakiriyāya kammabhāvena yojetabbaṁ.",
  "tika-vin01t10:120_9": "Sammāti vattabbe gāthābandhavasena rassabhāvo katoti veditabbo.",
  "tika-vin01t10:121_0": "Evaṁ karaṇappakāraṁ dassetvā idāni sotūhi paṭipajjitabbavidhiṁ dassento ‘‘taṁ me’’tiādimāha.",
  "tika-vin01t10:121_1": "Idaṁ vuttaṁ hoti – idāni vuccamānaṁ taṁ mama saṁvaṇṇanaṁ dhammapadīpassa tathāgatassa dhammaṁ sāsanadhammaṁ pāḷidhammaṁ vā sakkaccaṁ paṭimānayantā pūjentā thirehi sīlakkhandhādīhi samannāgatattā therā, acirapabbajitattā navā,",
  "tika-vin01t10:121_2": "tesaṁ majjhe bhavattā majjhimā ca bhikkhū pasannacittā yathāvuttanayena sappayojanattā upari vakkhamānavidhinā pamāṇattā ca saddahitvā pītisomanassayuttacittā issāpakatā ahutvā nisāmentu suṇantūti.",
  "tika-vin01t10:121_3": "Tattha dhammappadīpassāti dhammoyeva sattasantānesu mohandhakāravidhamanato padīpasadisattā padīpo assāti dhammapadīpo, bhagavā. Tassa dhammapadīpassa.",
  "tika-vin01t10:122_0": "Idāni attano saṁvaṇṇanāya āgamavisuddhiṁ dassetvā pamāṇabhāvaṁ dassento ‘‘buddhenā’’tiādimāha.",
  "tika-vin01t10:122_1": "Yatheva buddhena yo dhammo ca vinayo ca vutto,",
  "tika-vin01t10:122_2": "so tassa buddhassa yehi puttehi dhammasenāpatiādīhi tatheva ñāto,",
  "tika-vin01t10:122_3": "tesaṁ buddhaputtānaṁ matimaccajantā sīhaḷaṭṭhakathācariyā yasmā pure aṭṭhakathā akaṁsūti ayamettha sambandho.",
  "tika-vin01t10:122_4": "Tattha dhammoti suttābhidhamme saṅgaṇhāti,",
  "tika-vin01t10:122_5": "vinayoti sakalaṁ vinayapiṭakaṁ.",
  "tika-vin01t10:122_6": "Ettāvatā ca sabbampi buddhavacanaṁ niddiṭṭhaṁ hoti.",
  "tika-vin01t10:122_7": "Sakalañhi buddhavacanaṁ dhammavinayavasena duvidhaṁ hoti.",
  "tika-vin01t10:122_8": "Vuttoti pāḷito ca atthato ca buddhena bhagavatā vutto.",
  "tika-vin01t10:122_9": "Na hi bhagavatā abyākataṁ nāma tantipadaṁ atthi, sabbesaṁyeva attho kathito,",
  "tika-vin01t10:122_10": "tasmā sammāsambuddheneva tiṇṇaṁ piṭakānaṁ atthavaṇṇanākkamopi bhāsitoti daṭṭhabbaṁ.",
  "tika-vin01t10:122_11": "Tattha tattha bhagavatā pavattitā pakiṇṇakadesanāyeva hi aṭṭhakathā.",
  "tika-vin01t10:122_12": "Tatheva ñātoti yatheva buddhena vutto,",
  "tika-vin01t10:122_13": "tatheva ekapadampi ekakkharampi avināsetvā adhippāyañca avikopetvā ñāto viditoti attho.",
  "tika-vin01t10:122_14": "Tesaṁ matimaccajantāti tesaṁ buddhaputtānaṁ adhippāyaṁ apariccajantā.",
  "tika-vin01t10:122_15": "Aṭṭhakathā akaṁsūti aṭṭhakathāyo akaṁsu.",
  "tika-vin01t10:122_16": "Katthaci ‘‘aṭṭhakathāmakaṁsū’’ti pāṭho dissati, tatthāpi soyevattho,",
  "tika-vin01t10:122_17": "ma-kāro pana padasandhivasena āgatoti daṭṭhabbo.",
  "tika-vin01t10:122_18": "‘‘Aṭṭhakathā’’ti bahuvacananiddesena mahāpaccariyādikaṁ saṅgaṇhāti.",
  "tika-vin01t10:123_0": "Tasmāti yasmā tesaṁ buddhaputtānaṁ adhippāyaṁ avikopetvā pure aṭṭhakathā akaṁsu, tasmāti attho.",
  "tika-vin01t10:123_1": "Hīti nipātamattaṁ hetuatthassa ‘‘tasmā’’ti imināyeva pakāsitattā.",
  "tika-vin01t10:123_2": "Yadi aṭṭhakathāsu vuttaṁ sabbampi pamāṇaṁ,",
  "tika-vin01t10:123_3": "evaṁ sati tattha pamādalekhāpi pamāṇaṁ siyāti āha ‘‘vajjayitvāna pamādalekha’’nti.",
  "tika-vin01t10:123_4": "Tattha pamādalekhanti aparabhāge potthakāruḷhakāle pamajjitvā likhanavasena pavattaṁ pamādapāṭhaṁ.",
  "tika-vin01t10:123_5": "Idaṁ vuttaṁ hoti – pamādena satiṁ apaccupaṭṭhapetvā adinnādānassa pubbapayoge ‘‘saccepi alikepi dukkaṭa’’nti vuttavacanasadisaṁ yaṁ likhitaṁ,",
  "tika-vin01t10:123_6": "taṁ vajjayitvā apanetvā sabbaṁ pamāṇanti. Vakkhati hi tattha –",
  "tika-vin01t10:124_0": "‘‘Mahāaṭṭhakathāyaṁ pana saccepi alikepi dukkaṭameva vuttaṁ,",
  "tika-vin01t10:124_1": "taṁ pamādalikhitanti veditabbaṁ.",
  "tika-vin01t10:124_2": "Na hi adinnādānassa pubbapayoge pācittiyaṭṭhāne dukkaṭaṁ nāma atthī’’ti (pārā. aṭṭha. 1.94).",
  "tika-vin01t10:125_0": "Kesaṁ pamāṇanti āha ‘‘sikkhāsu sagāravānaṁ idha paṇḍitāna’’nti. Idhāti imasmiṁ sāsane.",
  "tika-vin01t10:125_1": "Puna ‘‘yasmā’’ti vacanassa ko sambandhoti ce?",
  "tika-vin01t10:125_2": "Ettha tāva mahāgaṇṭhipade gaṇṭhipade ca na kiñci vuttaṁ,",
  "tika-vin01t10:125_3": "majjhimagaṇṭhipade pana cūḷagaṇṭhipade ca idaṁ vuttaṁ ‘‘yasmā pamāṇaṁ,",
  "tika-vin01t10:125_4": "tasmā nisāmentu pasannacittā’’ti. Evamassa sambandho daṭṭhabbo.",
  "tika-vin01t10:125_5": "Yasmā aṭṭhakathāsu vuttaṁ pamāṇaṁ,",
  "tika-vin01t10:125_6": "tasmā idha vuttampi pamāṇamevāti pāṭhasesaṁ katvā vajirabuddhitthero vadati.",
  "tika-vin01t10:125_7": "Tattha idhāti imissā samantapāsādikāyāti attho gahetabbo.",
  "tika-vin01t10:126_0": "Tattha ‘‘yasmā’’ti vacanassa paṭhamaṁ vuttasambandhavasena aṭṭhakathāsu vuttaṁ sabbampi pamāṇanti sādhitattā idāni vuccamānāpi saṁvaṇṇanā kevalaṁ vacanamatteneva bhinnā,",
  "tika-vin01t10:126_1": "atthato pana aṭṭhakathāyevāti dassetuṁ ‘‘tato ca bhāsantaramevā’’tiādimāha.",
  "tika-vin01t10:126_2": "Pacchā vuttasambandhavasena pana idha vuttampi kasmā pamāṇanti ce?",
  "tika-vin01t10:126_3": "Yasmā vacanamattaṁ ṭhapetvā esāpi aṭṭhakathāyeva,",
  "tika-vin01t10:126_4": "tasmā pamāṇanti dassetuṁ ‘‘tato ca bhāsantaramevā’’tiādimāha.",
  "tika-vin01t10:126_5": "Evamākulaṁ dubbiññeyyasabhāvañca katvā gaṇṭhipadesu sambandho dassito,",
  "tika-vin01t10:126_6": "anākulavacano ca bhadantabuddhaghosācariyo.",
  "tika-vin01t10:126_7": "Na hi so evamākulaṁ katvā vattumarahati,",
  "tika-vin01t10:126_8": "tasmā yathādhippetamatthamanākulaṁ suviññeyyañca katvā yathāṭhitassa sambandhavaseneva dassayissāma. Kathaṁ?",
  "tika-vin01t10:126_9": "Yasmā aṭṭhakathāsu vuttaṁ pamāṇaṁ,",
  "tika-vin01t10:126_10": "tasmā sakkaccaṁ anusikkhitabbāti evamettha sambandho daṭṭhabbo.",
  "tika-vin01t10:126_11": "Yadi nāma aṭṭhakathāsu vuttaṁ pamāṇaṁ,",
  "tika-vin01t10:126_12": "ayaṁ pana idāni vuccamānā kasmā sakkaccaṁ anusikkhitabbāti āha ‘‘tato ca bhāsantarameva hitvā’’tiādi.",
  "tika-vin01t10:126_13": "Idaṁ vuttaṁ hoti – yasmā aṭṭhakathāsu vuttaṁ pamāṇaṁ,",
  "tika-vin01t10:126_14": "yasmā ca ayaṁ saṁvaṇṇanāpi bhāsantarapariccāgādimattavisiṭṭhā, atthato pana abhinnāva,",
  "tika-vin01t10:126_15": "tatoyeva ca pamāṇabhūtā hessati,",
  "tika-vin01t10:126_16": "tasmā sakkaccaṁ ādaraṁ katvā anusikkhitabbāti.",
  "tika-vin01t10:126_17": "Tathā hi porāṇaṭṭhakathānaṁ pamāṇabhāvo,",
  "tika-vin01t10:126_18": "imissā ca saṁvaṇṇanāya bhāsantarapariccāgādimattavisiṭṭhāya atthato tato abhinnabhāvoti ubhayampetaṁ sakkaccaṁ anusikkhitabbabhāvahetūti daṭṭhabbaṁ.",
  "tika-vin01t10:126_19": "Na hi kevalaṁ porāṇaṭṭhakathānaṁ satipi pamāṇabhāve ayaṁ saṁvaṇṇanā tato bhinnā atthato aññāyeva ca sakkaccaṁ anusikkhitabbāti vattumarahati,",
  "tika-vin01t10:126_20": "nāpi imissā saṁvaṇṇanāya tatoabhinnabhāvepi porāṇaṭṭhakathānaṁ asati pamāṇabhāve ayaṁ saṁvaṇṇanā sakkaccaṁ anusikkhitabbāti vattuṁ yuttarūpā hoti,",
  "tika-vin01t10:126_21": "tasmā yathāvuttanayena ubhayampetaṁ sakkaccaṁ anusikkhitabbabhāvahetūti daṭṭhabbaṁ.",
  "tika-vin01t10:127_0": "Tatoti aṭṭhakathāto.",
  "tika-vin01t10:127_1": "Bhāsantarameva hitvāti kañcukasadisaṁ sīhaḷabhāsaṁ apanetvā.",
  "tika-vin01t10:127_2": "Vitthāramaggañca samāsayitvāti porāṇaṭṭhakathāsu upari vuccamānampi ānetvā tattha tattha papañcitaṁ ‘‘ñatticatutthena kammena akuppena ṭhānārahena upasampannoti bhikkhū’’ti (pārā.",
  "tika-vin01t10:127_3": "45) ettha apalokanādīnaṁ catunnampi kammānaṁ vitthārakathā viya tādisaṁ vitthāramaggaṁ saṅkhipitvā vaṇṇayissāmāti adhippāyo. Tathā hi vakkhati –",
  "tika-vin01t10:128_0": "‘‘Ettha ca ñatticatutthakammaṁ ekameva āgataṁ,",
  "tika-vin01t10:128_1": "imasmiṁ pana ṭhāne ṭhatvā cattāri saṅghakammāni nīharitvā vitthārato kathetabbānīti sabbaaṭṭhakathāsu vuttaṁ,",
  "tika-vin01t10:128_2": "tāni ca ‘apalokanakammaṁ ñattikammaṁ ñattidutiyakammaṁ ñatticatutthakamma’nti paṭipāṭiyā ṭhapetvā vitthārena khandhakato parivārāvasāne kammavibhaṅgato ca pāḷiṁ āharitvā kathitāni.",
  "tika-vin01t10:128_3": "Tāni mayaṁ parivārāvasāne kammavibhaṅgeyeva vaṇṇayissāma.",
  "tika-vin01t10:128_4": "Evañhi sati paṭhamapārājikavaṇṇanā ca na bhāriyā bhavissati,",
  "tika-vin01t10:128_5": "yathāṭhitāya ca pāḷiyā vaṇṇanā suviññeyyā bhavissati,",
  "tika-vin01t10:128_6": "tāni ca ṭhānāni asuññāni bhavissanti,",
  "tika-vin01t10:128_7": "tasmā anupadavaṇṇanameva karomā’’ti (pārā. aṭṭha.",
  "tika-vin01t10:128_8": "1.45 bhikkhupadabhājanīyavaṇṇanā).",
  "tika-vin01t10:129_0": "Vinicchayaṁsabbamasesayitvāti taṁtaṁaṭṭhakathāsu vuttaṁ sabbampi vinicchayaṁ asesayitvā sesaṁ akatvā,",
  "tika-vin01t10:129_1": "kiñcimattampi apariccajitvāti vuttaṁ hoti.",
  "tika-vin01t10:129_2": "Vaṇṇituṁ yuttarūpaṁ hutvā anukkamena āgataṁ pāḷiṁ apariccajitvā saṁvaṇṇanato sīhaḷaṭṭhakathāsu ayuttaṭṭhāne vaṇṇitaṁ yathāṭhāneyeva saṁvaṇṇanato ca vuttaṁ ‘‘tantikkamaṁ kiñci avokkamitvā’’ti,",
  "tika-vin01t10:129_3": "kiñci pāḷikkamaṁ anatikkamitvā anukkameneva vaṇṇayissāmāti adhippāyo.",
  "tika-vin01t10:130_0": "Suttantikānaṁ vacanānamatthanti suttantapāḷiyaṁ āgatānampi vacanānamatthaṁ.",
  "tika-vin01t10:130_1": "Sīhaḷaṭṭhakathāsu ‘‘suttantikānaṁ bhāro’’ti vatvā avuttānampi verañjakaṇḍādīsu jhānakathāānāpānassatisamaādhiādīnaṁ suttantavacanānamatthaṁ taṁtaṁsuttānurūpaṁ sabbaso paridīpayissāmīti adhippāyo. Hessatīti bhavissati, kariyissatīti vā attho.",
  "tika-vin01t10:130_2": "Ettha ca paṭhamasmiṁ atthavikappe bhāsantarapariccāgādikaṁ catubbidhaṁ kiccaṁ nipphādetvā suttantikānaṁ vacanānamatthaṁ paridīpayantī ayaṁ vaṇṇanā bhavissatīti vaṇṇanāya vasena samānakattukatā veditabbā.",
  "tika-vin01t10:130_3": "Pacchimasmiṁ atthavikappe pana heṭṭhāvuttabhāsantarapariccāgādiṁ katvā suttantikānaṁ vacanānamatthaṁ paridīpayantī ayaṁ vaṇṇanā amhehi kariyissatīti evaṁ ācariyavasena samānakattukatā veditabbā.",
  "tika-vin01t10:130_4": "Vaṇṇanāpīti ettha apisaddaṁ gahetvā ‘‘tasmāpi sakkaccaṁ anusikkhitabbāti yojetabba’’nti cūḷagaṇṭhipade vuttaṁ.",
  "tika-vin01t10:130_5": "Tattha pubbe vuttappayojanavisesaṁ pamāṇabhāvañca sampiṇḍetīti adhippāyo.",
  "tika-vin01t10:130_6": "Majjhimagaṇṭhipade pana ‘‘tasmā sakkaccaṁ anusikkhitabbāpī’’ti sambandho vutto.",
  "tika-vin01t10:130_7": "Ettha pana na kevalaṁ ayaṁ vaṇṇanā hessati,",
  "tika-vin01t10:130_8": "atha kho anusikkhitabbāpīti imamatthaṁ sampiṇḍetīti adhippāyo.",
  "tika-vin01t10:130_9": "Etthāpi yathāṭhitavaseneva apisaddassa attho gahetabboti amhākaṁ khanti.",
  "tika-vin01t10:130_10": "Idaṁ vuttaṁ hoti – yasmā aṭṭhakathāsu vuttaṁ pamāṇaṁ,",
  "tika-vin01t10:130_11": "yasmā ca ayaṁ vaṇṇanāpi tato abhinnattā pamāṇabhūtāyeva hessati,",
  "tika-vin01t10:130_12": "tasmā sakkaccaṁ anusikkhitabbāti.",
  "tika-vin01t10:131_0": "Ganthārambhakathāvaṇṇanā niṭṭhitā.",
  "tika-vin01t10:132_0": "Bāhiranidānakathā",
  "tika-vin01t10:133_0": "Idāni ‘‘taṁ vaṇṇayissaṁ vinaya’’nti paṭiññātattā yathāpaṭiññātavinayasaṁvaṇṇanaṁ kattukāmo saṁvaravinayapahānavinayādivasena vinayassa bahuvidhattā idha saṁvaṇṇetabbabhāvena adhippeto tāva vinayo vavatthapetabboti dassento āha ‘‘tatthā’’tiādi. Tattha tatthāti tāsu gāthāsu.",
  "tika-vin01t10:133_1": "Tāva-saddo paṭhamanti imasmiṁ atthe daṭṭhabbo.",
  "tika-vin01t10:133_2": "Tena paṭhamaṁ vinayaṁ vavatthapetvā pacchā tassa vaṇṇanaṁ karissāmīti dīpeti.",
  "tika-vin01t10:133_3": "Vavatthapetabboti niyametabbo.",
  "tika-vin01t10:133_4": "Tenetaṁ vuccatīti yasmā vavatthapetabbo,",
  "tika-vin01t10:133_5": "tena hetunā etaṁ ‘‘vinayo nāmā’’tiādikaṁ niyāmakavacanaṁ vuccatīti attho. Assāti vinayassa. Mātikāti uddeso.",
  "tika-vin01t10:133_6": "So hi niddesapadānaṁ jananīṭhāne ṭhitattā mātā viyāti mātikāti vuccati.",
  "tika-vin01t10:134_0": "Idāni vaṇṇetabbamatthaṁ mātikaṁ ṭhapetvā dassento āha ‘‘vuttaṁ yenā’’tiādi.",
  "tika-vin01t10:134_1": "Idaṁ vuttaṁ hoti – etaṁ ‘‘tena samayena buddho bhagavā verañjāyaṁ viharatī’’tiādinidānavacanapaṭimaṇḍitaṁ vinayapiṭakaṁ yena puggalena vuttaṁ, yasmiṁ kāle vuttaṁ, yasmā kāraṇā vuttaṁ, yena dhāritaṁ, yena ca ābhataṁ, yesu patiṭṭhitaṁ,",
  "tika-vin01t10:134_2": "etaṁ yathāvuttavidhānaṁ vatvā tato ‘‘tena samayenā’’tiādipāṭhassa atthaṁ anekappakārato dassayanto vinayassa atthavaṇṇanaṁ karissāmīti.",
  "tika-vin01t10:134_3": "Ettha ca ‘‘vuttaṁ yena yadā yasmā’’ti idaṁ vacanaṁ ‘‘tena samayena buddho bhagavā’’tiādinidānavacanamattaṁ apekkhitvā vattukāmopi visuṁ avatvā ‘‘nidānena ādikalyāṇaṁ,",
  "tika-vin01t10:134_4": "‘idamavocā’ti nigamanena pariyosānakalyāṇa’’nti ca vacanato nidānanigamanānipi satthudesanāya anuvidhānattā tadantogadhānevāti nidānassapi vinayapāḷiyaṁyeva antogadhattā ‘‘vuttaṁ yena yadā yasmā’’ti idampi vinayapiṭakasambandhaṁyeva katvā mātikaṁ ṭhapesi.",
  "tika-vin01t10:134_5": "Mātikāya hi ‘‘eta’’nti vuttaṁ vinayapiṭakaṁyeva sāmaññato sabbattha sambandhamupagacchati.",
  "tika-vin01t10:135_0": "Idāni pana taṁ visuṁ nīharitvā dassento ‘‘tattha vuttaṁ yenā’’tiādimāha.",
  "tika-vin01t10:135_1": "Tattha tatthāti tesu mātikāpadesu.",
  "tika-vin01t10:135_2": "Atha kasmā idameva vacanaṁ sandhāya vuttanti āha ‘‘idañhī’’tiādi.",
  "tika-vin01t10:135_3": "Idanti ‘‘tena samayena buddho bhagavā’’tiādivacanaṁ .",
  "tika-vin01t10:135_4": "Hi-saddo yasmāti atthe daṭṭhabbo,",
  "tika-vin01t10:135_5": "yasmā buddhassa bhagavato attapaccakkhavacanaṁ na hoti, tasmāti vuttaṁ hoti.",
  "tika-vin01t10:135_6": "Attapaccakkhavacanaṁ na hotīti attano paccakkhaṁ katvā vuttavacanaṁ na hoti,",
  "tika-vin01t10:135_7": "bhagavatā vuttavacanaṁ na hotīti adhippāyo.",
  "tika-vin01t10:135_8": "‘‘Attapaccakkhavacanaṁ na hotīti āhacca bhāsitaṁ na hotīti adhippāyo’’ti kenaci vuttaṁ.",
  "tika-vin01t10:135_9": "Gaṇṭhipade pana ‘‘attapaccakkhavacanaṁ na hotīti attano dharamānakāle vuttavacanaṁ na hotī’’ti likhitaṁ.",
  "tika-vin01t10:135_10": "Tadubhayampi atthato samānameva.",
  "tika-vin01t10:135_11": "Idāni pañhakaraṇaṁ vatvā anukkamena yathāvuttapañhavissajjanaṁ karonto ‘‘āyasmatā’’tiādimāha. Iminā puggalaṁ niyameti,",
  "tika-vin01t10:135_12": "‘‘tañcā’’tiādinā kālaṁ niyameti.",
  "tika-vin01t10:135_13": "Tañca upālittherena vuttavacanaṁ kālato paṭhamamahāsaṅgītikāle vuttanti attho.",
  "tika-vin01t10:136_0": "Paṭhamamahāsaṅgītikathāvaṇṇanā",
  "tika-vin01t10:137_0": "Idāni taṁ paṭhamamahāsaṅgītiṁ dassetukāmo tassā tantiāruḷhāya idha vacane kāraṇaṁ dassento ‘‘paṭhamamahāsaṅgīti nāma cesā…pe… veditabbā’’ti āha.",
  "tika-vin01t10:137_1": "Paṭhamamahāsaṅgīti nāma cesāti ca-saddo īdisesu ṭhānesu vattabbasampiṇḍanattho,",
  "tika-vin01t10:137_2": "tañca paṭhamamahāsaṅgītikāle vuttaṁ,",
  "tika-vin01t10:137_3": "esā ca paṭhamamahāsaṅgīti evaṁ veditabbāti vuttaṁ hoti. Upaññāsattho vā ca-saddo.",
  "tika-vin01t10:137_4": "Upaññāsoti ca vākyārambho vuccati. Esā hi ganthakārānaṁ pakati,",
  "tika-vin01t10:137_5": "yadidaṁ kiñci vatvā puna paraṁ vattumārabhantānaṁ casaddappayogo.",
  "tika-vin01t10:137_6": "Yaṁ pana kenaci vuttaṁ ‘‘paṭhamamahāsaṅgīti nāma cāti ettha ca-saddo atirekattho,",
  "tika-vin01t10:137_7": "tena aññāpi atthīti dīpetī’’ti.",
  "tika-vin01t10:137_8": "Tadeva tassa ganthakkame akovidataṁ dasseti.",
  "tika-vin01t10:137_9": "Na hettha casaddena atirekattho viññāyati.",
  "tika-vin01t10:137_10": "Yadi cettha etadatthoyeva ca-kāro adhippeto siyā,",
  "tika-vin01t10:137_11": "evaṁ sati na kattabboyeva paṭhamasaddeneva aññāsaṁ dutiyādisaṅgītīnampi atthibhāvassa dīpitattā.",
  "tika-vin01t10:137_12": "Dutiyādiṁ upādāya hi paṭhamasaddappayogo dīghādiṁ upādāya rassādisaddappayogo viya.",
  "tika-vin01t10:137_13": "Yathāpaccayaṁ tattha tattha desitattā paññattattā ca vippakiṇṇānaṁ dhammavinayānaṁ saṅgahetvā gāyanaṁ kathanaṁ saṅgīti.",
  "tika-vin01t10:137_14": "Etena taṁtaṁsikkhāpadānaṁ suttānañca ādipariyosānesu antarantarā ca sambandhavasena ṭhapitaṁ saṅgītikāravacanaṁ saṅgahitaṁ hoti.",
  "tika-vin01t10:137_15": "Mahāvisayattā pūjanīyattā ca mahatī saṅgīti mahāsaṅgīti,",
  "tika-vin01t10:137_16": "paṭhamā mahāsaṅgīti paṭhamamahāsaṅgīti.",
  "tika-vin01t10:137_17": "Nidānakosallatthanti nidadāti desanaṁ desakālādivasena aviditaṁ viditaṁ katvā nidassetīti nidānaṁ,",
  "tika-vin01t10:137_18": "tattha kosallaṁ nidānakosallaṁ, tadatthanti attho.",
  "tika-vin01t10:138_0": "Sattānaṁ dassanānuttariyasaraṇādipaṭilābhahetubhūtāsu vijjamānāsupi aññāsu bhagavato kiriyāsu ‘‘buddho bodheyya’’nti paṭiññāya anulomanato veneyyānaṁ maggaphaluppattihetubhūtā kiriyā nippariyāyena buddhakiccanti āha ‘‘dhammacakkappavattanañhi ādiṁ katvā’’ti.",
  "tika-vin01t10:138_1": "Tattha saddhindriyādidhammoyeva pavattanaṭṭhena cakkanti dhammacakkaṁ. Atha vā cakkanti āṇā,",
  "tika-vin01t10:138_2": "dhammato anapetattā dhammañca taṁ cakkañcāti dhammacakkaṁ,",
  "tika-vin01t10:138_3": "dhammena ñāyena cakkantipi dhammacakkaṁ. Yathāha –",
  "tika-vin01t10:139_0": "‘‘Dhammañca pavatteti cakkañcāti dhammacakkaṁ,",
  "tika-vin01t10:139_1": "cakkañca pavatteti dhammañcāti dhammacakkaṁ,",
  "tika-vin01t10:139_2": "dhammena pavattetīti dhammacakkaṁ,",
  "tika-vin01t10:139_3": "dhammacariyāya pavattetīti dhammacakka’’ntiādi (paṭi. ma. 2.40).",
  "tika-vin01t10:140_0": "Katabuddhakicceti kataṁ pariniṭṭhāpitaṁ buddhakiccaṁ yena,",
  "tika-vin01t10:140_1": "tasmiṁ katabuddhakicce bhagavati lokanātheti sambandho.",
  "tika-vin01t10:140_2": "Etena buddhakattabbassa kassacipi asesitabhāvaṁ dasseti.",
  "tika-vin01t10:140_3": "Tatoyeva hi so bhagavā parinibbutoti.",
  "tika-vin01t10:140_4": "Nanu ca sāvakehi vinītāpi vineyyā bhagavatāyeva vinītā honti,",
  "tika-vin01t10:140_5": "tathā hi sāvakabhāsitaṁ suttaṁ buddhavacananti vuccati,",
  "tika-vin01t10:140_6": "sāvakavineyyā ca na tāva vinītāti?",
  "tika-vin01t10:140_7": "Nāyaṁ doso tesaṁ vinayanūpāyassa sāvakesu ṭhapitattā. Tenevāha –",
  "tika-vin01t10:141_0": "‘‘Na tāvāhaṁ pāpima parinibbāyissāmi,",
  "tika-vin01t10:141_1": "yāva na bhikkhū viyattā vinītā visāradā bahussutā āgatāgamā dhammadharā vinayadharā mātikādharā uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desessantī’’tiādi (dī. ni. 2.168).",
  "tika-vin01t10:142_0": "‘‘Kusinārāya’’ntiādinā bhagavato parinibbutadesakālavisesadassanaṁ,",
  "tika-vin01t10:142_1": "‘‘aparinibbuto bhagavā’’ti gāhassa micchābhāvadassanatthaṁ loke jātasaṁvaḍḍhabhāvadassanatthañca.",
  "tika-vin01t10:142_2": "Tathā hi manussabhāvassa supākaṭakaraṇatthaṁ mahābodhisattā carimabhave dārapariggahādīnipi karontīti.",
  "tika-vin01t10:142_3": "Kusinārāyanti evaṁnāmake nagare.",
  "tika-vin01t10:142_4": "Samīpatthe cetaṁ bhummavacanaṁ.",
  "tika-vin01t10:142_5": "Upavattane mallānaṁ sālavaneti tassa nagarassa upavattanabhūtaṁ mallarājūnaṁ sālavanuyyānaṁ dasseti.",
  "tika-vin01t10:142_6": "Tattha nagaraṁ pavisitukāmā uyyānato upecca vattanti gacchanti etenāti upavattananti sālavanaṁ vuccati.",
  "tika-vin01t10:142_7": "Yathā hi anurādhapurassa thūpārāmo dakkhiṇapacchimadisāyaṁ,",
  "tika-vin01t10:142_8": "evaṁ taṁ uyyānaṁ kusinārāya dakkhiṇapacchimadisāya hoti.",
  "tika-vin01t10:142_9": "Yathā ca thūpārāmato dakkhiṇadvārena nagaraṁ pavisanamaggo pācīnamukho gantvā uttarena nivattati,",
  "tika-vin01t10:142_10": "evaṁ uyyānato sālapanti pācīnamukhā gantvā uttarena nivattā,",
  "tika-vin01t10:142_11": "tasmā taṁ ‘‘upavattana’’nti vuccati.",
  "tika-vin01t10:142_12": "Yamakasālānamantareti yamakasālānaṁ vemajjhe.",
  "tika-vin01t10:142_13": "Tattha kira bhagavato paññattassa parinibbānamañcassa ekā sālapanti sīsabhāge hoti, ekā pādabhāge,",
  "tika-vin01t10:142_14": "tatrāpi eko taruṇasālo sīsabhāgassa āsanno hoti, eko pādabhāgassa,",
  "tika-vin01t10:142_15": "tasmā ‘‘yamakasālānamantare’’ti vuttaṁ.",
  "tika-vin01t10:142_16": "Api ca ‘‘yamakasālā nāma mūlakkhandhaviṭapapattehi aññamaññaṁ saṁsibbetvā ṭhitasālā’’tipi mahāaṭṭhakathāyaṁ vuttaṁ.",
  "tika-vin01t10:143_0": "Anupādisesāya nibbānadhātuyāti upādīyate kammakilesehīti upādi,",
  "tika-vin01t10:143_1": "vipākakkhandhā kaṭattā ca rūpaṁ.",
  "tika-vin01t10:143_2": "So pana upādi kilesābhisaṅkhāramāranimmathanena nibbānappattiyaṁ anossaṭṭho,",
  "tika-vin01t10:143_3": "idha khandhamaccumāranimmathanena ossaṭṭho nisesitoti ayaṁ anupādisesā nibbānadhātu natthi etissā upādisesoti katvā.",
  "tika-vin01t10:143_4": "Nibbānadhātūti cettha nibbutimattaṁ adhippetaṁ,",
  "tika-vin01t10:143_5": "itthambhūtalakkhaṇe cāyaṁ karaṇaniddeso.",
  "tika-vin01t10:143_6": "Parinibbāneti parinibbānaṭṭhāne,",
  "tika-vin01t10:143_7": "nimittatthe vā bhummavacanaṁ,",
  "tika-vin01t10:143_8": "parinibbānahetu sannipatitānanti attho. Saṅghassa thero saṅghatthero.",
  "tika-vin01t10:143_9": "So pana saṅgho kiṁparimāṇoti āha ‘‘sattannaṁ bhikkhusatasahassāna’’nti.",
  "tika-vin01t10:143_10": "Niccasāpekkhattā hi īdisesu samāso hotiyeva yathā ‘‘devadattassa garukula’’nti.",
  "tika-vin01t10:143_11": "Sattannaṁ bhikkhusatasahassānanti ca saṅghattherānaṁyeva sattannaṁ bhikkhusatasahassānaṁ.",
  "tika-vin01t10:143_12": "Tadā hi ‘‘sannipatitā bhikkhū ettakā’’ti pamāṇarahitā.",
  "tika-vin01t10:143_13": "Tathā hi veḷuvagāme vedanāvikkhambhanato paṭṭhāya ‘‘na cirena bhagavā parinibbāyissatī’’ti sutvā tato tato āgatesu bhikkhūsu ekabhikkhupi pakkanto nāma natthi,",
  "tika-vin01t10:143_14": "tasmā gaṇanaṁ vītivatto saṅgho ahosi.",
  "tika-vin01t10:143_15": "Āyasmā mahākassapo dhammavinayasaṅgāyanatthaṁ bhikkhūnaṁ ussāhaṁ janesīti sambandho.",
  "tika-vin01t10:144_0": "Tattha mahākassapoti mahantehi sīlakkhandhādīhi samannāgatattā mahanto kassapoti mahākassapo,",
  "tika-vin01t10:144_1": "apica kumārakassapattheraṁ upādāya ayaṁ mahāthero ‘‘mahākassapo’’ti vuccati.",
  "tika-vin01t10:144_2": "Atha kimatthaṁ āyasmā mahākassapo dhammavinayasaṅgāyanatthaṁ ussāhaṁ janesīti āha ‘‘sattāhaparinibbute’’tiādi.",
  "tika-vin01t10:144_3": "Satta ahāni samāhaṭāni sattāhaṁ,",
  "tika-vin01t10:144_4": "sattāhaṁ parinibbutassa assāti sattāhaparinibbuto, bhagavā,",
  "tika-vin01t10:144_5": "tasmiṁ sattāhaparinibbute bhagavati,",
  "tika-vin01t10:144_6": "bhagavato parinibbānadivasato paṭṭhāya sattāhe vītivatteti vuttaṁ hoti.",
  "tika-vin01t10:144_7": "Subhaddena vuḍḍhapabbajitena vuttavacanaṁ samanussarantoti sambandho.",
  "tika-vin01t10:144_8": "Tattha subhaddoti tassa nāmaṁ,",
  "tika-vin01t10:144_9": "vuḍḍhakāle pana pabbajitattā vuḍḍhapabbajitoti vuccati.",
  "tika-vin01t10:144_10": "‘‘Alaṁ āvuso’’tiādinā tena vuttavacanaṁ nidasseti.",
  "tika-vin01t10:144_11": "So hi sattāhaparinibbute bhagavati āyasmatā mahākassapattherena saddhiṁ pāvāya kusināraṁ addhānamaggappaṭipannesu pañcamattesu bhikkhusatesu avītarāge bhikkhū antarāmagge diṭṭhaājīvakassa santikā bhagavato parinibbānaṁ sutvā pattacīvarāni chaḍḍetvā bāhā paggayha nānappakāraṁ paridevante disvā evamāha.",
  "tika-vin01t10:145_0": "Kasmā pana so evamāha? Bhagavati āghātena.",
  "tika-vin01t10:145_1": "Ayaṁ kira so khandhake (mahāva.",
  "tika-vin01t10:145_2": "303) āgate ātumāvatthusmiṁ nahāpitapubbako vuḍḍhapabbajito bhagavati kusinārato nikkhamitvā aḍḍhateḷasehi bhikkhusatehi saddhiṁ ātumaṁ gacchante ‘‘bhagavā āgacchatī’’ti sutvā āgatakāle ‘‘yāgudānaṁ karissāmī’’ti sāmaṇerabhūmiyaṁ ṭhite dve putte etadavoca ‘‘bhagavā kira tātā ātumaṁ āgacchati mahatā bhikkhusaṅghena saddhiṁ aḍḍhateḷasehi bhikkhusatehi,",
  "tika-vin01t10:145_3": "gacchatha tumhe tātā khurabhaṇḍaṁ ādāya nāḷiyāvāpakena anugharakaṁ anugharakaṁ āhiṇḍatha,",
  "tika-vin01t10:145_4": "loṇampi telampi taṇḍulampi khādanīyampi saṁharatha,",
  "tika-vin01t10:145_5": "bhagavato āgatassa yāgudānaṁ karissāmī’’ti. Te tathā akaṁsu.",
  "tika-vin01t10:145_6": "Atha bhagavati ātumaṁ āgantvā bhusāgārakaṁ paviṭṭhe subhaddo sāyanhasamayaṁ gāmadvāraṁ gantvā manusse āmantetvā ‘‘hatthakammamattaṁ me dethā’’ti hatthakammaṁ yācitvā ‘‘kiṁ bhante karomā’’ti vutte ‘‘idañcidañca gaṇhathā’’ti sabbūpakaraṇāni gāhāpetvā vihāre uddhanāni kāretvā ekaṁ kāḷakaṁ kāsāvaṁ nivāsetvā tādisameva pārupitvā ‘‘idaṁ karotha,",
  "tika-vin01t10:145_7": "idaṁ karothā’’ti sabbarattiṁ vicārento satasahassaṁ vissajjetvā bhojjayāguñca madhugoḷakañca paṭiyādāpesi.",
  "tika-vin01t10:145_8": "Bhojjayāgu nāma bhuñjitvā pātabbayāgu,",
  "tika-vin01t10:145_9": "tattha sappimadhuphāṇitamacchamaṁsapupphaphalarasādi yaṁ kiñci khādanīyaṁ nāma atthi, taṁ sabbaṁ pavisati,",
  "tika-vin01t10:145_10": "kīḷitukāmānaṁ sīsamakkhanayoggā hoti sugandhagandhā.",
  "tika-vin01t10:146_0": "Atha bhagavā kālasseva sarīrapaṭijagganaṁ katvā bhikkhusaṅghaparivuto piṇḍāya carituṁ ātumābhimukho pāyāsi.",
  "tika-vin01t10:146_1": "Manussā tassa ārocesuṁ ‘‘bhagavā piṇḍāya gāmaṁ pavisati,",
  "tika-vin01t10:146_2": "tayā kassa yāgu paṭiyāditā’’ti.",
  "tika-vin01t10:146_3": "So yathānivatthapāruteheva tehi kāḷakakāsāvehi ekena hatthena dabbiñca kaṭacchuñca gahetvā brahmā viya dakkhiṇajāṇumaṇḍalaṁ bhūmiyaṁ patiṭṭhāpetvā vanditvā ‘‘paṭiggaṇhatu me bhante bhagavā yāgu’’nti āha.",
  "tika-vin01t10:146_4": "Tato ‘‘jānantāpi tathāgatā pucchantī’’ti khandhake (mahāva.",
  "tika-vin01t10:146_5": "303) āgatanayena bhagavā pucchitvā ca sutvā ca taṁ vuḍḍhapabbajitaṁ vigarahitvā tasmiṁ vatthusmiṁ akappiyasamādāpanasikkhāpadaṁ khurabhaṇḍapariharaṇasikkhāpadañcāti dve sikkhāpadāni paññapetvā ‘‘bhikkhave anekakappakoṭiyo bhojanaṁ pariyesanteheva vītināmitā,",
  "tika-vin01t10:146_6": "idaṁ pana tumhākaṁ akappiyaṁ,",
  "tika-vin01t10:146_7": "adhammena uppannabhojanaṁ imaṁ paribhuñjitvā anekāni attabhāvasahassāni apāyesveva nibbattissanti,",
  "tika-vin01t10:146_8": "apetha mā gaṇhathā’’ti bhikkhācārābhimukho agamāsi,",
  "tika-vin01t10:146_9": "ekabhikkhunāpi na kiñci gahitaṁ.",
  "tika-vin01t10:147_0": "Subhaddo anattamano hutvā ‘‘ayaṁ ‘sabbaṁ jānāmī’ti āhiṇḍati,",
  "tika-vin01t10:147_1": "sace na gahetukāmo pesetvā ārocetabbaṁ assa,",
  "tika-vin01t10:147_2": "pakkāhāro nāma sabbaciraṁ tiṭṭhanto sattāhamattaṁ tiṭṭheyya,",
  "tika-vin01t10:147_3": "idañca mama yāvajīvaṁ pariyattaṁ assa, sabbaṁ tena nāsitaṁ,",
  "tika-vin01t10:147_4": "ahitakāmo ayaṁ mayha’’nti bhagavati āghātaṁ bandhitvā dasabale dharamāne kiñci vattuṁ nāsakkhi.",
  "tika-vin01t10:147_5": "Evaṁ kirassa ahosi ‘‘ayaṁ uccakulā pabbajito mahāpuriso, sace kiñci vakkhāmi, mamaṁyeva santajjessatī’’ti.",
  "tika-vin01t10:147_6": "Svāyaṁ ajja mahākassapattherena saddhiṁ āgacchanto ‘‘parinibbuto bhagavā’’ti sutvā laddhassāso viya haṭṭhatuṭṭho evamāha.",
  "tika-vin01t10:147_7": "Thero pana taṁ sutvā hadaye pahāraṁ viya matthake patitasukkāsaniṁ viya maññi,",
  "tika-vin01t10:147_8": "dhammasaṁvego cassa uppajji ‘‘sattāhamattaparinibbuto bhagavā,",
  "tika-vin01t10:147_9": "ajjāpissa suvaṇṇavaṇṇaṁ sarīraṁ dharatiyeva,",
  "tika-vin01t10:147_10": "dukkhena bhagavatā ārādhitasāsane nāma evaṁ lahuṁ mahantaṁ pāpakasaṭaṁ kaṇṭako uppanno,",
  "tika-vin01t10:147_11": "alaṁ kho panesa pāpo vaḍḍhamāno aññepi evarūpe sahāye labhitvā sāsanaṁ osakkāpetu’’nti.",
  "tika-vin01t10:148_0": "Tato thero cintesi ‘‘sace kho panāhaṁ imaṁ mahallakaṁ idheva pilotikaṁ nivāsetvā chārikāya okirāpetvā nīharāpessāmi,",
  "tika-vin01t10:148_1": "manussā ‘samaṇassa gotamassa sarīre dharamāneyeva sāvakā vivadantī’ti amhākaṁ dosaṁ dassessanti, adhivāsemi tāva.",
  "tika-vin01t10:148_2": "Bhagavatā hi desitadhammo asaṅgahitapuppharāsisadiso,",
  "tika-vin01t10:148_3": "tattha yathā vātena pahaṭapupphāni yato vā tato vā gacchanti,",
  "tika-vin01t10:148_4": "evameva evarūpānaṁ vasena gacchante gacchante kāle vinaye ekaṁ dve sikkhāpadāni nassissanti vinassissanti,",
  "tika-vin01t10:148_5": "sutte eko dve pañhavārā nassissanti,",
  "tika-vin01t10:148_6": "abhidhamme ekaṁ dve bhūmantarāni nassissanti,",
  "tika-vin01t10:148_7": "evaṁ anukkamena mūle naṭṭhe pisācasadisā bhavissāma,",
  "tika-vin01t10:148_8": "tasmā dhammavinayasaṅgahaṁ karissāmi,",
  "tika-vin01t10:148_9": "evaṁ sati daḷhasuttena saṅgahitapupphāni viya ayaṁ dhammavinayo niccalo bhavissati.",
  "tika-vin01t10:148_10": "Etadatthañhi bhagavā mayhaṁ tīṇi gāvutāni paccuggamanaṁ akāsi,",
  "tika-vin01t10:148_11": "tīhi ovādehi upasampadaṁ akāsi,",
  "tika-vin01t10:148_12": "kāyato cīvaraparivattanaṁ akāsi,",
  "tika-vin01t10:148_13": "ākāse pāṇiṁ cāletvā candopamapaṭipadaṁ kathento maññeva sakkhiṁ katvā kathesi,",
  "tika-vin01t10:148_14": "tikkhattuṁ sakalasāsanaratanaṁ paṭicchāpesi,",
  "tika-vin01t10:148_15": "mādise bhikkhumhi tiṭṭhamāne ayaṁ pāpo sāsane vaḍḍhiṁ mā alatthu, yāva adhammo na dippati, dhammo na paṭibāhīyati, avinayo na dippati, vinayo na paṭibāhīyati,",
  "tika-vin01t10:148_16": "adhammavādino na balavanto honti,",
  "tika-vin01t10:148_17": "dhammavādino na dubbalā honti,",
  "tika-vin01t10:148_18": "avinayavādino na balavanto honti,",
  "tika-vin01t10:148_19": "vinayavādino na dubbalā honti,",
  "tika-vin01t10:148_20": "tāva dhammañca vinayañca saṅgāyissāmi,",
  "tika-vin01t10:148_21": "tato bhikkhū attano attano pahonakaṁ gahetvā kappiyākappiye kathessanti,",
  "tika-vin01t10:148_22": "athāyaṁ pāpo sayameva niggahaṁ pāpuṇissati,",
  "tika-vin01t10:148_23": "puna sīsaṁ ukkhipituṁ na sakkhissati,",
  "tika-vin01t10:148_24": "sāsanaṁ iddhañceva phītañca bhavissatī’’ti.",
  "tika-vin01t10:148_25": "Cintetvā so ‘‘evaṁ nāma mayhaṁ cittaṁ uppanna’’nti kassaci anārocetvā bhikkhusaṅghaṁ samassāsetvā atha pacchā dhātubhājanadivase dhammavinayasaṅgāyanatthaṁ bhikkhūnaṁ ussāhaṁ janesi.",
  "tika-vin01t10:148_26": "Tena vuttaṁ ‘‘āyasmā mahākassapo sattāhaparinibbute…pe… dhammavinayasaṅgāyanatthaṁ bhikkhūnaṁ ussāhaṁ janesī’’ti.",
  "tika-vin01t10:149_0": "Tattha alanti paṭikkhepavacanaṁ.",
  "tika-vin01t10:149_1": "Āvusoti paridevante bhikkhū ālapati.",
  "tika-vin01t10:149_2": "Mā socitthāti citte uppannabalavasokena mā socittha.",
  "tika-vin01t10:149_3": "Mā paridevitthāti vācāya mā paridevittha ‘‘paridevanaṁ vilāpo’’ti vacanato.",
  "tika-vin01t10:149_4": "Idāni asocanādīsu kāraṇaṁ dassento ‘‘sumuttā maya’’ntiādimāha.",
  "tika-vin01t10:149_5": "Tena mahāsamaṇenāti nissakke karaṇavacanaṁ,",
  "tika-vin01t10:149_6": "tato mahāsamaṇato suṭṭhu muttā mayanti attho,",
  "tika-vin01t10:149_7": "upaddutā ca homa tadāti adhippāyo.",
  "tika-vin01t10:149_8": "Homāti vā atītatthe vattamānavacanaṁ, ahumhāti attho,",
  "tika-vin01t10:149_9": "anussaranto dhammasaṁvegavasenāti adhippāyo.",
  "tika-vin01t10:149_10": "Dhammasabhāvacintāvasena pavattaṁ sahottappañāṇaṁ dhammasaṁvego. Vuttañhetaṁ –",
  "tika-vin01t10:150_0": "‘‘Sabbasaṅkhatadhammesu, ottappākārasaṇṭhitaṁ;",
  "tika-vin01t10:151_0": "Ñāṇamohitabhārānaṁ, dhammasaṁvegasaññita’’nti.",
  "tika-vin01t10:152_0": "Ṭhānaṁ kho panetaṁ vijjatīti tiṭṭhati ettha phalaṁ tadāyattavuttitāyāti ṭhānaṁ, hetu. Khoti avadhāraṇe, etaṁ kāraṇaṁ vijjateva, no na vijjatīti attho.",
  "tika-vin01t10:152_1": "Kiṁ taṁ kāraṇanti āha ‘‘yaṁ pāpabhikkhū’’tiādi. Ettha yanti nipātamattaṁ, kāraṇaniddeso vā,",
  "tika-vin01t10:152_2": "yena kāraṇena antaradhāpeyyuṁ,",
  "tika-vin01t10:152_3": "tadetaṁ kāraṇaṁ vijjatīti attho.",
  "tika-vin01t10:152_4": "Pāpabhikkhūti pāpikāya lāmikāya icchāya samannāgatā bhikkhū.",
  "tika-vin01t10:152_5": "Atīto atikkanto satthā ettha, etassāti vā atītasatthukaṁ, pāvacanaṁ. Padhānaṁ vacanaṁ pāvacanaṁ, dhammavinayanti vuttaṁ hoti.",
  "tika-vin01t10:152_6": "Pakkhaṁ labhitvāti alajjīpakkhaṁ labhitvā. Na cirassevāti na cireneva.",
  "tika-vin01t10:152_7": "Yāva ca dhammavinayo tiṭṭhatīti yattakaṁ kālaṁ dhammo ca vinayo ca lajjīpuggalesu tiṭṭhati.",
  "tika-vin01t10:153_0": "Vuttañhetaṁ bhagavatāti parinibbānamañcake nipannena bhagavatā bhikkhū ovadantena etaṁ vuttanti attho.",
  "tika-vin01t10:153_1": "Desito paññattoti dhammopi desito ceva paññatto ca.",
  "tika-vin01t10:153_2": "Suttābhidhammasaṅgahitassa hi dhammassa abhisajjanaṁ pabodhanaṁ desanā,",
  "tika-vin01t10:153_3": "tasseva pakārato ñāpanaṁ vineyyasantāne ṭhapanaṁ paññāpanaṁ,",
  "tika-vin01t10:153_4": "tasmā dhammopi desito ceva paññatto cāti vutto.",
  "tika-vin01t10:153_5": "Paññattoti ca ṭhapitoti attho.",
  "tika-vin01t10:153_6": "Vinayopi desito ceva paññatto ca.",
  "tika-vin01t10:153_7": "Vinayatantisaṅgahitassa hi atthassa kāyavācānaṁ vinayanato vinayoti laddhādhivacanassa atisajjanaṁ pabodhanaṁ desanā,",
  "tika-vin01t10:153_8": "tasseva pakārato ñāpanaṁ asaṅkarato ṭhapanaṁ paññāpanaṁ,",
  "tika-vin01t10:153_9": "tasmā vinayopi desito ceva paññatto cāti vuccati.",
  "tika-vin01t10:154_0": "So vo mamaccayenāti so dhammavinayo tumhākaṁ mamaccayena satthā.",
  "tika-vin01t10:154_1": "Idaṁ vuttaṁ hoti – mayā vo ṭhiteneva ‘‘idaṁ lahukaṁ, idaṁ garukaṁ, idaṁ satekicchaṁ, idaṁ atekicchaṁ, idaṁ lokavajjaṁ, idaṁ paṇṇattivajjaṁ.",
  "tika-vin01t10:154_2": "Ayaṁ āpatti puggalassa santike vuṭṭhāti, ayaṁ gaṇassa,",
  "tika-vin01t10:154_3": "ayaṁ saṅghassa santike vuṭṭhātī’’ti sattannaṁ āpattikkhandhānaṁ avītikkamanīyatāvasena otiṇṇavatthusmiṁ sakhandhakaparivāro ubhatovibhaṅgo mahāvinayo nāma desito,",
  "tika-vin01t10:154_4": "taṁ sakalampi vinayapiṭakaṁ mayi parinibbute tumhākaṁ satthukiccaṁ sādhessati ‘‘idaṁ vo kattabbaṁ,",
  "tika-vin01t10:154_5": "idaṁ vo na kattabba’’nti kattabbākattabbassa vibhāgena anusāsanato.",
  "tika-vin01t10:154_6": "Ṭhiteneva ca mayā ‘‘ime cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgāni,",
  "tika-vin01t10:154_7": "ariyo aṭṭhaṅgiko maggo’’ti tena tena vineyyānaṁ ajjhāsayānurūpena pakārena ime sattatiṁsa bodhipakkhiyadhamme vibhajitvā suttantapiṭakaṁ desitaṁ,",
  "tika-vin01t10:154_8": "taṁ sakalampi suttantapiṭakaṁ mayi parinibbute tumhākaṁ satthukiccaṁ sādhessati taṁtaṁcariyānurūpaṁ sammāpaṭipattiyā anusāsanato.",
  "tika-vin01t10:154_9": "Ṭhiteneva ca mayā ‘‘pañcakkhandhā, dvādasāyatanāni, aṭṭhārasa dhātuyo, cattāri saccāni, bāvīsatindriyāni, nava hetū, cattāro āhārā, satta phassā, satta vedanā, satta saññā, satta cetanā, satta cittāni,",
  "tika-vin01t10:154_10": "tatrāpi ettakā dhammā kāmāvacarā, ettakā rūpāvacarā, ettakā arūpāvacarā, ettakā pariyāpannā, ettakā apariyāpannā, ettakā lokiyā,",
  "tika-vin01t10:154_11": "ettakā lokuttarā’’ti ime dhamme vibhajitvā abhidhammapiṭakaṁ desitaṁ,",
  "tika-vin01t10:154_12": "taṁ sakalampi abhidhammapiṭakaṁ mayi parinibbute tumhākaṁ satthukiccaṁ sādhessati,",
  "tika-vin01t10:154_13": "khandhādivibhāgena ñāyamānaṁ catusaccasambodhāvahattā satthārā sammāsambuddhena kattabbakiccaṁ nipphādessati.",
  "tika-vin01t10:154_14": "Iti sabbampetaṁ abhisambodhito yāva parinibbānā pañcacattālīsa vassāni bhāsitaṁ lapitaṁ, tīṇi piṭakāni, pañca nikāyā, navaṅgāni,",
  "tika-vin01t10:154_15": "caturāsīti dhammakkhandhasahassānīti evaṁ mahappabhedaṁ hoti.",
  "tika-vin01t10:154_16": "Iti imāni caturāsīti dhammakkhandhasahassāni tiṭṭhanti, ahaṁ ekova parinibbāyāmi,",
  "tika-vin01t10:154_17": "ahañca panidāni ekova ovadāmi anusāsāmi,",
  "tika-vin01t10:154_18": "mayi parinibbute imāni caturāsīti buddhasahassāni tumhe ovadissanti anusāsissanti ovādānusāsanīkiccassa nipphādanatoti.",
  "tika-vin01t10:155_0": "Sāsananti pariyattipaṭipattipaṭivedhavasena tividhaṁ sāsanaṁ,",
  "tika-vin01t10:155_1": "nippariyāyato pana sattatiṁsa bodhipakkhiyadhammā.",
  "tika-vin01t10:155_2": "Addhaniyanti addhānamaggagāmīti addhaniyaṁ, addhānakkhamanti attho.",
  "tika-vin01t10:155_3": "Ciraṭṭhitikanti ciraṁ ṭhiti etassāti ciraṭṭhitikaṁ, sāsanaṁ, assa bhaveyyāti sambandho.",
  "tika-vin01t10:155_4": "Idaṁ vuttaṁ hoti – yathā yena pakārena idaṁ sāsanaṁ dīghamaddhānaṁ pavattituṁ samatthaṁ, tatoyeva ciraṭṭhitikaṁ assa,",
  "tika-vin01t10:155_5": "tathā tena pakārena dhammañca vinayañca saṅgāyeyyanti.",
  "tika-vin01t10:156_0": "Idāni sammāsambuddhena attano kataṁ anuggahavisesaṁ vibhāvento āha ‘‘yañcāhaṁ bhagavatā’’tiādi.",
  "tika-vin01t10:156_1": "Tattha ‘‘yañcāha’’nti etassa ‘‘anuggahito’’ti etena sambandho. Tattha yanti yasmā, yena kāraṇenāti vuttaṁ hoti. Kiriyāparāmasanaṁ vā etaṁ,",
  "tika-vin01t10:156_2": "tena ‘‘anuggahito’’ti ettha anuggaṇhanaṁ parāmasati.",
  "tika-vin01t10:156_3": "Dhāressasītiādikaṁ pana bhagavā aññatarasmiṁ rukkhamūle mahākassapattherena paññattasaṅghāṭiyaṁ nisinno taṁ cīvaraṁ vikasitapadumapupphavaṇṇena pāṇinā antare parāmasanto āha.",
  "tika-vin01t10:156_4": "Vuttañhetaṁ kassapasaṁyutte (saṁ. ni.",
  "tika-vin01t10:156_5": "2.154) mahākassapatthereneva ānandattheraṁ āmantetvā kathentena –",
  "tika-vin01t10:157_0": "‘‘Atha kho, āvuso,",
  "tika-vin01t10:157_1": "bhagavā maggā okkamma yena aññataraṁ rukkhamūlaṁ tenupasaṅkami, atha khvāhaṁ, āvuso,",
  "tika-vin01t10:157_2": "paṭapilotikānaṁ saṅghāṭiṁ catugguṇaṁ paññāpetvā bhagavantaṁ etadavocaṁ ‘idha, bhante, bhagavā nisīdatu,",
  "tika-vin01t10:157_3": "yaṁ mamassa dīgharattaṁ hitāya sukhāyā’ti. Nisīdi kho, āvuso, bhagavā paññatte āsane, nisajja kho maṁ, āvuso,",
  "tika-vin01t10:157_4": "bhagavā etadavoca ‘mudukā kho tyāyaṁ kassapa paṭapilotikānaṁ saṅghāṭī’ti. ‘Paṭiggaṇhātu me, bhante,",
  "tika-vin01t10:157_5": "bhagavā paṭapilotikānaṁ saṅghāṭiṁ anukampaṁ upādāyā’ti.",
  "tika-vin01t10:157_6": "‘Dhāressasi pana me tvaṁ kassapa sāṇāni paṁsukūlāni nibbasanānī’ti. ‘Dhāressāmahaṁ, bhante,",
  "tika-vin01t10:157_7": "bhagavato sāṇāni paṁsukūlāni nibbasanānī’ti. So khvāhaṁ, āvuso,",
  "tika-vin01t10:157_8": "paṭapilotikānaṁ saṅghāṭiṁ bhagavato pādāsiṁ,",
  "tika-vin01t10:157_9": "ahaṁ pana bhagavato sāṇāni paṁsukūlāni nibbasanāni paṭipajji’’nti (saṁ. ni. 2.154).",
  "tika-vin01t10:158_0": "Tattha (saṁ. ni. aṭṭha.",
  "tika-vin01t10:158_1": "2.2.154) mudukā kho tyāyanti mudukā kho te ayaṁ. Kasmā bhagavā evamāhāti?",
  "tika-vin01t10:158_2": "Therena saha cīvaraṁ parivattetukāmatāya. Kasmā parivattetukāmo jātoti?",
  "tika-vin01t10:158_3": "Theraṁ attano ṭhāne ṭhapetukāmatāya.",
  "tika-vin01t10:158_4": "Kiṁ sāriputtamoggallānā natthīti? Atthi,",
  "tika-vin01t10:158_5": "evaṁ panassa ahosi ‘‘ime na ciraṁ ṭhassanti,",
  "tika-vin01t10:158_6": "kassapo pana vīsavassasatāyuko,",
  "tika-vin01t10:158_7": "‘so mayi parinibbute sattapaṇṇiguhāyaṁ vasitvā dhammavinayasaṅgahaṁ katvā mama sāsanaṁ pañcavassasahassaparimāṇaṁ kālaṁ pavattanakaṁ karissatī’ti attano naṁ ṭhāne ṭhapemi,",
  "tika-vin01t10:158_8": "evaṁ bhikkhū kassapassa sussūsitabbaṁ maññissantī’’ti, tasmā evamāha.",
  "tika-vin01t10:158_9": "Thero pana yasmā cīvarassa vā pattassa vā vaṇṇe kathite ‘‘imaṁ tumhākaṁ gaṇhathā’’ti cārittameva,",
  "tika-vin01t10:158_10": "tasmā ‘‘paṭiggaṇhātu me bhante bhagavā’’ti āha.",
  "tika-vin01t10:158_11": "Dhāressasi pana me tvaṁ kassapāti kassapa tvaṁ imāni paribhogajiṇṇāni paṁsukūlāni pārupituṁ sakkhissasīti vadati.",
  "tika-vin01t10:158_12": "Tañca kho na kāyabalaṁ sandhāya,",
  "tika-vin01t10:158_13": "paṭipattipūraṇaṁ pana sandhāya evamāha.",
  "tika-vin01t10:158_14": "Ayañhettha adhippāyo – ahaṁ imaṁ cīvaraṁ puṇṇaṁ nāma dāsiṁ pārupitvā āmakasusāne chaḍḍitaṁ tumbamattehi pāṇakehi samparikiṇṇaṁ te pāṇake vidhunitvā mahāariyavaṁse ṭhatvā aggahesiṁ,",
  "tika-vin01t10:158_15": "tassa me imaṁ cīvaraṁ gahitadivase dasasahassacakkavāḷe mahāpathavī mahāravaṁ viravamānā kampittha, ākāsaṁ taṭataṭāyi,",
  "tika-vin01t10:158_16": "cakkavāḷadevatā sādhukāraṁ adaṁsu ‘‘imaṁ cīvaraṁ gaṇhantena bhikkhunā jātipaṁsukūlikena jātiāraññikena jātiekāsanikena jātisapadānacārikena bhavituṁ vaṭṭati,",
  "tika-vin01t10:158_17": "tvaṁ imassa cīvarassa anucchavikaṁ kātuṁ sakkhissasī’’ti.",
  "tika-vin01t10:158_18": "Theropi attanā pañcannaṁ hatthīnaṁ balaṁ dhāreti.",
  "tika-vin01t10:158_19": "So taṁ atakkayitvā ‘‘ahametaṁ paṭipattiṁ pūressāmī’’ti ussāhena sugatacīvarassa anucchavikaṁ kātukāmo ‘‘dhāressāmahaṁ bhante’’ti āha. Paṭipajjinti paṭipannosiṁ.",
  "tika-vin01t10:158_20": "Evaṁ pana cīvaraparivattanaṁ katvā therena pārutacīvaraṁ bhagavā pārupi, satthu cīvaraṁ thero.",
  "tika-vin01t10:158_21": "Tasmiṁ samaye mahāpathavī udakapariyantaṁ katvā unnadantī kampittha.",
  "tika-vin01t10:159_0": "Sāṇānipaṁsukūlānīti matakaḷevaraṁ pariveṭhetvā chaḍḍitāni tumbamatte kimī papphoṭetvā gahitāni sāṇavākamayāni paṁsukūlacīvarāni.",
  "tika-vin01t10:159_1": "Rathikasusānasaṅkārakūṭādīnaṁ yattha katthaci paṁsūnaṁ upari ṭhitattā abbhuggataṭṭhena tesu paṁsukūlamivāti paṁsukūlaṁ.",
  "tika-vin01t10:159_2": "Atha vā paṁsu viya kucchitabhāvaṁ ulati gacchatīti paṁsukūlanti paṁsukūlasaddassa attho daṭṭhabbo.",
  "tika-vin01t10:159_3": "Nibbasanānīti niṭṭhitavasanakiccāni, paribhogajiṇṇānīti attho.",
  "tika-vin01t10:159_4": "Ettha ‘‘kiñcāpi ekameva taṁ cīvaraṁ,",
  "tika-vin01t10:159_5": "anekāvayavattā pana bahuvacanaṁ kata’’nti majjhimagaṇṭhipade vuttaṁ.",
  "tika-vin01t10:159_6": "Cīvare sādhāraṇaparibhogenāti ettha attanā sādhāraṇaparibhogenāti viññāyamānattā viññāyamānatthassa ca-saddassa payoge kāmācārattā ‘‘attanā’’ti na vuttaṁ. ‘‘Dhāressasi pana me tvaṁ, kassapa,",
  "tika-vin01t10:159_7": "sāṇāni paṁsukūlānī’’ti hi vuttattā attanāva sādhāraṇaparibhogo viññāyati, nāññena.",
  "tika-vin01t10:159_8": "Na hi kevalaṁ saddatoyeva sabbattha atthanicchayo bhavissati atthapakaraṇādināpi yebhuyyena atthassa niyametabbattā.",
  "tika-vin01t10:159_9": "Ācariyadhammapālattherena panettha idaṁ vuttaṁ ‘‘cīvare sādhāraṇaparibhogenāti ettha attanā samasamaṭṭhapanenāti idha attanāsaddaṁ ānetvā cīvare attanā sādhāraṇaparibhogenā’’ti yojetabbaṁ.",
  "tika-vin01t10:160_0": "‘‘Yassa yena hi sambandho, dūraṭṭhampi ca tassa taṁ;",
  "tika-vin01t10:161_0": "Atthato hyasamānānaṁ, āsannattamakāraṇa’’nti.",
  "tika-vin01t10:162_0": "Atha vā bhagavatā cīvare sādhāraṇaparibhogena bhagavatā anuggahitoti yojanīyaṁ ekassapi karaṇaniddesassa sahayogakattutthajotakattasambhavatoti.",
  "tika-vin01t10:162_1": "Sabbattha ‘‘ācariyadhammapālattherenā’’ti vutte suttantaṭīkākārenāti gahetabbaṁ.",
  "tika-vin01t10:162_2": "Samānaṁ dhāraṇametassāti sādhāraṇo, paribhogo.",
  "tika-vin01t10:162_3": "Sādhāraṇaparibhogena ceva samasamaṭṭhapanena ca anuggahitoti sambandho.",
  "tika-vin01t10:163_0": "Idāni (saṁ. ni. 2.152) –",
  "tika-vin01t10:164_0": "‘‘Ahaṁ, bhikkhave,",
  "tika-vin01t10:164_1": "yāvade ākaṅkhāmi vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi. Kassapopi, bhikkhave,",
  "tika-vin01t10:164_2": "yāvade ākaṅkhati vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "tika-vin01t10:165_0": "‘‘Ahaṁ, bhikkhave,",
  "tika-vin01t10:165_1": "yāvade ākaṅkhāmi vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharāmi. Kassapopi, bhikkhave,",
  "tika-vin01t10:165_2": "yāvade ākaṅkhati vitakkavicārānaṁ vūpasamā…pe… dutiyaṁ jhānaṁ upasampajja viharati.",
  "tika-vin01t10:166_0": "‘‘Ahaṁ, bhikkhave,",
  "tika-vin01t10:166_1": "yāvade ākaṅkhāmi pītiyā ca virāgā upekkhako ca viharāmi,",
  "tika-vin01t10:166_2": "sato ca sampajāno sukhañca kāyena paṭisaṁvedemi,",
  "tika-vin01t10:166_3": "yaṁ taṁ ariyā ācikkhanti ‘upekkhako satimā sukhavihārī’ti,",
  "tika-vin01t10:166_4": "tatiyaṁ jhānaṁ upasampajja viharāmi. Kassapopi, bhikkhave,",
  "tika-vin01t10:166_5": "yāvade ākaṅkhati pītiyā ca virāgā upekkhako ca viharati…pe… tatiyaṁ jhānaṁ upasampajja viharati.",
  "tika-vin01t10:167_0": "‘‘Ahaṁ, bhikkhave,",
  "tika-vin01t10:167_1": "yāvade ākaṅkhāmi sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharāmi. Kassapopi, bhikkhave,",
  "tika-vin01t10:167_2": "yāvade ākaṅkhati sukhassa ca pahānā dukkhassa ca pahānā pubbeva…pe… catutthaṁ jhānaṁ upasampajja viharati.",
  "tika-vin01t10:168_0": "‘‘Ahaṁ , bhikkhave,",
  "tika-vin01t10:168_1": "yāvade ākaṅkhāmi sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharāmi. Kassapopi, bhikkhave,",
  "tika-vin01t10:168_2": "yāvade ākaṅkhati sabbaso rūpasaññānaṁ samatikkamā…pe… ākāsānañcāyatanaṁ upasampajja viharati.",
  "tika-vin01t10:169_0": "‘‘Ahaṁ, bhikkhave,",
  "tika-vin01t10:169_1": "yāvade ākaṅkhāmi sabbaso ākāsānañcāyatanaṁ samatikkama ‘anantaṁ viññāṇa’nti viññāṇañcāyatanaṁ upasampajja viharāmi. Kassapopi, bhikkhave,",
  "tika-vin01t10:169_2": "yāvade ākaṅkhati sabbaso ākāsānañcāyatanaṁ samatikkamma…pe… viññāṇañcāyatanaṁ upasampajja viharati.",
  "tika-vin01t10:170_0": "‘‘Ahaṁ , bhikkhave,",
  "tika-vin01t10:170_1": "yāvade ākaṅkhāmi sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharāmi. Kassapopi, bhikkhave,",
  "tika-vin01t10:170_2": "yāvade ākaṅkhati…pe… ākiñcaññāyatanaṁ upasampajja viharati.",
  "tika-vin01t10:171_0": "‘‘Ahaṁ, bhikkhave,",
  "tika-vin01t10:171_1": "yāvade ākaṅkhāmi sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharāmi. Kassapopi, bhikkhave,",
  "tika-vin01t10:171_2": "yāvade ākaṅkhati…pe… nevasaññānāsaññāyatanaṁ upasampajja viharati.",
  "tika-vin01t10:172_0": "‘‘Ahaṁ, bhikkhave,",
  "tika-vin01t10:172_1": "yāvade ākaṅkhāmi sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharāmi.",
  "tika-vin01t10:172_2": "Kassapopi…pe… saññāvedayitanirodhaṁ upasampajja viharati.",
  "tika-vin01t10:173_0": "‘‘Ahaṁ, bhikkhave,",
  "tika-vin01t10:173_1": "yāvade ākaṅkhāmi anekavihitaṁ iddhividhaṁ paccanubhomi, ekopi hutvā bahudhā homi, bahudhāpi hutvā eko homi,",
  "tika-vin01t10:173_2": "āvibhāvaṁ tirobhāvaṁ tirokuṭṭaṁ tiropākāraṁ tiropabbataṁ asajjamāno gacchāmi seyyathāpi ākāse,",
  "tika-vin01t10:173_3": "pathaviyāpi ummujjanimujjaṁ karomi seyyathāpi udake,",
  "tika-vin01t10:173_4": "udakepi abhijjamāne gacchāmi seyyathāpi pathaviyaṁ,",
  "tika-vin01t10:173_5": "ākāsepi pallaṅkena kamāmi seyyathāpi pakkhī sakuṇo,",
  "tika-vin01t10:173_6": "imepi candimasūriye evaṁmahiddhike evaṁmahānubhāve pāṇinā parimasāmi parimajjāmi,",
  "tika-vin01t10:173_7": "yāva brahmalokāpi kāyena vasaṁ vattemi.",
  "tika-vin01t10:173_8": "Kassapopi bhikkhave yāvade ākaṅkhati anekavihitaṁ iddhividhaṁ paccanubhoti…pe… yāva brahmalokāpi kāyena vasaṁ vatteti.",
  "tika-vin01t10:174_0": "‘‘Ahaṁ , bhikkhave,",
  "tika-vin01t10:174_1": "yāvade ākaṅkhāmi dibbāya sotadhātuyā visuddhāya atikkantamānusikāya ubho sadde suṇāmi dibbe ca mānuse ca ye dūre santike ca. Kassapopi, bhikkhave,",
  "tika-vin01t10:174_2": "yāvade ākaṅkhati dibbāya sotadhātuyā…pe… ye dūre santike ca.",
  "tika-vin01t10:175_0": "‘‘Ahaṁ , bhikkhave,",
  "tika-vin01t10:175_1": "yāvade ākaṅkhāmi parasattānaṁ parapuggalānaṁ cetasā ceto paricca pajānāmi,",
  "tika-vin01t10:175_2": "sarāgaṁ vā cittaṁ ‘sarāgaṁ citta’nti pajānāmi,",
  "tika-vin01t10:175_3": "vītarāgaṁ vā cittaṁ ‘vītarāgaṁ citta’nti pajānāmi,",
  "tika-vin01t10:175_4": "sadosaṁ vā cittaṁ…pe… vītadosaṁ vā cittaṁ…pe… samohaṁ vā cittaṁ…pe… vītamohaṁ vā cittaṁ…pe… saṁkhittaṁ vā cittaṁ…pe… vikkhittaṁ vā cittaṁ…pe… mahaggataṁ vā cittaṁ…pe… amahaggataṁ vā cittaṁ…pe… sauttaraṁ vā cittaṁ…pe… anuttaraṁ vā cittaṁ…pe… samāhitaṁ vā cittaṁ…pe… asamāhitaṁ vā cittaṁ…pe… vimuttaṁ vā cittaṁ…pe… avimuttaṁ vā cittaṁ ‘avimuttaṁ citta’nti pajānāmi. Kassapopi, bhikkhave,",
  "tika-vin01t10:175_5": "yāvade ākaṅkhati parasattānaṁ parapuggalānaṁ cetasā ceto paricca pajānāti,",
  "tika-vin01t10:175_6": "sarāgaṁ vā cittaṁ ‘sarāgaṁ citta’nti pajānāti…pe… avimuttaṁ vā cittaṁ ‘avimuttaṁ citta’nti pajānāti.",
  "tika-vin01t10:176_0": "‘‘Ahaṁ, bhikkhave,",
  "tika-vin01t10:176_1": "yāvade ākaṅkhāmi anekavihitaṁ pubbenivāsaṁ anussarāmi.",
  "tika-vin01t10:176_2": "Seyyathidaṁ – ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe ‘amutrāsiṁ evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "tika-vin01t10:176_3": "so tato cuto amutra udapādiṁ,",
  "tika-vin01t10:176_4": "tatrāpāsiṁ evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto idhūpapanno’ti.",
  "tika-vin01t10:176_5": "Iti sākāraṁ sauddesaṁ anekavihitaṁ pubbenivāsaṁ anussarāmi. Kassapopi, bhikkhave,",
  "tika-vin01t10:176_6": "yāvade ākaṅkhati anekavihitaṁ pubbenivāsaṁ anussarati.",
  "tika-vin01t10:176_7": "Seyyathidaṁ – ekampi jātiṁ…pe… iti sākāraṁ sauddesaṁ anekavihitaṁ pubbenivāsaṁ anussarati.",
  "tika-vin01t10:177_0": "‘‘Ahaṁ, bhikkhave,",
  "tika-vin01t10:177_1": "yāvade ākaṅkhāmi dibbena cakkhunā visuddhena atikkantamānusakena satte passāmi cavamāne upapajjamāne hīne paṇīte suvaṇṇe dubbaṇṇe sugate duggate,",
  "tika-vin01t10:177_2": "yathākammūpage satte pajānāmi ‘ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā,",
  "tika-vin01t10:177_3": "te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "tika-vin01t10:177_4": "Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā,",
  "tika-vin01t10:177_5": "te kāyassa bhedā paraṁ maraṇā sugatiṁ saggaṁ lokaṁ upapannā’ti.",
  "tika-vin01t10:177_6": "Iti dibbena cakkhunā visuddhena atikkantamānusakena satte passāmi cavamāne upapajjamāne hīne paṇīte suvaṇṇe dubbaṇṇe sugate duggate,",
  "tika-vin01t10:177_7": "yathākammūpage satte pajānāmi. Kassapopi, bhikkhave,",
  "tika-vin01t10:177_8": "yāvade ākaṅkhati dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate,",
  "tika-vin01t10:177_9": "yathākammūpage satte pajānāti.",
  "tika-vin01t10:178_0": "‘‘Ahaṁ, bhikkhave,",
  "tika-vin01t10:178_1": "āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharāmi. Kassapopi, bhikkhave,",
  "tika-vin01t10:178_2": "āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī’’ti (saṁ. ni. 2.152) –",
  "tika-vin01t10:179_0": "Evaṁ navānupubbavihārachaḷabhiññāppabhede uttarimanussadhamme attanā samasamaṭṭhapanatthāya bhagavatā vuttaṁ kassapasaṁyutte āgataṁ pāḷimimaṁ peyyālamukhena ādiggahaṇena ca saṅkhipitvā dassento āha ‘‘ahaṁ bhikkhave’’tiādi.",
  "tika-vin01t10:180_0": "Tattha yāvade ākaṅkhāmīti yāvadeva icchāmīti attho.",
  "tika-vin01t10:180_1": "Tatoyeva hi majjhimagaṇṭhipade cūḷagaṇṭhipade ca ‘‘yāvadeti yāvadevāti vuttaṁ hotī’’ti likhitaṁ.",
  "tika-vin01t10:180_2": "Saṁyuttanikāyaṭṭhakathāyampi ‘‘yāvade ākaṅkhāmīti yāvadeva icchāmī’’ti attho vutto.",
  "tika-vin01t10:180_3": "Tathā hi tattha līnatthapakāsaniyaṁ ācariyadhammapālatthereneva vuttaṁ ‘‘yāvadevāti iminā samānatthaṁ yāvadeti idaṁ pada’’nti.",
  "tika-vin01t10:180_4": "Potthakesu pana katthaci ‘‘yāvadevā’’ti ayameva pāṭho dissati.",
  "tika-vin01t10:180_5": "Yāni pana ito paraṁ ‘‘vivicceva kāmehī’’tiādinā nayena cattāri rūpāvacarakiriyajhānāni,",
  "tika-vin01t10:180_6": "‘‘sabbaso rūpasaññānaṁ samatikkamā’’tiādinā nayena catasso arūpasamāpattiyo,",
  "tika-vin01t10:180_7": "‘‘sabbaso nevasaññānāsaññāyatanaṁ samatikkamma saññāvedayitanirodha’’ntiādinā nayena nirodhasamāpatti,",
  "tika-vin01t10:180_8": "‘‘anekavihitaṁ iddhividha’’ntiādinā nayena abhiññā ca vuttā. Tattha yaṁ vattabbaṁ siyā,",
  "tika-vin01t10:180_9": "taṁ anupadavaṇṇanāya ceva bhāvanāvidhānena ca saddhiṁ visuddhimagge (visuddhi. 1.69-70) sabbaso vitthāritaṁ.",
  "tika-vin01t10:180_10": "Idhāpi ca verañjakaṇḍe cattāri rūpāvacarajhānāni tisso ca vijjā āvi bhavissanti, tasmā tattha yaṁ vattabbaṁ, taṁ tattheva vaṇṇayissāma.",
  "tika-vin01t10:181_0": "Navānupubbavihārachaḷabhiññāppabhedeti ettha navānupubbavihārā nāma anupaṭipāṭiyā samāpajjitabbabhāvato evaṁsaññitā nirodhasamāpattiyā saha aṭṭha samāpattiyo.",
  "tika-vin01t10:181_1": "Chaḷabhiññā nāma āsavakkhayañāṇena saddhiṁ pañcābhiññāyoti evaṁ lokiyalokuttarabhedā sabbā abhiññāyo.",
  "tika-vin01t10:181_2": "Uttarimanussadhammeti uttarimanussānaṁ jhāyīnañceva ariyānañca dhammo uttarimanussadhammo.",
  "tika-vin01t10:181_3": "Atha vā uttari manussadhammāti uttarimanussadhammo,",
  "tika-vin01t10:181_4": "manussadhammo nāma dasakusalakammapathadhammo.",
  "tika-vin01t10:181_5": "So hi vinā bhāvanāmanasikārena pakatiyāva manussehi nibbattetabbato manussattabhāvāvahato vā ‘‘manussadhammo’’ti vuccati,",
  "tika-vin01t10:181_6": "tato uttari pana jhānādīni ‘‘uttarimanussadhammo’’ti veditabbāni.",
  "tika-vin01t10:181_7": "Attanā samasamaṭṭhapanenāti ahaṁ yattakaṁ kālaṁ yattake vā samāpattivihāre abhiññāyo ca vaḷañjemi,",
  "tika-vin01t10:181_8": "tathā kassapopīti evaṁ yathāvuttauttarimanussadhamme attanā samasamaṁ katvā ṭhapanena.",
  "tika-vin01t10:181_9": "Idañca navānupubbavihārachaḷabhiññādibhāvasāmaññena pasaṁsāmattaṁ vuttanti daṭṭhabbaṁ.",
  "tika-vin01t10:181_10": "Na hi āyasmā mahākassapo bhagavā viya devasikaṁ catuvīsatikoṭisatasahassasaṅkhā samāpattiyo samāpajjati,",
  "tika-vin01t10:181_11": "yamakapāṭihāriyādivasena vā abhiññāyo vaḷañjeti.",
  "tika-vin01t10:181_12": "Ettha ca ‘‘uttarimanussadhamme attanā samasamaṭṭhapanenā’’ti idaṁ nidassanamattanti veditabbaṁ. Tathā hi –",
  "tika-vin01t10:182_0": "‘‘Ovada kassapa bhikkhū,",
  "tika-vin01t10:182_1": "karohi kassapa bhikkhūnaṁ dhammiṁ kathaṁ,",
  "tika-vin01t10:182_2": "ahaṁ vā kassapa bhikkhū ovadeyyaṁ tvaṁ vā,",
  "tika-vin01t10:182_3": "ahaṁ vā kassapa bhikkhūnaṁ dhammiṁ kathaṁ kareyyaṁ tvaṁ vā’’ti (saṁ. ni. 2.149).",
  "tika-vin01t10:183_0": "Evampi attanā samasamaṭṭhāne ṭhapetiyeva,",
  "tika-vin01t10:183_1": "tassa kimaññaṁ āṇaṇyaṁ bhavissati aññatra dhammavinayasaṅgāyanāti adhippāyo.",
  "tika-vin01t10:183_2": "Tattha ‘‘tassāti tassa anuggahassā’’ti majjhimagaṇṭhipade vuttaṁ.",
  "tika-vin01t10:183_3": "Tassa meti vā attho gahetabbo.",
  "tika-vin01t10:183_4": "Potthakesu hi katthaci ‘‘tassa me’’ti pāṭhoyeva dissati,",
  "tika-vin01t10:183_5": "dhammavinayasaṅgāyanaṁ ṭhapetvā aññaṁ kiṁ nāma tassa me āṇaṇyaṁ aṇaṇabhāvo bhavissatīti attho.",
  "tika-vin01t10:183_6": "‘‘Nanu maṁ bhagavā’’tiādinā vuttamevatthaṁ upamāvasena vibhāveti.",
  "tika-vin01t10:183_7": "Sakakavacaissariyānuppadānenāti ettha cīvarassa nidassanavasena kavacassa gahaṇaṁ kataṁ,",
  "tika-vin01t10:183_8": "samāpattiyā nidassanavasena issariyaṁ gahitaṁ.",
  "tika-vin01t10:183_9": "Kulavaṁsappatiṭṭhāpakanti kulavaṁsassa kulappaveṇiyā patiṭṭhāpakaṁ.",
  "tika-vin01t10:183_10": "‘‘Me saddhammavaṁsappatiṭṭhāpako’’ti niccasāpekkhattā samāso daṭṭhabbo,",
  "tika-vin01t10:183_11": "me saddhammavaṁsassa patiṭṭhāpako pavattakoti vuttaṁ hoti.",
  "tika-vin01t10:183_12": "Vuttavacanamanussaranto anuggahesīti cintayanto dhammavinayasaṅgāyanatthaṁ bhikkhūnaṁ ussāhaṁ janesīti sambandho,",
  "tika-vin01t10:183_13": "dhātubhājanadivase tattha sannipatitānaṁ bhikkhūnaṁ ussāhaṁ janesīti attho.",
  "tika-vin01t10:184_0": "Idāni yathāvuttamatthaṁ pāḷiyā vibhāvento āha ‘‘yathāhā’’tiādi.",
  "tika-vin01t10:184_1": "Tattha ekamidāhanti ettha idanti nipātamattaṁ.",
  "tika-vin01t10:184_2": "Ekaṁ samayanti ca bhummatthe upayogavacanaṁ, ekasmiṁ samayeti vuttaṁ hoti. Pāvāyāti pāvānagarato,",
  "tika-vin01t10:184_3": "tattha piṇḍāya caritvā kusināraṁ gamissāmīti addhānamaggappaṭipannoti vuttaṁ hoti.",
  "tika-vin01t10:184_4": "Addhānamaggoti ca dīghamaggo vuccati.",
  "tika-vin01t10:184_5": "Dīghapariyāyo hettha addhānasaddo.",
  "tika-vin01t10:184_6": "Mahatā bhikkhusaṅghena saddhinti guṇamahattenapi saṅkhyāmahattenapi mahatā.",
  "tika-vin01t10:184_7": "Bhikkhūnaṁ saṅghena bhikkhusaṅghena,",
  "tika-vin01t10:184_8": "samaṇagaṇena saddhiṁ ekatoti attho.",
  "tika-vin01t10:184_9": "‘‘Pañcamattehī’’tiādinā saṅkhyāmahattaṁ vibhāveti.",
  "tika-vin01t10:184_10": "Matta-saddo cettha pamāṇavacano ‘‘bhojane mattaññutā’’tiādīsu viya.",
  "tika-vin01t10:184_11": "Sabbaṁ subhaddakaṇḍaṁ vitthārato veditabbanti sabbaṁ subhaddakaṇḍaṁ idha ānetvā vitthārato dassetabbanti adhippāyo.",
  "tika-vin01t10:185_0": "‘‘Tato paranti tato bhikkhūnaṁ ussāhajananato para’’nti ācariyadhammapālattherena vuttaṁ.",
  "tika-vin01t10:185_1": "Mahāgaṇṭhipade pana ‘‘tato paranti subhaddakaṇḍato para’’nti vuttaṁ.",
  "tika-vin01t10:185_2": "Idamevettha sārato paccetabbanti no takko.",
  "tika-vin01t10:185_3": "Ayameva hi ussāhajananappakāro, yadidaṁ ‘‘handa mayaṁ, āvuso,",
  "tika-vin01t10:185_4": "dhammañca vinayañca saṅgāyeyyāma, pure adhammo dippatī’’tiādi,",
  "tika-vin01t10:185_5": "tasmā ussāhajananato paranti na vattabbaṁ heṭṭhā ussāhajananappakārassa pāḷiyaṁ avuttattā. Ayañhettha pāḷikkamo –",
  "tika-vin01t10:186_0": "‘‘Atha kho āyasmā mahākassapo bhikkhū āmantesi, ekamidāhaṁ, āvuso,",
  "tika-vin01t10:186_1": "samayaṁ pāvāya kusināraṁ addhānamaggappaṭipanno mahatā bhikkhusaṅghena saddhiṁ pañcamattehi bhikkhusatehi. Atha khvāhaṁ, āvuso,",
  "tika-vin01t10:186_2": "maggā okkamma aññatarasmiṁ rukkhamūle nisīdiṁ.",
  "tika-vin01t10:187_0": "‘‘Tena kho pana samayena aññataro ājīvako kusinārāya mandāravapupphaṁ gahetvā pāvaṁ addhānamaggappaṭipanno hoti. Addasaṁ kho ahaṁ, āvuso,",
  "tika-vin01t10:187_1": "taṁ ājīvakaṁ dūratova āgacchantaṁ,",
  "tika-vin01t10:187_2": "disvāna taṁ ājīvakaṁ etadavocaṁ ‘apāvuso, amhākaṁ satthāraṁ jānāsī’ti ? ‘Āma, āvuso, jānāmi.",
  "tika-vin01t10:187_3": "Ajja sattāhaparinibbuto samaṇo gotamo,",
  "tika-vin01t10:187_4": "tato me idaṁ mandāravapupphaṁ gahitanti. Tatrāvuso, ye te bhikkhū avītarāgā,",
  "tika-vin01t10:187_5": "appekacce bāhā paggayha kandanti,",
  "tika-vin01t10:187_6": "chinnapātaṁ papatanti āvaṭṭanti vivaṭṭanti,",
  "tika-vin01t10:187_7": "‘atikhippaṁ bhagavā parinibbuto,",
  "tika-vin01t10:187_8": "atikhippaṁ sugato parinibbuto,",
  "tika-vin01t10:187_9": "atikhippaṁ cakkhuṁ loke antarahita’nti. Ye pana te bhikkhū vītarāgā,",
  "tika-vin01t10:187_10": "te satā sampajānā adhivāsenti ‘aniccā saṅkhārā, taṁ kutettha labbhā’’’ti.",
  "tika-vin01t10:188_0": "‘‘Atha khvāhaṁ, āvuso,",
  "tika-vin01t10:188_1": "te bhikkhū etadavocaṁ – ‘alaṁ, āvuso, mā socittha mā paridevittha, nanvetaṁ, āvuso,",
  "tika-vin01t10:188_2": "bhagavatā paṭikacceva akkhātaṁ ‘sabbeheva piyehi manāpehi nānābhāvo vinābhāvo aññathābhāvo. Taṁ kutettha, āvuso, labbhā,",
  "tika-vin01t10:188_3": "yaṁ taṁ jātaṁ bhūtaṁ saṅkhataṁ palokadhammaṁ,",
  "tika-vin01t10:188_4": "taṁ vata mā palujjī’ti netaṁ ṭhānaṁ vijjatī’’ti.",
  "tika-vin01t10:189_0": "‘‘Tena kho pana samayena, āvuso,",
  "tika-vin01t10:189_1": "subhaddo nāma vuḍḍhapabbajito tassaṁ parisāyaṁ nisinno hoti.",
  "tika-vin01t10:189_2": "Atha kho āvuso subhaddo vuḍḍhapabbajito te bhikkhū etadavoca ‘alaṁ, āvuso, mā socittha mā paridevittha,",
  "tika-vin01t10:189_3": "sumuttā mayaṁ tena mahāsamaṇena,",
  "tika-vin01t10:189_4": "upaddutā ca mayaṁ homa’ ‘idaṁ vo kappati, idaṁ vo na kappatī’ti,",
  "tika-vin01t10:189_5": "‘idāni pana mayaṁ yaṁ icchissāma, taṁ karissāma, yaṁ na icchissāma, na taṁ karissāmā’ti.",
  "tika-vin01t10:189_6": "Handa mayaṁ āvuso dhammañca vinayañca saṅgāyeyyāma, pure adhammo dippati, dhammo paṭibāhīyati, avinayo pure dippati, vinayo paṭibāhīyati,",
  "tika-vin01t10:189_7": "pure adhammavādino balavanto honti, dhammavādino dubbalā honti,",
  "tika-vin01t10:189_8": "pure avinayavādino balavanto honti,",
  "tika-vin01t10:189_9": "vinayavādino dubbalā hontī’’ti.",
  "tika-vin01t10:190_0": "‘‘‘Tena hi, bhante, thero bhikkhū uccinatū’ti.",
  "tika-vin01t10:190_1": "Atha kho āyasmā mahākassapo ekenūnapañcaarahantasatāni uccini.",
  "tika-vin01t10:190_2": "Bhikkhū āyasmantaṁ mahākassapaṁ etadavocuṁ ‘ayaṁ, bhante,",
  "tika-vin01t10:190_3": "āyasmā ānando kiñcāpi sekkho,",
  "tika-vin01t10:190_4": "abhabbo chandā dosā mohā bhayā agatiṁ gantuṁ,",
  "tika-vin01t10:190_5": "bahu cānena bhagavato santike dhammo ca vinayo ca pariyatto. Tena hi, bhante,",
  "tika-vin01t10:190_6": "thero āyasmantampi ānandaṁ uccinatū’’’tiādi (cūḷava. 437).",
  "tika-vin01t10:191_0": "Tasmā tato paranti ettha subhaddakaṇḍato paranti evamattho daṭṭhabbo.",
  "tika-vin01t10:191_1": "‘‘Sabbaṁ subhaddakaṇḍaṁ vitthārato veditabba’’nti hi iminā ‘‘yaṁ na icchissāma,",
  "tika-vin01t10:191_2": "na taṁ karissāmā’’ti etaṁ pariyantaṁ subhaddakaṇḍapāḷiṁ dassetvā idāni avasesaṁ ussāhajananappakārappavattaṁ pāḷimeva dassento ‘‘handa mayaṁ āvuso’’tiādimāha.",
  "tika-vin01t10:192_0": "Tattha pure adhammo dippatīti ettha adhammo nāma dasakusalakammapathadhammapaṭipakkhabhūto adhammo.",
  "tika-vin01t10:192_1": "Pure dippatīti api nāma dippati.",
  "tika-vin01t10:192_2": "Atha vā yāva adhammo dhammaṁ paṭibāhituṁ samattho hoti, tato puretaramevāti attho.",
  "tika-vin01t10:192_3": "Āsanne hi anāgate ayaṁ puresaddo. Dippatīti dippissati.",
  "tika-vin01t10:192_4": "Pure-saddayogena hi anāgatatthe ayaṁ vattamānapayogo yathā ‘‘purā vassati devo’’ti.",
  "tika-vin01t10:192_5": "Keci panettha evaṁ vaṇṇayanti ‘‘pureti pacchā anāgate yathā addhānaṁ gacchantassa gantabbamaggo ‘pure’ti vuccati, tathā idha daṭṭhabba’’nti.",
  "tika-vin01t10:192_6": "Avinayoti pahānavinayasaṁvaravinayānaṁ paṭipakkhabhūto avinayo.",
  "tika-vin01t10:192_7": "‘‘Vinayavādino dubbalā hontī’’ti evaṁ iti-saddopi ettha daṭṭhabbo,",
  "tika-vin01t10:192_8": "‘‘tato paraṁ āhā’’ti iminā sambandho.",
  "tika-vin01t10:192_9": "Potthakesu pana katthaci iti-saddo na dissati,",
  "tika-vin01t10:192_10": "pāḷiyaṁ pana dīghanikāyaṭṭhakathāyañca attheva iti-saddo.",
  "tika-vin01t10:193_0": "Tena hīti uyyojanatthe nipāto.",
  "tika-vin01t10:193_1": "Uccinane uyyojentā hi taṁ mahākassapattheraṁ evamāhaṁsu.",
  "tika-vin01t10:193_2": "Bhikkhū uccinatūti saṅgītiyā anurūpe bhikkhū uccinitvā gaṇhātūti attho.",
  "tika-vin01t10:193_3": "‘‘Sakalanavaṅga…pe… pariggahesī’’ti etena sukkhavipassakakhīṇāsavapariyantānaṁ yathāvuttapuggalānaṁ satipi āgamādhigamasabbhāve saha paṭisambhidāhi tevijjādiguṇayuttānaṁ āgamādhigamasampattiyā ukkaṁsagatattā saṅgītiyā bahūpakārataṁ dasseti.",
  "tika-vin01t10:193_4": "Tattha sakalanavaṅgasatthusāsanapariyattidhareti sakalaṁ suttageyyādi navaṅgaṁ ettha,",
  "tika-vin01t10:193_5": "etassa vā atthīti sakalanavaṅgaṁ, satthusāsanaṁ.",
  "tika-vin01t10:193_6": "Atthakāmena pariyāpuṇitabbato diṭṭhadhammikādipurisattapariyattabhāvato ca pariyattīti tīṇi piṭakāni vuccanti,",
  "tika-vin01t10:193_7": "taṁ sakalanavaṅgasatthusāsanasaṅkhātaṁ pariyattiṁ dhārentīti sakalanavaṅgasatthusāsanapariyattidharā, tādiseti attho.",
  "tika-vin01t10:193_8": "Bahūnaṁ nānappakārānaṁ kilesānaṁ sakkāyadiṭṭhiyā ca avihatattā tā janenti, tāhi vā janitāti puthujjanā.",
  "tika-vin01t10:193_9": "Duvidhā puthujjanā andhaputhujjanā kalyāṇaputhujjanāti.",
  "tika-vin01t10:193_10": "Tattha yesaṁ khandhadhātuāyatanādīsu uggahaparipucchāsavanadhāraṇapaccavekkhaṇāni natthi, te andhaputhujjanā. Yesaṁ tāni atthi, te kalyāṇaputhujjanā.",
  "tika-vin01t10:193_11": "Te idha ‘‘puthujjanā’’ti adhippetā.",
  "tika-vin01t10:193_12": "Samathabhāvanāsinehābhāvena sukkhā lūkhā asiniddhā vipassanā etesanti sukkhavipassakā.",
  "tika-vin01t10:194_0": "Tipiṭakasabbapariyattippabhedadhareti tiṇṇaṁ piṭakānaṁ samāhāro tipiṭakaṁ,",
  "tika-vin01t10:194_1": "tipiṭakasaṅkhātaṁ navaṅgādivasena anekadhā bhinnaṁ sabbapariyattippabhedaṁ dhārentīti tipiṭakasabbapariyattippabhedadharā, tādiseti attho.",
  "tika-vin01t10:194_2": "Anu anu taṁsamaṅgīnaṁ bhāveti vaḍḍhetīti anubhāvo, anubhāvo eva ānubhāvo, pabhāvo.",
  "tika-vin01t10:194_3": "Mahanto ānubhāvo yesaṁ te mahānubhāvā.",
  "tika-vin01t10:194_4": "Tevijjādibhedeti tisso vijjāyeva tevijjā,",
  "tika-vin01t10:194_5": "tā ādi yesaṁ chaḷabhiññādīnaṁ te tevijjādayo,",
  "tika-vin01t10:194_6": "te bhedā anekappakārā bhinnā etesanti tevijjādibhedā, khīṇāsavā, tādiseti attho.",
  "tika-vin01t10:194_7": "Atha vā tisso vijjā etassa atthīti tevijjo,",
  "tika-vin01t10:194_8": "so ādi yesaṁ chaḷabhiññādīnaṁ te tevijjādayo,",
  "tika-vin01t10:194_9": "te bhedā yesaṁ khīṇāsavānaṁ te tevijjādibhedā, tādiseti attho.",
  "tika-vin01t10:194_10": "Ye sandhāya idaṁ vuttanti ye bhikkhū sandhāya idaṁ ‘‘atha kho āyasmā’’tiādivacanaṁ saṅgītikkhandhake (cūḷava. 437) vuttanti attho.",
  "tika-vin01t10:195_0": "Kissa panāti kasmā pana. Sikkhatīti sekkho, atha vā sikkhanaṁ sikkhā, sāyeva tassa sīlanti sekkho.",
  "tika-vin01t10:195_1": "So hi apariyositasikkhattā ca tadadhimuttattā ca ekantena sikkhanasīlo na asekkho viya pariniṭṭhitasikkho tattha paṭipassaddhussāho,",
  "tika-vin01t10:195_2": "nāpi vissaṭṭhasikkho pacurajano viya tattha anadhimutto.",
  "tika-vin01t10:195_3": "Atha vā ariyāya jātiyā tīsu sikkhāsu jāto, tattha vā bhavoti sekkho.",
  "tika-vin01t10:195_4": "Atha vā ikkhati etāyāti ikkhā, maggaphalasammādiṭṭhi. Saha ikkhāyāti sekkho.",
  "tika-vin01t10:195_5": "Uparimaggattayakiccassa apariyositattā saha karaṇīyenāti sakaraṇīyo. Assāti anena.",
  "tika-vin01t10:195_6": "Asammukhā paṭiggahitaṁ nāma natthīti nanu ca –",
  "tika-vin01t10:196_0": "‘‘Dvāsīti buddhato gaṇhiṁ, dve sahassāni bhikkhuto;",
  "tika-vin01t10:197_0": "Caturāsīti sahassāni, ye me dhammā pavattino’’ti. (theragā. 1027) –",
  "tika-vin01t10:198_0": "Vuttattā kathametaṁ yujjatīti?",
  "tika-vin01t10:198_1": "Dve sahassāni bhikkhutoti vuttampi bhagavato santike paṭiggahitamevāti katvā vuttanti nāyaṁ virodho. Bahukārattāti bahuupakārattā.",
  "tika-vin01t10:198_2": "Upakāravacano hettha kārasaddo. Assāti bhaveyya.",
  "tika-vin01t10:199_0": "Ativiya vissatthoti ativiya vissāsiko. Nanti ānandattheraṁ,",
  "tika-vin01t10:199_1": "‘‘ovadatī’’ti iminā sambandho.",
  "tika-vin01t10:199_2": "Ānandattherassa yebhuyyena navakāya parisāya vibbhamanena mahākassapatthero evamāha ‘‘na vāyaṁ kumārako mattamaññāsī’’ti.",
  "tika-vin01t10:199_3": "Tathā hi parinibbute satthari mahākassapatthero satthuparinibbāne sannipatitassa bhikkhusaṅghassa majjhe nisīditvā dhammavinayasaṅgāyanatthaṁ pañcasate bhikkhū uccinitvā ‘‘āvuso,",
  "tika-vin01t10:199_4": "rājagahe vassaṁ vasantā dhammavinayaṁ saṅgāyeyyāma,",
  "tika-vin01t10:199_5": "tumhe pure vassūpanāyikāya attano attano palibodhaṁ pacchinditvā rājagahe sannipatathā’’ti vatvā attanā rājagahaṁ gato.",
  "tika-vin01t10:199_6": "Ānandattheropi bhagavato pattacīvaramādāya mahājanaṁ saññāpento sāvatthiṁ gantvā tato nikkhamma rājagahaṁ gacchanto dakkhiṇagirismiṁ cārikaṁ cari.",
  "tika-vin01t10:199_7": "Tasmiṁ samaye ānandattherassa tiṁsamattā saddhivihārikā yebhuyyena kumārabhūtā ekavassikaduvassikabhikkhū ceva anupasampannā ca vibbhamiṁsu. Kasmā panete pabbajitā, kasmā vibbhamiṁsūti?",
  "tika-vin01t10:199_8": "Tesaṁ kira mātāpitaro cintesuṁ ‘‘ānandatthero satthuvissāsiko aṭṭha vare yācitvā upaṭṭhahati,",
  "tika-vin01t10:199_9": "icchiticchitaṭṭhānaṁ satthāraṁ gahetvā gantuṁ sakkoti,",
  "tika-vin01t10:199_10": "amhākaṁ dārake etassa santike pabbājessāma,",
  "tika-vin01t10:199_11": "so satthāraṁ gahetvā āgamissati,",
  "tika-vin01t10:199_12": "tasmiṁ āgate mayaṁ mahāsakkāraṁ kātuṁ labhissāmā’’ti iminā tāva kāraṇena nesaṁ ñātakā te pabbājesuṁ.",
  "tika-vin01t10:199_13": "Satthari pana parinibbute tesaṁ sā patthanā upacchinnā,",
  "tika-vin01t10:199_14": "atha ne ekadivaseneva uppabbājesuṁ.",
  "tika-vin01t10:200_0": "Atha ānandattheraṁ dakkhiṇagirismiṁ cārikaṁ caritvā rājagahamāgataṁ disvā mahākassapatthero evamāha ‘‘na vāyaṁ kumārako mattamaññāsī’’ti. Vuttañhetaṁ kassapasaṁyutte –",
  "tika-vin01t10:201_0": "‘‘Atha kiñcarahi tvaṁ, āvuso ānanda,",
  "tika-vin01t10:201_1": "imehi navehi bhikkhūhi indriyesu aguttadvārehi bhojane amattaññūhi jāgariyaṁ ananuyuttehi saddhiṁ cārikaṁ carasi, sassaghātaṁ maññe carasi, kulūpaghātaṁ maññe carasi, olujjati kho te, āvuso ānanda, parisā,",
  "tika-vin01t10:201_2": "palujjanti kho te āvuso navappāyā,",
  "tika-vin01t10:201_3": "na vāyaṁ kumārako mattamaññāsīti.",
  "tika-vin01t10:202_0": "‘‘Api me bhante kassapa sirasmiṁ palitāni jātāni,",
  "tika-vin01t10:202_1": "atha ca pana mayaṁ ajjāpi āyasmato mahākassapassa kumārakavādā na muccāmāti. Tathā hi pana tvaṁ, āvuso ānanda,",
  "tika-vin01t10:202_2": "imehi navehi bhikkhūhi indriyesu aguttadvārehi bhojane amattaññūhi jāgariyaṁ ananuyuttehi saddhiṁ cārikaṁ carasi, sassaghātaṁ maññe carasi, kulūpaghātaṁ maññe carasi, olujjati kho te, āvuso ānanda, parisā,",
  "tika-vin01t10:202_3": "palujjanti kho te āvuso navappāyā,",
  "tika-vin01t10:202_4": "na vāyaṁ kumārako mattamaññāsī’’ti (saṁ. ni. 2.154).",
  "tika-vin01t10:203_0": "Tattha (saṁ. ni. aṭṭha.",
  "tika-vin01t10:203_1": "2.2.154) sassaghātaṁ maññecarasīti sassaṁ ghātento viya āhiṇḍasi.",
  "tika-vin01t10:203_2": "Kulūpaghātaṁ maññe carasīti kulāni upaghātento viya hananto viya āhananto viya āhiṇḍasi.",
  "tika-vin01t10:203_3": "Olujjatīti palujjati bhijjati.",
  "tika-vin01t10:203_4": "Palujjanti kho te āvuso navappāyāti, āvuso,",
  "tika-vin01t10:203_5": "evaṁ ete tuyhaṁ pāyena yebhuyyena navakā ekavassikaduvassikadaharā ceva sāmaṇerā ca palujjanti.",
  "tika-vin01t10:203_6": "Na vāyaṁ kumārako mattamaññāsīti ayaṁ kumārako attano pamāṇaṁ na vata jānātīti theraṁ tajjento āha.",
  "tika-vin01t10:203_7": "Kumārakavādā na muccāmāti kumārakavādato na muccāma.",
  "tika-vin01t10:203_8": "Tathā hi pana tvanti idamassa evaṁ vattabbatāya kāraṇadassanatthaṁ vuttaṁ.",
  "tika-vin01t10:203_9": "Ayañhettha adhippāyo – yasmā tvaṁ imehi navakehi bhikkhūhi indriyasaṁvararahitehi saddhiṁ vicarasi,",
  "tika-vin01t10:203_10": "tasmā kumārakehi saddhiṁ caranto ‘‘kumārako’’ti vattabbataṁ arahasīti.",
  "tika-vin01t10:204_0": "‘‘Na vāyaṁ kumārako mattamaññāsī’’ti ettha vā-saddo padapūraṇe.",
  "tika-vin01t10:204_1": "Vā-saddo hi upamānasamuccayasaṁsayavavassaggapadapūraṇavikappādīsu bahūsu atthesu dissati.",
  "tika-vin01t10:204_2": "Tathā hesa ‘‘paṇḍito vāpi tena so’’tiādīsu (dha. pa. 63) upamāne dissati, sadisabhāveti attho.",
  "tika-vin01t10:204_3": "‘‘Taṁ vāpi dhīrā muni vedayantī’’tiādīsu (su. ni. 213) samuccaye.",
  "tika-vin01t10:204_4": "‘‘Ke vā ime kassa vā’’tiādīsu (pārā. 296) saṁsaye.",
  "tika-vin01t10:204_5": "‘‘Ayaṁ vā imesaṁ samaṇabrāhmaṇānaṁ sabbabālo sabbamūḷho’’tiādīsu (dī. ni. 1.181) vavassagge. ‘‘Ye hi keci, bhikkhave,",
  "tika-vin01t10:204_6": "samaṇā vā brāhmaṇā vā’’tiādīsu (ma. ni. 1.170; saṁ. ni. 2.13) vikappeti.",
  "tika-vin01t10:204_7": "Idha pana padapūraṇe daṭṭhabbo.",
  "tika-vin01t10:204_8": "Teneva ca ācariyadhammapālattherena vuttaṁ ‘‘vāsaddassa atthuddhāraṁ karontena ‘na vāyaṁ kumārako mattamaññāsī’tiādīsu (saṁ. ni. 2.154) padapūraṇe’’ti. Aṭṭhakathāyampi (saṁ. ni. aṭṭha.",
  "tika-vin01t10:204_9": "2.2.154) ettakameva vuttaṁ ‘‘na vāyaṁ kumārako mattamaññāsīti ayaṁ kumārako attano pamāṇaṁ na vata jānātīti theraṁ tajjento āhā’’ti.",
  "tika-vin01t10:204_10": "Etthāpi vatāti vacanasiliṭṭhatāya vuttaṁ.",
  "tika-vin01t10:204_11": "Yaṁ panettha kenaci vuttaṁ ‘‘na vāyanti ettha vāti vibhāsā,",
  "tika-vin01t10:204_12": "aññāsipi na aññāsipīti attho’’ti .",
  "tika-vin01t10:204_13": "Taṁ tassa matimattanti daṭṭhabbaṁ.",
  "tika-vin01t10:204_14": "Na hettha ayamattho sambhavati,",
  "tika-vin01t10:204_15": "tasmā attano pamāṇaṁ nāññāsīti evamattho veditabbo. Tatrāti evaṁ sati.",
  "tika-vin01t10:204_16": "Chandāgamanaṁ viyāti ettha chandā āgamanaṁ viyāti padacchedo kātabbo,",
  "tika-vin01t10:204_17": "chandena āgamanaṁ pavattanaṁ viyāti attho,",
  "tika-vin01t10:204_18": "chandena akattabbakaraṇaṁ viyāti vuttaṁ hoti.",
  "tika-vin01t10:204_19": "Chandaṁ vā āgacchati sampayogavasenāti chandāgamanaṁ,",
  "tika-vin01t10:204_20": "tathā pavatto apāyagamanīyo akusalacittuppādo.",
  "tika-vin01t10:204_21": "Atha vā ananurūpaṁ gamanaṁ agamanaṁ,",
  "tika-vin01t10:204_22": "chandena agamanaṁ chandāgamanaṁ,",
  "tika-vin01t10:204_23": "chandena sinehena ananurūpaṁ gamanaṁ pavattanaṁ akattabbakaraṇaṁ viyāti vuttaṁ hoti.",
  "tika-vin01t10:204_24": "Asekkhapaṭisambhidāppatteti asekkhabhūtā paṭisambhidā asekkhapaṭisambhidā, taṁ patte,",
  "tika-vin01t10:204_25": "paṭiladdhaasekkhapaṭisambhideti attho. Anumatiyāti anuññāya, yācanāyāti vuttaṁ hoti.",
  "tika-vin01t10:205_0": "‘‘Kiñcāpi sekkho’’ti idaṁ na sekkhānaṁ agatigamanasabbhāvena vuttaṁ,",
  "tika-vin01t10:205_1": "asekkhānaṁyeva pana uccinitattāti daṭṭhabbaṁ.",
  "tika-vin01t10:205_2": "Paṭhamamaggeneva hi cattāri agatigamanāni pahīyanti, tasmā kiñcāpi sekkho,",
  "tika-vin01t10:205_3": "tathāpi thero āyasmantampi ānandaṁ uccinatūti evamettha sambandho veditabbo. Na pana kiñcāpi sekkho,",
  "tika-vin01t10:205_4": "tathāpi abhabbo agatiṁ gantunti yojetabbaṁ.",
  "tika-vin01t10:205_5": "‘‘Abhabbo’’tiādinā pana dhammasaṅgītiyā tassa arahabhāvaṁ dassentā vijjamāne guṇe kathenti. Tattha chandāti chandena, sinehenāti attho.",
  "tika-vin01t10:205_6": "Agatiṁ gantunti agantabbaṁ gantuṁ,",
  "tika-vin01t10:205_7": "akattabbaṁ kātunti vuttaṁ hoti.",
  "tika-vin01t10:205_8": "Imāni pana cattāri agatigamanāni bhaṇḍabhājanīye ca vinicchayaṭṭhāne ca labbhanti.",
  "tika-vin01t10:205_9": "Tattha bhaṇḍabhājanīye tāva attano bhārabhūtānaṁ bhikkhūnaṁ amanāpe bhaṇḍe sampatte taṁ parivattitvā manāpaṁ dento chandāgatiṁ gacchati nāma.",
  "tika-vin01t10:205_10": "Attano pana abhārabhūtānaṁ manāpe bhaṇḍe sampatte taṁ parivattitvā amanāpaṁ dento dosāgatiṁ gacchati nāma.",
  "tika-vin01t10:205_11": "Bhaṇḍesu bhājanīyavatthuñca ṭhitikañca ajānanto mohāgatiṁ gacchati nāma.",
  "tika-vin01t10:205_12": "Mukharānaṁ vā rājādinissitānaṁ vā ‘‘ime me amanāpe bhaṇḍe dinne anatthaṁ kareyyu’’nti bhayena parivattitvā manāpaṁ dento bhayāgatiṁ gacchati nāma. Yo pana evaṁ na gacchati,",
  "tika-vin01t10:205_13": "sabbesaṁ tulābhūto pamāṇabhūto majjhattova hutvā yaṁ yassa pāpuṇāti, tadeva tassa deti,",
  "tika-vin01t10:205_14": "ayaṁ catubbidhampi agatiṁ na gacchati nāma.",
  "tika-vin01t10:205_15": "Vinicchayaṭṭhāne pana attano bhārabhūtassa garukāpattiṁ lahukāpattiṁ katvā kathento chandāgatiṁ gacchati nāma.",
  "tika-vin01t10:205_16": "Itarassa lahukāpattiṁ garukāpattiṁ katvā kathento dosāgatiṁ gacchati nāma.",
  "tika-vin01t10:205_17": "Āpattivuṭṭhānaṁ pana samuccayakkhandhakañca ajānanto mohāgatiṁ gacchati nāma.",
  "tika-vin01t10:205_18": "Mukharassa vā rājapūjitassa vā ‘‘ayaṁ me garukaṁ katvā āpattiṁ kathentassa anatthampi kareyyā’’ti garukameva lahukāpattiṁ kathento bhayāgatiṁ gacchati nāma.",
  "tika-vin01t10:205_19": "Yo pana sabbesaṁ yathābhūtameva kathesi,",
  "tika-vin01t10:205_20": "ayaṁ catubbidhampi agatigamanaṁ na gacchati nāma.",
  "tika-vin01t10:205_21": "Theropi tādiso catunnampi agatigamanānaṁ paṭhamamaggeneva pahīnattā,",
  "tika-vin01t10:205_22": "tasmā saṅgāyanavasena dhammavinayavinicchaye sampatte chandādivasena aññathā akathetvā yathābhūtameva kathetīti vuttaṁ ‘‘abhabbo…pe… agatiṁ gantu’’nti. Pariyattoti adhīto, uggahitoti attho.",
  "tika-vin01t10:206_0": "Uccinitenāti uccinitvā gahitena.",
  "tika-vin01t10:206_1": "Etadahosīti etaṁ parivitakkanaṁ ahosi.",
  "tika-vin01t10:206_2": "Rājagahaṁ kho mahāgocaranti ettha ‘‘rājagahanti rājagahasāmantaṁ gahetvā vutta’’nti cūḷagaṇṭhipade majjhimagaṇṭhipade ca vuttaṁ. Gāvo caranti etthāti gocaro, gocaro viya gocaro, bhikkhācaraṇaṭṭhānaṁ. So mahanto assa, etthāti vā mahāgocaraṁ, rājagahaṁ.",
  "tika-vin01t10:206_3": "Thāvarakammanti ciraṭṭhāyikammaṁ.",
  "tika-vin01t10:206_4": "Visabhāgapuggalo subhaddasadiso.",
  "tika-vin01t10:206_5": "Ukkoṭeyyāti nivāreyyāti attho.",
  "tika-vin01t10:206_6": "Ñattidutiyena kammena sāvesīti –",
  "tika-vin01t10:207_0": "‘‘Suṇātu me, āvuso, saṅgho, yadi saṅghassa pattakallaṁ,",
  "tika-vin01t10:207_1": "saṅgho imāni pañca bhikkhusatāni sammanneyya ‘rājagahe vassaṁ vasantāni dhammañca vinayañca saṅgāyituṁ,",
  "tika-vin01t10:207_2": "na aññehi bhikkhūhi rājagahe vassaṁ vasitabba’nti, esā ñatti.",
  "tika-vin01t10:208_0": "‘‘Suṇātu me, āvuso, saṅgho,",
  "tika-vin01t10:208_1": "saṅgho imāni pañca bhikkhusatāni sammannati ‘rājagahe vassaṁ vasantāni dhammañca vinayañca saṅgāyituṁ,",
  "tika-vin01t10:208_2": "na aññehi bhikkhūhi rājagahe vassaṁ vasitabba’nti,",
  "tika-vin01t10:208_3": "yassāyasmato khamati imesaṁ pañcannaṁ bhikkhusatānaṁ sammuti ‘rājagahe vassaṁ vasantānaṁ dhammañca vinayañca saṅgāyituṁ,",
  "tika-vin01t10:208_4": "na aññehi bhikkhūhi rājagahe vassaṁ vasitabba’nti, so tuṇhassa. Yassa nakkhamati, so bhāseyya.",
  "tika-vin01t10:209_0": "‘‘Sammatāni saṅghena imāni pañca bhikkhusatāni ‘rājagahe vassaṁ vasantāni dhammañca vinayañca saṅgāyituṁ,",
  "tika-vin01t10:209_1": "na aññehi bhikkhūhi rājagahe vassaṁ vasitabba’nti, khamati saṅghassa, tasmā tuṇhī,",
  "tika-vin01t10:209_2": "evametaṁ dhārayāmī’’ti (cūḷava. 437) –",
  "tika-vin01t10:210_0": "Evaṁ ñattidutiyena kammena sāvesi.",
  "tika-vin01t10:210_1": "Idaṁ sandhāya vuttaṁ ‘‘taṁ saṅgītikkhandhake vuttanayeneva ñātabba’’nti.",
  "tika-vin01t10:211_0": "Ayaṁ pana kammavācā tathāgatassa parinibbānato ekavīsatime divase katā.",
  "tika-vin01t10:211_1": "Vuttañhetaṁ dīghanikāyaṭṭhakathāyaṁ (dī. ni. aṭṭha.",
  "tika-vin01t10:211_2": "1.paṭhamasaṅgītikathā) ‘‘ayaṁ pana kammavācā tathāgatassa parinibbānato ekavīsatime divase katā.",
  "tika-vin01t10:211_3": "Bhagavā hi visākhapuṇṇamāyaṁ paccūsasamaye parinibbuto,",
  "tika-vin01t10:211_4": "athassa sattāhaṁ suvaṇṇavaṇṇaṁ sarīraṁ gandhamālādīhi pūjayiṁsu.",
  "tika-vin01t10:211_5": "Evaṁ sattāhaṁ sādhukīḷanadivasā nāma ahesuṁ.",
  "tika-vin01t10:211_6": "Tato sattāhaṁ citakāya agginā jhāyi,",
  "tika-vin01t10:211_7": "sattāhaṁ sattipañjaraṁ katvā santhāgārasālāyaṁ dhātupūjaṁ kariṁsūti ekavīsati divasā gatā.",
  "tika-vin01t10:211_8": "Jeṭṭhamūlasukkapakkhapañcamiyaṁ pana dhātuyo bhājayiṁsu.",
  "tika-vin01t10:211_9": "Etasmiṁ dhātubhājanadivase sannipatitassa mahābhikkhusaṅghassa subhaddena vuḍḍhapabbajitena kataṁ anācāraṁ ārocetvā vuttanayeneva bhikkhū uccinitvā ayaṁ kammavācā katā.",
  "tika-vin01t10:211_10": "Imañca pana kammavācaṁ katvā thero bhikkhū āmantesi ‘āvuso idāni tumhākaṁ cattālīsadivasā okāso,",
  "tika-vin01t10:211_11": "tato paraṁ ayaṁ nāma no palibodho atthīti vattuṁ na labbhā,",
  "tika-vin01t10:211_12": "tasmā etthantare yassa rogapalibodho vā ācariyupajjhāyapalibodho vā mātāpitupalibodho vā atthi,",
  "tika-vin01t10:211_13": "pattaṁ vā pana pacitabbaṁ cīvaraṁ vā kātabbaṁ,",
  "tika-vin01t10:211_14": "so taṁ palibodhaṁ chinditvā karaṇīyaṁ karotū’ti.",
  "tika-vin01t10:211_15": "Evañca pana vatvā thero attano pañcasatāya parisāya parivuto rājagahaṁ gato,",
  "tika-vin01t10:211_16": "aññepi mahātherā attano attano parivāraṁ gahetvā sokasallasamappitaṁ mahājanaṁ assāsetukāmā taṁ taṁ disaṁ pakkantā.",
  "tika-vin01t10:211_17": "Puṇṇatthero pana sattasatabhikkhuparivāro ‘tathāgatassa parinibbānaṭṭhānaṁ āgatāgataṁ mahājanaṁ assāsessāmī’ti kusinārāyameva aṭṭhāsi.",
  "tika-vin01t10:211_18": "Āyasmā ānando yathā pubbe aparinibbutassa,",
  "tika-vin01t10:211_19": "evaṁ parinibbutassapi bhagavato sayameva pattacīvaramādāya pañcahi bhikkhusatehi saddhiṁ yena sāvatthi tena cārikaṁ pakkāmi.",
  "tika-vin01t10:211_20": "Gacchato panassa parivārā bhikkhū gaṇanapathaṁ vītivattā’’ti.",
  "tika-vin01t10:211_21": "Tasmā tathāgatassa parinibbānato tīsu sattāhesu atikkantesu ekavīsatime divase imaṁ kammavācaṁ sāvetvā thero rājagahaṁ pakkantoti veditabbaṁ.",
  "tika-vin01t10:212_0": "Yadi evaṁ kasmā pana idha maṅgalasuttaṭṭhakathāyañca (khu. pā. aṭṭha.",
  "tika-vin01t10:212_1": "5.paṭhamamahāsaṅgītikathā) ‘‘sattasu sādhukīḷanadivasesu sattasu ca dhātupūjādivasesu vītivattesū’’ti vuttaṁ?",
  "tika-vin01t10:212_2": "Sattasu dhātupūjādivasesu gahitesu tadavinābhāvato majjhe citakāya jhāpanasattāhampi gahitamevāti katvā visuṁ na vuttaṁ viya dissati.",
  "tika-vin01t10:212_3": "Yadi evaṁ atha kasmā ‘‘aḍḍhamāso atikkanto,",
  "tika-vin01t10:212_4": "diyaḍḍhamāso seso’’ti ca vuttanti? Nāyaṁ doso.",
  "tika-vin01t10:212_5": "Appakañhi ūnamadhikaṁ vā gaṇanūpagaṁ na hoti,",
  "tika-vin01t10:212_6": "tasmā samudāyo appakena adhikopi anadhiko viya hotīti katvā aḍḍhamāsato adhikepi pañca divase ‘‘aḍḍhamāso atikkanto’’ti vuttaṁ ‘‘dvāsītikhandhakavattānaṁ katthaci asītikhandhakavattānī’’ti vacanaṁ viya.",
  "tika-vin01t10:212_7": "Tathā appakena ūnopi ca samudāyo anūno viya hotīti katvā ‘‘diyaḍḍhamāsato ūnepi pañca divase diyaḍḍhamāso seso’’ti ca vuttaṁ.",
  "tika-vin01t10:212_8": "Satipaṭṭhānavibhaṅgaṭṭhakathāyañhi (vibha. aṭṭha.",
  "tika-vin01t10:212_9": "356) chamāsato ūnepi aḍḍhamāse ‘‘cha māse sajjhāyo kātabbo’’ti vuttavacanaṁ viya.",
  "tika-vin01t10:212_10": "Tattha hi tacapañcakādīsu catūsu pañcakesu dvīsu ca chakkesu ekekasmiṁ anulomato pañcāhaṁ, paṭilomato pañcāhaṁ, anulomapaṭilomato pañcāhaṁ,",
  "tika-vin01t10:212_11": "tathā purimapurimehi pañcakachakkehi saddhiṁ anulomato pañcāhaṁ, paṭilomato pañcāhaṁ,",
  "tika-vin01t10:212_12": "anulomapaṭilomato pañcāhanti evaṁ visuṁ tipañcāhaṁ ekato tipañcāhañca sajjhāyaṁ katvā chamāsaṁ sajjhāyo kātabboti vacanaṁ viya.",
  "tika-vin01t10:212_13": "Tattha hi vakkapañcakādīsu tīsu pañcakesu dvīsu ca chakkesu visuṁ heṭṭhimehi ekato ca sajjhāye pañcannaṁ pañcannaṁ pañcakānaṁ vasena pañcamāsaparipuṇṇā labbhanti,",
  "tika-vin01t10:212_14": "tacapañcake pana visuṁ tipañcāhamevāti aḍḍhamāsoyeveko labbhatīti aḍḍhamāsādhikapañcamāsā labbhanti.",
  "tika-vin01t10:213_0": "Evaṁ sati yathā tattha aḍḍhamāse ūnepi māsaparicchedena paricchijjamāne sajjhāye cha māsā paricchedakā hontīti paricchijjamānassa sajjhāyassa sattamāsādimāsantaragamananivāraṇatthaṁ chamāsaggahaṇaṁ kataṁ,",
  "tika-vin01t10:213_1": "na sakalachamāse sajjhāyappavattidassanatthaṁ,",
  "tika-vin01t10:213_2": "evamidhāpi māsavasena kāle paricchijjamāne ūnepi pañcadivase diyaḍḍhamāso paricchedako hotīti paricchijjamānassa kālassa dvimāsādimāsantaragamananivāraṇatthaṁ ‘‘diyaḍḍhamāso seso’’ti diyaḍḍhamāsaggahaṇaṁ katanti evamettha attho gahetabbo.",
  "tika-vin01t10:213_3": "Aññathā ca aṭṭhakathāvacanānaṁ aññamaññavirodho āpajjati.",
  "tika-vin01t10:213_4": "Ekāhameva vā bhagavato sarīraṁ citakāya jhāyīti khuddakabhāṇakānaṁ adhippāyoti gahetabbaṁ.",
  "tika-vin01t10:213_5": "Evañhi sati parinibbānato sattasu sādhukīḷanadivasesu vītivattesu aṭṭhamiyaṁ citakāya bhagavato sarīraṁ jhāpetvā tato paraṁ sattasu divasesu dhātupūjaṁ akaṁsūti aḍḍhamāso atikkanto,",
  "tika-vin01t10:213_6": "gimhānaṁ diyaḍḍho ca māso seso hoti.",
  "tika-vin01t10:213_7": "Parinibbānasuttantapāḷiyampi hi citakāya jhāpanasattāhaṁ na āgataṁ, dveyeva sattāhāni āgatāni,",
  "tika-vin01t10:213_8": "upaparikkhitvā pana yaṁ ruccati, taṁ gahetabbaṁ.",
  "tika-vin01t10:213_9": "Ito aññena vā pakārena yathā na virujjhati, tathā kāraṇaṁ pariyesitabbaṁ.",
  "tika-vin01t10:213_10": "Yaṁ panettha kenaci vuttaṁ ‘‘aḍḍhamāso atikkantoti ettha eko divaso naṭṭho.",
  "tika-vin01t10:213_11": "So pāṭipadadivaso kolāhaladivaso nāma, tasmā idha na gahito’’ti.",
  "tika-vin01t10:213_12": "Taṁ na sundaraṁ parinibbānasuttantapāḷiyaṁ pāṭipadadivasatoyeva paṭṭhāya sattāhassa vuttattā aṭṭhakathāyañca parinibbānadivasenapi saddhiṁ tiṇṇaṁ sattāhānaṁ gahitattā.",
  "tika-vin01t10:213_13": "Tathā hi parinibbānadivasena saddhiṁ tiṇṇaṁ sattāhānaṁ gahitattā jeṭṭhamūlasukkapañcamī ekavīsatimo divaso hoti.",
  "tika-vin01t10:214_0": "Sattasu sādhukīḷanadivasesūti ettha sādhukīḷanaṁ nāma saṁvegavatthuṁ kittetvā kittetvā aniccatāpaṭisaṁyuttāni gītāni gāyitvā pūjāvasena kīḷanato sundaraṁ kīḷananti sādhukīḷanaṁ.",
  "tika-vin01t10:214_1": "Atha vā saparahitasādhanaṭṭhena sādhu,",
  "tika-vin01t10:214_2": "tesaṁ saṁvegavatthuṁ kittetvā kittetvā kīḷanaṁ sādhukīḷanaṁ,",
  "tika-vin01t10:214_3": "uḷārapuññapasavanato samparāyikatthāvirodhikīḷāvihāroti attho.",
  "tika-vin01t10:214_4": "Ettha ca purimasmiṁ sattāhe sādhukīḷāya ekadesena katattā sādhukīḷanadivasā nāma te jātā.",
  "tika-vin01t10:214_5": "Visesato pana dhātupūjādivasesuyeva sādhukīḷanaṁ akaṁsu.",
  "tika-vin01t10:214_6": "Tatoyeva ca mahāparinibbānasuttantapāḷiyaṁ –",
  "tika-vin01t10:215_0": "‘‘Atha kho kosinārakā mallā bhagavato sarīrāni sattāhaṁ santhāgāre sattipañjaraṁ karitvā dhanupākāraṁ parikkhipāpetvā naccehi gītehi vāditehi mālehi gandhehi sakkariṁsu garuṁ kariṁsu mānesuṁ pūjesu’’nti (dī. ni. 2.235).",
  "tika-vin01t10:216_0": "Etassa aṭṭhakathāyaṁ (dī. ni. aṭṭha. 2.235) vuttaṁ –",
  "tika-vin01t10:217_0": "‘‘Kasmā panete evamakaṁsūti?",
  "tika-vin01t10:217_1": "Ito purimesu dvīsu sattāhesu te bhikkhusaṅghassa ṭhānanisajjokāsaṁ karontā khādanīyabhojanīyādīni saṁvidahantā sādhukīḷikāya okāsaṁ na labhiṁsu.",
  "tika-vin01t10:217_2": "Tato nesaṁ ahosi ‘imaṁ sattāhaṁ sādhukīḷitaṁ kīḷissāma, ṭhānaṁ kho panetaṁ vijjati,",
  "tika-vin01t10:217_3": "yaṁ amhākaṁ pamattabhāvaṁ ñatvā kocideva āgantvā dhātuyo gaṇheyya,",
  "tika-vin01t10:217_4": "tasmā ārakkhaṁ ṭhapetvā kīḷissāmā’ti, tena te evamakaṁsū’’ti.",
  "tika-vin01t10:218_0": "Tasmā visesato sādhukīḷikā dhātupūjādivasesuyevāti daṭṭhabbaṁ.",
  "tika-vin01t10:218_1": "Te pana dhātupūjāya katattā ‘‘dhātupūjādivasā’’ti pākaṭā jātāti āha ‘‘sattasu ca dhātupūjādivasesū’’ti. Upakaṭṭhāti āsannā.",
  "tika-vin01t10:218_2": "Vassaṁ upanenti upagacchanti etthāti vassūpanāyikā.",
  "tika-vin01t10:218_3": "Ekaṁ maggaṁ gatoti cārikaṁ caritvā mahājanaṁ assāsetuṁ ekena maggena gato.",
  "tika-vin01t10:218_4": "Evaṁ anuruddhattherādayopi tesu tesu janapadesu cārikaṁ caritvā mahājanaṁ assāsentā gatāti daṭṭhabbaṁ. Yena sāvatthi,",
  "tika-vin01t10:218_5": "tena cārikaṁ pakkāmīti yattha sāvatthi, tattha cārikaṁ pakkāmi,",
  "tika-vin01t10:218_6": "yena vā disābhāgena sāvatthi pakkamitabbā hoti,",
  "tika-vin01t10:218_7": "tena disābhāgena cārikaṁ pakkāmīti attho.",
  "tika-vin01t10:219_0": "Tatrāti tassaṁ sāvatthiyaṁ. Sudanti nipātamattaṁ.",
  "tika-vin01t10:219_1": "Aniccatādipaṭisaṁyuttāyāti ‘‘sabbe saṅkhārā aniccā’’tiādinayappavattāya.",
  "tika-vin01t10:219_2": "Asamucchinnataṇhānusayattā avijjātaṇhābhisaṅkhatena kammunā bhavayonigatiṭhitisattāvāsesu khandhapañcakasaṅkhātaṁ attabhāvaṁ janeti abhinibbattetīti jano, kilese janeti, ajani, janissatīti vā jano, mahanto janoti mahājano, taṁ mahājanaṁ, bahujananti attho. Saññāpetvāti samassāsetvā.",
  "tika-vin01t10:219_3": "Gandhakuṭiyā dvāraṁ vivaritvāti paribhogacetiyabhāvato gandhakuṭiṁ vanditvā gandhakuṭiyā dvāraṁ vivarīti veditabbaṁ.",
  "tika-vin01t10:219_4": "Teneva dīghanikāyaṭṭhakathāyaṁ (dī. ni. aṭṭha.",
  "tika-vin01t10:219_5": "1.paṭhamamahāsaṅgītikathā) ‘‘gandhakuṭiṁ vanditvā’’ti vuttaṁ.",
  "tika-vin01t10:219_6": "Milātaṁ mālākacavaraṁ milātamālākacavaraṁ.",
  "tika-vin01t10:219_7": "Yathāṭhāne ṭhapetvāti paṭhamaṭhitaṭṭhānaṁ anatikkamitvā yathāṭhitaṭṭhāneyeva ṭhapetvāti attho.",
  "tika-vin01t10:219_8": "Bhagavato ṭhitakāle karaṇīyaṁ vattaṁ sabbamakāsīti senāsane kattabbavattaṁ sandhāya vuttaṁ.",
  "tika-vin01t10:219_9": "Karonto ca nhānakoṭṭhake sammajjanaudakūpaṭṭhānādikālesu gandhakuṭiṁ gantvā ‘‘nanu bhagavā ayaṁ tumhākaṁ nhānakālo, ayaṁ dhammadesanākālo,",
  "tika-vin01t10:219_10": "ayaṁ bhikkhūnaṁ ovādadānakālo, ayaṁ sīhaseyyaṁ kappanakālo,",
  "tika-vin01t10:219_11": "ayaṁ mukhadhovanakālo’’tiādinā nayena paridevamānova akāsi.",
  "tika-vin01t10:219_12": "Tamenaṁ aññatarā devatā ‘‘bhante ānanda,",
  "tika-vin01t10:219_13": "tumhe evaṁ paridevamānā kathaṁ aññe assāsayissathā’’ti saṁvejesi.",
  "tika-vin01t10:219_14": "So tassā vacanena saṁviggahadayo santhambhitvā tathāgatassa parinibbānato pabhuti ṭhānanisajjabahulatāya ussannadhātukaṁ kāyaṁ samassāsetuṁ khīravirecanaṁ pivi.",
  "tika-vin01t10:219_15": "Idāni taṁ dassento ‘‘atha thero’’tiādimāha.",
  "tika-vin01t10:220_0": "Ussannadhātukanti upacitasemhādidhātukaṁ kāyaṁ. Samassāsetunti santappetuṁ.",
  "tika-vin01t10:220_1": "Dutiyadivaseti devatāya saṁvejitadivasato.",
  "tika-vin01t10:220_2": "‘‘Jetavanavihāraṁ paviṭṭhadivasato vā dutiyadivase’’ti vadanti. Viriccati etenāti virecanaṁ,",
  "tika-vin01t10:220_3": "osadhaparibhāvitaṁ khīrameva virecananti khīravirecanaṁ.",
  "tika-vin01t10:220_4": "Yaṁ sandhāyāti yaṁ bhesajjapānaṁ sandhāya.",
  "tika-vin01t10:220_5": "Aṅgasubhatāya subhoti evaṁ laddhanāmattā subhena māṇavena.",
  "tika-vin01t10:220_6": "Pahitaṁ māṇavakanti ‘‘satthā parinibbuto ānandatthero kirassa pattacīvaraṁ gahetvā āgato,",
  "tika-vin01t10:220_7": "mahājano ca taṁ dassanāya upasaṅkamatī’’ti sutvā ‘‘vihāraṁ kho pana gantvā mahājanamajjhe na sakkā sukhena paṭisanthāraṁ vā kātuṁ dhammakathaṁ vā sotuṁ,",
  "tika-vin01t10:220_8": "gehaṁ āgataṁyeva naṁ disvā sukhena paṭisanthāraṁ karissāmi, ekā ca me kaṅkhā atthi,",
  "tika-vin01t10:220_9": "tampi naṁ pucchissāmī’’ti cintetvā subhena māṇavena pesitaṁ māṇavakaṁ.",
  "tika-vin01t10:220_10": "Etadavocāti etaṁ ‘‘akālo kho’’tiādikaṁ ānandatthero avoca.",
  "tika-vin01t10:220_11": "Akālo khoti ajja gantuṁ yuttakālo na hoti.",
  "tika-vin01t10:220_12": "Kasmāti ce āha ‘‘atthi me ajjā’’tiādi.",
  "tika-vin01t10:220_13": "Bhesajjamattāti appamattakaṁ bhesajjaṁ.",
  "tika-vin01t10:220_14": "Appattho hi ayaṁ mattāsaddo ‘‘mattā sukhapariccāgā’’tiādīsu viya.",
  "tika-vin01t10:221_0": "Dutiyadivaseti khīravirecanaṁ pītadivasato dutiyadivase.",
  "tika-vin01t10:221_1": "Cetakattherenāti cetiyaraṭṭhe jātattā ‘‘cetako’’ti evaṁladdhanāmena.",
  "tika-vin01t10:221_2": "Subhena māṇavena puṭṭhoti ‘‘yesu dhammesu bhavaṁ gotamo imaṁ lokaṁ patiṭṭhāpesi,",
  "tika-vin01t10:221_3": "te tassa accayena naṭṭhā nu kho, dharanti, sace dharanti, ānando jānissati,",
  "tika-vin01t10:221_4": "handa naṁ pucchāmī’’ti evaṁ cintetvā ‘‘yesaṁ so bhavaṁ gotamo dhammānaṁ vaṇṇavādī ahosi,",
  "tika-vin01t10:221_5": "yattha ca imaṁ janataṁ samādapesi nivesesi patiṭṭhāpesi,",
  "tika-vin01t10:221_6": "katamesānaṁ kho bho ānanda dhammānaṁ so bhavaṁ gotamo vaṇṇavādī ahosī’’tiādinā (dī. ni.",
  "tika-vin01t10:221_7": "1.448) subhena māṇavena puṭṭho.",
  "tika-vin01t10:221_8": "Athassa thero tīṇi piṭakāni sīlakkhandhādīhi tīhi khandhehi saṅgahetvā dassento ‘‘tiṇṇaṁ kho, māṇava,",
  "tika-vin01t10:221_9": "khandhānaṁ so bhagavā vaṇṇavādī’’tiādinā subhasuttamabhāsi.",
  "tika-vin01t10:221_10": "Taṁ sandhāya vuttaṁ ‘‘dīghanikāye subhasuttaṁ nāma dasamaṁ suttamabhāsī’’ti.",
  "tika-vin01t10:222_0": "Khaṇḍaphullapaṭisaṅkharaṇanti ettha khaṇḍanti chinnaṁ. Phullanti bhinnaṁ.",
  "tika-vin01t10:222_1": "Tesaṁ paṭisaṅkharaṇaṁ puna sammā pākatikakaraṇaṁ,",
  "tika-vin01t10:222_2": "abhinavakaraṇanti vuttaṁ hoti.",
  "tika-vin01t10:222_3": "Rājagahanti evaṁnāmakaṁ nagaraṁ.",
  "tika-vin01t10:222_4": "Tañhi mandhatumahāgovindādīhi pariggahitattā ‘‘rājagaha’’nti vuccati.",
  "tika-vin01t10:222_5": "Chaḍḍitapatitauklāpāti chaḍḍitā ca patitā ca uklāpā ca ahesunti attho.",
  "tika-vin01t10:222_6": "Idaṁ vuttaṁ hoti – bhagavato parinibbānaṭṭhānaṁ gacchantehi bhikkhūhi chaḍḍitā vissaṭṭhā,",
  "tika-vin01t10:222_7": "tatoyeva ca upacikādīhi khāditattā ito cito ca patitā,",
  "tika-vin01t10:222_8": "sammajjanābhāvena ākiṇṇakacavarattā uklāpā ca ahesunti.",
  "tika-vin01t10:222_9": "Imamevatthaṁ dassento āha ‘‘bhagavato hī’’tiādi.",
  "tika-vin01t10:222_10": "Paricchedavasena veṇiyati dissatīti pariveṇaṁ. Tatthāti tesu vihāresu.",
  "tika-vin01t10:222_11": "Khaṇḍaphullapaṭisaṅkharaṇanti iminā sambandho.",
  "tika-vin01t10:222_12": "Paṭhamaṁ māsanti vassānassa paṭhamaṁ māsaṁ,",
  "tika-vin01t10:222_13": "accantasaṁyoge cetaṁ upayogavacanaṁ.",
  "tika-vin01t10:222_14": "Senāsanavattānaṁ paññattattā senāsanakkhandhake ca senāsanapaṭibaddhānaṁ bahūnaṁ vacanato ‘‘bhagavatā…pe… vaṇṇita’’nti vuttaṁ.",
  "tika-vin01t10:223_0": "Dutiyadivaseti ‘‘khaṇḍaphullapaṭisaṅkharaṇaṁ karomā’’ti cintitadivasato dutiyadivase.",
  "tika-vin01t10:223_1": "So ca vassūpanāyikadivasato dutiyadivasoti veditabbo.",
  "tika-vin01t10:223_2": "Te hi therā āsāḷhīpuṇṇamāya uposathaṁ katvā pāṭipade sannipatitvā vassaṁ upagantvā evaṁ cintesuṁ.",
  "tika-vin01t10:223_3": "Ajātasattu rājāti ajāto hutvā pituno paccatthiko jātoti ‘‘ajātasattū’’ti laddhavohāro rājā.",
  "tika-vin01t10:223_4": "Tasmiṁ kira kucchigate deviyā evarūpo dohaḷo uppajji ‘‘aho vatāhaṁ rañño dakkhiṇabāhuto lohitaṁ piveyya’’nti .",
  "tika-vin01t10:223_5": "Atha tassā kathetuṁ asakkontiyā kisabhāvaṁ dubbaṇṇabhāvañca disvā rājā sayameva pucchitvā ñatvā ca vejje pakkosāpetvā suvaṇṇasatthakena bāhuṁ phāletvā suvaṇṇasarakena lohitaṁ gahetvā udakena sambhinditvā pāyesi.",
  "tika-vin01t10:223_6": "Nemittakā taṁ sutvā ‘‘esa gabbho rañño sattu bhavissati,",
  "tika-vin01t10:223_7": "iminā rājā haññissatī’’ti byākariṁsu,",
  "tika-vin01t10:223_8": "tasmā ‘‘ajātoyeva rañño sattu bhavissatī’’ti nemittakehi niddiṭṭhattā ajātasattu nāma jāto.",
  "tika-vin01t10:223_9": "Kinti kāraṇapucchanatthe nipāto, kasmāti attho. Paṭivedesunti nivedesuṁ, jānāpesunti attho. Vissatthāti nirāsaṅkacittā.",
  "tika-vin01t10:223_10": "Āṇācakkanti āṇāyeva appaṭihatavuttiyā pavattanaṭṭhena cakkanti āṇācakkaṁ.",
  "tika-vin01t10:223_11": "Sannisajjaṭṭhānanti sannipatitvā nisīdanaṭṭhānaṁ.",
  "tika-vin01t10:224_0": "Rājabhavanavibhūtinti rājabhavanasampattiṁ.",
  "tika-vin01t10:224_1": "Avahasantamivāti avahāsaṁ kurumānaṁ viya.",
  "tika-vin01t10:224_2": "Siriyā niketamivāti siriyā vasanaṭṭhānamiva.",
  "tika-vin01t10:224_3": "Ekanipātatitthamiva ca devamanussanayanavihaṅgānanti ekasmiṁ pānīyatitthe sannipatantā pakkhino viya sabbesaṁ janānaṁ cakkhūni maṇḍapeyeva nipatantīti devamanussānaṁ nayanasaṅkhātavihaṅgānaṁ ekanipātatitthamiva ca.",
  "tika-vin01t10:224_4": "Lokarāmaṇeyyakamiva sampiṇḍitanti ekattha sampiṇḍitaṁ rāsikataṁ loke ramaṇīyabhāvaṁ viya.",
  "tika-vin01t10:224_5": "Yadi loke vijjamānaṁ ramaṇīyattaṁ sabbameva ānetvā ekattha sampiṇḍitaṁ siyā, taṁ viyāti vuttaṁ hoti.",
  "tika-vin01t10:224_6": "‘‘Daṭṭhabbasāramaṇḍanti pheggurahitasāraṁ viya kasaṭavinimuttaṁ pasannabhūtaṁ viya ca daṭṭhabbesu daṭṭhuṁ araharūpesu sārabhūtaṁ pasannabhūtañcā’’ti tīsupi gaṇṭhipadesu vuttaṁ.",
  "tika-vin01t10:224_7": "Daṭṭhabbo dassanīyo sārabhūto visiṭṭhataro maṇḍo maṇḍanaṁ alaṅkāro etassāti daṭṭhabbasāramaṇḍo,",
  "tika-vin01t10:224_8": "maṇḍapoti evamettha attho gahetabboti amhākaṁ khanti,",
  "tika-vin01t10:224_9": "upaparikkhitvā yuttataraṁ gahetabbaṁ.",
  "tika-vin01t10:224_10": "Maṇḍaṁ sūriyarasmiṁ pāti nivāretīti maṇḍapo.",
  "tika-vin01t10:224_11": "Vividha…pe… cāruvitānanti ettha kusumadāmāni ca tāni olambakāni cāti kusumadāmaolambakāni.",
  "tika-vin01t10:224_12": "Ettha ca visesanassa paranipāto daṭṭhabbo, olambakakusumadāmānīti attho.",
  "tika-vin01t10:224_13": "Tāni vividhāni anekappakārāni viniggalantaṁ vamentaṁ nikkhāmentamiva cāru sobhanaṁ vitānaṁ etthāti vividhakusumadāmaolambakaviniggalantacāruvitāno, maṇḍapo, taṁ alaṅkaritvāti yojetabbaṁ.",
  "tika-vin01t10:224_14": "Ratanavicitramaṇikaoṭṭimatalamivāti nānāpupphūpahāravicittasupariniṭṭhitabhūmikammattāyeva nānāratanehi vicittabhūtamaṇikoṭṭimatalamivāti attho.",
  "tika-vin01t10:224_15": "Ettha ca ratanavicittaggahaṇaṁ nānāpupphūpahāravicittatāya nidassanaṁ,",
  "tika-vin01t10:224_16": "maṇikoṭṭimatalaggahaṇaṁ supariniṭṭhitabhūmiparikammatāyāti veditabbaṁ.",
  "tika-vin01t10:224_17": "Maṇiyo koṭṭetvā katatalattā maṇikoṭṭanena nibbattatalanti maṇikoṭṭimatalaṁ. Nanti maṇḍapaṁ. Pupphūpahāro pupphapūjā.",
  "tika-vin01t10:224_18": "Uttarābhimukhanti uttaradisābhimukhaṁ. Āsanārahanti nisīdanārahaṁ.",
  "tika-vin01t10:224_19": "Dantakhacitanti dantehi racitaṁ, dantehi katanti vuttaṁ hoti. Etthāti āsane.",
  "tika-vin01t10:224_20": "Niṭṭhitaṁ bhante mama kiccanti mayā kattabbakiccaṁ niṭṭhitanti attho.",
  "tika-vin01t10:225_0": "Tasmiṁ pana divase ekacce bhikkhū āyasmantaṁ ānandaṁ sandhāya evamāhaṁsu ‘‘imasmiṁ bhikkhusaṅghe eko bhikkhu vissagandhaṁ vāyanto vicaratī’’ti.",
  "tika-vin01t10:225_1": "Thero taṁ sutvā ‘‘imasmiṁ bhikkhusaṅghe añño vissagandhaṁ vāyanto vicaraṇakabhikkhu nāma natthi,",
  "tika-vin01t10:225_2": "addhā ete maṁ sandhāya vadantī’’ti saṁvegaṁ āpajji. Ekacce naṁ āhaṁsuyeva ‘‘sve, āvuso, sannipāto’’tiādi.",
  "tika-vin01t10:225_3": "Idāni taṁ dassento āha ‘‘bhikkhū āyasmantaṁ ānandaṁ āhaṁsū’’tiādi. Tenāti tasmā. Āvajjesīti upanāmesi.",
  "tika-vin01t10:225_4": "Anupādāyāti taṇhādiṭṭhivasena kañci dhammaṁ agahetvā,",
  "tika-vin01t10:225_5": "yehi vā kilesehi sabbehi vimuccati,",
  "tika-vin01t10:225_6": "tesaṁ lesamattampi agahetvāti attho.",
  "tika-vin01t10:225_7": "Āsavehīti bhavato ābhavaggaṁ dhammato vā āgotrabhuṁ savanato pavattanato āsavasaññitehi kilesehi.",
  "tika-vin01t10:225_8": "Lakkhaṇavacanañcetaṁ āsavehīti,",
  "tika-vin01t10:225_9": "tadekaṭṭhatāya pana sabbehipi kilesehi,",
  "tika-vin01t10:225_10": "sabbehipi pāpadhammehi cittaṁ vimuccatiyeva.",
  "tika-vin01t10:225_11": "Cittaṁ vimuccīti cittaṁ arahattamaggakkhaṇe āsavehi vimuccamānaṁ katvā arahattaphalakkhaṇe vimuccīti attho.",
  "tika-vin01t10:225_12": "Caṅkamenāti caṅkamanakiriyāya.",
  "tika-vin01t10:225_13": "Vivaṭṭūpanissayabhūtaṁ kataṁ upacitaṁ puññaṁ etenāti katapuñño,",
  "tika-vin01t10:225_14": "arahattādhigamāya katādhikāroti attho.",
  "tika-vin01t10:225_15": "Padhānamanuyuñjāti vīriyaṁ anuyuñja,",
  "tika-vin01t10:225_16": "arahattādhigamāya anuyogaṁ karohīti attho.",
  "tika-vin01t10:225_17": "Kathādoso nāma natthīti kathāya aparajjhaṁ nāma natthi.",
  "tika-vin01t10:225_18": "Accāraddhaṁ vīriyanti ativiya āraddhaṁ vīriyaṁ. Uddhaccāyāti uddhatabhāvāya.",
  "tika-vin01t10:225_19": "Vīriyasamataṁ yojemīti caṅkamanavīriyassa adhimattattā tassa pahānavasena samādhinā samarasatāpādanena vīriyasamataṁ yojemi.",
  "tika-vin01t10:226_0": "Dutiyadivaseti therena arahattappattadivasato dutiyadivase.",
  "tika-vin01t10:226_1": "Dhammasabhāyaṁ sannipatitāti pakkhassa pañcamiyaṁ sannipatiṁsu.",
  "tika-vin01t10:226_2": "Attano arahattappattiṁ ñāpetukāmoti ‘‘sekkhatāya dhammasaṅgītiyā gahetuṁ ayuttampi bahussutattā gaṇhissāmā’’ti cintetvā nisinnānaṁ therānaṁ ‘‘idāni arahattappatto’’ti somanassuppādanatthaṁ ‘‘appamatto hohī’’ti dinnaovādassa saphalatādīpanatthaṁ attupanāyikaṁ akatvā aññabyākaraṇassa bhagavatā saṁvaṇṇitattā ca thero attano arahattappattiṁ ñāpetukāmo ahosīti veditabbaṁ.",
  "tika-vin01t10:226_3": "Yathāvuḍḍhanti vuḍḍhapaṭipāṭiṁ anatikkamitvā.",
  "tika-vin01t10:226_4": "Eketi majjhimabhāṇakānaṁyeva eke.",
  "tika-vin01t10:226_5": "Pubbe vuttampi hi sabbaṁ majjhimabhāṇakā vadantiyevāti veditabbaṁ. Dīghabhāṇakā (dī. ni. aṭṭha.",
  "tika-vin01t10:226_6": "1.paṭhamamahāsaṅgītikathā) panettha evaṁ vadanti –",
  "tika-vin01t10:227_0": "‘‘Atha kho āyasmā ānando arahā samāno sannipātaṁ agamāsi. Kathaṁ agamāsi?",
  "tika-vin01t10:227_1": "‘Idānimhi sannipātamajjhaṁ pavisanāraho’ti haṭṭhatuṭṭhacitto ekaṁsaṁ cīvaraṁ katvā bandhanā muttatālapakkaṁ viya paṇḍukambale nikkhittajātimaṇi viya vigatavalāhake nabhe samuggatapuṇṇacando viya bālātapasamphassavikasitareṇupiñjaragabbhaṁ padumaṁ viya ca parisuddhena pariyodātena sappabhena sassirikena mukhavarena attano arahattappattiṁ ārocayamāno viya ca agamāsi.",
  "tika-vin01t10:227_2": "Atha naṁ disvā āyasmato mahākassapassa etadahosi ‘sobhati vata bho arahattappatto ānando, sace satthā dhareyya,",
  "tika-vin01t10:227_3": "addhā ajja ānandassa sādhukāraṁ dadeyya,",
  "tika-vin01t10:227_4": "handa imassāhaṁ idāni satthārā dātabbaṁ sādhukāraṁ dadāmī’ti tikkhattuṁ sādhukāramadāsī’’ti.",
  "tika-vin01t10:228_0": "Ākāsena āgantvā nisīdītipi eketi ettha pana tesaṁ tesaṁ tathā tathā gahetvā āgatamattaṁ ṭhapetvā visuṁ visuṁ vacane aññaṁ visesakāraṇaṁ natthīti vadanti.",
  "tika-vin01t10:228_1": "Upatissatthero panāha ‘‘sattamāsaṁ katāya dhammasaṅgītiyā kadāci pathaviyaṁ nimujjitvā āgatattā taṁ gahetvā eke vadanti.",
  "tika-vin01t10:228_2": "Kadāci ākāsena āgatattā taṁ gahetvā eke vadantī’’ti.",
  "tika-vin01t10:229_0": "Bhikkhūāmantesīti bhikkhū ālapi abhāsi sambodhesīti ayamettha attho. Aññatra pana ñāpanepi hoti. Yathāha – ‘‘āmantayāmi vo, bhikkhave, (dī. ni. 2.218) paṭivedayāmi vo, bhikkhave’’ti (a. ni. 7.72). Pakkosanepi dissati. Yathāha ‘‘ehi tvaṁ, bhikkhu,",
  "tika-vin01t10:229_1": "mama vacanena sāriputtaṁ āmantehī’’ti (a. ni. 9.11). Āvusoti āmantanākāradīpanaṁ.",
  "tika-vin01t10:229_2": "Kaṁ dhuraṁ katvāti kaṁ jeṭṭhakaṁ katvā.",
  "tika-vin01t10:229_3": "Kiṁ ānando nappahotīti aṭṭhakathācariyehi ṭhapitapucchā. Nappahotīti na sakkoti. Etadagganti eso aggo.",
  "tika-vin01t10:229_4": "Liṅgavipallāsena hi ayaṁ niddeso.",
  "tika-vin01t10:229_5": "Yadidanti ca yo ayanti attho,",
  "tika-vin01t10:229_6": "yadidaṁ khandhapañcakanti vā yojetabbaṁ. Sammannīti sammataṁ akāsi.",
  "tika-vin01t10:229_7": "Upāliṁ vinayaṁ puccheyyanti pucchadhātussa dvikammakattā vuttaṁ.",
  "tika-vin01t10:229_8": "Bījaniṁ gahetvāti ettha bījanīgahaṇaṁ dhammakathikānaṁ dhammatāti veditabbaṁ.",
  "tika-vin01t10:229_9": "Bhagavāpi hi dhammakathikānaṁ dhammatādassanatthameva vicittabījaniṁ gaṇhāti.",
  "tika-vin01t10:229_10": "Na hi aññathā sabbassapi lokassa alaṅkārabhūtaṁ paramukkaṁsagatasikkhāsaṁyamānaṁ buddhānaṁ mukhacandamaṇḍalaṁ paṭicchādetabbaṁ hoti. ‘‘Paṭhamaṁ, āvuso upāli,",
  "tika-vin01t10:229_11": "pārājikaṁ kattha paññatta’’nti kasmā vuttaṁ,",
  "tika-vin01t10:229_12": "nanu tassa saṅgītiyā purimakāle paṭhamabhāvo na yuttoti?",
  "tika-vin01t10:229_13": "No na yutto bhagavatā paññattānukkamena pātimokkhuddesānukkamena ca paṭhamabhāvassa siddhattā.",
  "tika-vin01t10:229_14": "Yebhuyyena hi tīṇi piṭakāni bhagavato dharamānakāle ṭhitānukkameneva saṅgītāni,",
  "tika-vin01t10:229_15": "visesato vinayābhidhammapiṭakānīti daṭṭhabbaṁ.",
  "tika-vin01t10:229_16": "Kismiṁ vatthusmiṁ methunadhammeti ca nimittatthe bhummavacanaṁ.",
  "tika-vin01t10:230_0": "Vatthumpi pucchītiādi ‘‘kattha paññatta’’ntiādinā dassitena saha tato avasiṭṭhampi saṅgahetvā dassanavasena vuttaṁ.",
  "tika-vin01t10:230_1": "Kiṁ panettha paṭhamapārājikapāḷiyaṁ kiñci apanetabbaṁ vā pakkhipitabbaṁ vā āsi nāsīti?",
  "tika-vin01t10:230_2": "Buddhassa bhagavato bhāsite apanetabbaṁ nāma natthi.",
  "tika-vin01t10:230_3": "Na hi tathāgatā ekabyañjanampi niratthakaṁ vadanti,",
  "tika-vin01t10:230_4": "sāvakānaṁ pana devatānaṁ vā bhāsite apanetabbampi hoti,",
  "tika-vin01t10:230_5": "taṁ dhammasaṅgāhakattherā apanayiṁsu,",
  "tika-vin01t10:230_6": "pakkhipitabbaṁ pana sabbatthāpi atthi,",
  "tika-vin01t10:230_7": "tasmā yaṁ yattha pakkhipituṁ yuttaṁ, taṁ tattha pakkhipiṁsuyeva. Kiṁ pana tanti ce?",
  "tika-vin01t10:230_8": "‘‘Tena samayenā’’ti vā ‘‘tena kho pana samayenā’’ti vā ‘‘atha kho’’iti vā ‘‘evaṁ vutte’’ti vā ‘‘etadavocā’’ti vā evamādikaṁ sambandhavacanamattaṁ.",
  "tika-vin01t10:230_9": "Evaṁ pakkhipitabbayuttaṁ pakkhipitvā pana idaṁ paṭhamapārājikanti ṭhapesuṁ .",
  "tika-vin01t10:230_10": "Paṭhamapārājike saṅgahamāruḷhe pañca arahantasatāni saṅgahaṁ āropitanayeneva gaṇasajjhāyamakaṁsu.",
  "tika-vin01t10:230_11": "‘‘Tena samayena buddho bhagavā verañjāyaṁ viharatī’’ti ca nesaṁ sajjhāyārambhakāleyeva sādhukāraṁ dadamānā viya mahāpathavī udakapariyantaṁ katvā kampittha.",
  "tika-vin01t10:230_12": "Te eteneva nayena sesapārājikānipi saṅgahaṁ āropetvā ‘‘idaṁ pārājikakaṇḍa’’nti ṭhapesuṁ.",
  "tika-vin01t10:230_13": "Evaṁ terasa saṅghādisesāni ‘‘terasaka’’ntiādīni vatvā vīsādhikāni dve sikkhāpadasatāni ‘‘mahāvibhaṅgo’’ti kittetvā ṭhapesuṁ.",
  "tika-vin01t10:230_14": "Mahāvibhaṅgāvasānepi purimanayeneva mahāpathavī akampittha.",
  "tika-vin01t10:230_15": "Tato bhikkhunivibhaṅge aṭṭha sikkhāpadāni ‘‘pārājikakaṇḍaṁ nāmā’’tiādīni vatvā tīṇi sikkhāpadasatāni cattāri ca sikkhāpadāni ‘‘bhikkhunivibhaṅgo’’ti kittetvā ‘‘ayaṁ ubhatovibhaṅgo nāma catusaṭṭhibhāṇavāro’’ti ṭhapesuṁ.",
  "tika-vin01t10:230_16": "Ubhatovibhaṅgāvasānepi vuttanayeneva pathavī akampittha.",
  "tika-vin01t10:230_17": "Etenevupāyena asītibhāṇavāraparimāṇaṁ khandhakaṁ pañcavīsatibhāṇavāraparimāṇaṁ parivārañca saṅgahaṁ āropetvā ‘‘idaṁ vinayapiṭakaṁ nāmā’’ti ṭhapesuṁ.",
  "tika-vin01t10:230_18": "Vinayapiṭakāvasānepi vuttanayeneva pathavīkampo ahosi.",
  "tika-vin01t10:230_19": "Taṁ āyasmantaṁ upālittheraṁ paṭicchāpesuṁ ‘‘āvuso,",
  "tika-vin01t10:230_20": "idaṁ tuyhaṁ nissitake vācehī’’ti evamettha avuttopi viseso veditabbo.",
  "tika-vin01t10:231_0": "Evaṁ vinayapiṭakaṁ saṅgahamāropetvā suttantapiṭakaṁ saṅgāyiṁsu.",
  "tika-vin01t10:231_1": "Idāni taṁ dassento āha ‘‘vinayaṁ saṅgāyitvā’’tiādi.",
  "tika-vin01t10:231_2": "Mahākassapatthero ānandattheraṁ dhammaṁ pucchīti ettha ayamanukkamo veditabbo – ānandatthere dantakhacitaṁ bījaniṁ gahetvā dhammāsane nisinne āyasmā mahākassapatthero bhikkhū pucchi ‘‘kataraṁ, āvuso,",
  "tika-vin01t10:231_3": "piṭakaṁ paṭhamaṁ saṅgāyāmā’’ti? ‘‘Suttantapiṭakaṁ, bhanteti.",
  "tika-vin01t10:231_4": "Suttantapiṭake catasso saṅgītiyo,",
  "tika-vin01t10:231_5": "tāsu paṭhamaṁ kataraṁ saṅgītinti? Dīghasaṅgītiṁ, bhanteti.",
  "tika-vin01t10:231_6": "Dīghasaṅgītiyaṁ catuttiṁsa suttāni, tayo ca vaggā,",
  "tika-vin01t10:231_7": "tesu paṭhamaṁ kataraṁ vagganti. Sīlakkhandhavaggaṁ, bhanteti.",
  "tika-vin01t10:231_8": "Sīlakkhandhavagge terasa suttantā,",
  "tika-vin01t10:231_9": "tesu paṭhamaṁ kataraṁ suttanti?",
  "tika-vin01t10:231_10": "Brahmajālasuttaṁ nāma bhante tividhasīlālaṅkataṁ nānāvidhamicchājīvakuhanalapanādividdhaṁsanaṁ dvāsaṭṭhidiṭṭhijālaviniveṭhanaṁ dasasahassilokadhātupakampanaṁ, taṁ paṭhamaṁ saṅgāyāmā’’ti.",
  "tika-vin01t10:231_11": "Atha kho āyasmā mahākassapo āyasmantaṁ ānandaṁ etadavoca ‘‘brahmajālaṁ, āvuso ānanda, kattha bhāsita’’nti?",
  "tika-vin01t10:232_0": "Antarāca bhante rājagahaṁ antarā ca nāḷandanti ettha antarā-saddo kāraṇakhaṇacittavemajjhavivarādīsu dissati.",
  "tika-vin01t10:232_1": "Tathā hi ‘‘tadantaraṁ ko jāneyya aññatra tathāgatā’’ti (a. ni. 6.44; 10.75) ca, ‘‘janā saṅgamma mantenti,",
  "tika-vin01t10:232_2": "mañca tañca kimantara’’nti (saṁ. ni.",
  "tika-vin01t10:232_3": "1.228) ca ādīsu kāraṇe antarāsaddo vattati.",
  "tika-vin01t10:232_4": "‘‘Addasa maṁ bhante aññatarā itthī vijjantarikāya bhājanaṁ dhovantī’’tiādīsu (ma. ni. 2.149) khaṇe.",
  "tika-vin01t10:232_5": "‘‘Yassantarato na santi kopā’’tiādīsu (udā. 20) citte.",
  "tika-vin01t10:232_6": "‘‘Antarā vosānamāpādī’’tiādīsu vemajjhe.",
  "tika-vin01t10:232_7": "‘‘Api cāyaṁ tapodā dvinnaṁ mahānirayānaṁ antarikāya āgacchatī’’tiādīsu (pārā. 231) vivare. Svāyamidha vivare vattati,",
  "tika-vin01t10:232_8": "tasmā rājagahassa ca nāḷandāya ca vivareti evamettha attho daṭṭhabbo,",
  "tika-vin01t10:232_9": "antarāsaddena pana yuttattā upayogavacanaṁ kataṁ.",
  "tika-vin01t10:232_10": "Īdisesu ca ṭhānesu akkharacintakā ‘‘antarā gāmañca nadiñca yātī’’ti evaṁ ekameva antarāsaddaṁ payujjanti,",
  "tika-vin01t10:232_11": "so dutiyapadenapi yojetabbo hoti.",
  "tika-vin01t10:232_12": "Ayojiyamāne upayogavacanaṁ na pāpuṇāti sāmivacanappasaṅge antarāsaddayogena upayogavacanassa icchitattā. Idha pana yojetvā evaṁ vutto.",
  "tika-vin01t10:232_13": "Rājāgāraketi tattha rañño kīḷanatthaṁ paṭibhānacittavicitraṁ agāraṁ akaṁsu, taṁ rājāgārakanti pavuccati, tasmiṁ. Ambalaṭṭhikāti rañño uyyānaṁ.",
  "tika-vin01t10:232_14": "Tassa kira dvārasamīpe taruṇo ambarukkho atthi, taṁ ambalaṭṭhikāti vadanti.",
  "tika-vin01t10:232_15": "Tassa avidūrabhavattā uyyānampi ambalaṭṭhikātveva saṅkhyaṁ gataṁ ‘‘varuṇānagara’’ntiādīsu viya.",
  "tika-vin01t10:233_0": "Suppiyañca paribbājakanti ettha suppiyoti tassa nāmaṁ,",
  "tika-vin01t10:233_1": "paribbājakoti sañjayassa antevāsī channaparibbājako.",
  "tika-vin01t10:233_2": "Brahmadattañca māṇavakanti ettha brahmadattoti tassa nāmaṁ.",
  "tika-vin01t10:233_3": "Māṇavoti sattopi coropi taruṇopi vuccati. Tathā hi –",
  "tika-vin01t10:234_0": "‘‘Coditā devadūtehi, ye pamajjanti māṇavā;",
  "tika-vin01t10:235_0": "Te dīgharattaṁ socanti, hīnakāyūpagā narā’’ti. (ma. ni. 3.271; a. ni. 3.36) –",
  "tika-vin01t10:236_0": "Ādīsu satto māṇavoti vutto.",
  "tika-vin01t10:236_1": "‘‘Māṇavehipi samāgacchanti katakammehipi akatakammehipī’’tiādīsu (ma. ni. 2.149) coro.",
  "tika-vin01t10:236_2": "‘‘Ambaṭṭhamāṇavo aṅgako māṇavo’’tiādīsu (dī. ni. 1.258-261, 316) taruṇo māṇavoti vutto. Idhāpi ayameva adhippeto.",
  "tika-vin01t10:236_3": "Idaṁ vuttaṁ hoti ‘‘brahmadattaṁ nāma taruṇapurisaṁ ārabbhā’’ti.",
  "tika-vin01t10:236_4": "Jīvakambavaneti jīvakassa komārabhaccassa ambavane.",
  "tika-vin01t10:236_5": "Atha ‘‘kaṁ ārabbhā’’ti avatvā ‘‘kenasaddhi’’nti kasmā vuttaṁ?",
  "tika-vin01t10:236_6": "Na etaṁ suttaṁ bhagavatā eva vuttaṁ,",
  "tika-vin01t10:236_7": "raññāpi ‘‘yathā nu kho imāni puthusippāyatanānī’’tiādinā kiñci kiñci vuttaṁ atthi,",
  "tika-vin01t10:236_8": "tasmā evaṁ vuttanti daṭṭhabbaṁ.",
  "tika-vin01t10:236_9": "Vedehiputtenāti ayaṁ kosalarañño dhītāya putto, na videharañño,",
  "tika-vin01t10:236_10": "‘‘vedehī’’ti pana paṇḍitādhivacanametaṁ. Vidanti etenāti vedo, ñāṇassetaṁ adhivacanaṁ.",
  "tika-vin01t10:236_11": "Vedena īhati ghaṭati vāyamatīti vedehī, vedehiyā putto vedehiputto, tena.",
  "tika-vin01t10:237_0": "Etenevupāyena pañca nikāye pucchīti ettha ayamanukkamo veditabbo.",
  "tika-vin01t10:237_1": "Vuttanayena brahmajālassa pucchāvisajjanāvasāne pañca arahantasatāni sajjhāyamakaṁsu.",
  "tika-vin01t10:237_2": "Vuttanayeneva ca pathavīkampo ahosi.",
  "tika-vin01t10:237_3": "Evaṁ brahmajālaṁ saṅgāyitvā tato paraṁ ‘‘sāmaññaphalaṁ panāvuso ānanda,",
  "tika-vin01t10:237_4": "kattha bhāsita’’ntiādinā pucchāvisajjanānukkamena saddhiṁ brahmajālena terasasuttantaṁ saṅgāyitvā ‘‘ayaṁ sīlakkhandhavaggo nāmā’’ti kittetvā ṭhapesuṁ. Tadanantaraṁ mahāvaggaṁ,",
  "tika-vin01t10:237_5": "tadanantaraṁ pāthikavagganti evaṁ tivaggasaṅgahaṁ catuttiṁsasuttantapaṭimaṇḍitaṁ catusaṭṭhibhāṇavāraparimāṇaṁ tantiṁ saṅgāyitvā ‘‘ayaṁ dīghanikāyo nāmā’’ti vatvā āyasmantaṁ ānandattheraṁ paṭicchāpesuṁ ‘‘āvuso,",
  "tika-vin01t10:237_6": "imaṁ tuyhaṁ nissitake vācehī’’ti.",
  "tika-vin01t10:237_7": "Tato anantaraṁ asītibhāṇavāraparimāṇaṁ majjhimanikāyaṁ saṅgāyitvā dhammasenāpatisāriputtattherassa nissitake paṭicchāpesuṁ ‘‘imaṁ tumhe pariharathā’’ti.",
  "tika-vin01t10:237_8": "Tadanantaraṁ bhāṇavārasataparimāṇaṁ saṁyuttanikāyaṁ saṅgāyitvā mahākassapattheraṁ paṭicchāpesuṁ ‘‘bhante,",
  "tika-vin01t10:237_9": "imaṁ tumhākaṁ nissitake vācethā’’ti.",
  "tika-vin01t10:237_10": "Tadanantaraṁ vīsatibhāṇavārasatapaamāṇaṁ aṅguttaranikāyaṁ saṅgāyitvā anuruddhattheraṁ paṭicchāpesuṁ ‘‘imaṁ tumhākaṁ nissitake vācethā’’ti.",
  "tika-vin01t10:238_0": "Tadanantaraṁ –",
  "tika-vin01t10:239_0": "‘‘Dhammasaṅgaṇiṁ vibhaṅgañca, kathāvatthuñca puggalaṁ;",
  "tika-vin01t10:240_0": "Dhātuyamakaṁ paṭṭhānaṁ, abhidhammoti vuccatī’’ti. –",
  "tika-vin01t10:241_0": "Evaṁ saṁvaṇṇitaṁ sukhumañāṇagocaraṁ tantiṁ saṅgāyitvā ‘‘idaṁ abhidhammapiṭakaṁ nāmā’’ti vatvā pañca arahantasatāni sajjhāyamakaṁsu.",
  "tika-vin01t10:241_1": "Vuttanayeneva pathavīkampo ahosi.",
  "tika-vin01t10:241_2": "Tato paraṁ jātakaṁ mahāniddeso paṭisambhidāmaggo apadānaṁ suttanipāto khuddakapāṭho dhammapadaṁ udānaṁ itivuttakaṁ vimānavatthu petavatthu theragāthā therīgāthāti imaṁ tantiṁ saṅgāyitvā ‘‘khuddakagantho nāma aya’’nti ca vatvā abhidhammapiṭakasmiṁyeva saṅgahaṁ āropayiṁsūti dīghabhāṇakā vadanti.",
  "tika-vin01t10:241_3": "Majjhimabhāṇakā pana ‘‘cariyāpiṭakabuddhavaṁsehi saddhiṁ sabbampi taṁ khuddakaganthaṁ suttantapiṭake pariyāpanna’’nti vadanti.",
  "tika-vin01t10:241_4": "Ayamettha adhippāyo – jātakādike khuddakanikāyapariyāpanne yebhuyyena ca dhammaniddesabhūte tādise abhidhammapiṭake saṅgaṇhituṁ yuttaṁ,",
  "tika-vin01t10:241_5": "na pana dīghanikāyādippakāre suttantapiṭake,",
  "tika-vin01t10:241_6": "nāpi paññattiniddesabhūte vinayapiṭaketi.",
  "tika-vin01t10:241_7": "Dīghabhāṇakā ‘‘jātakādīnaṁ abhidhammapiṭake saṅgaho’’ti vadanti.",
  "tika-vin01t10:241_8": "Cariyāpiṭakabuddhavaṁsānañcettha aggahaṇaṁ jātakagatikattā.",
  "tika-vin01t10:241_9": "Majjhimabhāṇakā pana aṭṭhuppattivasena desitānaṁ jātakādīnaṁ yathānulomadesanābhāvato tādise suttantapiṭake saṅgaho yutto,",
  "tika-vin01t10:241_10": "na pana sabhāvadhammaniddesabhūte yathādhammasāsane abhidhammapiṭaketi jātakādīnaṁ suttapariyāpannataṁ vadanti.",
  "tika-vin01t10:241_11": "Tattha yuttaṁ vicāretvā gahetabbaṁ.",
  "tika-vin01t10:241_12": "Khuddakanikāyassa sesanikāyānaṁ viya apākaṭattā sese ṭhapetvā khuddakanikāyaṁ pākaṭaṁ katvā dassento ‘‘tattha khuddakanikāyo nāmā’’tiādimāha. Tatthāti tesu nikāyesu. Tatthāti khuddakanikāye.",
  "tika-vin01t10:242_0": "Evaṁ nimittapayojanakāladesakārakakaraṇappakārehi paṭhamamahāsaṅgītiṁ dassetvā idāni tattha vavatthāpitesu dhammavinayesu nānappakārakosallatthaṁ ekavidhādibhede dassetuṁ ‘‘tadetaṁ sabbampī’’tiādimāha.",
  "tika-vin01t10:242_1": "Tattha anuttaraṁ sammāsambodhinti ettha anāvaraṇañāṇapadaṭṭhānaṁ maggañāṇaṁ maggañāṇapadaṭṭhānañca anāvaraṇañāṇaṁ ‘‘sammāsambodhī’’ti vuccati.",
  "tika-vin01t10:242_2": "Paccavekkhantena vāti udānādivasena pavattadhammaṁ sandhāyāha.",
  "tika-vin01t10:242_3": "Vimuttirasanti arahattaphalassādaṁ vimuttisampattikaṁ vā aggaphalanipphādanato,",
  "tika-vin01t10:242_4": "vimuttikiccaṁ vā kilesānaṁ accantavimuttisampādanato.",
  "tika-vin01t10:243_0": "Kiñcāpi avisesena sabbampi buddhavacanaṁ kilesavinayanena vinayo,",
  "tika-vin01t10:243_1": "yathānusiṭṭhaṁ paṭipajjamāne apāyapatanādito dhāraṇena dhammo ca hoti ,",
  "tika-vin01t10:243_2": "idhādhippete pana dhammavinaye niddhāretuṁ ‘‘tattha vinayapiṭaka’’ntiādimāha.",
  "tika-vin01t10:243_3": "Khandhādivasena sabhāvadhammadesanābāhullato āha ‘‘avasesaṁ buddhavacanaṁ dhammo’’ti.",
  "tika-vin01t10:243_4": "Atha vā yadipi dhammoyeva vinayo pariyattiādibhāvato,",
  "tika-vin01t10:243_5": "tathāpi vinayasaddasannidhāno abhinnādhikaraṇabhāvena payutto dhammasaddo vinayatantiviparītaṁ tantiṁ dīpeti yathā ‘‘puññañāṇasambhāro, gobalībadda’’ntiādi.",
  "tika-vin01t10:244_0": "Anekajātisaṁsāranti ayaṁ gāthā bhagavatā attano sabbaññutaññāṇapadaṭṭhānaṁ arahattappattiṁ paccavekkhantena ekūnavīsatimassa paccavekkhaṇañāṇassa anantaraṁ bhāsitā.",
  "tika-vin01t10:244_1": "Tenāha ‘‘idaṁ paṭhamabuddhavacana’’nti.",
  "tika-vin01t10:244_2": "Idaṁ kira sabbabuddhehi avijahitaudānaṁ. Ayamassa saṅkhepattho (dha. pa. aṭṭha.",
  "tika-vin01t10:244_3": "2.154) – ahaṁ imassa attabhāvagehassa kārakaṁ taṇhāvaḍḍhakiṁ gavesanto yena ñāṇena taṁ daṭṭhuṁ sakkā,",
  "tika-vin01t10:244_4": "tassa bodhiñāṇassatthāya dīpaṅkarapādamūle katābhinīhāro ettakaṁ kālaṁ anekajātisaṁsāraṁ anekajātisatasahassasaṅkhyaṁ saṁsāravaṭṭaṁ anibbisaṁ anibbisanto taṁ ñāṇaṁ avindanto alabhantoyeva sandhāvissaṁ saṁsariṁ.",
  "tika-vin01t10:244_5": "Yasmā jarābyādhimaraṇamissatāya jāti nāmesā punappunaṁ upagantuṁ dukkhā,",
  "tika-vin01t10:244_6": "na ca sā tasmiṁ adiṭṭhe nivattati,",
  "tika-vin01t10:244_7": "tasmā taṁ gavesanto sandhāvissanti attho.",
  "tika-vin01t10:245_0": "Diṭṭhosīti idāni mayā sabbaññutaññāṇaṁ paṭivijjhantena diṭṭho asi.",
  "tika-vin01t10:245_1": "Puna gehanti puna imaṁ attabhāvasaṅkhātaṁ mama gehaṁ na kāhasi na karissasi.",
  "tika-vin01t10:245_2": "Tava sabbā anavasesā kilesaphāsukā mayā bhaggā.",
  "tika-vin01t10:245_3": "Imassa tayā katassa attabhāvagehassa kūṭaṁ avijjāsaṅkhātaṁ kaṇṇikamaṇḍalaṁ visaṅkhataṁ viddhaṁsitaṁ.",
  "tika-vin01t10:245_4": "Visaṅkhāraṁ nibbānaṁ ārammaṇakaraṇavasena gataṁ anupaviṭṭhaṁ idāni mama cittaṁ,",
  "tika-vin01t10:245_5": "ahañca taṇhānaṁ khayasaṅkhātaṁ arahattamaggaṁ arahattaphalaṁ vā ajjhagā adhigato pattosmīti attho.",
  "tika-vin01t10:245_6": "Gaṇṭhipadesu pana ‘‘visaṅkhāragatanti cittameva taṇhānaṁ khayasaṅkhātaṁ arahattamaggaṁ arahattaphalaṁ vā ajjhagā adhigato patto’’ti evampi attho vutto.",
  "tika-vin01t10:245_7": "Ayaṁ manasā pavattitadhammānaṁ ādi.",
  "tika-vin01t10:245_8": "‘‘Yadā have pātubhavanti dhammāti ayaṁ pana vācāya pavattitadhammānaṁ ādī’’ti vadanti.",
  "tika-vin01t10:245_9": "Antojappanavasena kira bhagavā ‘‘anekajātisaṁsāra’’ntiādimāha.",
  "tika-vin01t10:246_0": "Kecīti khandhakabhāṇakā.",
  "tika-vin01t10:246_1": "Paṭhamaṁ vutto pana dhammapadabhāṇakānaṁ adhippāyoti veditabbo.",
  "tika-vin01t10:246_2": "Ettha ca khandhakabhāṇakā vadanti ‘‘dhammapadabhāṇakānaṁ gāthā manasā desitattā tadā mahato janassa upakārāya na hoti,",
  "tika-vin01t10:246_3": "amhākaṁ pana gāthā vacībhedaṁ katvā desitattā tadā suṇantānaṁ devabrahmānaṁ upakārāya ahosi,",
  "tika-vin01t10:246_4": "tasmā idameva paṭhamabuddhavacana’’nti.",
  "tika-vin01t10:246_5": "Dhammapadabhāṇakā pana ‘‘desanāya janassa upakārānupakārabhāvo lakkhaṇaṁ na hoti,",
  "tika-vin01t10:246_6": "bhagavatā manasā desitattāyeva idaṁ paṭhamabuddhavacana’’nti vadanti,",
  "tika-vin01t10:246_7": "tasmā ubhayampi aññamaññaṁ viruddhaṁ na hotīti veditabbaṁ.",
  "tika-vin01t10:246_8": "Nanu ca yadi ‘‘anekajātisaṁsāra’’nti manasā desitaṁ,",
  "tika-vin01t10:246_9": "atha kasmā dhammapadaaṭṭhakathāyaṁ (dha. pa. aṭṭha.",
  "tika-vin01t10:246_10": "2.153-154) ‘‘anekajātisaṁsāranti imaṁ dhammadesanaṁ satthā bodhirukkhamūle nisinno udānavasena udānetvā aparabhāge ānandattherena puṭṭho kathesī’’ti vuttanti?",
  "tika-vin01t10:246_11": "Tatthāpi manasā udānetvāti evamattho gahetabbo.",
  "tika-vin01t10:246_12": "Atha vā manasāva desitanti evaṁ gahaṇe kiṁ kāraṇanti ce?",
  "tika-vin01t10:246_13": "Yadi vacībhedaṁ katvā desitaṁ siyā,",
  "tika-vin01t10:246_14": "udānapāḷiyaṁ āruḷhaṁ bhaveyya,",
  "tika-vin01t10:246_15": "tasmā udānapāḷiyaṁ anāruḷhabhāvoyeva vacībhedaṁ akatvā manasā desitabhāve kāraṇanti vadanti.",
  "tika-vin01t10:247_0": "Yadā have pātubhavanti dhammāti ettha itisaddo ādiattho.",
  "tika-vin01t10:247_1": "Tena ‘‘ātāpino jhāyato brāhmaṇassa,",
  "tika-vin01t10:247_2": "athassa kaṅkhā vapayanti sabbā.",
  "tika-vin01t10:247_3": "Yato pajānāti sahetudhamma’’nti ādigāthāttayaṁ saṅgaṇhāti.",
  "tika-vin01t10:247_4": "Udānagāthanti pana jātiyā ekavacanaṁ,",
  "tika-vin01t10:247_5": "tatthāpi paṭhamagāthaṁyeva vā gahetvā vuttanti veditabbaṁ. Ettha pana yaṁ vattabbaṁ, taṁ khandhake āvi bhavissati.",
  "tika-vin01t10:247_6": "Pāṭipadadivaseti idaṁ ‘‘sabbaññubhāvappattassā’’ti na etena sambandhitabbaṁ,",
  "tika-vin01t10:247_7": "‘‘paccavekkhantassa uppannā’’ti etena pana sambandhitabbaṁ.",
  "tika-vin01t10:247_8": "Visākhapuṇṇamāyameva hi bhagavā paccūsasamaye sabbaññutaṁ pattoti.",
  "tika-vin01t10:247_9": "Somanassamayañāṇenāti somanassasampayuttañāṇena. Āmantayāmīti nivedayāmi, bodhemīti attho.",
  "tika-vin01t10:247_10": "Vayadhammāti aniccalakkhaṇamukhena dukkhānattalakkhaṇampi saṅkhārānaṁ vibhāveti ‘‘yadaniccaṁ taṁ dukkhaṁ,",
  "tika-vin01t10:247_11": "yaṁ dukkhaṁ tadanattā’’ti (saṁ. ni. 3.15) vacanato.",
  "tika-vin01t10:247_12": "Lakkhaṇattayavibhāvananayeneva tadārammaṇaṁ vipassanaṁ dassento sabbatitthiyānaṁ avisayabhūtaṁ buddhāveṇikaṁ catusaccakammaṭṭhānādhiṭṭhānaṁ aviparītaṁ nibbānagāminiṁ paṭipadaṁ pakāsetīti daṭṭhabbaṁ .",
  "tika-vin01t10:247_13": "Idāni tattha sammāpaṭipattiyaṁ niyojeti ‘‘appamādena sampādethā’’ti.",
  "tika-vin01t10:247_14": "Atha vā ‘‘vayadhammā saṅkhārā’’ti etena saṅkhepena saṁvejetvā ‘‘appamādena sampādethā’’ti saṅkhepeneva niravasesaṁ sammāpaṭipattiṁ dasseti.",
  "tika-vin01t10:247_15": "Appamādapadañhi sikkhattayasaṅgahitaṁ kevalaparipuṇṇaṁ sāsanaṁ pariyādiyitvā tiṭṭhatīti. Antareti antarāḷe, vemajjheti attho.",
  "tika-vin01t10:248_0": "Suttantapiṭakanti ettha yathā kammameva kammantaṁ,",
  "tika-vin01t10:248_1": "evaṁ suttameva suttantanti veditabbaṁ.",
  "tika-vin01t10:248_2": "Asaṅgītanti saṅgītikkhandhakakathāvatthuppakaraṇādi.",
  "tika-vin01t10:248_3": "Keci pana ‘‘subhasuttampi paṭhamasaṅgītiyaṁ asaṅgīta’’nti vadanti, taṁ na yujjati.",
  "tika-vin01t10:248_4": "‘‘Paṭhamasaṅgītito puretarameva hi āyasmatā ānandattherena jetavane viharantena subhassa māṇavassa desita’’nti ācariyadhammapālattherena vuttaṁ.",
  "tika-vin01t10:248_5": "Subhasuttaṁ pana ‘‘evaṁ me sutaṁ – ekaṁ samayaṁ āyasmā ānando sāvatthiyaṁ viharati jetavane anāthapiṇḍikassa ārāme aciraparinibbute bhagavatī’’tiādinā (dī. ni. 1.444) āgataṁ.",
  "tika-vin01t10:248_6": "Tattha ‘‘evaṁ me suta’’ntiādivacanaṁ paṭhamasaṅgītiyaṁ āyasmatā ānandatthereneva vattuṁ yuttarūpaṁ na hoti.",
  "tika-vin01t10:248_7": "Na hi ānandatthero sayameva subhasuttaṁ desetvā ‘‘evaṁ me suta’’ntiādīni vadati.",
  "tika-vin01t10:248_8": "Evaṁ pana vattabbaṁ siyā ‘‘ekamidāhaṁ, bhante,",
  "tika-vin01t10:248_9": "samayaṁ sāvatthiyaṁ viharāmi jetavane anāthapiṇḍikassa ārāme’’ti,",
  "tika-vin01t10:248_10": "tasmā dutiyatatiyasaṅgītikārakehi ‘‘evaṁ me suta’’ntiādinā subhasuttaṁ saṅgītimāropitaṁ viya dissati.",
  "tika-vin01t10:248_11": "Atha ācariyadhammapālattherassa evamadhippāyo siyā ‘‘ānandatthereneva vuttampi subhasuttaṁ paṭhamasaṅgītiṁ āropetvā tantiṁ ṭhapetukāmehi mahākassapattherādīhi aññesu suttesu āgatanayeneva ‘evaṁ me suta’ntiādinā tanti ṭhapitā’’ti, evaṁ sati yujjeyya.",
  "tika-vin01t10:248_12": "Atha vā āyasmā ānandatthero subhasuttaṁ sayaṁ desentopi sāmaññaphalādīsu bhagavatā desitanayeneva desesīti bhagavato sammukhā laddhanaye ṭhatvā desitattā bhagavatā desitaṁ dhammaṁ attani adahanto ‘‘evaṁ me suta’’ntiādimāhāti evamadhippāyo veditabbo.",
  "tika-vin01t10:249_0": "Ubhayāni pātimokkhānīti bhikkhubhikkhunīpātimokkhavasena.",
  "tika-vin01t10:249_1": "Dve vibhaṅgānīti bhikkhubhikkhunīvibhaṅgavaseneva dve vibhaṅgāni.",
  "tika-vin01t10:249_2": "Dvāvīsati khandhakānīti mahāvaggacūḷavaggesu āgatāni dvāvīsati khandhakāni.",
  "tika-vin01t10:249_3": "Soḷasaparivārāti soḷasahi parivārehi upalakkhitattā soḷasaparivārāti vuttaṁ.",
  "tika-vin01t10:249_4": "Tathā hi parivārapāḷiyaṁ ‘‘yaṁ tena bhagavatā jānatā passatā arahatā sammāsambuddhena paṭhamaṁ pārājikaṁ kattha paññatta’’ntiādinā (pari. 1) paññattivāro,",
  "tika-vin01t10:249_5": "tato paraṁ ‘‘methunaṁ dhammaṁ paṭisevanto kati āpattiyo āpajjatī’’tiādinā (pari. 157) katāpattivāro,",
  "tika-vin01t10:249_6": "‘‘methunaṁ dhammaṁ paṭisevantassa āpattiyo catunnaṁ vipattīnaṁ kati vipattiyo bhajantī’’tiādippabhedo (pari. 182) vipattivāro,",
  "tika-vin01t10:249_7": "‘‘methunaṁ dhammaṁ paṭisevantassa āpattiyo sattannaṁ āpattikkhandhānaṁ katihi āpattikkhandhehi saṅgahitā’’tiādippabhedo (pari. 183) saṅgahavāro,",
  "tika-vin01t10:249_8": "‘‘methunaṁ dhammaṁ paṭisevantassa āpattiyo channaṁ āpattisamuṭṭhānānaṁ katihi samuṭṭhānehi samuṭṭhantī’’tiādinā (pari. 184) samuṭṭhānavāro,",
  "tika-vin01t10:249_9": "‘‘methunaṁ dhammaṁ paṭisevantassa āpattiyo catunnaṁ adhikaraṇānaṁ katamaṁ adhikaraṇa’’ntiādinā (pari. 185) adhikaraṇavāro,",
  "tika-vin01t10:249_10": "‘‘methunaṁ dhammaṁ paṭisevantassa āpattiyo sattannaṁ samathānaṁ katihi samathehi sammantī’’tiādippabhedo (pari. 186) samathavāro,",
  "tika-vin01t10:249_11": "tadanantaraṁ samuccayavāro cāti aṭṭha vārā vuttā.",
  "tika-vin01t10:249_12": "Tato paraṁ ‘‘methunaṁ dhammaṁ paṭisevanapaccayā pārājikaṁ kattha paññatta’’ntiādinā (pari.",
  "tika-vin01t10:249_13": "188) nayena puna paccayavasena eko paññattivāro,",
  "tika-vin01t10:249_14": "tassa vasena purimasadisā eva katāpattivārādayo satta vārāti evaṁ aparepi aṭṭha vārā vuttā. Iti imāni aṭṭha,",
  "tika-vin01t10:249_15": "purimānipi aṭṭhāti mahāvibhaṅge soḷasa vārā dassitā.",
  "tika-vin01t10:249_16": "Tato paraṁ teneva nayena bhikkhunivibhaṅgepi soḷasa vārā āgatāti imehi soḷasahi vārehi upalakkhitattā soḷasaparivārāti vuccati.",
  "tika-vin01t10:249_17": "Potthakesu pana katthaci ‘‘parivāro’’ti ettakameva dissati,",
  "tika-vin01t10:249_18": "bahūsu pana potthakesu dīghanikāyaṭṭhakathāyaṁ abhidhammaṭṭhakathāyañca ‘‘soḷasaparivārā’’ti evameva vuttattā ayampi pāṭho na sakkā paṭibāhitunti tassevattho vutto.",
  "tika-vin01t10:250_0": "Brahmajālādicatuttiṁsasuttasaṅgahoti brahmajālasuttādīni catuttiṁsa suttāni saṅgayhanti ettha,",
  "tika-vin01t10:250_1": "etenāti vā brahmajālādicatuttiṁsasuttasaṅgaho.",
  "tika-vin01t10:250_2": "Vuttappamāṇānaṁ vā suttānaṁ saṅgaho etassāti brahmajālādicatuttiṁsasuttasaṅgahoti. Evaṁ sesesupi veditabbaṁ.",
  "tika-vin01t10:251_0": "Vividhavisesanayattāti imissā gāthāya atthaṁ vibhāvento āha ‘‘vividhā hī’’tiādi.",
  "tika-vin01t10:251_1": "Daḷhīkammasithilakaraṇappayojanāti yathākkamaṁ lokavajjesu sikkhāpadesu daḷhīkammappayojanā,",
  "tika-vin01t10:251_2": "paṇṇattivajjesu sithilakaraṇappayojanāti veditabbaṁ.",
  "tika-vin01t10:251_3": "Ajjhācāranisedhanatoti saññamavelaṁ atibhavitvā pavatto ācāro ajjhācāro, vītikkamo, tassa nisedhanatoti attho.",
  "tika-vin01t10:251_4": "Tenāti vividhanayattādihetunā.",
  "tika-vin01t10:251_5": "Etanti ‘‘vividhavisesanayattā’’tiādigāthāvacanaṁ. Etassāti vinayassa. Itaraṁ panāti suttaṁ.",
  "tika-vin01t10:252_0": "Idāni atthānaṁ sūcanatotiādigāthāya atthaṁ pakāsento āha ‘‘tañhī’’tiādi.",
  "tika-vin01t10:252_1": "Attatthaparatthādibhedeti yo taṁ suttaṁ sajjhāyati suṇāti vāceti cinteti deseti ca,",
  "tika-vin01t10:252_2": "suttena saṅgahito sīlādiattho tassapi hoti,",
  "tika-vin01t10:252_3": "tena parassa sādhetabbato parassapi hotīti tadubhayaṁ taṁ suttaṁ sūceti dīpeti.",
  "tika-vin01t10:252_4": "Tathā diṭṭhadhammikasamparāyikatthe lokiyalokuttaratthe cāti evamādibhede atthe ādisaddena saṅgaṇhāti.",
  "tika-vin01t10:252_5": "Atthasaddo cāyaṁ hitapariyāyavacano, na bhāsitatthavacano. Yadi siyā,",
  "tika-vin01t10:252_6": "suttaṁ attanopi bhāsitatthaṁ sūceti parassapīti ayamattho vutto siyā,",
  "tika-vin01t10:252_7": "suttena ca yo attho pakāsito, so tasseva hoti,",
  "tika-vin01t10:252_8": "na tena parattho sūcito hotīti.",
  "tika-vin01t10:252_9": "Tena sūcetabbassa paratthassa nivattetabbassa abhāvā attaggahaṇañca na kattabbaṁ.",
  "tika-vin01t10:252_10": "Attatthaparatthavinimuttassa bhāsitatthassa abhāvā ādiggahaṇañca na kattabbaṁ,",
  "tika-vin01t10:252_11": "tasmā yathāvuttassa hitapariyāyassa atthassa sutte asambhavato suttādhārassa puggalassa vasena attatthaparatthā vuttā.",
  "tika-vin01t10:253_0": "Atha vā suttaṁ anapekkhitvā ye attatthādayo atthappabhedā ‘‘na haññadatthatthi pasaṁsalābhā’’ti etassa padassa niddese (mahāni. 63) vuttā attattho, parattho, ubhayattho, diṭṭhadhammiko attho, samparāyiko attho, uttāno attho, gambhīro attho, guḷho attho, paṭicchanno attho, neyyo attho, nīto attho, anavajjo attho, nikkileso attho, vodāno attho, paramatthoti,",
  "tika-vin01t10:253_1": "te atthe suttaṁ sūcetīti attho gahetabbo.",
  "tika-vin01t10:253_2": "Tathā hi kiñcāpi suttanirapekkhaṁ attatthādayo vuttā suttatthabhāvena aniddiṭṭhattā,",
  "tika-vin01t10:253_3": "tesu pana ekopi atthappabhedo suttena dīpetabbataṁ nātikkamati,",
  "tika-vin01t10:253_4": "tasmā te atthe suttaṁ sūcetīti vuccati.",
  "tika-vin01t10:253_5": "Imasmiñca atthavikappe attha-saddoyaṁ bhāsitatthapariyāyopi hoti.",
  "tika-vin01t10:253_6": "Ettha hi purimakā pañca atthappabhedā hitapariyāyā,",
  "tika-vin01t10:253_7": "tato pare cha bhāsitatthabhedā,",
  "tika-vin01t10:253_8": "pacchimakā pana ubhayasabhāvā.",
  "tika-vin01t10:253_9": "Tattha duradhigamatāya vibhāvane agādhabhāvo gambhīro, na vivaṭo guḷho,",
  "tika-vin01t10:253_10": "mūludakādayo viya paṁsunā akkharasannivesādinā tirohito paṭicchanno. Niddhāretvā ñāpetabbo neyyo,",
  "tika-vin01t10:253_11": "yathārutavasena veditabbo nīto.",
  "tika-vin01t10:253_12": "Anavajjanikkilesavodānā pariyāyavasena vuttā,",
  "tika-vin01t10:253_13": "kusalavipākakiriyadhammavasena vā. Paramattho nibbānaṁ,",
  "tika-vin01t10:253_14": "dhammānaṁ aviparītasabhāvo eva vā.",
  "tika-vin01t10:254_0": "Atha vā attanā ca appiccho hotīti attatthaṁ,",
  "tika-vin01t10:254_1": "appicchākathañca paresaṁ kattā hotīti paratthaṁ sūceti.",
  "tika-vin01t10:254_2": "Evaṁ ‘‘attanā ca pāṇātipātā paṭivirato hotī’’tiādīni (a. ni. 4.99) suttāni yojetabbāni.",
  "tika-vin01t10:254_3": "Vinayābhidhammehi ca visesetvā suttasaddassa attho vattabbo,",
  "tika-vin01t10:254_4": "tasmā veneyyajjhāsayavasappavattāya desanāya attahitaparahitādīni sātisayaṁ pakāsitāni honti tappadhānabhāvato,",
  "tika-vin01t10:254_5": "na āṇādhammasabhāvavasappavattāyāti idameva atthānaṁ sūcanato suttanti vuttaṁ.",
  "tika-vin01t10:254_6": "Evañca katvā ‘‘ettakaṁ tassa bhagavato suttāgataṁ suttapariyāpanna’’nti (pāci.",
  "tika-vin01t10:254_7": "655) ca ‘‘sakavāde pañca suttasatānī’’ti (dha. sa. aṭṭha.",
  "tika-vin01t10:254_8": "nidānakathā) ca evamādīsu suttasaddo upacaritoti gahetabbo.",
  "tika-vin01t10:255_0": "Suttesu āṇādhammasabhāvā ca veneyyajjhāsayaṁ anuvattanti,",
  "tika-vin01t10:255_1": "na vinayābhidhammesu viya veneyyajjhāsayo āṇādhammasabhāve,",
  "tika-vin01t10:255_2": "tasmā veneyyānaṁ ekantahitapaṭilābhasaṁvattanikā suttantadesanā hotīti ‘‘suvuttā cettha atthā’’tiādi vuttaṁ.",
  "tika-vin01t10:255_3": "‘‘Ekantahitapaṭilābhasaṁvattanikā suttantadesanā’’ti idampi veneyyānaṁ hitasampāpane suttantadesanāya tapparabhāvaṁyeva sandhāya vuttaṁ.",
  "tika-vin01t10:255_4": "Tapparabhāvo ca veneyyajjhāsayānulomato daṭṭhabbo.",
  "tika-vin01t10:255_5": "Tenevāha ‘‘veneyyajjhāsayānulomena vuttattā’’ti .",
  "tika-vin01t10:255_6": "Vinayadesanaṁ viya issarabhāvato āṇāpatiṭṭhāpanavasena adesetvā veneyyānaṁ ajjhāsayānulomena cariyānurūpaṁ vuttattā desitattāti attho.",
  "tika-vin01t10:256_0": "Anupubbasikkhādivasena kālantare abhinipphattiṁ dassento āha ‘‘sassamiva phala’’nti. Pasavatīti phalati, nipphādetīti attho.",
  "tika-vin01t10:256_1": "Upāyasamaṅgīnaṁyeva nipphajjanabhāvaṁ dassento ‘‘dhenu viya khīra’’nti āha.",
  "tika-vin01t10:256_2": "Dhenutopi hi upāyavantānaṁyeva khīrapaṭilābho hoti.",
  "tika-vin01t10:256_3": "Anupāyena hi akāle ajātavacchaṁ dhenuṁ dohanto kālepi vā visāṇaṁ gahetvā dohanto neva khīraṁ paṭilabhati.",
  "tika-vin01t10:256_4": "‘‘Suttāṇā’’ti etassa atthaṁ pakāsetuṁ ‘‘suṭṭhu ca ne tāyatī’’ti vuttaṁ.",
  "tika-vin01t10:257_0": "Suttasabhāganti suttasadisaṁ.",
  "tika-vin01t10:257_1": "Suttasabhāgataṁyeva dassento āha ‘‘yathā hī’’tiādi.",
  "tika-vin01t10:257_2": "Tacchakānaṁ suttanti vaḍḍhakīnaṁ kāḷasuttaṁ.",
  "tika-vin01t10:257_3": "Pamāṇaṁ hotīti tadanusārena tacchanato.",
  "tika-vin01t10:257_4": "Evametampi viññūnanti yathā kāḷasuttaṁ pasāretvā saññāṇe kate gahetabbaṁ vissajjetabbañca paññāyati,",
  "tika-vin01t10:257_5": "evaṁ vivādesu uppannesu sutte ānītamatte ‘‘idaṁ gahetabbaṁ,",
  "tika-vin01t10:257_6": "idaṁ vissajjetabba’’nti viññūnaṁ pākaṭattā vivādo vūpasammatīti etampi suttaṁ viññūnaṁ pamāṇaṁ hotīti attho.",
  "tika-vin01t10:257_7": "Idāni aññathāpi suttasabhāgataṁ dassento āha ‘‘yathā cā’’tiādi.",
  "tika-vin01t10:257_8": "Suttaṁ viya pamāṇattā saṅgāhakattā ca suttamiva suttanti vuttaṁ hoti.",
  "tika-vin01t10:257_9": "Ettha ca attatthādividhāne suttassa pamāṇabhāvo attatthādīnaṁyeva ca saṅgāhakattaṁ yojetabbaṁ tadatthappakāsanapadhānattā suttassa.",
  "tika-vin01t10:257_10": "Vinayābhidhammehi visesattañca pubbe vuttanayeneva yojetabbaṁ.",
  "tika-vin01t10:257_11": "Etanti ‘‘atthānaṁ sūcanato’’tiādikaṁ atthavacanaṁ. Etassāti suttassa.",
  "tika-vin01t10:258_0": "Yanti yasmā. Etthāti abhidhamme.",
  "tika-vin01t10:258_1": "Abhikkamantīti ettha abhi-saddo kamanakiriyāya vuḍḍhibhāvaṁ atirekataṁ dīpetīti āha ‘‘abhikkamantītiādīsu vuḍḍhiyaṁ āgato’’ti.",
  "tika-vin01t10:258_2": "Abhiññātāti aḍḍhacandādinā kenaci saññāṇena ñātā paññātā pākaṭāti attho.",
  "tika-vin01t10:258_3": "Aḍḍhacandādibhāvo hi rattiyā upalakkhaṇavasena saññāṇaṁ hoti, yasmā aḍḍho cando, tasmā aṭṭhamī, yasmā ūno, tasmā cātuddasī, yasmā puṇṇo, tasmā pannarasīti.",
  "tika-vin01t10:258_4": "Abhilakkhitāti etthāpi ayamevattho veditabbo.",
  "tika-vin01t10:258_5": "Abhilakkhitasaddapariyāyo abhiññātasaddoti āha ‘‘abhiññātā abhilakkhitātiādīsu lakkhaṇe’’ti.",
  "tika-vin01t10:258_6": "Ettha ca vācakasaddantarasannidhānena nipātānaṁ tadatthajotakamattattā lakkhitasaddatthajotako abhisaddo lakkhaṇe vattatīti vutto.",
  "tika-vin01t10:258_7": "Rājābhirājāti rājūhi pūjetuṁ araho rājā. Pūjiteti pūjārahe.",
  "tika-vin01t10:259_0": "Abhidhammeti ‘‘supinantena sukkavissaṭṭhiyā anāpattibhāvepi akusalacetanā upalabbhatī’’tiādinā vinayapaññattiyā saṅkaravirahite dhamme.",
  "tika-vin01t10:259_1": "‘‘Pubbāparavirodhābhāvato dhammānaṁyeva ca aññamaññasaṅkaravirahite dhamme’’tipi vadanti.",
  "tika-vin01t10:259_2": "‘‘Pāṇātipāto akusala’’nti evamādīsu ca maraṇādhippāyassa jīvitindriyupacchedakapayogasamuṭṭhāpikā cetanā akusalaṁ,",
  "tika-vin01t10:259_3": "na pāṇasaṅkhātajīvitindriyassa upacchedasaṅkhāto atipāto,",
  "tika-vin01t10:259_4": "tathā adinnassa parasantakassa ādānasaṅkhātā viññatti abyākato dhammo,",
  "tika-vin01t10:259_5": "taṁviññattisamuṭṭhāpikā theyyacetanā akusalo dhammoti evamādināpi aññamaññasaṅkaravirahite dhammeti attho veditabbo.",
  "tika-vin01t10:259_6": "Abhivinayeti ettha ‘‘jātarūparajataṁ na paṭiggahetabba’’nti vadanto vinaye vineti nāma.",
  "tika-vin01t10:259_7": "Ettha ‘‘evaṁ paṭiggaṇhato pācittiyaṁ,",
  "tika-vin01t10:259_8": "evaṁ dukkaṭanti vadanto ca abhivinaye vineti nāmā’’ti vadanti.",
  "tika-vin01t10:259_9": "Tasmā jātarūparajataṁ theyyacittena parasantakaṁ gaṇhantassa yathāvatthu pārājikathullaccayadukkaṭesu aññataraṁ,",
  "tika-vin01t10:259_10": "bhaṇḍāgārikasīsena gaṇhantassa pācittiyaṁ,",
  "tika-vin01t10:259_11": "attatthāya gaṇhantassa nissaggiyaṁ pācittiyaṁ.",
  "tika-vin01t10:259_12": "Kevalaṁ lolatāya gaṇhantassa anāmāsadukkaṭaṁ,",
  "tika-vin01t10:259_13": "rūpiyachaḍḍakassa sammatassa anāpattīti evaṁ aññamaññasaṅkaravirahite vinaye paṭibalo vinetunti attho veditabbo.",
  "tika-vin01t10:259_14": "Abhikkantenāti ettha kantiyā adhikattaṁ abhisaddo dīpetīti āha ‘‘adhike’’ti.",
  "tika-vin01t10:260_0": "Nanu ca ‘‘abhikkamantī’’ti ettha abhisaddo kamanakiriyāya vuḍḍhibhāvaṁ atirekataṁ dīpeti,",
  "tika-vin01t10:260_1": "‘‘abhiññātā abhilakkhitā’’ti ettha ñāṇalakkhaṇakiriyānaṁ supākaṭattā visesaṁ,",
  "tika-vin01t10:260_2": "‘‘abhikkantenā’’ti ettha kantiyā adhikattaṁ visiṭṭhataṁ dīpetīti idaṁ tāva yuttaṁ kiriyāvisesakattā upasaggassa,",
  "tika-vin01t10:260_3": "‘‘abhirājā abhivinayo’’ti pana pūjitaparicchinnesu rājavinayesu abhisaddo vattatīti kathametaṁ yujjeyyāti ce?",
  "tika-vin01t10:260_4": "Idhāpi natthi doso pūjanaparicchedanakiriyādīpanato,",
  "tika-vin01t10:260_5": "tāhi ca kiriyāhi rājavinayānaṁ yuttattā,",
  "tika-vin01t10:260_6": "tasmā ettha atimālādīsu atisaddo viya abhisaddo saha sādhanena kiriyaṁ vadatīti abhirājaabhivinayasaddā siddhā,",
  "tika-vin01t10:260_7": "evaṁ abhidhammasadde abhisaddo saha sādhanena vuḍḍhiyādikiriyaṁ dīpetīti ayamattho dassitoti daṭṭhabbaṁ.",
  "tika-vin01t10:261_0": "Etthacāti abhidhamme.",
  "tika-vin01t10:261_1": "Bhāvetīti cittassa vaḍḍhanaṁ vuttaṁ.",
  "tika-vin01t10:261_2": "Pharitvāti ārammaṇassa vaḍḍhanaṁ vuttaṁ.",
  "tika-vin01t10:261_3": "Vuḍḍhimantoti bhāvanāpharaṇavuḍḍhīhi vuḍḍhimantopi dhammā vuttāti attho.",
  "tika-vin01t10:261_4": "Ārammaṇādīhīti ārammaṇasampayuttakammadvārapaṭipadādīhi.",
  "tika-vin01t10:261_5": "Lakkhaṇīyattāti sañjānitabbattā.",
  "tika-vin01t10:261_6": "Ekantato lokuttaradhammānaṁyeva pūjārahattā ‘‘sekkhā dhammā’’tiādinā lokuttarāyeva pūjitāti dassitā.",
  "tika-vin01t10:261_7": "Sabhāvaparicchinnattāti phusanādisabhāvena paricchinnattā.",
  "tika-vin01t10:261_8": "Adhikāpi dhammā vuttāti ettha kāmāvacarehi mahantabhāvato mahaggatā dhammāpi adhikā nāma hontīti tehi saddhiṁ adhikā dhammā vuttā.",
  "tika-vin01t10:262_0": "Yaṁ panettha avisiṭṭhanti ettha vinayādīsu tīsu aññamaññavisiṭṭhesu yaṁ avisiṭṭhaṁ samānaṁ, taṁ piṭakasaddanti attho.",
  "tika-vin01t10:262_1": "Vinayādayo hi tayo saddā aññamaññaṁ asādhāraṇattā visiṭṭhā nāma,",
  "tika-vin01t10:262_2": "piṭakasaddo pana tehi tīhipi sādhāraṇattā avisiṭṭhoti vuccati.",
  "tika-vin01t10:262_3": "Mā piṭakasampadānenāti pāḷisampadānavasena mā gaṇhathāti vuttaṁ hoti.",
  "tika-vin01t10:262_4": "Kudālañca piṭakañca kudālapiṭakaṁ. Tattha ku vuccati pathavī,",
  "tika-vin01t10:262_5": "tassā dālanato vidālanato ayomayo upakaraṇaviseso kudālaṁ nāma,",
  "tika-vin01t10:262_6": "tālapaṇṇavettalatādīhi kato bhājanaviseso piṭakaṁ nāma, taṁ ādāya gahetvāti attho.",
  "tika-vin01t10:262_7": "Yathāvuttenāti ‘‘evaṁ duvidhatthenā’’tiādinā vuttappakārena.",
  "tika-vin01t10:263_0": "Desanāsāsanakathābhedanti ettha kathetabbānaṁ atthānaṁ desakāyattena āṇādividhinā abhisajjanaṁ pabodhanaṁ desanā.",
  "tika-vin01t10:263_1": "Sāsitabbapuggalagatena yathāparādhādinā sāsitabbabhāvena anusāsanaṁ vinayanaṁ sāsanaṁ.",
  "tika-vin01t10:263_2": "Kathetabbassa saṁvarāsaṁvarādino atthassa kathanaṁ vacanapaṭibaddhatākaraṇaṁ kathāti vuccati.",
  "tika-vin01t10:263_3": "Tasmā desitāraṁ bhagavantamapekkhitvā desanā,",
  "tika-vin01t10:263_4": "sāsitabbapuggalavasena sāsanaṁ,",
  "tika-vin01t10:263_5": "kathetabbassa atthassa vasena kathāti evamettha desanādīnaṁ nānākaraṇaṁ veditabbaṁ.",
  "tika-vin01t10:263_6": "Ettha ca kiñcāpi desanādayo desetabbādinirapekkhā na honti,",
  "tika-vin01t10:263_7": "āṇādayo pana visesato desakādiadhīnāti taṁtaṁvisesayogavasena desanādīnaṁ bhedo vutto.",
  "tika-vin01t10:263_8": "Tathā hi āṇāvidhānaṁ visesato āṇārahādhīnaṁ tattha kosallayogato.",
  "tika-vin01t10:263_9": "Evaṁ vohāraparamatthavidhānāni ca vidhāyakādhīnānīti āṇādividhino desakāyattatā vuttā.",
  "tika-vin01t10:263_10": "Aparādhajjhāsayānurūpaṁ viya dhammānurūpampi sāsanaṁ visesato,",
  "tika-vin01t10:263_11": "tathā vinetabbapuggalāpekkhanti sāsitabbapuggalavasena sāsanaṁ vuttaṁ.",
  "tika-vin01t10:263_12": "Saṁvarāsaṁvaranāmarūpānaṁ viya viniveṭhetabbāya diṭṭhiyāpi kathanaṁ sati vācāvatthusmiṁ nāsatīti visesato tadadhīnanti kathetabbassa atthassa vasena kathā vuttā.",
  "tika-vin01t10:263_13": "Bhedasaddo visuṁ visuṁ yojetabbo ‘‘desanābhedaṁ sāsanabhedaṁ kathābhedañca yathārahaṁ paridīpaye’’ti. Bhedanti ca nānattanti attho.",
  "tika-vin01t10:263_14": "Tesu piṭakesu sikkhā ca pahānāni ca gambhīrabhāvo ca sikkhāpahānagambhīrabhāvaṁ,",
  "tika-vin01t10:263_15": "tañca yathārahaṁ paridīpayeti attho.",
  "tika-vin01t10:263_16": "Pariyattibhedañca vibhāvayeti sambandho.",
  "tika-vin01t10:264_0": "Pariyattibhedanti ca pariyāpuṇanabhedanti attho.",
  "tika-vin01t10:264_1": "Yahinti yasmiṁ vinayādike piṭake.",
  "tika-vin01t10:264_2": "Yaṁ sampattiñca vipattiñca yathā pāpuṇāti,",
  "tika-vin01t10:264_3": "tampi sabbaṁ vibhāvayeti sambandho.",
  "tika-vin01t10:264_4": "Atha vā yaṁ pariyattibhedaṁ sampattiñca vipattiñcāpi yahiṁ yathā pāpuṇāti,",
  "tika-vin01t10:264_5": "tampi sabbaṁ vibhāvayeti yojetabbaṁ.",
  "tika-vin01t10:264_6": "Ettha yathāti yehi upārambhādihetupariyāpuṇanādippakārehi upārambhanissaraṇadhammakosakarakkhaṇahetupariyāpuṇanaṁ suppaṭipatti duppaṭipattīti etehi pakārehīti vuttaṁ hoti.",
  "tika-vin01t10:265_0": "Paridīpanā vibhāvanā cāti heṭṭhā vuttassa anurūpato vuttaṁ, atthato pana ekameva.",
  "tika-vin01t10:265_1": "Āṇārahenāti āṇaṁ ṭhapetuṁ arahatīti āṇāraho, bhagavā.",
  "tika-vin01t10:265_2": "So hi sammāsambuddhatāya mahākāruṇikatāya ca aviparītahitopadesakabhāvena pamāṇavacanattā āṇaṁ paṇetuṁ arahati,",
  "tika-vin01t10:265_3": "vohāraparamatthānampi sambhavato āha ‘‘āṇābāhullato’’ti. Ito paresupi eseva nayo.",
  "tika-vin01t10:266_0": "Paṭhamanti vinayapiṭakaṁ.",
  "tika-vin01t10:266_1": "Pacurāparādhā seyyasakattherādayo.",
  "tika-vin01t10:266_2": "Te hi dosabāhullato ‘‘pacurāparādhā’’ti vuttā.",
  "tika-vin01t10:266_3": "Pacuro bahuko bahulo aparādho doso vītikkamo yesaṁ te pacurāparādhā.",
  "tika-vin01t10:266_4": "Anekajjhāsayātiādīsu āsayova ajjhāsayo.",
  "tika-vin01t10:266_5": "So ca atthato diṭṭhi ñāṇañca,",
  "tika-vin01t10:266_6": "pabhedato pana catubbidhaṁ hoti.",
  "tika-vin01t10:266_7": "Tathā hi pubbacariyavasena āyatiṁ sati paccaye uppajjamānārahā sassatucchedasaṅkhātā micchādiṭṭhi saccānulomikañāṇakammassakataññāṇasaṅkhātā sammādiṭṭhi ca ‘‘āsayo’’ti vuccati. Vuttañhetaṁ –",
  "tika-vin01t10:267_0": "‘‘Sassatucchedadiṭṭhi ca, khanti cevānulomikā;",
  "tika-vin01t10:268_0": "Yathābhūtañca yaṁ ñāṇaṁ, etaṁ āsayasaññita’’nti.",
  "tika-vin01t10:269_0": "Idañca catubbidhaṁ āsayanti ettha sattā nivasantīti āsayoti vuccati.",
  "tika-vin01t10:269_1": "Anusayā kāmarāgabhavarāgadiṭṭhipaṭighavicikicchāmānāvijjāvasena satta.",
  "tika-vin01t10:269_2": "Mūsikavisaṁ viya kāraṇalābhe uppajjanārahā anāgatā kilesā,",
  "tika-vin01t10:269_3": "atītā paccuppannā ca tatheva vuccanti.",
  "tika-vin01t10:269_4": "Na hi kālabhedena dhammānaṁ sabhāvabhedo atthīti.",
  "tika-vin01t10:269_5": "Cariyāti rāgacariyādikā cha mūlacariyā, antarabhedena anekavidhā,",
  "tika-vin01t10:269_6": "saṁsaggavasena pana tesaṭṭhi honti. Atha vā cariyāti caritaṁ,",
  "tika-vin01t10:269_7": "taṁ sucaritaduccaritavasena duvidhaṁ.",
  "tika-vin01t10:269_8": "‘‘Adhimutti nāma ‘ajjeva pabbajissāmi,",
  "tika-vin01t10:269_9": "ajjeva arahattaṁ gaṇhissāmī’tiādinā tanninnabhāvena pavattamānaṁ sanniṭṭhāna’’nti gaṇṭhipadesu vuttaṁ.",
  "tika-vin01t10:269_10": "Ācariyadhammapālattherena pana ‘‘sattānaṁ pubbacariyavasena abhirucī’’ti vuttaṁ. Sā duvidhā hīnapaṇītabhedena.",
  "tika-vin01t10:269_11": "Yathānulomanti ajjhāsayādīnaṁ anurūpaṁ.",
  "tika-vin01t10:269_12": "Ahaṁ mamāti saññinoti diṭṭhimānataṇhāvasena ahaṁ mamāti evaṁ pavattasaññino.",
  "tika-vin01t10:269_13": "Yathādhammanti natthettha attā attaniyaṁ vā,",
  "tika-vin01t10:269_14": "kevalaṁ dhammamattametanti evaṁ dhammasabhāvānurūpanti attho.",
  "tika-vin01t10:270_0": "Saṁvarāsaṁvaroti ettha saṁvaraṇaṁ saṁvaro, kāyavācāhi avītikkamo. Mahanto saṁvaro asaṁvaro.",
  "tika-vin01t10:270_1": "Vuḍḍhiattho hi ayaṁ a-kāro yathā ‘‘asekkhā dhammā’’ti,",
  "tika-vin01t10:270_2": "tasmā khuddako mahanto ca saṁvaroti attho.",
  "tika-vin01t10:270_3": "Diṭṭhiviniveṭhanāti diṭṭhiyā vimocanaṁ.",
  "tika-vin01t10:270_4": "Adhisīlasikkhādīnaṁ vibhāgo parato paṭhamapārājikasaṁvaṇṇanāya āvi bhavissati.",
  "tika-vin01t10:270_5": "Suttantapāḷiyaṁ ‘‘vivicceva kāmehī’’tiādinā samādhidesanābāhullato ‘‘suttantapiṭake adhicittasikkhā’’ti vuttaṁ.",
  "tika-vin01t10:270_6": "Vītikkamappahānaṁ kilesānanti saṁkilesadhammānaṁ kammakilesānaṁ vā yo kāyavacīdvārehi vītikkamo, tassa pahānaṁ.",
  "tika-vin01t10:270_7": "Anusayavasena santāne anuvattantā kilesā kāraṇalābhe pariyuṭṭhitāpi sīlabhedavasena vītikkamituṁ na labhantīti āha ‘‘vītikkamapaṭipakkhattā sīlassā’’ti.",
  "tika-vin01t10:270_8": "Pariyuṭṭhānappahānanti okāsadānavasena kilesānaṁ citte kusalappavattiṁ pariyādiyitvā uṭṭhānaṁ pariyuṭṭhānaṁ,",
  "tika-vin01t10:270_9": "tassa pahānaṁ cittasantānesu uppattivasena kilesānaṁ pariyuṭṭhānassa pahānanti vuttaṁ hoti.",
  "tika-vin01t10:270_10": "Anusayappahānanti appahīnabhāvena santāne anu anu sayanakā kāraṇalābhe uppattiarahā anusayā.",
  "tika-vin01t10:270_11": "Te pana anurūpaṁ kāraṇaṁ laddhā uppajjanārahā thāmagatā kāmarāgādayo satta kilesā,",
  "tika-vin01t10:270_12": "tesaṁ pahānaṁ anusayappahānaṁ.",
  "tika-vin01t10:270_13": "Te ca sabbaso ariyamaggapaññāya pahīyantīti āha ‘‘anusayapaṭipakkhattā paññāyā’’ti.",
  "tika-vin01t10:271_0": "Tadaṅgappahānanti dīpālokeneva tamassa dānādipuññakiriyavatthugatena tena tena kusalaṅgena tassa tassa akusalaṅgassa pahānaṁ ‘‘tadaṅgappahāna’’nti vuccati.",
  "tika-vin01t10:271_1": "Idha pana tena tena susīlyaṅgena tassa tassa dussīlyaṅgassa pahānaṁ ‘‘tadaṅgappahāna’’nti veditabbaṁ.",
  "tika-vin01t10:271_2": "Vikkhambhanasamaucchedappahānānīti ettha upacārappanābhedena samādhinā pavattinivāraṇena ghaṭappahāreneva jalatale sevālassa tesaṁ tesaṁ nīvaraṇānaṁ dhammānaṁ vikkhambhanavasena pahānaṁ vikkhambhanappahānaṁ.",
  "tika-vin01t10:271_3": "Catunnaṁ ariyamaggānaṁ bhāvitattā taṁtaṁmaggavato santāne samudayapakkhikassa kilesagaṇassa accantaṁ appavattisaṅkhātasamucchedavasena pahānaṁ samucchedappahānaṁ.",
  "tika-vin01t10:271_4": "Duccaritasaṁkilesassa pahānanti kāyaduccaritādi duṭṭhu caritaṁ,",
  "tika-vin01t10:271_5": "kilesehi vā dūsitaṁ caritanti duccaritaṁ. Tadeva yattha uppannaṁ,",
  "tika-vin01t10:271_6": "taṁ santānaṁ sammā kileseti bādhayati upatāpeti cāti saṁkileso, tassa pahānaṁ,",
  "tika-vin01t10:271_7": "kāyavacīduccaritavasena pavattasaṁkilesassa tadaṅgavasena pahānanti vuttaṁ hoti.",
  "tika-vin01t10:271_8": "Samādhissa kāmacchandapaṭipakkhattā suttantapiṭake taṇhāsaṁkilesassa pahānaṁ vuttaṁ.",
  "tika-vin01t10:271_9": "Attādivinimuttasabhāvadhammappakāsanato abhidhammapiṭake diṭṭhisaṁkilesassa pahānaṁ vuttaṁ.",
  "tika-vin01t10:272_0": "Ekamekasmiñcetthāti etesu tīsu piṭakesu ekamekasmiṁ piṭaketi attho daṭṭhabbo.",
  "tika-vin01t10:272_1": "Dhammoti pāḷīti ettha pakaṭṭhānaṁ ukkaṭṭhānaṁ sīlādiatthānaṁ bodhanato sabhāvaniruttibhāvato buddhādīhi bhāsitattā ca pakaṭṭhānaṁ vacanappabandhānaṁ āḷīti pāḷi, pariyattidhammo.",
  "tika-vin01t10:272_2": "‘‘Dhammoti pāḷīti ettha bhagavatā vuccamānassa atthassa vohārassa ca dīpano saddoyeva pāḷi nāmā’’ti gaṇṭhipadesu vuttaṁ.",
  "tika-vin01t10:272_3": "Abhidhammaṭṭhakathāya likhite sīhaḷagaṇṭhipade pana idaṁ vuttaṁ – sabhāvatthassa sabhāvavohārassa ca anurūpavasena bhagavatā manasā vavatthāpitā paṇḍatti pāḷīti vuccati. Yadi saddoyeva pāḷi siyā,",
  "tika-vin01t10:272_4": "pāḷiyā desanāya ca nānattena bhavitabbaṁ.",
  "tika-vin01t10:272_5": "Manasā vavatthāpitāya ca pāḷiyā vacībhedakaraṇamattaṁ ṭhapetvā desanāya nānattaṁ natthi.",
  "tika-vin01t10:272_6": "Tathā hi desanaṁ dassentena manasā vavatthāpitāya pāḷiyā desanāti vacībhedakaraṇamattaṁ vinā pāḷiyā saha desanāya anaññathā vuttā.",
  "tika-vin01t10:272_7": "Tathā ca upari ‘‘desanāti paññattī’’ti vuttattā desanāya anaññabhāvena pāḷiyā paṇṇattibhāvo kathito hoti.",
  "tika-vin01t10:272_8": "Apica yadi pāḷiyā aññāyeva desanā siyā,",
  "tika-vin01t10:272_9": "‘‘pāḷiyā ca pāḷiatthassa ca desanāya ca yathābhūtāvabodho’’ti vattabbaṁ siyā,",
  "tika-vin01t10:272_10": "evaṁ pana avatvā ‘‘pāḷiyā ca pāḷiatthassa ca yathābhūtāvabodho’’ti vuttattā pāḷiyā desanāya ca anaññabhāvo dassito hoti.",
  "tika-vin01t10:272_11": "Evañca katvā upari ‘‘desanā nāma paññattī’’ti dassentena desanāya anaññabhāvato pāḷiyā paṇṇattibhāvo kathitova hotīti.",
  "tika-vin01t10:273_0": "Ettha ca ‘‘saddoyeva pāḷi nāmā’’ti imasmiṁ pakkhe dhammassapi saddasabhāvattā dhammadesanānaṁ ko visesoti ce?",
  "tika-vin01t10:273_1": "Tesaṁ tesaṁ atthānaṁ bodhakabhāvena ñāto uggahaṇādivasena ca pubbe vavatthāpito saddappabandho dhammo,",
  "tika-vin01t10:273_2": "pacchā paresaṁ avabodhanatthaṁ pavattito tadatthappakāsako saddo desanāti veditabbaṁ.",
  "tika-vin01t10:273_3": "Atha vā yathāvuttasaddasamuṭṭhāpako cittuppādo desanā ‘‘desīyati samuṭṭhāpīyati saddo etenā’’ti katvā musāvādādayo viya.",
  "tika-vin01t10:273_4": "Tatthāpi hi musāvādādisamuṭṭhāpikā cetanā musāvādādisaddena voharīyati.",
  "tika-vin01t10:274_0": "Tīsupi cetesu ete dhammatthadesanāpaṭivedhāti ettha pāḷiattho pāḷidesanā pāḷiatthapaṭivedho cāti ime tayo pāḷivisayā hontīti vinayapiṭakādīnaṁ atthassa desanāya paṭivedhassa ca ādhārabhāvo yutto,",
  "tika-vin01t10:274_1": "piṭakāni pana pāḷiyoyevāti tesaṁ dhammassa ādhārabhāvo kathaṁ yujjeyyāti ce?",
  "tika-vin01t10:274_2": "Pāḷisamudāyassa avayavapāḷiyā ādhārabhāvato.",
  "tika-vin01t10:274_3": "Avayavassa hi samudāyo ādhārabhāvena vuccati yathā ‘‘rukkhe sākhā’’ti.",
  "tika-vin01t10:274_4": "Ettha ca dhammādīnaṁ dukkhogāhabhāvato tehi dhammādīhi vinayādayo gambhīrāti vinayādīnampi catubbidho gambhīrabhāvo vuttoyeva,",
  "tika-vin01t10:274_5": "tasmā dhammādayo eva dukkhogāhattā gambhīrā,",
  "tika-vin01t10:274_6": "na vinayādayoti na codetabbametaṁ sammukhena visayavisayīmukhena ca vinayādīnaṁyeva gambhīrabhāvassa vuttattā. Dhammo hi vinayādayo, tesaṁ visayo attho,",
  "tika-vin01t10:274_7": "dhammatthavisayā ca desanāpaṭivedhāti.",
  "tika-vin01t10:274_8": "Tattha paṭivedhassa dukkarabhāvato dhammatthānaṁ,",
  "tika-vin01t10:274_9": "desanāñāṇassa dukkarabhāvato desanāya ca dukkhogāhabhāvo veditabbo.",
  "tika-vin01t10:274_10": "Paṭivedhassa pana uppādetuṁ asakkuṇeyyattā taṁvisayañāṇuppattiyā ca dukkarabhāvato dukkhogāhatā veditabbā.",
  "tika-vin01t10:274_11": "Dukkhena ogayhantīti dukkhogāhā.",
  "tika-vin01t10:274_12": "Ekadesena ogāhantehipi mandabuddhīhi patiṭṭhā laddhuṁ na sakkāti āha ‘‘alabbhaneyyapatiṭṭhā cā’’ti.",
  "tika-vin01t10:274_13": "Ekamekasminti ekekasmiṁ piṭake. Etthāti etesu piṭakesu.",
  "tika-vin01t10:274_14": "Niddhāraṇe cetaṁ bhummavacanaṁ.",
  "tika-vin01t10:275_0": "Idāni hetuhetuphalādīnaṁ vasenapi gambhīrabhāvaṁ dassento āha ‘‘aparo nayo’’tiādi. Hetūti paccayo.",
  "tika-vin01t10:275_1": "So hi attano phalaṁ dahati vidahatīti dhammoti vuccati.",
  "tika-vin01t10:275_2": "Dhammasaddassa cettha hetupariyāyatā kathaṁ viññāyatīti āha ‘‘vuttañheta’’ntiādi.",
  "tika-vin01t10:275_3": "Nanu ca ‘‘hetumhi ñāṇaṁ dhammapaṭisambhidā’’ti etena vacanena dhammassa hetubhāvo kathaṁ viññāyatīti ce?",
  "tika-vin01t10:275_4": "Dhammapaṭisambhidāti etassa samāsapadassa avayavapadatthaṁ dassentena ‘‘hetumhi ñāṇa’’nti vuttattā.",
  "tika-vin01t10:275_5": "‘‘Dhamme paṭisambhidā dhammapaṭisambhidā’’ti ettha hi ‘‘dhamme’’ti etassa atthaṁ dassentena ‘‘hetumhī’’ti vuttaṁ,",
  "tika-vin01t10:275_6": "‘‘paṭisambhidā’’ti etassa atthaṁ dassentena ‘‘ñāṇa’’nti,",
  "tika-vin01t10:275_7": "tasmā hetudhammasaddā ekatthā ñāṇapaṭisambhidāsaddā cāti imamatthaṁ vadantena sādhito dhammassa hetubhāvo.",
  "tika-vin01t10:275_8": "Hetuphale ñāṇaṁ atthapaṭisambhidāti etena vacanena sādhito atthassa hetuphalabhāvopi evameva daṭṭhabbo. Hetuno phalaṁ hetuphalaṁ.",
  "tika-vin01t10:275_9": "Tañca yasmā hetuanusārena arīyati adhigamīyati sampāpuṇīyati, tasmā atthoti vuccati.",
  "tika-vin01t10:276_0": "Yathādhammanti ettha dhammasaddo hetuṁ hetuphalañca sabbaṁ saṅgaṇhāti.",
  "tika-vin01t10:276_1": "Sabhāvavācako hesa dhammasaddo, na pariyattihetubhāvavācako,",
  "tika-vin01t10:276_2": "tasmā yathādhammanti yo yo avijjādisaṅkhārādidhammo, tasmiṁ tasminti attho.",
  "tika-vin01t10:276_3": "Dhammānurūpaṁ vā yathādhammaṁ.",
  "tika-vin01t10:276_4": "Desanāpi hi paṭivedho viya aviparītavisayavibhāvanato dhammānurūpaṁ pavattati,",
  "tika-vin01t10:276_5": "tatoyeva ca aviparītābhilāpoti vuccati.",
  "tika-vin01t10:276_6": "Dhammābhilāpoti atthabyañjanako aviparītābhilāpo.",
  "tika-vin01t10:276_7": "Ettha ca abhilappatīti abhilāpoti saddo vuccati.",
  "tika-vin01t10:276_8": "Etena ‘‘tatra dhammaniruttābhilāpe ñāṇaṁ niruttipaṭisambhidā’’ti (vibha.",
  "tika-vin01t10:276_9": "718) ettha vuttaṁ dhammaniruttiṁ dasseti saddasabhāvattā desanāya.",
  "tika-vin01t10:276_10": "Tathā hi niruttipaṭisambhidāya parittārammaṇādibhāvo paṭisambhidāvibhaṅgapāḷiyaṁ (vibha. 718 ādayo) vutto. Aṭṭhakathāyañca (vibha. aṭṭha.",
  "tika-vin01t10:276_11": "718) ‘‘taṁ sabhāvaniruttiṁ saddaṁ ārammaṇaṁ katvā’’tiādinā saddārammaṇatā dassitā.",
  "tika-vin01t10:276_12": "Tathā hi imassa atthassa ayaṁ saddo vācakoti vacanavacanatthe vavatthapetvā taṁtaṁvacanatthavibhāvanavasena pavattito saddo desanāti vuccati.",
  "tika-vin01t10:276_13": "Adhippāyoti etena ‘‘desanāti paññattī’’ti etaṁ vacanaṁ dhammaniruttābhilāpaṁ sandhāya vuttaṁ,",
  "tika-vin01t10:276_14": "na tato vinimuttaṁ paññattiṁ sandhāyāti adhippāyaṁ dasseti.",
  "tika-vin01t10:276_15": "Desīyati attho etenāti hi desanā, pakārena ñāpīyati etena,",
  "tika-vin01t10:276_16": "pakārato ñāpetīti vā paññattīti dhammaniruttābhilāpo vuccati.",
  "tika-vin01t10:276_17": "Evaṁ ‘‘desanā nāma saddo’’ti imasmiṁ pakkhe ayamattho veditabbo.",
  "tika-vin01t10:276_18": "‘‘Desanāti paññattī’’ti ettha paññattivādino pana evaṁ vadanti – kiñcāpi ‘‘dhammābhilāpo’’ti ettha abhilappatīti abhilāpoti saddo vuccati, na paṇṇatti,",
  "tika-vin01t10:276_19": "tathāpi sadde vuccamāne tadanurūpaṁ vohāraṁ gahetvā tena vohārena dīpitassa atthassa jānanato sadde kathite tadanurūpā paṇṇattipi kāraṇūpacārena kathitāyeva hoti.",
  "tika-vin01t10:276_20": "Atha vā ‘‘dhammābhilāpoti attho’’ti avatvā ‘‘dhammābhilāpoti adhippāyo’’ti vuttattā desanā nāma saddo na hotīti dīpitamevāti.",
  "tika-vin01t10:277_0": "Idāni paṭivedhaṁ niddisanto āha ‘‘paṭivedhoti abhisamayo’’ti.",
  "tika-vin01t10:277_1": "Paṭivijjhatīti ñāṇaṁ paṭivedhoti vuccati.",
  "tika-vin01t10:277_2": "Paṭivijjhanti etenāti vā paṭivedho , abhisametīti abhisamayo,",
  "tika-vin01t10:277_3": "abhisamenti etenāti vā abhisamayo.",
  "tika-vin01t10:277_4": "Idāni abhisamayappabhedato abhisamayappakārato ārammaṇato sabhāvato ca pākaṭaṁ kātuṁ ‘‘so ca lokiyalokuttaro’’tiādimāha.",
  "tika-vin01t10:277_5": "Visayato asammohato ca avabodhoti sambandho.",
  "tika-vin01t10:277_6": "Tattha visayato atthādianurūpaṁ dhammādīsu avabodho nāma avijjādidhammārammaṇo saṅkhārādiatthārammaṇo tadubhayapaññāpanārammaṇo lokiyo avabodho.",
  "tika-vin01t10:277_7": "Asammohato atthādianurūpaṁ dhammādīsu avabodho pana nibbānārammaṇo maggayutto yathāvuttadhammatthapaññattīsu sammohaviddhaṁsano lokuttaro abhisamayo. Tathā hi ‘‘ayaṁ hetu, idamassa phalaṁ,",
  "tika-vin01t10:277_8": "ayaṁ tadubhayānurūpo vohāro’’ti evaṁ ārammaṇakaraṇavasena lokiyañāṇaṁ visayato paṭivijjhati,",
  "tika-vin01t10:277_9": "lokuttarañāṇaṁ pana hetuhetuphalādīsu sammohassa maggañāṇena samucchinnattā asammohato paṭivijjhati.",
  "tika-vin01t10:277_10": "Atthānurūpaṁ dhammesūti avijjā hetu, saṅkhārā hetusamuppannā,",
  "tika-vin01t10:277_11": "saṅkhāre uppādeti avijjāti evaṁ kāriyānurūpaṁ kāraṇesūti attho.",
  "tika-vin01t10:277_12": "Atha vā puññābhisaṅkhāraapuññābhisaṅkhāraāneñjābhisaṅkhāresu tīsu apuññābhisaṅkhārassa sampayuttaavijjā paccayo,",
  "tika-vin01t10:277_13": "itaresaṁ yathānurūpantiādinā kāriyānurūpaṁ kāraṇesu paṭivedhoti attho.",
  "tika-vin01t10:277_14": "Dhammānurūpaṁ atthesūti ‘‘avijjāpaccayā saṅkhārā’’tiādinā kāraṇānurūpaṁ kāriyesu avabodhoti attho.",
  "tika-vin01t10:277_15": "Paññattipathānurūpaṁ paññattīsūti paññattiyā vuccamānadhammānurūpaṁ paṇṇattīsu avabodhoti attho.",
  "tika-vin01t10:278_0": "Yathāvuttehi dhammādīhi piṭakānaṁ gambhīrabhāvaṁ dassetuṁ ‘‘idāni yasmā etesu piṭakesū’’tiādimāha.",
  "tika-vin01t10:278_1": "Dhammajātanti kāraṇappabhedo kāraṇameva vā.",
  "tika-vin01t10:278_2": "Atthajātanti kāriyappabhedo kāriyameva vā. Yā cāyaṁ desanāti sambandho.",
  "tika-vin01t10:278_3": "Yo cetthāti etāsu taṁtaṁpiṭakagatāsu dhammatthadesanāsu yo paṭivedhoti attho.",
  "tika-vin01t10:278_4": "Dukkhogāhanti ettha avijjāsaṅkhārādīnaṁ dhammatthānaṁ duppaṭivijjhatāya dukkhogāhatā.",
  "tika-vin01t10:278_5": "Tesaṁ paññāpanassa dukkarabhāvato desanāya paṭivedhanasaṅkhātassa paṭivedhassa ca uppādanavisayīkaraṇānaṁ asakkuṇeyyatāya dukkhogāhatā veditabbā.",
  "tika-vin01t10:278_6": "Evampīti pisaddo pubbe vuttappakārantaraṁ sampiṇḍeti. Etthāti etesu tīsu piṭakesu.",
  "tika-vin01t10:278_7": "Vuttatthāti vutto saṁvaṇṇito attho assāti vuttatthā.",
  "tika-vin01t10:279_0": "Tīsupiṭakesūti ettha ‘‘ekekasmi’’nti adhikārato pakaraṇato vā veditabbaṁ.",
  "tika-vin01t10:279_1": "Pariyattibhedoti pariyāpuṇanaṁ pariyatti.",
  "tika-vin01t10:279_2": "Pariyāpuṇanavācako hettha pariyattisaddo, na pāḷipariyāyo,",
  "tika-vin01t10:279_3": "tasmā evamettha attho daṭṭhabbo ‘‘tīsu piṭakesu ekekasmiṁ pariyāpuṇanappakāro daṭṭhabbo ñātabbo’’ti.",
  "tika-vin01t10:279_4": "Tatoyeva ca ‘‘pariyattiyo pariyāpuṇanappakārā’’ti tīsupi gaṇṭhipadesu vuttaṁ.",
  "tika-vin01t10:279_5": "Atha vā tīhi pakārehi pariyāpuṇitabbā pāḷiyo eva pariyattīti vuccanti,",
  "tika-vin01t10:279_6": "tatoyeva ca ‘‘pariyattiyo pāḷikkamā’’ti abhidhammaṭṭhakathāya likhite sīhaḷagaṇṭhipade vuttaṁ.",
  "tika-vin01t10:279_7": "Evampi hi alagaddūpamāpariyāpuṇanayogato alagaddūpamā pariyattīti pāḷipi sakkā vattuṁ,",
  "tika-vin01t10:279_8": "evañca katvā ‘‘duggahitā upārambhādihetu pariyāpuṭā alagaddūpamā’’ti parato niddesavacanampi upapannaṁ hoti.",
  "tika-vin01t10:279_9": "Tattha hi pāḷiyeva duggahitā pariyāpuṭāti vattuṁ vaṭṭati.",
  "tika-vin01t10:279_10": "Alagaddūpamāti alagaddo alagaddaggahaṇaṁ upamā etissāti alagaddūpamā.",
  "tika-vin01t10:279_11": "Alagaddassa gahaṇañhettha alagaddasaddena vuttanti daṭṭhabbaṁ.",
  "tika-vin01t10:279_12": "‘‘Āpūpiko’’ti ettha apūpasaddena apūpakhādanaṁ viya alagaddaggahaṇena gahitapariyatti upamīyati, na pana alagaddena.",
  "tika-vin01t10:279_13": "‘‘Alagaddaggahaṇūpamā’’ti vā vattabbe majjhepadalopaṁ katvā ‘‘alagaddūpamā’’ti vuttaṁ ‘‘oṭṭhamukho’’tiādīsu viya.",
  "tika-vin01t10:279_14": "Alagaddoti cettha āsīviso vuccati. Gadoti hi visassa nāmaṁ.",
  "tika-vin01t10:279_15": "Tañca tassa alaṁ paripuṇṇaṁ atthi,",
  "tika-vin01t10:279_16": "tasmā alaṁ pariyatto paripuṇṇo gado assāti anunāsikalopaṁ dakārāgamañca katvā ‘‘alagaddo’’ti vuccati.",
  "tika-vin01t10:279_17": "Atha vā alaṁ jīvitaharaṇe samattho gado assāti alagaddo.",
  "tika-vin01t10:279_18": "Nissaraṇatthāti vaṭṭadukkhato nissaraṇaṁ attho payojanaṁ etissāti nissaraṇatthā.",
  "tika-vin01t10:279_19": "Bhaṇḍāgārikapariyattīti ettha bhaṇḍāgāre niyutto bhaṇḍāgāriko,",
  "tika-vin01t10:279_20": "bhaṇḍāgāriko viya bhaṇḍāgāriko, dhammaratanānupālako.",
  "tika-vin01t10:279_21": "Aññaṁ atthaṁ anapekkhitvā bhaṇḍāgārikasseva sato pariyatti bhaṇḍāgārikapariyatti.",
  "tika-vin01t10:280_0": "Duggahitāti duṭṭhu gahitā.",
  "tika-vin01t10:280_1": "Duggahitabhāvameva vibhāvento āha ‘‘upārambhādihetu pariyāpuṭā’’ti,",
  "tika-vin01t10:280_2": "upārambhā itivādappamokkhādihetu uggahitāti attho.",
  "tika-vin01t10:280_3": "Lābhasakkārādihetu pariyāpuṇanampi ettheva saṅgahitanti daṭṭhabbaṁ.",
  "tika-vin01t10:280_4": "Vuttañhetaṁ alagaddasuttaṭṭhakathāyaṁ (ma. ni. aṭṭha. 1.239) –",
  "tika-vin01t10:281_0": "‘‘Yo hi buddhavacanaṁ ‘evaṁ cīvarādīni vā labhissāmi,",
  "tika-vin01t10:281_1": "catuparisamajjhe vā maṁ jānissantī’ti lābhasakkārādihetu pariyāpuṇāti,",
  "tika-vin01t10:281_2": "tassa sā pariyatti alagaddapariyatti nāma.",
  "tika-vin01t10:281_3": "Evaṁ pariyāpuṇanato hi buddhavacanaṁ apariyāpuṇitvā niddokkamanaṁ varatara’’nti.",
  "tika-vin01t10:282_0": "Nanu ca alagaddaggahaṇūpamā pariyatti alagaddūpamāti vuccati,",
  "tika-vin01t10:282_1": "evañca sati suggahitāpi pariyatti alagaddūpamāti vattuṁ vaṭṭati tatthāpi alagaddaggahaṇassa upamābhāvena pāḷiyaṁ vuttattā. Vuttañhetaṁ –",
  "tika-vin01t10:283_0": "‘‘Seyyathāpi, bhikkhave,",
  "tika-vin01t10:283_1": "puriso alagaddatthiko alagaddagavesī alagaddapariyesanaṁ caramāno,",
  "tika-vin01t10:283_2": "so passeyya mahantaṁ alagaddaṁ,",
  "tika-vin01t10:283_3": "tamenaṁ ajapadena daṇḍena suniggahitaṁ niggaṇheyya,",
  "tika-vin01t10:283_4": "ajapadena daṇḍena suniggahitaṁ niggahetvā gīvāya suggahitaṁ gaṇheyya. Kiñcāpi so, bhikkhave,",
  "tika-vin01t10:283_5": "alagaddo tassa purisassa hatthaṁ vā bāhaṁ vā aññataraṁ vā aṅgapaccaṅgaṁ bhogehi paliveṭheyya,",
  "tika-vin01t10:283_6": "atha kho so neva tatonidānaṁ maraṇaṁ vā nigaccheyya maraṇattaṁ vā dukkhaṁ. Taṁ kissa hetu, suggahitattā, bhikkhave, alagaddassa, evameva kho, bhikkhave,",
  "tika-vin01t10:283_7": "idhekacce kulaputtā dhammaṁ pariyāpuṇanti suttaṁ geyya’’ntiādi (ma. ni. 1.239).",
  "tika-vin01t10:284_0": "Tasmā idha duggahitā eva pariyatti alagaddūpamāti ayaṁ viseso kuto viññāyati,",
  "tika-vin01t10:284_1": "yena duggahitā upārambhādihetu pariyāpuṭā alagaddūpamāti vuccatīti? Saccametaṁ,",
  "tika-vin01t10:284_2": "idaṁ pana pārisesañāyena vuttanti daṭṭhabbaṁ.",
  "tika-vin01t10:284_3": "Tathā hi nissaraṇatthabhaṇḍāgārikapariyattīnaṁ visuṁ gahitattā pārisesato alagaddassa duggahaṇūpamā pariyatti alagaddūpamāti viññāyati.",
  "tika-vin01t10:284_4": "Suggahaṇūpamā hi pariyatti nissaraṇatthā vā hoti bhaṇḍāgārikapariyatti vā,",
  "tika-vin01t10:284_5": "tasmā suvuttametaṁ ‘‘duggahitā upārambhādihetu pariyāpuṭā alagaddūpamā’’ti.",
  "tika-vin01t10:284_6": "Yaṁ sandhāyāti yaṁ pariyattiduggahaṇaṁ sandhāya.",
  "tika-vin01t10:284_7": "Vuttanti alagaddasutte vuttaṁ.",
  "tika-vin01t10:285_0": "Alagaddatthikoti āsīvisatthiko.",
  "tika-vin01t10:285_1": "Alagaddaṁ gavesati pariyesati sīlenāti alagaddagavesī.",
  "tika-vin01t10:285_2": "Alagaddapariyesanaṁ caramānoti alagaddapariyesanatthaṁ caramāno. Bhogeti sarīre.",
  "tika-vin01t10:285_3": "Hatthe vā bāhāyavāti ettha maṇibandhako yāva agganakhā ‘‘hattho’’ti veditabbo,",
  "tika-vin01t10:285_4": "saddhiṁ aggabāhāya avasesā ‘‘bāhā’’ti.",
  "tika-vin01t10:285_5": "Katthaci pana ‘‘kapparato paṭṭhāyapi yāva agganakhā hattho’’ti vuccati.",
  "tika-vin01t10:285_6": "Aññatarasmiṁ vā aṅgapaccaṅgeti vuttalakkhaṇaṁ hatthañca bāhañca ṭhapetvā avasesaṁ sarīraṁ ‘‘aṅgapaccaṅga’’nti veditabbaṁ. Tatonidānanti taṁnidānaṁ, taṁkāraṇāti vuttaṁ hoti.",
  "tika-vin01t10:285_7": "Purimapade hi vibhattialopaṁ katvā niddeso.",
  "tika-vin01t10:285_8": "Taṁ hatthādīsu ḍaṁsanaṁ nidānaṁ kāraṇaṁ etassāti taṁnidānanti hi vattabbe ‘‘tatonidāna’’nti purimapade paccatte nissakkavacanaṁ katvā tassa ca lopaṁ akatvā niddeso.",
  "tika-vin01t10:285_9": "Taṁ kissa hetūti yaṁ vuttaṁ hatthādīsu ḍaṁsanaṁ taṁnidānañca maraṇādiupagamanaṁ,",
  "tika-vin01t10:285_10": "taṁ kissa hetu kena kāraṇenāti ce. Idhāti imasmiṁ sāsane.",
  "tika-vin01t10:285_11": "Ekacce moghapurisāti ekacce tucchapurisā. Dhammanti pāḷidhammaṁ.",
  "tika-vin01t10:285_12": "Pariyāpuṇantīti uggaṇhantīti attho,",
  "tika-vin01t10:285_13": "sajjhāyanti ceva vācuggatā karontā dhārenti cāti vuttaṁ hoti.",
  "tika-vin01t10:285_14": "Atthanti yathābhūtaṁ bhāsitatthaṁ payojanatthañca.",
  "tika-vin01t10:285_15": "Na upaparikkhantīti na pariggaṇhanti na vicārenti.",
  "tika-vin01t10:285_16": "Idaṁ vuttaṁ hoti – ‘‘imasmiṁ ṭhāne sīlaṁ kathitaṁ, idha samādhi, idha paññā kathitā,",
  "tika-vin01t10:285_17": "mayañca taṁ pūressāmā’’ti evaṁ bhāsitatthaṁ payojanatthañca ‘‘sīlaṁ samādhissa kāraṇaṁ,",
  "tika-vin01t10:285_18": "samādhi vipassanāyā’’tiādinā na pariggaṇhantīti.",
  "tika-vin01t10:285_19": "Anupaparikkhatanti anupaparikkhantānaṁ.",
  "tika-vin01t10:285_20": "Na nijjhānaṁ khamantīti nijjhānapaññaṁ nakkhamanti,",
  "tika-vin01t10:285_21": "nijjhāyitvā paññāya disvā rocetvā gahetabbā na hontīti adhippāyo.",
  "tika-vin01t10:285_22": "Tena imamatthaṁ dīpeti ‘‘tesaṁ paññāya atthaṁ anupaparikkhantānaṁ te dhammā na upaṭṭhahanti, ‘imasmiṁ ṭhāne sīlaṁ, samādhi, vipassanā, maggo, phalaṁ, vaṭṭaṁ,",
  "tika-vin01t10:285_23": "vivaṭṭaṁ kathita’nti evaṁ jānituṁ na sakkā hontī’’ti.",
  "tika-vin01t10:286_0": "Te upārambhānisaṁsā cevāti te paresaṁ vāde dosāropanānisaṁsā hutvā pariyāpuṇantīti attho.",
  "tika-vin01t10:286_1": "Itivādappamokkhānisaṁsā cāti iti evaṁ etāya pariyattiyā vādappamokkhānisaṁsā,",
  "tika-vin01t10:286_2": "attano upari parehi āropitavādassa niggahassa pamokkhappayojanā hutvā dhammaṁ pariyāpuṇantīti attho.",
  "tika-vin01t10:286_3": "Idaṁ vuttaṁ hoti – parehi sakavāde dose āropite taṁ dosaṁ evañca evañca mocessāmāti iminā ca kāraṇena pariyāpuṇantīti. Atha vā so so vādo itivādo,",
  "tika-vin01t10:286_4": "itivādassa pamokkho itivādappamokkho,",
  "tika-vin01t10:286_5": "itivādappamokkho ānisaṁso etesanti itivādappamokkhānisaṁsā,",
  "tika-vin01t10:286_6": "taṁtaṁvādappamocanānisaṁsā cāti attho .",
  "tika-vin01t10:286_7": "Yassa catthāya dhammaṁ pariyāpuṇantīti yassa ca sīlādipūraṇassa maggaphalanibbānassa vā atthāya imasmiṁ sāsane kulaputtā dhammaṁ pariyāpuṇanti.",
  "tika-vin01t10:286_8": "Tañcassa atthaṁ nānubhontīti tañca assa dhammassa sīlādiparipūraṇasaṅkhātaṁ atthaṁ ete duggahitagāhino nānubhonti na vindanti.",
  "tika-vin01t10:287_0": "Atha vā yassa upārambhassa itivādappamokkhassa vā atthāya ye moghapurisā dhammaṁ pariyāpuṇanti,",
  "tika-vin01t10:287_1": "te parehi ‘‘ayamattho na hotī’’ti vutte duggahitattāyeva soyevatthoti paṭipādanakkhamā na hontīti parassa vāde upārambhaṁ āropetuṁ attano vādā taṁ mocetuñca asakkontāpi taṁ atthaṁ nānubhontiyevāti evamattho daṭṭhabbo.",
  "tika-vin01t10:287_2": "Dīgharattaṁ ahitāya dukkhāya saṁvattantīti tesaṁ te dhammā duggahitattā upārambhamānadappamakkhapalāsādihetubhāvena dīgharattaṁ ahitāya dukkhāya saṁvattanti.",
  "tika-vin01t10:287_3": "Ettha hi kāraṇe phalavohārena ‘‘te dhammā ahitāya dukkhāya saṁvattantī’’ti vuttaṁ.",
  "tika-vin01t10:287_4": "Tathā hi kiñcāpi na te dhammā ahitāya dukkhāya saṁvattanti,",
  "tika-vin01t10:287_5": "tathāpi vuttanayena pariyāpuṇantānaṁ sajjhāyakāle vivādasamaye ca taṁmūlakānaṁ upārambhādīnaṁ anekesaṁ akusalānaṁ uppattisabbhāvato ‘‘te dhammā ahitāya dukkhāya saṁvattantī’’ti kāraṇe phalavohārena vuttaṁ.",
  "tika-vin01t10:287_6": "Taṁ kissa hetūti ettha tanti yathāvuttassatthassa anabhisambhuṇanaṁ tesañca dhammānaṁ ahitāya dukkhāya saṁvattanaṁ parāmasati.",
  "tika-vin01t10:288_0": "Sīlakkhandhādipāripūriṁyevāti ettha ādisaddena samādhivipassanādīnaṁ saṅgaho veditabbo.",
  "tika-vin01t10:288_1": "Yo hi buddhavacanaṁ uggaṇhitvā sīlassa āgataṭṭhāne sīlaṁ pūretvā samādhino āgataṭṭhāne samādhigabbhaṁ gaṇhāpetvā vipassanāya āgataṭṭhāne vipassanaṁ paṭṭhapetvā maggaphalānaṁ āgataṭṭhāne maggaṁ bhāvessāmi,",
  "tika-vin01t10:288_2": "phalaṁ sacchikarissāmīti uggaṇhāti,",
  "tika-vin01t10:288_3": "tasseva sā pariyatti nissaraṇatthā nāma hoti.",
  "tika-vin01t10:288_4": "Yaṁ sandhāya vuttanti yaṁ pariyattisuggahaṇaṁ sandhāya alagaddasutte vuttaṁ.",
  "tika-vin01t10:288_5": "Dīgharattaṁ hitāya sukhāya saṁvattantīti sīlādīnaṁ āgataṭṭhāne sīlādīni pūrentānampi arahattaṁ patvā parisamajjhe dhammaṁ desetvā dhammadesanāya pasannehi upanīte cattāro paccaye paribhuñjantānampi paresaṁ vāde sahadhammena upārambhaṁ āropentānampi sakavādato dosaṁ harantānampi dīgharattaṁ hitāya sukhāya saṁvattanti.",
  "tika-vin01t10:288_6": "Tathā hi na kevalaṁ suggahitapariyattiṁ nissāya maggabhāvanāphalasacchikiriyādīneva,",
  "tika-vin01t10:288_7": "paravādaniggahasakavādapatiṭṭhāpanānipi ijjhanti.",
  "tika-vin01t10:288_8": "Tathā ca vuttaṁ ‘‘uppannaṁ parappavādaṁ sahadhammena suniggahitaṁ niggahetvā’’tiādi (dī. ni. 2.168).",
  "tika-vin01t10:289_0": "Pariññātakkhandhoti dukkhaparijānanena pariññātakkhandho.",
  "tika-vin01t10:289_1": "Pahīnakilesoti samudayappahānena pahīnakileso.",
  "tika-vin01t10:289_2": "Paṭividdhākuppoti paṭividdhaarahattaphalo.",
  "tika-vin01t10:289_3": "Na kuppatīti akuppanti hi arahattaphalassetaṁ nāmaṁ.",
  "tika-vin01t10:289_4": "Satipi hi catunnaṁ maggānaṁ catunnañca phalānaṁ akuppasabhāve sattannaṁ sekkhānaṁ sakasakanāmapariccāgena uparūpari nāmantarappattito tesaṁ maggaphalāni ‘‘akuppānī’’ti na vuccanti,",
  "tika-vin01t10:289_5": "arahā pana sabbadāpi arahāyeva nāmāti tasseva phalaṁ ‘‘akuppa’’nti vuttaṁ.",
  "tika-vin01t10:289_6": "Iminā ca imamatthaṁ dasseti ‘‘khīṇāsavasseva pariyatti bhaṇḍāgārikapariyatti nāmā’’ti.",
  "tika-vin01t10:289_7": "Tassa hi apariññātaṁ appahīnaṁ abhāvitaṁ asacchikataṁ vā natthi,",
  "tika-vin01t10:289_8": "tasmā buddhavacanaṁ pariyāpuṇanto tantidhārako paveṇīpālako vaṁsānurakkhako ca hutvā uggaṇhāti.",
  "tika-vin01t10:289_9": "Tenevāha ‘‘paveṇīpālanatthāyā’’tiādi.",
  "tika-vin01t10:289_10": "Tattha paveṇīti dhammasantati,",
  "tika-vin01t10:289_11": "dhammassa avicchedena pavattīti attho.",
  "tika-vin01t10:289_12": "Vaṁsānurakkhaṇatthāyāti buddhassa bhagavato vaṁsānurakkhaṇatthaṁ.",
  "tika-vin01t10:289_13": "Tassa vaṁsopi atthato paveṇīyevāti veditabbaṁ.",
  "tika-vin01t10:290_0": "Nanu ca yadi paveṇīpālanatthāya buddhavacanassa pariyāpuṇanaṁ bhaṇḍāgārikapariyatti,",
  "tika-vin01t10:290_1": "kasmā ‘‘khīṇāsavo’’ti visesetvā vuttaṁ.",
  "tika-vin01t10:290_2": "Ekaccassa puthujjanassapi hi ayaṁ nayo labbhati.",
  "tika-vin01t10:290_3": "Tathā hi ekacco bhikkhu chātakabhayādīsu ganthadharesu ekasmiṁ ṭhāne vasituṁ asakkontesu sayaṁ bhikkhācārena akilamamāno atimadhuraṁ buddhavacanaṁ mā nassatu, tantiṁ dhāressāmi, vaṁsaṁ ṭhapessāmi,",
  "tika-vin01t10:290_4": "paveṇiṁ pālessāmīti pariyāpuṇāti,",
  "tika-vin01t10:290_5": "tasmā tassapi pariyatti bhaṇḍāgārikapariyatti nāma kasmā na hotīti?",
  "tika-vin01t10:290_6": "Vuccate – evaṁ santepi puthujjanassa pariyatti bhaṇḍāgārikapariyatti nāma na hoti.",
  "tika-vin01t10:290_7": "Kiñcāpi hi puthujjano ‘‘paveṇiṁ pālessāmī’’ti ajjhāsayena pariyāpuṇāti,",
  "tika-vin01t10:290_8": "attano pana bhavakantārato anittiṇṇattā tassa pariyatti nissaraṇapariyatti nāma hoti,",
  "tika-vin01t10:290_9": "tasmā puthujjanassa pariyatti alagaddūpamā vā hoti nissaraṇatthā vā,",
  "tika-vin01t10:290_10": "sattannaṁ sekkhānaṁ nissaraṇatthāva,",
  "tika-vin01t10:290_11": "khīṇāsavānaṁ bhaṇḍāgārikapariyattiyevāti veditabbaṁ.",
  "tika-vin01t10:290_12": "Khīṇāsavo ca bhaṇḍāgārikasadisattā bhaṇḍāgārikoti vuccati.",
  "tika-vin01t10:290_13": "Yathā hi bhaṇḍāgāriko alaṅkārabhaṇḍaṁ paṭisāmetvā pasādhanakāle tadupiyaṁ alaṅkārabhaṇḍaṁ rañño upanāmetvā alaṅkaroti,",
  "tika-vin01t10:290_14": "evaṁ khīṇāsavopi dhammaratanabhaṇḍaṁ sampaṭicchitvā mokkhādhigamassa bhabbarūpe sahetuke satte passitvā tadanurūpaṁ dhammadesanaṁ vaḍḍhetvā maggaṅgabojjhaṅgādisaṅkhātena lokuttarena alaṅkārena alaṅkarotīti bhaṇḍāgārikoti vuccati.",
  "tika-vin01t10:291_0": "Evaṁ tisso pariyattiyo vibhajitvā idāni tīsupi piṭakesu yathārahaṁ sampattivipattiyo vitthāretvā dassento āha ‘‘vinaye panā’’tiādi.",
  "tika-vin01t10:291_1": "Sīlasampattiṁ nissāya tisso vijjā pāpuṇātītiādīsu yasmā sīlaṁ visujjhamānaṁ satisampajaññabalena kammassakataññāṇabalena ca saṁkilesamalato visujjhati, pāripūriñca gacchati,",
  "tika-vin01t10:291_2": "tasmā sīlasampadā sijjhamānā upanissayasampattibhāvena satibalaṁ ñāṇabalañca paccupaṭṭhapetīti tassā vijjattayūpanissayatā veditabbā sabhāgahetusampadānato.",
  "tika-vin01t10:291_3": "Satibalena hi pubbenivāsavijjāsiddhi,",
  "tika-vin01t10:291_4": "sampajaññena sabbakiccesu sudiṭṭhakāritāparicayena cutūpapātañāṇānubaddhāya dutiyavijjāya siddhi,",
  "tika-vin01t10:291_5": "vītikkamābhāvena saṁkilesappahānasabbhāvato vivaṭṭūpanissayatāvasena ajjhāsayasuddhiyā tatiyavijjāsiddhi.",
  "tika-vin01t10:291_6": "Puretarasiddhānaṁ samādhipaññānaṁ pāripūriṁ vinā sīlassa āsavakkhayañāṇūpanissayatā sukkhavipassakakhīṇāsavehi dīpetabbā.",
  "tika-vin01t10:291_7": "‘‘Samāhito yathābhūtaṁ pajānātī’’ti (saṁ. ni. 4.99; 3.5; netti. 40; mi. pa.",
  "tika-vin01t10:291_8": "2.1.14) vacanato samādhisampadā chaḷabhiññatāya upanissayo.",
  "tika-vin01t10:291_9": "‘‘Yogā ve jāyati bhūrī’’ti (dha. pa.",
  "tika-vin01t10:291_10": "282) vacanato pubbayogena garuvāsadesabhāsākosallauggahaṇaparipucchādīhi ca paribhāvitā paññāsampatti paṭisambhidāppabhedassa upanissayo.",
  "tika-vin01t10:291_11": "Ettha ca ‘‘sīlasampattiṁ nissāyā’’ti vuttattā yassa samādhivijambhanabhūtā anavasesā cha abhiññā na ijjhanti,",
  "tika-vin01t10:291_12": "tassa ukkaṭṭhaparicchedavasena na samādhisampadā atthīti satipi vijjānaṁ abhiññekadesabhāve sīlasampattisamudāgatā eva tisso vijjā gahitā.",
  "tika-vin01t10:291_13": "Yathā hi paññāsampattisamudāgatā catasso paṭisambhidā upanissayasampannassa maggeneva ijjhanti maggakkhaṇe eva tāsaṁ paṭilabhitabbato.",
  "tika-vin01t10:291_14": "Evaṁ sīlasampattisamudāgatā tisso vijjā samādhisampattisamudāgatā ca cha abhiññā upanissayasampannassa maggeneva ijjhantīti maggādhigameneva tāsaṁ adhigamo veditabbo.",
  "tika-vin01t10:291_15": "Paccekabuddhānaṁ sammāsambuddhānañca paccekabodhisammāsambodhidhammasamadhigamasadisā hi imesaṁ ariyānaṁ ime visesādhigamāti.",
  "tika-vin01t10:292_0": "Tāsaṁyeva ca tattha pabhedavacanatoti ettha tāsaṁyevāti avadhāraṇaṁ pāpuṇitabbānaṁ chaḷabhiññācatupaṭisambhidānaṁ vinaye pabhedavacanābhāvaṁ sandhāya vuttaṁ.",
  "tika-vin01t10:292_1": "Verañjakaṇḍe hi tisso vijjāva vibhattāti.",
  "tika-vin01t10:292_2": "Dutiye tāsaṁyevāti avadhāraṇaṁ catasso paṭisambhidā apekkhitvā kataṁ, na tisso vijjā.",
  "tika-vin01t10:292_3": "Tā hi chasu abhiññāsu antogadhattā sutte vibhattāyevāti.",
  "tika-vin01t10:292_4": "Tāsañcāti ettha ca-saddena sesānampi tattha atthibhāvaṁ dīpeti.",
  "tika-vin01t10:292_5": "Abhidhammapiṭake hi tisso vijjā cha abhiññā catasso ca paṭisambhidā vuttāyeva.",
  "tika-vin01t10:292_6": "Paṭisambhidānaṁ pana aññattha pabhedavacanābhāvaṁ tattheva ca sammā vibhattabhāvaṁ dīpetukāmo heṭṭhā vuttanayena avadhāraṇaṁ akatvā ‘‘tatthevā’’ti parivattetvā avadhāraṇaṁ ṭhapesi.",
  "tika-vin01t10:293_0": "Idāni ‘‘vinaye duppaṭipanno ‘mudukānaṁ attharaṇādīnaṁ samphasso viya itthisamphassopi vaṭṭatī’ti methunavītikkame dosaṁ adisvā sīlavipattiṁ pāpuṇātī’’ti dassento āha ‘‘vinaye pana duppaṭipanno’’tiādi.",
  "tika-vin01t10:293_1": "Tattha sukho samphasso etesanti sukhasamphassāni, attharaṇapāvuraṇādīni. Upādinnaphasso itthiphasso, methunadhammoti vuttaṁ hoti.",
  "tika-vin01t10:293_2": "Vuttampi hetanti ariṭṭhena bhikkhunā vuttaṁ.",
  "tika-vin01t10:293_3": "So hi bahussuto dhammakathiko kammakilesavipākaupavādaāṇāvītikkamavasena pañcavidhesu antarāyikesu sesantarāyike jānāti,",
  "tika-vin01t10:293_4": "vinaye pana akovidattā paṇṇattivītikkamantarāyike na jānāti,",
  "tika-vin01t10:293_5": "tasmā rahogato evaṁ cintesi ‘‘ime agārikā pañca kāmaguṇe paribhuñjantā sotāpannāpi sakadāgāminopi anāgāminopi honti.",
  "tika-vin01t10:293_6": "Bhikkhūpi manāpikāni cakkhuviññeyyāni rūpāni passanti…pe… kāyaviññeyye phoṭṭhabbe phusanti,",
  "tika-vin01t10:293_7": "mudukāni attharaṇapāvuraṇādīni paribhuñjanti, etaṁ sabbaṁ vaṭṭati,",
  "tika-vin01t10:293_8": "kasmā itthīnaṁyeva rūpasaddagandharasaphoṭṭhabbā na vaṭṭanti,",
  "tika-vin01t10:293_9": "etepi vaṭṭantī’’ti anavajjena paccayaparibhuñjanarasena sāvajjakāmaguṇaparibhogarasaṁ saṁsanditvā sacchandarāgaparibhogañca nicchandarāgaparibhogañca ekaṁ katvā thūlavākehi saddhiṁ atisukhumasuttaṁ ghaṭento viya sāsapena saddhiṁ sineruno sadisataṁ upasaṁharanto viya pāpakaṁ diṭṭhigataṁ uppādetvā ‘‘kiṁ bhagavatā mahāsamuddaṁ bandhantena viya mahatā ussāhena paṭhamapārājikaṁ paññattaṁ,",
  "tika-vin01t10:293_10": "natthi ettha doso’’ti sabbaññutaññāṇena saddhiṁ paṭivirujjhanto vesārajjañāṇaṁ paṭibāhanto ariyamagge khāṇukaṇṭakādīni pakkhipanto ‘‘methunadhamme doso natthī’’ti jinassa āṇācakke pahāramadāsi.",
  "tika-vin01t10:293_11": "Tenāha ‘‘tathāhaṁ bhagavatā dhammaṁ desitaṁ ājānāmī’’tiādi.",
  "tika-vin01t10:294_0": "Tattha antarāyikāti taṁtaṁsampattiyā vibandhanavasena sattasantānassa antare vemajjhe eti āgacchatīti antarāyo, diṭṭhadhammikādianattho.",
  "tika-vin01t10:294_1": "Anatikkamanaṭṭhena tasmiṁ antarāye niyuttā,",
  "tika-vin01t10:294_2": "antarāyaṁ vā phalaṁ arahanti,",
  "tika-vin01t10:294_3": "antarāyassa vā karaṇasīlāti antarāyikā,",
  "tika-vin01t10:294_4": "saggamokkhānaṁ antarāyakarāti vuttaṁ hoti.",
  "tika-vin01t10:294_5": "Te ca kammakilesavipākaupavādaāṇāvītikkamavasena pañcavidhā.",
  "tika-vin01t10:294_6": "Tesaṁ vitthārakathā parato ariṭṭhasikkhāpade (pāci. 417) āvi bhavissati.",
  "tika-vin01t10:294_7": "Ayaṁ panettha padatthasambandho – ye ime dhammā antarāyikā antarāyakarāti bhagavatā vuttā desitā ceva paññattā ca,",
  "tika-vin01t10:294_8": "te dhamme paṭisevato paṭisevantassa yathā yena pakārena te dhammā antarāyāya saggamokkhānaṁ antarāyakaraṇatthaṁ nālaṁ samatthā na honti,",
  "tika-vin01t10:294_9": "tathā tena pakārenāhaṁ bhagavatā desitaṁ dhammaṁ ājānāmīti.",
  "tika-vin01t10:294_10": "Tato dussīlabhāvaṁ pāpuṇātīti tato anavajjasaññībhāvahetuto vītikkamitvā dussīlabhāvaṁ pāpuṇāti.",
  "tika-vin01t10:295_0": "Cattārome, bhikkhavetiādinā –",
  "tika-vin01t10:296_0": "‘‘Cattārome, bhikkhave,",
  "tika-vin01t10:296_1": "puggalā santo saṁvijjamānā lokasmiṁ. Katame cattāro, attahitāya paṭipanno hoti, no parahitāya, parahitāya paṭipanno hoti, no attahitāya,",
  "tika-vin01t10:296_2": "neva attahitāya paṭipanno hoti no parahitāya,",
  "tika-vin01t10:296_3": "attahitāya ceva paṭipanno hoti parahitāya cā’’ti (a. ni. 4.96; pu. pa. mātikā, catukkauddesa 24) –",
  "tika-vin01t10:297_0": "Ādinā puggaladesanāpaṭisaṁyuttasuttantapāḷiṁ nidasseti.",
  "tika-vin01t10:297_1": "Adhippāyaṁ ajānantoti ‘‘ayaṁ puggaladesanā vohāravasena,",
  "tika-vin01t10:297_2": "na paramatthato’’ti evaṁ bhagavato adhippāyaṁ ajānanto.",
  "tika-vin01t10:297_3": "Buddhassa hi bhagavato duvidhā desanā sammutidesanā paramatthadesanā cāti.",
  "tika-vin01t10:297_4": "Tattha ‘‘puggalo satto itthī puriso khattiyo brāhmaṇo devo māro’’ti evarūpā sammutidesanā.",
  "tika-vin01t10:297_5": "‘‘Aniccaṁ dukkhaṁ anattā khandhā dhātuyo āyatanāni satipaṭṭhānā’’ti evarūpā paramatthadesanā.",
  "tika-vin01t10:297_6": "Tattha bhagavā ye sammutivasena desanaṁ sutvā atthaṁ paṭivijjhitvā mohaṁ pahāya visesamadhigantuṁ samatthā, tesaṁ sammutidesanaṁ deseti.",
  "tika-vin01t10:297_7": "Ye pana paramatthavasena desanaṁ sutvā atthaṁ paṭivijjhitvā mohaṁ pahāya visesamadhigantuṁ samatthā,",
  "tika-vin01t10:297_8": "tesaṁ paramatthadesanaṁ deseti.",
  "tika-vin01t10:298_0": "Tatrāyaṁ upamā – yathā hi desabhāsākusalo tiṇṇaṁ vedānaṁ atthasaṁvaṇṇako ācariyo ye damiḷabhāsāya vutte atthaṁ jānanti,",
  "tika-vin01t10:298_1": "tesaṁ damiḷabhāsāya ācikkhati,",
  "tika-vin01t10:298_2": "ye andhakabhāsādīsu aññatarāya, tesaṁ tāya bhāsāya,",
  "tika-vin01t10:298_3": "evaṁ te māṇavā chekaṁ byattaṁ ācariyamāgamma khippameva sippaṁ uggaṇhanti.",
  "tika-vin01t10:298_4": "Tattha ācariyo viya buddho bhagavā,",
  "tika-vin01t10:298_5": "tayo vedā viya kathetabbabhāve ṭhitāni tīṇi piṭakāni,",
  "tika-vin01t10:298_6": "desabhāsāya kosallamiva sammutiparamatthakosallaṁ,",
  "tika-vin01t10:298_7": "nānādesabhāsāmāṇavakā viya sammutiparamatthavasena paṭivijjhanasamatthā veneyyasattā,",
  "tika-vin01t10:298_8": "ācariyassa damiḷabhāsādiācikkhanaṁ viya bhagavato sammutiparamatthavasenapi desanā veditabbā. Āha cettha –",
  "tika-vin01t10:299_0": "‘‘Duve saccāni akkhāsi, sambuddho vadataṁ varo;",
  "tika-vin01t10:300_0": "Sammutiṁ paramatthañca, tatiyaṁ nūpalabbhati.",
  "tika-vin01t10:301_0": "‘‘Saṅketavacanaṁ saccaṁ, lokasammutikāraṇā;",
  "tika-vin01t10:302_0": "Paramatthavacanaṁ saccaṁ, dhammānaṁ bhūtakāraṇā.",
  "tika-vin01t10:303_0": "‘‘Tasmā vohārakusalassa, lokanāthassa satthuno;",
  "tika-vin01t10:304_0": "Sammutiṁ voharantassa, musāvādo na jāyatī’’ti. (ma. ni. aṭṭha. 1.57; a. ni. aṭṭha. 1.1.170);",
  "tika-vin01t10:305_0": "Apica aṭṭhahi kāraṇehi bhagavā puggalakathaṁ katheti – hirottappadīpanatthaṁ kammassakatādīpanatthaṁ paccattapurisakāradīpanatthaṁ ānantariyadīpanatthaṁ brahmavihāradīpanatthaṁ pubbenivāsadīpanatthaṁ dakkhiṇāvisuddhidīpanatthaṁ lokasammutiyā appahānatthañcāti.",
  "tika-vin01t10:305_1": "‘‘Khandhā dhātuyo āyatanāni hiriyanti ottappantī’’ti vutte mahājano na jānāti, sammohamāpajjati,",
  "tika-vin01t10:305_2": "paṭisattu hoti ‘‘kimidaṁ khandhā dhātuyo āyatanāni hiriyanti ottappanti nāmā’’ti. ‘‘Itthī hiriyati ottappati,",
  "tika-vin01t10:305_3": "puriso khattiyo brāhmaṇo devo māro’’ti vutte mahājano jānāti, na sammohamāpajjati, na paṭisattu hoti,",
  "tika-vin01t10:305_4": "tasmā bhagavā hirottappadīpanatthaṁ puggalakathaṁ katheti.",
  "tika-vin01t10:305_5": "‘‘Khandhā kammassakā dhātuyo āyatanānī’’ti vuttepi eseva nayo.",
  "tika-vin01t10:305_6": "Tasmā bhagavā kammassakatādīpanatthaṁ puggalakathaṁ katheti.",
  "tika-vin01t10:305_7": "‘‘Veḷuvanādayo mahāvihārā khandhehi kārāpitā,",
  "tika-vin01t10:305_8": "dhātūhi āyatanehī’’ti vuttepi eseva nayo.",
  "tika-vin01t10:305_9": "Tasmā bhagavā paccattapurisakāradīpanatthaṁ puggalakathaṁ katheti.",
  "tika-vin01t10:305_10": "‘‘Khandhā mātaraṁ jīvitā voropenti, pitaraṁ arahantaṁ,",
  "tika-vin01t10:305_11": "ruhiruppādakammaṁ saṅghabhedaṁ karonti,",
  "tika-vin01t10:305_12": "dhātuyo āyatanānī’’ti vuttepi eseva nayo.",
  "tika-vin01t10:305_13": "Tasmā bhagavā ānantariyadīpanatthaṁ puggalakathaṁ katheti.",
  "tika-vin01t10:306_0": "‘‘Khandhā mettāyanti,",
  "tika-vin01t10:306_1": "dhātuyo āyatanānī’’ti vuttepi eseva nayo.",
  "tika-vin01t10:306_2": "Tasmā bhagavā brahmavihāradīpanatthaṁ puggalakathaṁ katheti.",
  "tika-vin01t10:306_3": "‘‘Khandhā pubbenivāsaṁ anussaranti,",
  "tika-vin01t10:306_4": "dhātuyo āyatanānī’’ti vuttepi eseva nayo.",
  "tika-vin01t10:306_5": "Tasmā bhagavā pubbenivāsadīpanatthaṁ puggalakathaṁ katheti.",
  "tika-vin01t10:306_6": "‘‘Khandhā dānaṁ paṭiggaṇhanti,",
  "tika-vin01t10:306_7": "dhātuyo āyatanānī’’ti vuttepi mahājano na jānāti, sammohamāpajjati,",
  "tika-vin01t10:306_8": "paṭisattu hoti ‘‘kimidaṁ khandhā dhātuyo āyatanāni paṭiggaṇhanti nāmā’’ti.",
  "tika-vin01t10:306_9": "‘‘Puggalā paṭiggaṇhanti sīlavanto kalyāṇadhammā’’ti vutte pana jānāti, na sammohamāpajjati, na paṭisattu hoti.",
  "tika-vin01t10:306_10": "Tasmā bhagavā dakkhiṇāvisuddhidīpanatthaṁ puggalakathaṁ katheti.",
  "tika-vin01t10:306_11": "Lokasammutiñca buddhā bhagavanto na vijahanti,",
  "tika-vin01t10:306_12": "lokasamaññāya lokaniruttiyā lokābhilāpe ṭhitāyeva dhammaṁ desenti.",
  "tika-vin01t10:306_13": "Tasmā bhagavā lokasammutiyā appahānatthampi puggalakathaṁ katheti ,",
  "tika-vin01t10:306_14": "tasmā iminā ca adhippāyena bhagavato puggaladesanā,",
  "tika-vin01t10:306_15": "na paramatthadesanāti evaṁ adhippāyaṁ ajānantoti vuttaṁ hoti.",
  "tika-vin01t10:307_0": "Duggahitaṁ gaṇhātīti ‘‘tathāhaṁ bhagavatā dhammaṁ desitaṁ ājānāmi,",
  "tika-vin01t10:307_1": "yathā tadevidaṁ viññāṇaṁ sandhāvati saṁsarati,",
  "tika-vin01t10:307_2": "anañña’’ntiādinā duggahitaṁ katvā gaṇhāti,",
  "tika-vin01t10:307_3": "viparītaṁ gaṇhātīti vuttaṁ hoti.",
  "tika-vin01t10:307_4": "Duggahitanti hi bhāvanapuṁsakaniddeso.",
  "tika-vin01t10:307_5": "Yaṁ sandhāyāti yaṁ duggahitagāhaṁ sandhāya.",
  "tika-vin01t10:307_6": "Attanā duggahitena dhammenāti pāṭhaseso veditabbo.",
  "tika-vin01t10:307_7": "Atha vā duggahaṇaṁ duggahitaṁ.",
  "tika-vin01t10:307_8": "Attanāti ca sāmiatthe karaṇavacanaṁ,",
  "tika-vin01t10:307_9": "tasmā attano duggahaṇena viparītagāhenāti vuttaṁ hoti.",
  "tika-vin01t10:307_10": "Amhe ceva abbhācikkhatīti amhākañca abbhācikkhanaṁ karoti.",
  "tika-vin01t10:307_11": "Attānañca khanatīti attano kusalamūlāni khananto attānaṁ khanati nāma.",
  "tika-vin01t10:308_0": "Dhammacintanti dhammasabhāvavijānanaṁ.",
  "tika-vin01t10:308_1": "Atidhāvantoti ṭhātabbamariyādāyaṁ aṭṭhatvā ‘‘cittuppādamattena dānaṁ hoti,",
  "tika-vin01t10:308_2": "sayameva cittaṁ attano ārammaṇaṁ hoti,",
  "tika-vin01t10:308_3": "sabbaṁ cittaṁ asabhāvadhammārammaṇa’’nti evamādinā atidhāvanto atikkamitvā pavattamāno.",
  "tika-vin01t10:308_4": "Cattārīti buddhavisayaiddhivisayakammavipākalokavisayasaṅkhātāni cattāri. Vuttañhetaṁ –",
  "tika-vin01t10:309_0": "‘‘Cattārimāni, bhikkhave, acinteyyāni na cintetabbāni,",
  "tika-vin01t10:309_1": "yāni cintento ummādassa vighātassa bhāgī assa. Katamāni cattāri?",
  "tika-vin01t10:309_2": "Buddhānaṁ bhikkhave buddhavisayo acinteyyo na cintetabbo,",
  "tika-vin01t10:309_3": "yaṁ cintento ummādassa vighātassa bhāgī assa. Jhāyissa, bhikkhave,",
  "tika-vin01t10:309_4": "jhānavisayo acinteyyo na cintetabbo…pe… kammavipāko, bhikkhave,",
  "tika-vin01t10:309_5": "acinteyyo na cintetabbo…pe… lokacintā bhikkhave acinteyyā na cintetabbā…pe… imāni, bhikkhave,",
  "tika-vin01t10:309_6": "cattāri acinteyyāni na cintetabbāni,",
  "tika-vin01t10:309_7": "yāni cintento ummādassa vighātassa bhāgī assā’’ti (a. ni. 4.77).",
  "tika-vin01t10:310_0": "Tattha ‘‘acinteyyānī’’ti tesaṁ sabhāvanidassanaṁ.",
  "tika-vin01t10:310_1": "‘‘Na cintetabbānī’’ti tattha kattabbatānidassanaṁ.",
  "tika-vin01t10:310_2": "Tattha acinteyyānīti cintetumasakkuṇeyyāni,",
  "tika-vin01t10:310_3": "cintetuṁ araharūpāni na hontīti attho.",
  "tika-vin01t10:310_4": "Acinteyyattā eva na cintetabbāni,",
  "tika-vin01t10:310_5": "kāmaṁ acinteyyānipi cha asādhāraṇādīni anussarantassa kusaluppattihetubhāvato tāni cintetabbāni,",
  "tika-vin01t10:310_6": "imāni pana evaṁ na hontīti aphalabhāvato na cintetabbānīti adhippāyo.",
  "tika-vin01t10:310_7": "Tenevāha ‘‘yāni cintento ummādassa vighātassa bhāgī assā’’ti. Tesanti tesaṁ piṭakānaṁ.",
  "tika-vin01t10:311_0": "Etanti etaṁ buddhavacanaṁ.",
  "tika-vin01t10:311_1": "Tivaggasaṅgahānīti sīlakkhandhavaggamahāvaggapāthikavaggasaṅkhātehi tīhi vaggehi saṅgaho etesanti tivaggasaṅgahāni.",
  "tika-vin01t10:311_2": "Catuttiṁseva suttantāti gāthāya evamatthayojanā veditabbā – yassa nikāyassa suttagaṇanāto catuttiṁseva ca suttantā vaggasaṅgahavasena tayo vaggā assa saṅgahassāti tivaggo saṅgaho.",
  "tika-vin01t10:311_3": "Esa paṭhamo nikāyo dīghanikāyoti anulomiko apaccanīko,",
  "tika-vin01t10:311_4": "atthānulomanato anvatthanāmoti vuttaṁ hoti.",
  "tika-vin01t10:312_0": "Atthānulomanato anulomiko,",
  "tika-vin01t10:312_1": "anulomikattaṁyeva vibhāvetuṁ ‘‘kasmā panā’’tiādimāha. Ekanikāyampīti ekasamūhampi. Evaṁ cittanti evaṁ vicittaṁ. Yathayidanti yathā ime.",
  "tika-vin01t10:312_2": "Poṇikā cikkhallikā ca khattiyā,",
  "tika-vin01t10:312_3": "tesaṁ nivāso poṇikanikāyo cikkhallikanikāyoti vuccati.",
  "tika-vin01t10:312_4": "Evamādīni cettha sādhakāni sāsanato ca lokato cāti evamādīni udāharaṇāni ettha nikāyasaddassa samūhanivāsānaṁ vācakabhāve sāsanato ca vohārato ca sādhakāni pamāṇānīti attho.",
  "tika-vin01t10:312_5": "Ettha paṭhamamudāharaṇaṁ sāsanato sādhakavacanaṁ, dutiyaṁ lokatoti veditabbaṁ.",
  "tika-vin01t10:313_0": "Pañcadasavaggasaṅgahānīti mūlapariyāyavaggādīhi pañcadasahi vaggehi saṅgaho etesanti pañcadasavaggasaṅgahāni.",
  "tika-vin01t10:313_1": "Diyaḍḍhasataṁ dve ca suttānīti aḍḍhena dutiyaṁ diyaḍḍhaṁ,",
  "tika-vin01t10:313_2": "ekaṁ sataṁ dve paññāsasuttāni cāti attho. Yatthāti yasmiṁ nikāye.",
  "tika-vin01t10:313_3": "Pañcadasavaggapariggahoti pañcadasahi vaggehi pariggahito saṅgahitoti attho.",
  "tika-vin01t10:314_0": "Suttantānaṁ sahassāni sattasuttasatāni cāti pāṭhe suttantānaṁ satta sahassāni satta satāni cāti yojetabbaṁ.",
  "tika-vin01t10:314_1": "Katthaci pana ‘‘satta suttasahassāni satta suttasatāni cā’’tipi pāṭho.",
  "tika-vin01t10:314_2": "Saṁyuttasaṅgahoti saṁyuttanikāyassa saṅgaho.",
  "tika-vin01t10:315_0": "Pubbe nidassitāti suttantapiṭakaniddese nidassitā.",
  "tika-vin01t10:315_1": "Vuttameva pakārantarena saṅkhipitvā dassetuṁ ‘‘ṭhapetvā cattāro nikāye avasesaṁ buddhavacana’’nti vuttaṁ.",
  "tika-vin01t10:315_2": "Sakalaṁ vinayapiṭakantiādinā niddiṭṭhameva hi iminā pakārantarena saṅkhipitvā vuttaṁ.",
  "tika-vin01t10:315_3": "Tenevāha ‘‘ṭhapetvā caturopete’’tiādi.",
  "tika-vin01t10:315_4": "Tadaññanti tehi catūhi nikāyehi aññaṁ avasesanti attho.",
  "tika-vin01t10:316_0": "Sabbameva2 hidanti sabbameva idaṁ buddhavacanaṁ.",
  "tika-vin01t10:316_1": "Navappabhedanti ettha kathaṁ panetaṁ navappabhedaṁ hoti.",
  "tika-vin01t10:316_2": "Tathā hi navahi aṅgehi vavatthitehi aññamaññasaṅkararahitehi bhavitabbaṁ,",
  "tika-vin01t10:316_3": "tathā ca sati asuttasabhāvāneva geyyaṅgādīni siyuṁ,",
  "tika-vin01t10:316_4": "atha suttasabhāvāneva geyyaṅgādīni,",
  "tika-vin01t10:316_5": "evaṁ sati suttanti visuṁ suttaṅgameva na siyā,",
  "tika-vin01t10:316_6": "evaṁ sante aṭṭhaṅgaṁ sāsananti āpajjati.",
  "tika-vin01t10:316_7": "Apica ‘‘sagāthakaṁ suttaṁ geyyaṁ,",
  "tika-vin01t10:316_8": "niggāthakaṁ suttaṁ veyyākaraṇa’’nti aṭṭhakathāyaṁ vuttaṁ.",
  "tika-vin01t10:316_9": "Suttañca nāma sagāthakaṁ vā siyā niggāthakaṁ vāti aṅgadvayeneva tadubhayaṁ saṅgahitanti tadubhayavinimuttañca suttaṁ udānādivisesasaññārahitaṁ natthi, yaṁ suttaṅgaṁ siyā,",
  "tika-vin01t10:316_10": "athāpi kathañci visuṁ suttaṅgaṁ siyā,",
  "tika-vin01t10:316_11": "maṅgalasuttādīnaṁ suttaṅgasaṅgaho vā na siyā gāthābhāvato dhammapadādīnaṁ viya,",
  "tika-vin01t10:316_12": "geyyaṅgasaṅgaho vā siyā sagāthakattā sagāthakavaggassa viya,",
  "tika-vin01t10:316_13": "tathā ubhatovibhaṅgādīsu sagāthakappadesānanti? Vuccate –",
  "tika-vin01t10:317_0": "Suttanti sāmaññavidhi, visesavidhayo pare;",
  "tika-vin01t10:318_0": "Sanimittā niruḷhattā, sahatāññena nāññato.",
  "tika-vin01t10:319_0": "Yathāvuttassa dosassa, natthi etthāvagāhaṇaṁ;",
  "tika-vin01t10:320_0": "Tasmā asaṅkaraṁyeva, navaṅgaṁ satthusāsanaṁ.",
  "tika-vin01t10:321_0": "Sabbassapi hi buddhavacanassa suttanti ayaṁ sāmaññavidhi.",
  "tika-vin01t10:321_1": "Tathā hi ‘‘ettakaṁ tassa bhagavato suttāgataṁ suttapariyāpannaṁ, sāvatthiyā suttavibhaṅge,",
  "tika-vin01t10:321_2": "sakavāde pañca suttasatānī’’tiādivacanato vinayābhidhammapariyattivisesesupi suttavohāro dissati.",
  "tika-vin01t10:321_3": "Teneva ca āyasmā mahākaccāno nettiyaṁ (netti.",
  "tika-vin01t10:321_4": "saṅgahavāra) āha – ‘‘navavidhasuttantapariyeṭṭhī’’ti.",
  "tika-vin01t10:321_5": "Tattha hi suttādivasena navaṅgassa sāsanassa pariyeṭṭhi pariyesanā atthavicāraṇā ‘‘navavidhasuttantapariyeṭṭhī’’ti vuttā.",
  "tika-vin01t10:321_6": "Tadekadesesu pana geyyādayo visesavidhayo tena tena nimittena patiṭṭhitā.",
  "tika-vin01t10:321_7": "Tathā hi geyyassa sagāthakattaṁ tabbhāvanimittaṁ.",
  "tika-vin01t10:321_8": "Lokepi hi sasilokaṁ sagāthakaṁ vā cuṇṇiyaganthaṁ ‘‘geyya’’nti vadanti.",
  "tika-vin01t10:321_9": "Gāthāvirahe pana sati pucchaṁ katvā visajjanabhāvo veyyākaraṇassa tabbhāvanimittaṁ.",
  "tika-vin01t10:321_10": "Pucchāvisajjanañhi ‘‘byākaraṇa’’nti vuccati. Byākaraṇameva veyyākaraṇaṁ.",
  "tika-vin01t10:321_11": "Evaṁ sante sagāthakādīnampi pucchaṁ katvā visajjanavasena pavattānaṁ veyyākaraṇabhāvo āpajjatīti? Nāpajjati.",
  "tika-vin01t10:321_12": "Geyyādisaññānaṁ anokāsabhāvato saokāsato anokāsavidhi balavāti ‘‘gāthāvirahe satī’’ti visesitattā ca.",
  "tika-vin01t10:321_13": "Tathā hi dhammapadādīsu kevalaṁ gāthābandhesu sagāthakattepi somanassañāṇamayikagāthāyuttesu ‘‘vuttañheta’’ntiādivacanasambandhesu abbhutadhammapaṭisaṁyuttesu ca suttavisesesu yathākkamaṁ gāthāudānaitivuttakaabbhutadhammasaññā patiṭṭhitā.",
  "tika-vin01t10:321_14": "Ettha hi satipi saññantaranimittayoge anokāsasaññānaṁ balavabhāveneva gāthādisaññā patiṭṭhitā,",
  "tika-vin01t10:321_15": "tathā satipi gāthābandhabhāve bhagavato atītāsu jātīsu cariyānubhāvappakāsakesu jātakasaññā patiṭṭhitā,",
  "tika-vin01t10:321_16": "satipi pañhāvisajjanabhāve sagāthakatte ca kesuci suttantesu vedassa labhāpanato vedallasaññā patiṭṭhitāti evaṁ tena tena sagāthakattādinā nimittena tesu tesu suttavisesesu geyyādisaññā patiṭṭhitāti visesavidhayo suttaṅgato pare geyyādayo.",
  "tika-vin01t10:321_17": "Yaṁ panettha geyyaṅgādinimittarahitaṁ,",
  "tika-vin01t10:321_18": "taṁ suttaṅgaṁ visesasaññāparihārena sāmaññasaññāya pavattanato.",
  "tika-vin01t10:322_0": "Nanu ca evaṁ santepi sagāthakaṁ suttaṁ geyyaṁ,",
  "tika-vin01t10:322_1": "niggāthakaṁ suttaṁ veyyākaraṇanti suttaṅgaṁ na sambhavatīti codanā tadavatthā evāti? Na tadavatthā. Sodhitattā.",
  "tika-vin01t10:322_2": "Sodhitañhi pubbe gāthāvirahe sati pucchāvisajjanabhāvo veyyākaraṇassa tabbhāvanimittanti.",
  "tika-vin01t10:322_3": "Yañca vuttaṁ ‘‘gāthābhāvato maṅgalasuttādīnaṁ suttaṅgasaṅgaho na siyā’’ti, taṁ na, niruḷhattāti.",
  "tika-vin01t10:322_4": "Niruḷho hi maṅgalasuttādīnaṁ suttabhāvo.",
  "tika-vin01t10:322_5": "Na hi tāni dhammapadabuddhavaṁsādayo viya gāthābhāvena paññātāni, atha kho suttabhāveneva.",
  "tika-vin01t10:322_6": "Teneva hi aṭṭhakathāyaṁ suttanāmakanti nāmaggahaṇaṁ kataṁ.",
  "tika-vin01t10:322_7": "Yaṁ pana vuttaṁ ‘‘sagāthakattā geyyaṅgasaṅgaho siyā’’ti, tampi natthi. Yasmā sahatāññena.",
  "tika-vin01t10:322_8": "Sahabhāvo hi nāma atthato aññena hoti, saha gāthāhīti ca sagāthakaṁ.",
  "tika-vin01t10:322_9": "Na ca maṅgalasuttādīsu gāthāvinimutto koci suttappadeso atthi,",
  "tika-vin01t10:322_10": "yo ‘‘saha gāthāhī’’ti vucceyya.",
  "tika-vin01t10:322_11": "Nanu ca gāthāsamudāyo gāthāhi añño hoti,",
  "tika-vin01t10:322_12": "tathā ca tassa vasena saha gāthāhīti sagāthakanti sakkā vattunti? Taṁ na.",
  "tika-vin01t10:322_13": "Na hi avayavavinimutto samudāyo nāma koci atthi.",
  "tika-vin01t10:322_14": "Yampi vuttaṁ ‘‘ubhatovibhaṅgādīsu sagāthakappadesānaṁ geyyaṅgasaṅgaho siyā’’ti, tampi na aññato.",
  "tika-vin01t10:322_15": "Aññāyeva hi tā gāthā jātakādipariyāpannattā.",
  "tika-vin01t10:322_16": "Atho na tāhi ubhatovibhaṅgādīnaṁ geyyaṅgabhāvoti evaṁ suttādīnaṁ aṅgānaṁ aññamaññasaṅkarābhāvo veditabbo.",
  "tika-vin01t10:323_0": "Idāni suttādīni navaṅgāni vibhajitvā dassento āha ‘‘tattha ubhatovibhaṅganiddesakhandhakaparivārā’’tiādi.",
  "tika-vin01t10:323_1": "Tattha niddeso nāma suttanipāte –",
  "tika-vin01t10:324_0": "‘‘Kāmaṁ kāmayamānassa, tassa cetaṁ samijjhati;",
  "tika-vin01t10:325_0": "Addhā pītimano hoti, laddhā macco yadicchatī’’ti. (su. ni. 772) –",
  "tika-vin01t10:326_0": "Ādinā āgatassa aṭṭhakavaggassa,",
  "tika-vin01t10:327_0": "‘‘Kenassu nivuto loko, (iccāyasmā ajito;)",
  "tika-vin01t10:328_0": "Kenassu nappakāsati;",
  "tika-vin01t10:329_0": "Kissābhilepanaṁ brūsi,",
  "tika-vin01t10:330_0": "Kiṁsu tassa mahabbhaya’’nti. (su. ni. 1038) –",
  "tika-vin01t10:331_0": "Ādinā āgatassa pārāyanavaggassa,",
  "tika-vin01t10:332_0": "‘‘Sabbesu bhūtesu nidhāya daṇḍaṁ,",
  "tika-vin01t10:333_0": "Aviheṭhayaṁ aññatarampi tesaṁ;",
  "tika-vin01t10:334_0": "Na puttamiccheyya kuto sahāyaṁ,",
  "tika-vin01t10:335_0": "Eko care khaggavisāṇakappo’’ti. (su. ni. 35) –",
  "tika-vin01t10:336_0": "Ādinā āgatassa khaggavisāṇasuttassa ca tadatthavibhāgavasena satthukappena āyasmatā dhammasenāpatisāriputtattherena kato niddeso mahāniddeso cūḷaniddesoti ca vuccati.",
  "tika-vin01t10:336_1": "Evamidha niddesassa suttaṅgasaṅgaho bhadantabuddhaghosācariyena dassitoti veditabbo.",
  "tika-vin01t10:336_2": "Aññatthāpi ca dīghanikāyaṭṭhakathādīsu sabbattha ubhatovibhaṅganiddesakhandhakaparivārāti niddesassa suttaṅgasaṅgaho eva dassito.",
  "tika-vin01t10:336_3": "Ācariyadhammapālattherenapi nettipakaraṇaṭṭhakathāyaṁ evametassa suttaṅgasaṅgahova kathito.",
  "tika-vin01t10:336_4": "Keci pana niddesassa gāthāveyyākaraṇaṅgesu dvīsu saṅgahaṁ vadanti.",
  "tika-vin01t10:336_5": "Vuttañhetaṁ niddesaaṭṭhakathāyaṁ upasenattherena –",
  "tika-vin01t10:337_0": "‘‘Tadetaṁ vinayapiṭakaṁ suttantapiṭakaṁ abhidhammapiṭakanti tīsu piṭakesu suttantapiṭakapariyāpannaṁ,",
  "tika-vin01t10:337_1": "dīghanikāyo majjhimanikāyo saṁyuttanikāyo aṅguttaranikāyo khuddakanikāyoti pañcasu mahānikāyesu khuddakamahānikāye pariyāpannaṁ,",
  "tika-vin01t10:337_2": "suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallanti navasu satthusāsanaṅgesu yathāsambhavaṁ gāthāveyyākaraṇaṅgadvayasaṅgahita’’nti (mahāni. aṭṭha. ganthārambhakathā).",
  "tika-vin01t10:338_0": "Ettha tāva katthaci pucchāvisajjanasabhāvato niddesekadesassa veyyākaraṇaṅgasaṅgaho yujjatu nāma ,",
  "tika-vin01t10:338_1": "gāthaṅgasaṅgaho pana kathaṁ yujjeyyāti idamettha vīmaṁsitabbaṁ.",
  "tika-vin01t10:338_2": "Dhammapadādīnaṁ viya hi kevalaṁ gāthābandhabhāvo gāthaṅgassa tabbhāvanimittaṁ.",
  "tika-vin01t10:338_3": "Dhammapadādīsu hi kevalaṁ gāthābandhesu gāthāsamaññā patiṭṭhitā,",
  "tika-vin01t10:338_4": "niddese ca na koci kevalo gāthābandhappadeso upalabbhati.",
  "tika-vin01t10:338_5": "Sammāsambuddhena bhāsitānaṁyeva hi aṭṭhakavaggādisaṅgahitānaṁ gāthānaṁ niddesamattaṁ dhammasenāpatinā kataṁ.",
  "tika-vin01t10:338_6": "Atthavibhajanatthaṁ ānītāpi hi tā aṭṭhakavaggādisaṅgahitā niddisitabbā mūlagāthāyo suttanipātapariyāpannattā aññāyevāti na niddesasaṅkhyaṁ gacchanti ubhatovibhaṅgādīsu āgatabhāvepi taṁ vohāraṁ alabhamānā jātakādigāthāpariyāpannā gāthāyo viya,",
  "tika-vin01t10:338_7": "tasmā kāraṇantaramettha gavesitabbaṁ, yuttataraṁ vā gahetabbaṁ.",
  "tika-vin01t10:339_0": "Nālakasuttatuvaṭṭakasuttānīti ettha nālakasuttaṁ nāma padumuttarassa bhagavato sāvakaṁ moneyyapaṭipadaṁ paṭipannaṁ disvā tadatthaṁ abhikaṅkhamānena tato pabhuti kappasatasahassaṁ pāramiyo pūretvā āgatena asitassa isino bhāgineyyena nālakattherena dhammacakkappavattitadivasato sattame divase ‘‘aññātameta’’ntiādīhi dvīhi gāthāhi moneyyapaṭipadaṁ puṭṭhena bhagavatā ‘‘moneyyaṁ te upaññissa’’ntiādinā (su. ni.",
  "tika-vin01t10:339_1": "706) nālakattherassa bhāsitaṁ moneyyapaṭipadāparidīpakaṁ suttaṁ.",
  "tika-vin01t10:339_2": "Tuvaṭṭakasuttaṁ pana mahāsamayasuttantadesanāya sannipatitesu devesu ‘‘kā nu kho arahattappattiyā paṭipattī’’ti uppannacittānaṁ ekaccānaṁ devatānaṁ tamatthaṁ pakāsetuṁ ‘‘pucchāmi taṁ ādiccabandhū’’tiādinā (su. ni. 921; mahāni.",
  "tika-vin01t10:339_3": "150 ) nimmitabuddhena attānaṁ pucchāpetvā ‘‘mūlaṁ papañcasaṅkhāyā’’tiādinā (su. ni. 922) bhāsitaṁ suttaṁ.",
  "tika-vin01t10:339_4": "Evamidhasuttanipāte āgatānaṁ maṅgalasuttādīnaṁ suttaṅgasaṅgaho dassito,",
  "tika-vin01t10:339_5": "tattheva āgatānaṁ asuttanāmikānaṁ suddhikagāthānaṁ gāthaṅgasaṅgahañca dassayissati,",
  "tika-vin01t10:339_6": "evaṁ sati suttanipātaṭṭhakathārambhe –",
  "tika-vin01t10:340_0": "‘‘Gāthāsatasamākiṇṇo , geyyabyākaraṇaṅkito;",
  "tika-vin01t10:341_0": "Kasmā suttanipātoti, saṅkhamesa gatoti ce’’ti. (su. ni. aṭṭha. 1.ganthārambhakathā) –",
  "tika-vin01t10:342_0": "Sakalassapi suttanipātassa geyyaveyyākaraṇaṅgasaṅgaho kasmā coditoti? Nāyaṁ virodho.",
  "tika-vin01t10:342_1": "Kevalañhi tattha codakena sagāthakattaṁ katthaci pucchāvisajjanamattañca gahetvā codanāmattaṁ katanti gahetabbaṁ.",
  "tika-vin01t10:342_2": "Aññathā suttanipāte niggāthakassa suttasseva abhāvato veyyākaraṇaṅgasaṅgaho na codetabbo siyāti.",
  "tika-vin01t10:342_3": "Sagāthāvaggo geyyanti yojetabbaṁ.",
  "tika-vin01t10:342_4": "‘‘Aṭṭhahi aṅgehi asaṅgahitaṁ nāma paṭisambhidādī’’ti tīsupi gaṇṭhipadesu vuttaṁ.",
  "tika-vin01t10:342_5": "Keci pana paṭisambhidāmaggassa geyyaveyyākaraṇaṅgadvayasaṅgahaṁ vadanti.",
  "tika-vin01t10:342_6": "Vuttañhetaṁ paṭisambhidāmaggaṭṭhakathāyaṁ (paṭi. ma. aṭṭha.",
  "tika-vin01t10:342_7": "1.ganthārambhakathā) ‘‘navasu satthusāsanaṅgesu yathāsambhavaṁ geyyaveyyākaraṇaṅgadvayasaṅgahita’’nti.",
  "tika-vin01t10:343_0": "Nosuttanāmikāti asuttanāmikā.",
  "tika-vin01t10:343_1": "‘‘Suddhikagāthā nāma vatthugāthā’’ti tīsu gaṇṭhipadesu vuttaṁ. Tattha vatthugāthāti –",
  "tika-vin01t10:344_0": "‘‘Kosalānaṁ purā rammā, agamā dakkhiṇāpathaṁ;",
  "tika-vin01t10:345_0": "Ākiñcaññaṁ patthayāno, brāhmaṇo mantapāragū’’ti. (su. ni. 982) –",
  "tika-vin01t10:346_0": "Ādinā pārāyanavaggassa nidānaṁ āropentena āyasmatā ānandattherena saṅgītikāle vuttā chappaññāsa ca gāthāyo,",
  "tika-vin01t10:346_1": "ānandatthereneva saṅgītikāle nālakasuttassa nidānaṁ āropentena vuttā –",
  "tika-vin01t10:347_0": "‘‘Ānandajāte tidasagaṇe patīte,",
  "tika-vin01t10:348_0": "Sakkañca indaṁ sucivasane ca deve;",
  "tika-vin01t10:349_0": "Dussaṁ gahetvā atiriva thomayante,",
  "tika-vin01t10:350_0": "Asito isi addasa divāvihāre’’ti. (su. ni. 684) –",
  "tika-vin01t10:351_0": "Ādikā vīsatimattā gāthāyo ca vuccanti.",
  "tika-vin01t10:351_1": "Tattha ‘‘nālakasuttassa vatthugāthāyo nālakasuttasaṅkhyaṁyeva gacchantī’’ti aṭṭhakathāyaṁ vuttaṁ.",
  "tika-vin01t10:351_2": "Vuttañhetaṁ suttanipātaṭṭhakathāyaṁ (su. ni. aṭṭha. 2.685) –",
  "tika-vin01t10:352_0": "‘‘Parinibbute pana bhagavati saṅgītiṁ karontena āyasmatā mahākassapena āyasmā ānando tameva moneyyapaṭipadaṁ puṭṭho yena yadā ca samādapito nālako bhagavantaṁ pucchi,",
  "tika-vin01t10:352_1": "taṁ sabbaṁ pākaṭaṁ katvā dassetukāmo ‘ānandajāte’tiādikā vīsati vatthugāthāyo vatvā abhāsi.",
  "tika-vin01t10:352_2": "Taṁ sabbampi nālakasuttanti vuccatī’’ti.",
  "tika-vin01t10:353_0": "Tasmā nālakasuttassa vatthugāthāyo nālakasuttaggahaṇeneva saṅgahitāti pārāyanikavaggassa vatthugāthāyo idha suddhikagāthāti gahetabbaṁ.",
  "tika-vin01t10:353_1": "Tattheva panassa pārāyaniyavagge ajitamāṇavakādīnaṁ soḷasannaṁ brāhmaṇānaṁ pucchāgāthā bhagavato visajjanagāthā ca idha suddhikagāthāti evampi vattuṁ yujjati.",
  "tika-vin01t10:353_2": "Tāpi hi pāḷiyaṁ suttanāmena avatvā ‘‘ajitamāṇavakapucchā tissamettayyamāṇavakapucchā’’tiādinā (su. ni.",
  "tika-vin01t10:353_3": "1038-1048) āgatattā cuṇṇiyaganthehi amissattā ca nosuttanāmikā suddhikagāthā nāmāti vattuṁ vaṭṭati.",
  "tika-vin01t10:354_0": "Idāni udānaṁ sarūpato vavatthapento āha ‘‘somanassañāṇamayikagāthāpaṭisaṁyuttā’’tiādi. Kenaṭṭhena (udā. aṭṭha.",
  "tika-vin01t10:354_1": "ganthārambhakathā) panetaṁ ‘‘udāna’’nti vuccati? Udānanaṭṭhena. Kimidaṁ udānaṁ nāma? Pītivegasamuṭṭhāpito udāhāro.",
  "tika-vin01t10:354_2": "Yathā hi yaṁ telādi minitabbavatthu mānaṁ gahetuṁ na sakkoti, vissanditvā gacchati, taṁ ‘‘avaseko’’ti vuccati,",
  "tika-vin01t10:354_3": "yañca jalaṁ taḷākaṁ gahetuṁ na sakkoti, ajjhottharitvā gacchati, taṁ ‘‘mahogho’’ti vuccati,",
  "tika-vin01t10:354_4": "evameva yaṁ pītivegasamuṭṭhāpitaṁ vitakkavipphāraṁ hadayaṁ sandhāretuṁ na sakkoti,",
  "tika-vin01t10:354_5": "so adhiko hutvā anto asaṇṭhahitvā bahi vacīdvārena nikkhanto paṭiggāhakanirapekkho udāhāraviseso ‘‘udāna’’nti vuccati.",
  "tika-vin01t10:354_6": "Dhammasaṁvegavasenapi ayamākāro labbhateva.",
  "tika-vin01t10:354_7": "Tayidaṁ katthaci gāthābandhavasena katthaci vākyavasena pavattaṁ. Tathā hi –",
  "tika-vin01t10:355_0": "‘‘Tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti.",
  "tika-vin01t10:355_1": "Tedha bhikkhū aṭṭhiṁ katvā manasi katvā sabbaṁ cetasā samannāharitvā ohitasotā dhammaṁ suṇanti.",
  "tika-vin01t10:355_2": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi ‘atthi, bhikkhave, tadāyatanaṁ,",
  "tika-vin01t10:355_3": "yattha neva pathavī na āpo’’’ti (udā. 71-72) –",
  "tika-vin01t10:356_0": "Ādīsu somanassañāṇasamuṭṭhitavākyavasena pavattaṁ.",
  "tika-vin01t10:357_0": "Nanu ca udānaṁ nāma pītisomanassasamuṭṭhāpito dhammasaṁvegasamuṭṭhāpito vā dhammapaṭiggāhakanirapekkho udāhāro tathā ceva sabbattha āgataṁ,",
  "tika-vin01t10:357_1": "idha kasmā bhagavā udānento bhikkhū āmantesīti?",
  "tika-vin01t10:357_2": "Tesaṁ bhikkhūnaṁ saññāpanatthaṁ.",
  "tika-vin01t10:357_3": "Nibbānapaṭisaṁyuttañhi bhagavā tesaṁ bhikkhūnaṁ dhammaṁ desetvā nibbānaguṇānussaraṇena uppannapītisomanassena udānaṁ udānento ‘‘idha nibbānavajjo sabbo sabhāvadhammo paccayāyattavuttikova upalabbhati, na paccayanirapekkho,",
  "tika-vin01t10:357_4": "ayaṁ pana nibbānadhammo kathamappaccayo upalabbhatī’’ti tesaṁ bhikkhūnaṁ cetoparivitakkamaññāya tesaṁ ñāpetukāmo ‘‘atthi, bhikkhave, tadāyatana’’nti (udā. 71)-ādimāha.",
  "tika-vin01t10:357_5": "Na ekantato te paṭiggāhake katvāti veditabbaṁ.",
  "tika-vin01t10:358_0": "‘‘Sace bhāyatha dukkhassa, sace vo dukkhamappiyaṁ;",
  "tika-vin01t10:359_0": "Mākattha pāpakaṁ kammaṁ, āvi vā yadi vā raho’’ti. (udā. 44) –",
  "tika-vin01t10:360_0": "Evamādikaṁ pana dhammasaṁvegavasappavattaṁ udānanti veditabbaṁ.",
  "tika-vin01t10:361_0": "‘‘Sukhakāmāni bhūtāni, yo daṇḍena vihiṁsati;",
  "tika-vin01t10:362_0": "Attano sukhamesāno,",
  "tika-vin01t10:362_1": "pecca so na labhate sukha’’nti. (dha. pa. 131; udā. 13) –",
  "tika-vin01t10:363_0": "Idampi dhammasaṁvegavasappavattaṁ udānanti vadanti.",
  "tika-vin01t10:363_1": "Tathā hi ekasmiṁ samaye sambahulā gopālakā antarā ca sāvatthiṁ antarā ca jetavanaṁ ahiṁ daṇḍehi hananti.",
  "tika-vin01t10:363_2": "Tena ca samayena bhagavā sāvatthiṁ piṇḍāya gacchanto antarāmagge te dārake ahiṁ daṇḍena hanante disvā ‘‘kasmā kumārakā imaṁ ahiṁ daṇḍena hanathā’’ti pucchitvā ‘‘ḍaṁsanabhayena bhante’’ti ca vutte ‘‘ime ‘attano sukhaṁ karissāmā’ti imaṁ paharantā nibbattaṭṭhāne dukkhaṁ anubhavissanti,",
  "tika-vin01t10:363_3": "aho avijjāya nikatikosalla’’nti dhammasaṁvegaṁ uppādesi.",
  "tika-vin01t10:363_4": "Teneva ca dhammasaṁvegena imaṁ udānaṁ udānesi.",
  "tika-vin01t10:363_5": "Evametaṁ katthaci gāthābandhavasena katthaci vākyavasena katthaci somanassavasena katthaci dhammasaṁvegavasena pavattanti veditabbaṁ.",
  "tika-vin01t10:363_6": "Tasmā aṭṭhakathāyaṁ ‘‘somanassañāṇamayikagāthāpaṭisaṁyuttānī’’ti yaṁ udānalakkhaṇaṁ vuttaṁ,",
  "tika-vin01t10:363_7": "taṁ yebhuyyavasena vuttanti gahetabbaṁ.",
  "tika-vin01t10:363_8": "Yebhuyyena hi udānaṁ gāthābandhavasena bhāsitaṁ pītisomanassasamuṭṭhāpitañca.",
  "tika-vin01t10:364_0": "Tayidaṁ sabbaññubuddhabhāsitaṁ paccekabuddhabhāsitaṁ sāvakabhāsitanti tividhaṁ hoti.",
  "tika-vin01t10:364_1": "Tattha paccekabuddhabhāsitaṁ –",
  "tika-vin01t10:365_0": "‘‘Sabbesu bhūtesu nidhāya daṇḍaṁ,",
  "tika-vin01t10:366_0": "Aviheṭhayaṁ aññatarampi tesa’’nti. –",
  "tika-vin01t10:367_0": "Ādinā khaggavisāṇasutte (su. ni. 35) āgatameva. Sāvakabhāsitānipi –",
  "tika-vin01t10:368_0": "‘‘Sabbo rāgo pahīno me, sabbo doso samūhato;",
  "tika-vin01t10:369_0": "Sabbo me vihato moho, sītibhūtosmi nibbuto’’ti. –",
  "tika-vin01t10:370_0": "Ādinā theragāthāsu (theragā. 79),",
  "tika-vin01t10:371_0": "‘‘Kāyena saṁvutā āsiṁ, vācāya uda cetasā;",
  "tika-vin01t10:372_0": "Samūlaṁ taṇhamabbhuyha, sītibhūtāmhi nibbutā’’ti. –",
  "tika-vin01t10:373_0": "Therigāthāsu (therīgā. 15) ca āgatāni.",
  "tika-vin01t10:373_1": "Aññānipi sakkādīhi devehi bhāsitāni ‘‘aho dānaṁ paramadānaṁ kassape supatiṭṭhita’’ntiādīni (udā. 27),",
  "tika-vin01t10:373_2": "soṇadaṇḍabrāhmaṇādīhi manussehi ca bhāsitāni ‘‘namo tassa bhagavato’’tiādīni (dī. ni. 2.371; ma. ni.",
  "tika-vin01t10:373_3": "1.290) tisso saṅgītiyo āruḷhāni udānāni santi eva, na tāni idha adhippetāni.",
  "tika-vin01t10:373_4": "Yāni pana sammāsambuddhena sāmaṁ āhaccabhāsitāni jinavacanabhūtāni,",
  "tika-vin01t10:373_5": "tāneva ca dhammasaṅgāhakehi ‘‘udāna’’nti saṅgītaṁ.",
  "tika-vin01t10:373_6": "Etāniyeva ca sandhāya bhagavato pariyattidhammaṁ navavidhā vibhajitvā uddisantena udānanti vuttaṁ.",
  "tika-vin01t10:374_0": "Yā pana ‘‘anekajātisaṁsāra’’ntiādigāthā bhagavatā bodhiyā mūle udānavasena pavattitā anekasatasahassānaṁ sammāsambuddhānaṁ udānabhūtā ca,",
  "tika-vin01t10:374_1": "tā aparabhāge dhammabhaṇḍāgārikassa bhagavatā desitattā dhammasaṅgāhakehi udānapāḷiyaṁ saṅgahaṁ anāropetvā dhammapade saṅgahitā.",
  "tika-vin01t10:374_2": "Yañca ‘‘aññāsi vata bho koṇḍañño’’ti udānavacanaṁ dasasahassilokadhātuyā devamanussānaṁ pavedanasamatthanigghosavipphāraṁ bhagavatā bhāsitaṁ,",
  "tika-vin01t10:374_3": "tadapi paṭhamabodhiyaṁ sabbesaṁ eva bhikkhūnaṁ sammāpaṭipattipaccavekkhaṇahetukaṁ ‘‘ārādhayiṁsu vata maṁ bhikkhū ekaṁ samaya’’ntiādivacanaṁ (ma. ni.",
  "tika-vin01t10:374_4": "1.225) viya dhammacakkappavattanasuttadesanāpariyosāne attanā adhigatadhammekadesassa yathādesitassa ariyamaggassa sāvakesu sabbapaṭhamaṁ therena adhigatattā attano parissamassa saphalabhāvapaccavekkhaṇahetukaṁ pītisomanassajanitaṁ udāhāramattāṁ,",
  "tika-vin01t10:374_5": "na ‘‘yadā have pātubhavanti dhammā’’tiādivacanaṁ (mahāva. 1-3; udā.",
  "tika-vin01t10:374_6": "1-3) viya pavattiyā nivattiyā vā pakāsananti na dhammasaṅgāhakehi udānapāḷiyaṁ saṅgītanti daṭṭhabbaṁ.",
  "tika-vin01t10:375_0": "Udānapāḷiyañca bodhivaggādīsu aṭṭhasu vaggesu dasa dasa katvā asītiyeva suttantā saṅgītā ,",
  "tika-vin01t10:375_1": "tatoyeva ca udānaṭṭhakathāyaṁ (udā. aṭṭha.",
  "tika-vin01t10:375_2": "ganthārambhakathā) ācariyadhammapālattherena vuttaṁ –",
  "tika-vin01t10:376_0": "‘‘Asīti eva suttantā, vaggā aṭṭha samāsato;",
  "tika-vin01t10:377_0": "Gāthā ca pañcanavuti, udānassa pakāsitā.",
  "tika-vin01t10:378_0": "‘‘Aḍḍhūnanavamattā ca, bhāṇavārā pamāṇato;",
  "tika-vin01t10:379_0": "Ekādhikā tathāsīti, udānassānusandhayo.",
  "tika-vin01t10:380_0": "‘‘Ekavīsasahassāni, satameva vicakkhaṇo;",
  "tika-vin01t10:381_0": "Padānetānudānassa, gaṇitāni viniddise. –",
  "tika-vin01t10:382_0": "Gāthāpādato pana –",
  "tika-vin01t10:383_0": "‘‘Aṭṭhasahassamattāni, cattāreva satāni ca;",
  "tika-vin01t10:384_0": "Padānetānudānassa, tevīsati ca niddise.",
  "tika-vin01t10:385_0": "‘‘Akkharānaṁ sahassāni, saṭṭhi satta satāni ca;",
  "tika-vin01t10:386_0": "Tīṇi dvāsīti ca tathā, udānassa paveditā’’ti.",
  "tika-vin01t10:387_0": "Idha pana ‘‘dvāsīti suttantā’’ti vuttaṁ, taṁ na sameti,",
  "tika-vin01t10:387_1": "tasmā ‘‘asīti suttantā’’ti pāṭhena bhavitabbaṁ.",
  "tika-vin01t10:388_0": "Vuttañhetaṁ bhagavatā – ‘‘vuttamarahatāti me sutaṁ. Ekadhammaṁ, bhikkhave, pajahatha,",
  "tika-vin01t10:388_1": "ahaṁ vo pāṭibhogo anāgāmitāya. Katamaṁ ekadhammaṁ? Lobhaṁ, bhikkhave, ekadhammaṁ pajahatha,",
  "tika-vin01t10:388_2": "ahaṁ vo pāṭibhogo anāgāmitāyā’’ti evamādinā ekakadukatikacatukkavasena itivuttakapāḷiyaṁ (itivu.",
  "tika-vin01t10:388_3": "1) saṅgahamāropitāni dvādasuttarasatasuttantāni itivuttakaṁ nāmāti dassento āha ‘‘vuttañheta’’ntiādi.",
  "tika-vin01t10:388_4": "Dasuttarasatasuttantāti etthāpi ‘‘dvādasuttarasatasuttantā’’ti pāṭhena bhavitabbaṁ.",
  "tika-vin01t10:388_5": "Tathā hi ekakanipāte tāva sattavīsati suttāni, dukanipāte dvāvīsati, tikanipāte paññāsa,",
  "tika-vin01t10:388_6": "catukkanipāte terasāti dvādasuttarasatasuttantāneva itivuttakapāḷiyaṁ āgatāni. Tatoyeva ca pāḷiyaṁ –",
  "tika-vin01t10:389_0": "‘‘Lobho doso ca moho ca,",
  "tika-vin01t10:390_0": "Kodho makkhena pañcamaṁ;",
  "tika-vin01t10:391_0": "Māno sabbaṁ puna māno,",
  "tika-vin01t10:392_0": "Lobho dosena terasa.",
  "tika-vin01t10:393_0": "‘‘Moho kodho puna makkho,",
  "tika-vin01t10:394_0": "Nīvaraṇā taṇhāya pañcamaṁ;",
  "tika-vin01t10:395_0": "Dve sekkhabhedā sāmaggī,",
  "tika-vin01t10:396_0": "Paduṭṭhanirayena terasa.",
  "tika-vin01t10:397_0": "‘‘Pasannā ekamābhāyi, puggalaṁ atītena pañcamaṁ;",
  "tika-vin01t10:398_0": "Evañce opadhikaṁ puññaṁ, sattavīsa pakāsitā’’ti. –",
  "tika-vin01t10:399_0": "Evamādinā uddānagāthāhi dvādasuttarasatasuttāni gaṇetvā dassitāni.",
  "tika-vin01t10:399_1": "Teneva ca aṭṭhakathāyampi (itivu. aṭṭha. ganthārambhakathā) –",
  "tika-vin01t10:400_0": "‘‘Suttato ekakanipāte tāva sattavīsati suttāni, dukanipāte dvāvīsati, tikanipāte paññāsa,",
  "tika-vin01t10:400_1": "catukkanipāte terasāti dvādasādhikasatasuttasaṅgaha’’nti –",
  "tika-vin01t10:401_0": "Vuttaṁ.",
  "tika-vin01t10:401_1": "Kāmañcettha appakaṁ ūnamadhikaṁ vā gaṇanūpagaṁ na hotīti katvā ‘‘dvāsīti khandhakavattānī’’ti vattabbe ‘‘asīti khandhakavattānī’’ti vuttavacanaṁ viya ‘‘dvādasuttarasatasuttantā’’ti vattabbe ‘‘dasuttarasatasuttantā’’ti vuttantipi sakkā vattuṁ,",
  "tika-vin01t10:401_2": "tathāpi īdise ṭhāne pamāṇaṁ dassentena yāthāvatova niyametvā dassetabbanti ‘‘dvādasuttarasatasuttantā’’ icceva pāṭhena bhavitabbaṁ.",
  "tika-vin01t10:402_0": "Jātaṁ bhūtaṁ purāvutthaṁ bhagavato pubbacaritaṁ kāyati katheti pakāsetīti jātakaṁ.",
  "tika-vin01t10:403_0": "‘‘Cattārome , bhikkhave,",
  "tika-vin01t10:403_1": "acchariyā abbhutā dhammā ānande. Katame cattāro? Sace, bhikkhave,",
  "tika-vin01t10:403_2": "bhikkhuparisā ānandaṁ dassanāya upasaṅkamati, dassanenapi sā attamanā hoti.",
  "tika-vin01t10:403_3": "Tattha ce ānando dhammaṁ bhāsati,",
  "tika-vin01t10:403_4": "bhāsitenapi sā attamanā hoti, atittāva, bhikkhave, bhikkhuparisā hoti, atha ānando tuṇhī bhavati.",
  "tika-vin01t10:403_5": "Sace bhikkhunīparisā…pe… upāsakaparisā…pe… upāsikā parisā ānandaṁ dassanāya upasaṅkamati, dassanenapi sā attamanā hoti.",
  "tika-vin01t10:403_6": "Tattha ce ānando dhammaṁ bhāsati,",
  "tika-vin01t10:403_7": "bhāsitenapi sā attamanā hoti, atittāva, bhikkhave, upāsikāparisā hoti, atha ānando tuṇhī bhavati. Ime kho, bhikkhave,",
  "tika-vin01t10:403_8": "cattāro acchariyā abbhutā dhammā ānande’’ti (a. ni.",
  "tika-vin01t10:403_9": "4.129) evamādinayappavattā sabbepi acchariyaabbhutadhammapaṭisaṁyuttā suttantā abbhutadhammaṁ nāmāti dassento āha ‘‘cattārome, bhikkhave’’tiādi.",
  "tika-vin01t10:404_0": "Cūḷavedallādīsu (ma. ni.",
  "tika-vin01t10:404_1": "1.460 ādayo) visākhena nāma upāsakena puṭṭhāya dhammadinnāya nāma bhikkhuniyā bhāsitaṁ suttaṁ cūḷavedallanti veditabbaṁ. Mahāvedallaṁ (ma. ni.",
  "tika-vin01t10:404_2": "1.449 ādayo) pana mahākoṭṭhikattherena pucchitena āyasmatā sāriputtattherena bhāsitaṁ. Sammādiṭṭhisuttampi (ma. ni.",
  "tika-vin01t10:404_3": "1.89 ādayo) bhikkhūhi puṭṭhena tenevāyasmatā sāriputtattherena bhāsitaṁ.",
  "tika-vin01t10:404_4": "Etāni majjhimanikāyapariyāpannāni. Sakkapañhaṁ (dī. ni.",
  "tika-vin01t10:404_5": "2.344 ādayo) pana sakkena puṭṭho bhagavā abhāsi,",
  "tika-vin01t10:404_6": "tañca dīghanikāyapariyāpannanti veditabbaṁ. Mahāpuṇṇamasuttampi (ma. ni.",
  "tika-vin01t10:404_7": "3.85 ādayo) tadahuposathe pannarase puṇṇamāya rattiyā aññatarena bhikkhunā puṭṭhena bhagavatā bhāsitaṁ,",
  "tika-vin01t10:404_8": "taṁ pana majjhimanikāyapariyāpannanti veditabbaṁ. Vedanti ñāṇaṁ.",
  "tika-vin01t10:404_9": "Tuṭṭhinti yathābhāsitadhammadesanaṁ viditvā ‘‘sādhu ayye,",
  "tika-vin01t10:404_10": "sādhāvuso’’tiādinā abbhanumodanavasappavattaṁ pītisomanassaṁ.",
  "tika-vin01t10:404_11": "Laddhā laddhāti labhitvā labhitvā,",
  "tika-vin01t10:404_12": "punappunaṁ labhitvāti vuttaṁ hoti.",
  "tika-vin01t10:405_0": "Evaṁ aṅgavasena sakalampi buddhavacanaṁ vibhajitvā idāni dhammakkhandhavasena vibhajitvā kathetukāmo āha ‘‘kathaṁ dhammakkhandhavasenā’’tiādi.",
  "tika-vin01t10:405_1": "Tattha dhammakkhandhavasenāti dhammarāsivasena.",
  "tika-vin01t10:405_2": "Dvāsīti sahassāni buddhato gaṇhiṁ,",
  "tika-vin01t10:405_3": "dve sahassāni bhikkhuto gaṇhinti sambandho.",
  "tika-vin01t10:405_4": "Tattha buddhato gaṇhinti sammāsambuddhato uggaṇhiṁ,",
  "tika-vin01t10:405_5": "dvesahassādhikāni asīti dhammakkhandhasahassāni satthu santikā adhigaṇhinti attho.",
  "tika-vin01t10:405_6": "Dve sahassāni bhikkhutoti dve dhammakkhandhasahassāni bhikkhuto uggaṇhiṁ,",
  "tika-vin01t10:405_7": "dhammasenāpatiādīnaṁ bhikkhūnaṁ santikā adhigaṇhiṁ.",
  "tika-vin01t10:405_8": "Sāriputtattherādīhi bhāsitānaṁ sammādiṭṭhisuttantādīnaṁ vasena hi ‘‘dve sahassāni bhikkhuto’’ti vuttaṁ.",
  "tika-vin01t10:405_9": "Caturāsīti sahassānīti tadubhayaṁ samodhānetvā catusahassādhikāni asīti sahassāni.",
  "tika-vin01t10:405_10": "Ye me dhammā pavattinoti ye dhammā mama pavattino pavattamānā paguṇā vācuggatā jivhagge parivattanti,",
  "tika-vin01t10:405_11": "te dhammā caturāsīti dhammakkhandhasahassānīti vuttaṁ hoti.",
  "tika-vin01t10:405_12": "Keci pana ‘‘ye ime’’ti padacchedaṁ katvā ‘‘ye ime dhammā buddhassa bhagavato bhikkhūnañca pavattino, tehi pavattitā,",
  "tika-vin01t10:405_13": "tesvāhaṁ dvāsīti sahassāni buddhato gaṇhiṁ,",
  "tika-vin01t10:405_14": "dve sahassāni bhikkhutoti evaṁ caturāsīti dhammakkhandhasahassānī’’ti evamettha sambandhaṁ vadanti.",
  "tika-vin01t10:406_0": "Ettha ca subhasuttaṁ (dī. ni.",
  "tika-vin01t10:406_1": "1.444 ādayo) gopakamoggallānasuttañca (ma. ni.",
  "tika-vin01t10:406_2": "3.79 ādayo) parinibbute bhagavati ānandattherena vuttattā caturāsītidhammakkhandhasahassesu antogadhaṁ hoti, na hotīti?",
  "tika-vin01t10:406_3": "Tattha paṭisambhidāgaṇṭhipade tāva idaṁ vuttaṁ ‘‘sayaṁ vuttadhammakkhandhānaṁ bhikkhuto gahiteyeva saṅgahetvā evamāhāti daṭṭhabba’’nti.",
  "tika-vin01t10:406_4": "Bhagavatā pana dinnanaye ṭhatvā bhāsitattā sayaṁ vuttadhammakkhandhānampi ‘‘buddhato gaṇhi’’nti ettha saṅgahaṁ katvā vuttanti evamettha vattuṁ yuttataraṁ viya dissati.",
  "tika-vin01t10:406_5": "Bhagavatāyeva hi dinnanaye ṭhatvā sāvakā dhammaṁ desenti.",
  "tika-vin01t10:406_6": "Teneva hi tatiyasaṅgītiyañca moggaliputtatissattherena bhāsitampi kathāvatthuppakaraṇaṁ buddhabhāsitaṁ nāma jātaṁ,",
  "tika-vin01t10:406_7": "tatoyeva ca attanā bhāsitampi subhasuttādi saṅgītiṁ āropentena āyasmatā ānandattherena ‘‘evaṁ me suta’’nti vuttaṁ.",
  "tika-vin01t10:407_0": "Evaṁ paridīpitadhammakkhandhavasenāti gopakamoggallānena brāhmaṇena ‘‘tvaṁ bahussutoti buddhasāsane pākaṭo,",
  "tika-vin01t10:407_1": "kittakā dhammā te satthārā bhāsitā,",
  "tika-vin01t10:407_2": "tayā dhāritā’’ti pucchite tassa paṭivacanaṁ dentena āyasmatā ānandattherena evaṁ ‘‘dvāsīti buddhato gaṇhi’’ntiādinā paridīpitadhammakkhandhānaṁ vasena.",
  "tika-vin01t10:407_3": "Ekānusandhikaṁ suttaṁ satipaṭṭhānādi.",
  "tika-vin01t10:407_4": "Satipaṭṭhānasuttañhi ‘‘ekāyano ayaṁ, bhikkhave,",
  "tika-vin01t10:407_5": "maggo sattānaṁ visuddhiyā’’tiādinā (dī. ni.",
  "tika-vin01t10:407_6": "2.373) cattāro satipaṭṭhāne ārabhitvā tesaṁyeva vibhāgadassanavasena pavattattā ‘‘ekānusandhika’’nti vuccati.",
  "tika-vin01t10:407_7": "Anekānusandhikanti nānānusandhikaṁ parinibbānasuttādi.",
  "tika-vin01t10:407_8": "Parinibbānasuttañhi nānāṭhānesu nānādhammadesanānaṁ vasena pavattattā ‘‘anekānusandhika’’nti vuccati.",
  "tika-vin01t10:407_9": "Gāthābandhesu pañhapucchananti –",
  "tika-vin01t10:408_0": "‘‘Kati chinde kati jahe, kati cuttari bhāvaye;",
  "tika-vin01t10:409_0": "Kati saṅgātigo bhikkhu, ‘oghatiṇṇo’ti vuccatī’’ti. (saṁ. ni. 1.5) –",
  "tika-vin01t10:410_0": "Evamādinayappavattaṁ pañhapucchanaṁ eko dhammakkhandhoti attho.",
  "tika-vin01t10:411_0": "‘‘Pañca chinde pañca jahe, pañca cuttari bhāvaye;",
  "tika-vin01t10:412_0": "Pañca saṅgātigo bhikkhu, ‘oghatiṇṇo’ti vuccatī’’ti. (saṁ. ni. 1.5) –",
  "tika-vin01t10:413_0": "Evamādinayappavattaṁ visajjananti veditabbaṁ.",
  "tika-vin01t10:413_1": "Tikadukabhājanaṁ nikkhepakaṇḍaaṭṭhakathākaṇḍavasena veditabbaṁ. Tasmā ‘‘kusalā dhammā, akusalā dhammā, abyākatā dhammā,",
  "tika-vin01t10:413_2": "sukhāya vedanāya sampayuttā dhammā,",
  "tika-vin01t10:413_3": "dukkhāya vedanāya sampayuttā dhammā,",
  "tika-vin01t10:413_4": "adukkhamasukhāya vedanāya sampayuttā dhammā’’ti evamādīsu tikesu kusalattikassa vibhajanavasena yaṁ vuttaṁ nikkhepakaṇḍe (dha. sa. 985-987) –",
  "tika-vin01t10:414_0": "‘‘Katame dhammā kusalā?",
  "tika-vin01t10:414_1": "Tīṇi kusalamūlāni alobho adoso amoho,",
  "tika-vin01t10:414_2": "taṁsampayutto vedanākkhandho saññākkhandho saṅkhārakkhandho viññāṇakkhandho,",
  "tika-vin01t10:414_3": "taṁsamuṭṭhānaṁ kāyakammaṁ vacīkammaṁ manokammaṁ. Ime dhammā kusalā.",
  "tika-vin01t10:415_0": "‘‘Katame dhammā akusalā?",
  "tika-vin01t10:415_1": "Tīṇi akusalamūlāni lobho doso moho, tadekaṭṭhā ca kilesā,",
  "tika-vin01t10:415_2": "taṁsampayutto vedanākkhandho…pe… manokammaṁ. Ime dhammā akusalā.",
  "tika-vin01t10:416_0": "‘‘Katame dhammā abyākatā?",
  "tika-vin01t10:416_1": "Kusalākusalānaṁ dhammānaṁ vipākā kāmāvacarā rūpāvacarā arūpāvacarā apariyāpannā vedanākkhandho …pe… viññāṇakkhandho,",
  "tika-vin01t10:416_2": "ye ca dhammā kiriyā neva kusalā nākusalā na ca kammavipākā sabbañca rūpaṁ asaṅkhatā ca dhātu. Ime dhammā abyākatā’’ti –",
  "tika-vin01t10:417_0": "Ayameko dhammakkhandho.",
  "tika-vin01t10:417_1": "Evaṁ sesattikānampi ekekassa tikassa vibhajanaṁ ekeko dhammakkhandhoti veditabbaṁ.",
  "tika-vin01t10:418_0": "Tathā ‘‘hetū dhammā’’ti evamādikesu dukesu ekekassa dukassa vibhajanavasena yaṁ vuttaṁ –",
  "tika-vin01t10:419_0": "‘‘Katame dhammā hetū? Tayo kusalā hetū, tayo akusalā hetū, tayo abyākatā hetū’’ti (dha. sa. 1059) –",
  "tika-vin01t10:420_0": "Ādi,",
  "tika-vin01t10:420_1": "tatthāpi ekekassa dukassa vibhajanaṁ ekeko dhammakkhandho. Puna aṭṭhakathākaṇḍe (dha. sa. 1384-1386) –",
  "tika-vin01t10:421_0": "‘‘Katame dhammā kusalā? Catūsu bhūmīsu kusalaṁ. Ime dhammā kusalā. Katame dhammā akusalā? Dvādasa akusalacittuppādā. Ime dhammā akusalā. Katame dhammā abyākatā?",
  "tika-vin01t10:421_1": "Catūsu bhūmīsu vipāko tīsu bhūmīsu kiriyābyākataṁ rūpañca nibbānañca. Ime dhammā abyākatā’’ti –",
  "tika-vin01t10:422_0": "Evamādinā kusalattikādivibhajanavasena pavattesu tikabhājanesu ekekassa tikassa bhājanaṁ ekeko dhammakkhandho. Tathā –",
  "tika-vin01t10:423_0": "‘‘Katame dhammā hetū? Tayo kusalā hetū, tayo akusalā hetū, tayo abyākatā hetū’’ti (dha. sa. 1441) –",
  "tika-vin01t10:424_0": "Ādinayappavattesu dukabhājanesu ekamekaṁ dukabhājanaṁ ekeko dhammakkhandhoti evamettha tikadukabhājanavasena dhammakkhandhavibhāgo veditabbo.",
  "tika-vin01t10:425_0": "Ekamekañca cittavārabhājananti ettha pana –",
  "tika-vin01t10:426_0": "‘‘Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ rūpārammaṇaṁ vā…pe… tasmiṁ samaye phasso hoti…pe… avikkhepo hotī’’ti (dha. sa. 1) –",
  "tika-vin01t10:427_0": "Evamādinayappavatte cittuppādakaṇḍe ekamekaṁ cittavārabhājanaṁ ekeko dhammakkhandhoti gahetabbaṁ.",
  "tika-vin01t10:427_1": "Eko dhammakkhandhoti ettha ‘‘ekekatikadukabhājanaṁ ekamekaṁ cittavārabhājana’’nti vuttattā ekeko dhammakkhandhoti attho veditabbo.",
  "tika-vin01t10:427_2": "‘‘Ekeko’’ti avuttepi hi ayamattho atthato viññāyamānova hotīti ‘‘eko dhammakkhandho’’ti vuttaṁ.",
  "tika-vin01t10:427_3": "Atthi vatthūtiādīsu vatthu nāma sudinnakaṇḍādi .",
  "tika-vin01t10:427_4": "Mātikāti ‘‘yo pana bhikkhu bhikkhūnaṁ sikkhāsājīvasamāpanno’’tiādinā (pārā.",
  "tika-vin01t10:427_5": "44) tasmiṁ tasmiṁ ajjhācāre paññattasikkhāpadaṁ.",
  "tika-vin01t10:427_6": "Padabhājanīyanti tassa tassa sikkhāpadassa ‘‘yo panāti yo yādiso’’tiādinayappavattaṁ (pārā. 45) vibhajanaṁ.",
  "tika-vin01t10:427_7": "Antarāpattīti ‘‘paṭilātaṁ ukkhipati, āpatti dukkaṭassā’’ti (pāci.",
  "tika-vin01t10:427_8": "355) evamādinā sikkhāpadantaresu paññattā āpatti.",
  "tika-vin01t10:427_9": "Anāpattīti ‘‘anāpatti ajānantassa asādiyantassa ummattakassa khittacittassa vedanāṭṭassa ādikammikassā’’tiādinayappavatto kacchedoti ‘‘dasāhātikkante atikkantasaññī nissaggiyaṁ pācittiyaṁ,",
  "tika-vin01t10:427_10": "dasāhātikkante vematiko nissaggiyaṁ pācittiyaṁ,",
  "tika-vin01t10:427_11": "dasāhātikkante anatikkantasaññī nissaggiyaṁ pācittiya’’nti (pārā.",
  "tika-vin01t10:427_12": "468) evamādinayappavatto tikapācittiyatikadukkaṭādibhedo tikaparicchedo.",
  "tika-vin01t10:428_0": "Idāni evametaṁ abhedato rasavasena ekavidhantiādinā ‘‘ayaṁ dhammo,",
  "tika-vin01t10:428_1": "ayaṁ vinayo…pe… imāni caturāsīti dhammakkhandhasahassānī’’ti buddhavacanaṁ dhammavinayādibhedena vavatthapetvā saṅgāyantena mahākassapapamukhena vasīgaṇena anekacchariyapātubhāvapaṭimaṇḍitāya saṅgītiyā imassa piṭakassa vinayabhāvo majjhimabuddhavacanādibhāvo ca vavatthāpitoti dasseti.",
  "tika-vin01t10:428_2": "Na kevalaṁ imamevimassa yathāvuttappabhedaṁ vavatthapetvā saṅgītaṁ,",
  "tika-vin01t10:428_3": "atha kho aññampīti dassento āha ‘‘na kevalañca imamevā’’tiādi.",
  "tika-vin01t10:428_4": "Tattha uddānasaṅgaho paṭhamapārājikādīsu āgatānaṁ vinītavatthuādīnaṁ saṅkhepato saṅgahadassanavasena dhammasaṅgāhakehi kathitā –",
  "tika-vin01t10:429_0": "‘‘Makkaṭī vajjiputtā ca, gihī naggo ca titthiyā;",
  "tika-vin01t10:430_0": "Dārikuppalavaṇṇā ca, byañjanehipare duve’’ti. (pārā. 66) –",
  "tika-vin01t10:431_0": "Ādikā gāthāyo.",
  "tika-vin01t10:431_1": "Sīlakkhandhavaggamūlapariyāyavaggādivasena saṅgaho vaggasaṅgaho.",
  "tika-vin01t10:431_2": "Uttarimanussadhammapeyyālanīlacakkapeyyālādivavatthāpanavasena peyyālasaṅgaho.",
  "tika-vin01t10:431_3": "Aṅguttaranikāyādīsu ekakanipātādisaṅgaho.",
  "tika-vin01t10:431_4": "Saṁyuttanikāye devatāsaṁyuttādivasena saṁyuttasaṅgaho.",
  "tika-vin01t10:431_5": "Majjhimanikāyādīsu mūlapaṇṇāsakādivasena paṇṇāsakasaṅgaho.",
  "tika-vin01t10:432_0": "Assa buddhavacanassa saṅgītipariyosāne sādhukāraṁ dadamānā viyāti sambandho.",
  "tika-vin01t10:432_1": "Saṅkampīti uddhaṁ uddhaṁ gacchantī suṭṭhu kampi.",
  "tika-vin01t10:432_2": "Sampakampīti uddhaṁ adho ca gacchantī sampakampi.",
  "tika-vin01t10:432_3": "Sampavedhīti catūsu disāsu gacchantī suṭṭhu pavedhi.",
  "tika-vin01t10:432_4": "Accharaṁ paharituṁ yuttāni acchariyāni, pupphavassacelukkhepādīni .",
  "tika-vin01t10:432_5": "Yā paṭhamamahāsaṅgīti dhammasaṅgāhakehi mahākassapādīhi pañcahi satehi yena katā saṅgītā,",
  "tika-vin01t10:432_6": "tena pañcasatāni etissā atthīti ‘‘pañcasatā’’ti ca,",
  "tika-vin01t10:432_7": "thereheva katattā therā mahākassapādayo etissā atthīti ‘‘therikā’’ti ca loke vuccati,",
  "tika-vin01t10:432_8": "ayaṁ paṭhamamahāsaṅgīti nāmāti sambandho.",
  "tika-vin01t10:433_0": "Evaṁ paṭhamamahāsaṅgītiṁ dassetvā yadatthaṁ sā idha nidassitā,",
  "tika-vin01t10:433_1": "taṁ nigamanavasena dassento ‘‘imissā’’tiādimāha.",
  "tika-vin01t10:433_2": "Āyasmatā upālittherena vuttanti ‘‘tena samayenā’’tiādi vakkhamānaṁ sabbaṁ nidānavacanaṁ vuttaṁ.",
  "tika-vin01t10:433_3": "Kimatthaṁ panettha dhammavinayasaṅgahe kathiyamāne nidānavacanaṁ vuttaṁ,",
  "tika-vin01t10:433_4": "nanu ca bhagavatā bhāsitavacanasseva saṅgaho kātabboti?",
  "tika-vin01t10:433_5": "Vuccate – desanāya ṭhitiasammosasaddhaeyyabhāvasampādanatthaṁ.",
  "tika-vin01t10:433_6": "Kāladesadesakaparisāpadesehi upanibandhitvā ṭhapitā hi desanā ciraṭṭhitikā hoti asammosadhammā saddheyyā ca,",
  "tika-vin01t10:433_7": "desakālakattuhetunimittehi upanibandho viya vohāravinicchayo.",
  "tika-vin01t10:433_8": "Teneva ca āyasmatā mahākassapena ‘‘paṭhamapārājikaṁ āvuso, upāli,",
  "tika-vin01t10:433_9": "kattha paññatta’’ntiādinā desādipucchāsu katāsu tāsaṁ visajjanaṁ karontena āyasmatā upālittherena ‘‘tena samayenā’’tiādinā paṭhamapārājikassa nidānaṁ bhāsitaṁ.",
  "tika-vin01t10:434_0": "Apica sāsanasampattipakāsanatthaṁ nidānavacanaṁ.",
  "tika-vin01t10:434_1": "Ñāṇakaruṇāpariggahitasabbakiriyassa hi bhagavato natthi niratthakā paṭipatti attahitatthā vā,",
  "tika-vin01t10:434_2": "tasmā paresaṁyevatthāya pavattasabbakiriyassa sammāsambuddhassa sakalampi kāyavacīmanokammaṁ yathāpavattaṁ vuccamānaṁ diṭṭhadhammikasamparāyikaparamatthehi yathārahaṁ sattānaṁ anusāsanaṭṭhena sāsanaṁ, na kabbaracanā.",
  "tika-vin01t10:434_3": "Tayidaṁ satthuracitaṁ kāladesadesakaparisāpadesehi saddhiṁ tattha tattha nidānavacanehi yathārahaṁ pakāsīyati.",
  "tika-vin01t10:435_0": "Apica satthuno pamāṇabhāvappakāsanena sāsanassa pamāṇabhāvadassanatthaṁ nidānavacanaṁ,",
  "tika-vin01t10:435_1": "tañcassa pamāṇabhāvadassanaṁ ‘‘buddho bhagavā’’ti iminā padadvayena vibhāvitanti veditabbaṁ.",
  "tika-vin01t10:435_2": "Buddhoti hi iminā tathāgatassa anaññasādhāraṇasuparisuddhañāṇādiguṇavisesayogaparidīpanena,",
  "tika-vin01t10:435_3": "bhagavāti ca iminā rāgadosamohādisabbakilesamaladuccaritādidosappahānadīpanena,",
  "tika-vin01t10:435_4": "tato eva ca sabbasattuttamabhāvadīpanena ayamattho sabbathā pakāsito hotīti idamettha nidānavacanappayojanassa mukhamattanidassanaṁ.",
  "tika-vin01t10:436_0": "Tatrāyaṁ ācariyaparamparāti tasmiṁ jambudīpe ayaṁ ācariyānaṁ paramparā paveṇī paṭipāṭi.",
  "tika-vin01t10:436_1": "Upāli dāsakotiādīsu upālitthero pākaṭoyeva,",
  "tika-vin01t10:436_2": "dāsakattherādayo pana evaṁ veditabbā .",
  "tika-vin01t10:436_3": "Vesāliyaṁ kira eko dāsako nāma brāhmaṇamāṇavo tiṇṇaṁ antevāsikasatānaṁ jeṭṭhantevāsiko hutvā ācariyassa santike sippaṁ uggaṇhanto dvādasavassikoyeva tiṇṇaṁ vedānaṁ pāragū ahosi.",
  "tika-vin01t10:436_4": "So ekadivasaṁ antevāsikaparivuto dhammavinayaṁ saṅgāyitvā vālikārāme nivasantaṁ āyasmantaṁ upālittheraṁ upasaṅkamitvā attano vedesu sabbāni gaṇṭhiṭṭhānāni theraṁ pucchi.",
  "tika-vin01t10:436_5": "Theropi sabbaṁ byākaritvā sayampi ekaṁ pañhaṁ pucchanto nāmaṁ sandhāya imaṁ pañhaṁ pucchi ‘‘ekadhammo kho, māṇava, sabbesu dhammesu anupatati, sabbepi, māṇava,",
  "tika-vin01t10:436_6": "dhammā ekadhammasmiṁ osaranti, katamo nu kho so, māṇavaka, dhammo’’ti.",
  "tika-vin01t10:436_7": "Sopi kho māṇavo pañhassa atthaṁ ajānanto ‘‘kimidaṁ bho pabbajitā’’ti āha. Buddhamantoyaṁ māṇavāti.",
  "tika-vin01t10:436_8": "Sakkā panāyaṁ bho mayhampi dātunti. Sakkā, māṇava,",
  "tika-vin01t10:436_9": "amhehi gahitapabbajjaṁ gaṇhantassa dātunti.",
  "tika-vin01t10:436_10": "‘‘Sādhu kho bho pabbajitā’’ti māṇavo sampaṭicchitvā attano mātaraṁ pitaraṁ ācariyañca anujānāpetvā tīhi antevāsikasatehi saddhiṁ therassa santike pabbajitvā paripuṇṇavīsativasso upasampadaṁ labhitvā arahattaṁ pāpuṇi.",
  "tika-vin01t10:436_11": "Thero taṁ dhuraṁ katvā khīṇāsavasahassassa piṭakattayaṁ vācesi.",
  "tika-vin01t10:437_0": "Soṇako pana dāsakattherassa saddhivihāriko.",
  "tika-vin01t10:437_1": "So kira kāsīsu ekassa vāṇijakassa putto hutvā pañcadasavassuddesiko ekaṁ samayaṁ mātāpitūhi saddhiṁ vāṇijjāya giribbajaṁ gato.",
  "tika-vin01t10:437_2": "Tato pañcapaññāsadārakehi saddhiṁ veḷuvanaṁ gantvā tattha dāsakattheraṁ saparisaṁ disvā ativiya pasanno pabbajjaṁ yācitvā therena mātāpitaro anujānāpetvā ‘‘pabbajāhī’’ti vutto mātāpitusantikaṁ gantvā tamatthaṁ ārocetvā tesu anicchantesu chinnabhatto hutvā mātāpitaro anujānāpetvā pañcapaññāsāya dārakehi saddhiṁ therassa santike pabbajitvā laddhūpasampado arahattaṁ pāpuṇi.",
  "tika-vin01t10:437_3": "Taṁ thero sakalaṁ buddhavacanaṁ uggaṇhāpesi.",
  "tika-vin01t10:437_4": "Sopi gaṇapāmokkho hutvā bahūnaṁ dhammavinayaṁ vācesi.",
  "tika-vin01t10:438_0": "Siggavatthero pana soṇakattherassa saddhivihāriko ahosi.",
  "tika-vin01t10:438_1": "So kira pāṭaliputte siggavo nāma amaccaputto hutvā tiṇṇaṁ utūnaṁ anucchavikesu tīsu pāsādesu sampattiṁ anubhavamāno ekadivasaṁ attano sahāyena caṇḍavajjinā seṭṭhiputtena saddhiṁ saparivāro kukkuṭārāmaṁ gantvā tattha soṇakattheraṁ nirodhasamāpattiṁ samāpajjitvā nisinnaṁ disvā vanditvā attanā saddhiṁ anālapantaṁ ñatvā gantvā taṁ kāraṇaṁ bhikkhusaṅghaṁ pucchitvā bhikkhūhi ‘‘samāpattiṁ samāpannā nālapantī’’ti vutto ‘‘kathaṁ, bhante,",
  "tika-vin01t10:438_2": "samāpattito vuṭṭhahantī’’ti puna pucchitvā tehi ca bhikkhūhi ‘‘satthuno ceva saṅghassa ca pakkosanāya yathāparicchinnakālato āyusaṅkhayā ca vuṭṭhahantī’’ti vatvā tassa saparivārassa upanissayaṁ disvā saṅghassa vacanena nirodhā vuṭṭhāpitaṁ soṇakattheraṁ disvā ‘‘kasmā, bhante,",
  "tika-vin01t10:438_3": "mayā saddhiṁ nālapitthā’’ti pucchitvā therena ‘‘bhuñjitabbakaṁ kumāra bhuñjimhā’’ti vutte ‘‘sakkā nu kho, bhante,",
  "tika-vin01t10:438_4": "amhehipi taṁ bhojetu’’nti pucchitvā ‘‘sakkā, kumāra,",
  "tika-vin01t10:438_5": "amhādise katvā bhojetu’’nti vutte tamatthaṁ mātāpitūnaṁ ārocetvā tehi anuññāto attano sahāyena caṇḍavajjinā tehi ca pañcahi purisasatehi saddhiṁ soṇakattherassa santike pabbajitvā upasampanno ahosi.",
  "tika-vin01t10:438_6": "Tattha siggavo ca caṇḍavajjī ca dve upajjhāyasseva santike dhammavinayaṁ pariyāpuṇitvā aparabhāge chaḷabhiññā ahesuṁ.",
  "tika-vin01t10:439_0": "Tissassa pana moggaliputtassa anupubbakathā parato āvi bhavissati.",
  "tika-vin01t10:439_1": "Vijitāvinoti vijitasabbakilesapaṭipakkhattā vijitavanto. Paramparāyāti paṭipāṭiyā, anukkamenāti vuttaṁ hoti.",
  "tika-vin01t10:439_2": "Jambusirivhayeti jambusadisanāme, jambunāmaketi vuttaṁ hoti.",
  "tika-vin01t10:439_3": "Mahantena hi jamburukkhena abhilakkhitattā dīpopi ‘‘jambū’’ti vuccati.",
  "tika-vin01t10:439_4": "Acchijjamānaṁ avinassamānaṁ katvā.",
  "tika-vin01t10:440_0": "Vinayavaṁsantiādīhi tīhi vinayapāḷiyeva kathitā pariyāyavacanattā. Pakataññutanti veyyattiyaṁ, paṭubhāvanti vuttaṁ hoti.",
  "tika-vin01t10:440_1": "Dhuraggāho ahosīti padhānaggāhī ahosi,",
  "tika-vin01t10:440_2": "sabbesaṁ pāmokkho hutvā gaṇhīti vuttaṁ hoti.",
  "tika-vin01t10:440_3": "Bhikkhūnaṁ samudāyo samūho bhikkhusamudāyo, samaṇagaṇoti attho.",
  "tika-vin01t10:441_0": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin01t10:442_0": "Paṭhamamahāsaṅgītikathāvaṇṇanā samattā.",
  "tika-vin01t10:443_0": "Dutiyasaṅgītikathāvaṇṇanā",
  "tika-vin01t10:444_0": "‘‘Yadā nibbāyiṁsū’’ti sambandho.",
  "tika-vin01t10:444_1": "Jotayitvā ca sabbadhīti tameva saddhammaṁ sabbattha pakāsayitvā.",
  "tika-vin01t10:444_2": "‘‘Jutimanto’’ti vattabbe gāthābandhavasena ‘‘jutīmanto’’ti vuttaṁ, paññājotisampannāti attho, tejavantoti vā, mahānubhāvāti vuttaṁ hoti.",
  "tika-vin01t10:444_3": "Nibbāyiṁsūti anupādisesāya nibbānadhātuyā parinibbāyiṁsu.",
  "tika-vin01t10:444_4": "Pahīnasabbakilesattā natthi etesaṁ katthaci ālayo taṇhāti anālayā, vītarāgāti vuttaṁ hoti.",
  "tika-vin01t10:445_0": "Vassasataparinibbute bhagavatīti vassasataṁ parinibbutassa assāti vassasataparinibbuto, bhagavā,",
  "tika-vin01t10:445_1": "tasmiṁ parinibbānato vassasate atikkanteti vuttaṁ hoti. Vesālikāti vesālīnivāsino.",
  "tika-vin01t10:445_2": "Vajjiputtakāti vajjiraṭṭhe vesāliyaṁ kulānaṁ puttā.",
  "tika-vin01t10:445_3": "Kappati siṅgīloṇakappoti siṅgena loṇaṁ pariharitvā pariharitvā aloṇakapiṇḍapātena saddhiṁ bhuñjituṁ kappati,",
  "tika-vin01t10:445_4": "na sannidhiṁ karotīti adhippāyo.",
  "tika-vin01t10:445_5": "Kappati dvaṅgulakappoti dvaṅgulaṁ atikkantāya chāyāya vikāle bhojanaṁ bhuñjituṁ kappatīti attho.",
  "tika-vin01t10:445_6": "Kappati gāmantarakappoti ‘‘gāmantaraṁ gamissāmī’’ti pavāritena anatirittabhojanaṁ bhuñjituṁ kappatīti attho.",
  "tika-vin01t10:445_7": "Kappati āvāsakappoti ekasīmāyaṁ nānāsenāsanesu visuṁ visuṁ uposathādīni saṅghakammāni kātuṁ vaṭṭatīti attho.",
  "tika-vin01t10:445_8": "Kappati anumatikappoti ‘‘anāgatānaṁ āgatakāle anumatiṁ gahessāmī’’ti tesu anāgatesuyeva vaggena saṅghena kammaṁ katvā pacchā anumatiṁ gahetuṁ kappati,",
  "tika-vin01t10:445_9": "vaggakammaṁ na hotīti adhippāyo.",
  "tika-vin01t10:445_10": "Kappati āciṇṇakappoti ācariyupajjhāyehi āciṇṇo kappatīti attho.",
  "tika-vin01t10:445_11": "So pana ekacco kappati dhammiko,",
  "tika-vin01t10:445_12": "ekacco na kappati adhammikoti veditabbo.",
  "tika-vin01t10:445_13": "Kappati amathitakappoti yaṁ khīraṁ khīrabhāvaṁ vijahitaṁ dadhibhāvaṁ asampattaṁ,",
  "tika-vin01t10:445_14": "taṁ bhuttāvinā pavāritena anatirittaṁ bhuñjituṁ kappatīti attho.",
  "tika-vin01t10:445_15": "Kappati jalogiṁ pātunti ettha jalogīti taruṇasurā.",
  "tika-vin01t10:445_16": "Yaṁ majjasambhāraṁ ekato kataṁ majjabhāvamasampattaṁ,",
  "tika-vin01t10:445_17": "taṁ pātuṁ vaṭṭatīti adhippāyo.",
  "tika-vin01t10:445_18": "Jātarūparajatanti sarasato vikāraṁ anāpajjitvā sabbadā jātaṁ rūpameva hotīti jātaṁ rūpametassāti jātarūpaṁ, suvaṇṇaṁ.",
  "tika-vin01t10:445_19": "Dhavalasabhāvatāya rājatīti rajataṁ, rūpiyaṁ.",
  "tika-vin01t10:445_20": "Susunāgaputtoti susunāgassa putto.",
  "tika-vin01t10:446_0": "Kākaṇḍakaputtoti kākaṇḍakabrāhmaṇassa putto.",
  "tika-vin01t10:446_1": "Vajjīsūti janapadavacanattā bahuvacanaṁ kataṁ.",
  "tika-vin01t10:446_2": "Ekopi hi janapado ruḷhīsaddattā bahuvacanena vuccati. Yena vesālī,",
  "tika-vin01t10:446_3": "tadavasarīti yena disābhāgena vesālī avasaritabbā, yasmiṁ vā padese vesālī, tadavasari, taṁ pattoti attho.",
  "tika-vin01t10:446_4": "Mahāvane kūṭāgārasālāyanti ettha mahāvanaṁ nāma sayaṁjātamaropimaṁ saparicchedaṁ mahantaṁ vanaṁ.",
  "tika-vin01t10:446_5": "Kapilavatthusāmantā pana mahāvanaṁ himavantena saha ekābaddhaṁ aparicchedaṁ hutvā mahāsamuddaṁ āhacca ṭhitaṁ,",
  "tika-vin01t10:446_6": "idaṁ tādisaṁ na hotīti saparicchedaṁ mahantaṁ vananti mahāvanaṁ.",
  "tika-vin01t10:446_7": "Kūṭāgārasālā pana mahāvanaṁ nissāya kate ārāme kūṭāgāraṁ anto katvā haṁsavaṭṭakacchannena haṁsamaṇḍalākārena katā.",
  "tika-vin01t10:447_0": "Tadahuposatheti ettha tadahūti tasmiṁ ahani, tasmiṁ divaseti attho. Upavasanti etthāti uposatho, upavasitabbadivaso.",
  "tika-vin01t10:447_1": "Upavasantīti ca sīlena vā sabbaso āhārassa ca abhuñjanasaṅkhātena anasanena vā khīrapānamadhupānādimattena vā upetā hutvā vasantīti attho.",
  "tika-vin01t10:447_2": "So panesa divaso aṭṭhamīcātuddasīpannarasībhedena tividho.",
  "tika-vin01t10:447_3": "Katthaci pana pātimokkhepi sīlepi upavāsepi paññattiyampi uposathasaddo āgato.",
  "tika-vin01t10:447_4": "Tathā hesa ‘‘āyāmāvuso kappina,",
  "tika-vin01t10:447_5": "uposathaṁ gamissāmā’’tiādīsu pātimokkhuddese āgato.",
  "tika-vin01t10:447_6": "‘‘Evaṁ aṭṭhaṅgasamannāgato kho visākhe uposatho upavuttho’’tiādīsu (a. ni. 8.43) sīle. ‘‘Suddhassa ve sadā pheggu,",
  "tika-vin01t10:447_7": "suddhassuposatho sadā’’tiādīsu (ma. ni. 1.79) upavāse.",
  "tika-vin01t10:447_8": "‘‘Uposatho nāma nāgarājā’’tiādīsu (dī. ni. 2.246; ma. ni. 3.258) paññattiyañca āgato.",
  "tika-vin01t10:447_9": "Tattha upecca vasitabbato uposatho pātimokkhuddeso.",
  "tika-vin01t10:447_10": "Upetena samannāgatena hutvā vasitabbato santāne vāsetabbato uposatho sīlaṁ.",
  "tika-vin01t10:447_11": "Asanādisaṁyamādiṁ vā upecca vasantīti uposatho upavāso.",
  "tika-vin01t10:447_12": "Tathārūpe hatthiassavisese uposathoti samaññāmattato uposatho paññatti. Idha pana ‘‘na, bhikkhave,",
  "tika-vin01t10:447_13": "tadahuposathe sabhikkhukā āvāsā’’tiādīsu (mahāva.",
  "tika-vin01t10:447_14": "181) viya uposathadivaso adhippeto,",
  "tika-vin01t10:447_15": "tasmā tadahuposatheti tasmiṁ uposathadivaseti attho. Kaṁsapātinti suvaṇṇapātiṁ.",
  "tika-vin01t10:447_16": "Kahāpaṇampītiādīsu kahāpaṇassa samabhāgo aḍḍho. Pādo catutthabhāgo. Māsakoyeva māsakarūpaṁ.",
  "tika-vin01t10:447_17": "Sabbaṁ tāva vattabbanti iminā sattasatikakkhandhake (cūḷava.",
  "tika-vin01t10:447_18": "446 ādayo) āgatā sabbāpi pāḷi idha ānetvā vattabbāti dasseti.",
  "tika-vin01t10:447_19": "Sā kuto vattabbāti āha ‘‘yāva imāya pana vinayasaṅgītiyā’’tiādi.",
  "tika-vin01t10:447_20": "Saṅgāyitasadisameva saṅgāyiṁsūti sambandho.",
  "tika-vin01t10:448_0": "Pubbe kataṁ upādāyāti pubbe kataṁ paṭhamasaṅgītimupādāya.",
  "tika-vin01t10:448_1": "Sā panāyaṁ saṅgītīti sambandho.",
  "tika-vin01t10:448_2": "Tesūti tesu saṅgītikārakesu theresu.",
  "tika-vin01t10:448_3": "Vissutāti gaṇapāmokkhatāya vissutā sabbattha pākaṭā.",
  "tika-vin01t10:448_4": "Tasmiñhi sannipāte aṭṭheva gaṇapāmokkhā mahātherā ahesuṁ,",
  "tika-vin01t10:448_5": "tesu ca vāsabhagāmī sumanoti dve therā anuruddhattherassa saddhivihārikā, avasesā cha ānandattherassa.",
  "tika-vin01t10:448_6": "Ete pana sabbepi aṭṭha mahātherā bhagavantaṁ diṭṭhapubbā.",
  "tika-vin01t10:448_7": "Idāni te there sarūpato dassento āha ‘‘sabbakāmī cā’’tiādi.",
  "tika-vin01t10:448_8": "Sāṇasambhūtoti sāṇadesavāsī sambhūtatthero . Dutiyo saṅgahoti sambandho.",
  "tika-vin01t10:448_9": "Pannabhārāti patitakkhandhabhārā.",
  "tika-vin01t10:448_10": "‘‘Bhārā have pañcakkhandhā’’ti (saṁ. ni. 3.22) hi vuttaṁ.",
  "tika-vin01t10:448_11": "Katakiccāti catūsu saccesu catūhi maggehi kattabbassa pariññāpahānasaachakiriyābhāvanāsaṅkhātassa soḷasavidhassapi kiccassa pariniṭṭhitattā katakiccā.",
  "tika-vin01t10:449_0": "Abbudanti upaddavaṁ vadanti corakammampi bhagavato vacanaṁ thenetvā attano vacanassa dīpanato .",
  "tika-vin01t10:449_1": "Gaṇṭhipade pana ‘‘abbudaṁ gaṇḍo’’ti vuttaṁ. Imanti vakkhamānanidassanaṁ. Sandissamānā mukhā sammukhā.",
  "tika-vin01t10:449_2": "Uparibrahmalokūpapattiyā bhāvitamagganti uparibrahmaloke upapattiyā uppāditajjhānaṁ.",
  "tika-vin01t10:449_3": "Jhānañhi tatrūpapattiyā upāyabhāvato idha ‘‘maggo’’ti vuttaṁ. Upāyo hi ‘‘maggo’’ti vuccati.",
  "tika-vin01t10:449_4": "Vacanattho panettha – taṁ taṁ upapattiṁ maggati gavesati janeti nipphādetīti maggoti evaṁ veditabbo.",
  "tika-vin01t10:449_5": "Atthato cāyaṁ maggo nāma cetanāpi hoti cetanāsampayuttadhammāpi tadubhayampi. ‘‘Nirayañcāhaṁ, sāriputta,",
  "tika-vin01t10:449_6": "jānāmi nirayagāmiñca magga’’nti (ma. ni.",
  "tika-vin01t10:449_7": "1.153) hi ettha cetanā maggo nāma.",
  "tika-vin01t10:450_0": "‘‘Saddhā hiriyaṁ kusalañca dānaṁ,",
  "tika-vin01t10:451_0": "Dhammā ete sappurisānuyātā;",
  "tika-vin01t10:452_0": "Etañhi maggaṁ diviyaṁ vadanti,",
  "tika-vin01t10:453_0": "Etena hi gacchati devaloka’’nti. (a. ni. 8.32; kathā. 479) –",
  "tika-vin01t10:454_0": "Ettha cetanāsampayuttadhammā maggo nāma.",
  "tika-vin01t10:454_1": "‘‘Ayaṁ bhikkhave maggo ayaṁ paṭipadā’’ti saṅkhārūpapattisuttādīsu (ma. ni.",
  "tika-vin01t10:454_2": "3.161) cetanāpi cetanāsampayuttadhammāpi maggo nāma.",
  "tika-vin01t10:454_3": "Imasmiṁ ṭhāne jhānassa adhippetattā cetanāsampayuttadhammā gahetabbā.",
  "tika-vin01t10:455_0": "Moggalibrāhmaṇassāti lokasammatassa aputtakassa moggalināmabrāhmaṇassa.",
  "tika-vin01t10:455_1": "Nanu ca kathametaṁ nāma vuttaṁ ‘‘moggalibrāhmaṇassa gehe paṭisandhiṁ gahessatī’’ti.",
  "tika-vin01t10:455_2": "Kiṁ uparūpapattiyā paṭiladdhasamāpattīnampi kāmāvacare uppatti hotīti? Hoti.",
  "tika-vin01t10:455_3": "Sā ca katādhikārānaṁ mahāpuññānaṁ cetopaṇidhivasena hoti, na sabbesanti daṭṭhabbaṁ.",
  "tika-vin01t10:455_4": "Atha mahaggatassa garukakammassa vipākaṁ paṭibāhitvā parittakammaṁ kathamattano vipākassa okāsaṁ karotīti?",
  "tika-vin01t10:455_5": "Ettha ca tāva tīsupi gaṇṭhipadesu idaṁ vuttaṁ ‘‘nikantibaleneva jhānā parihāyati,",
  "tika-vin01t10:455_6": "tato parihīnajjhānā nibbattantī’’ti.",
  "tika-vin01t10:455_7": "Keci pana ‘‘anīvaraṇāvatthāya nikantiyā jhānassa parihāni vīmaṁsitvā gahetabbā’’ti vatvā evamettha kāraṇaṁ vadanti ‘‘satipi mahaggatakammuno vipākapaṭibāhanasamatthassa parittakammassapi abhāve ‘ijjhati, bhikkhave,",
  "tika-vin01t10:455_8": "sīlavato cetopaṇidhi visuddhattā’ti (dī. ni. 3.337; a. ni. 8.35; saṁ. ni.",
  "tika-vin01t10:455_9": "4.352) vacanato kāmabhave cetopaṇidhi mahaggatakammassa vipākaṁ paṭibāhitvā parittakammuno vipākassa okāsaṁ karotī’’ti.",
  "tika-vin01t10:456_0": "Sādhusappurisāti ettha sādhūti āyācanatthe nipāto, taṁ yācāmāti attho.",
  "tika-vin01t10:456_1": "Haṭṭhapahaṭṭhoti cittapīṇanavasena punappunaṁ santuṭṭho.",
  "tika-vin01t10:456_2": "Udaggudaggoti sarīravikāruppādanapītivasena udaggudaggo.",
  "tika-vin01t10:456_3": "Pītimā hi puggalo kāyacittānaṁ uggatattā abbhuggatattā ‘‘udaggo’’ti vuccati.",
  "tika-vin01t10:456_4": "Sādhūti paṭissuṇitvāti ‘‘sādhū’’ti paṭivacanaṁ datvā. Tīretvāti niṭṭhapetvā.",
  "tika-vin01t10:456_5": "Puna paccāgamiṁsūti puna āgamiṁsu.",
  "tika-vin01t10:456_6": "Tena kho pana samayenāti yasmiṁ samaye dutiyasaṅgītiṁ akaṁsu, tasmiṁ samayeti attho.",
  "tika-vin01t10:456_7": "Navakāti vuttamevatthaṁ vibhāvetuṁ ‘‘daharabhikkhū’’ti vuttaṁ.",
  "tika-vin01t10:456_8": "Taṁ adhikaraṇaṁ na sampāpuṇiṁsūti taṁ vajjiputtakehi uppāditaṁ adhikaraṇaṁ vinicchinituṁ na sampāpuṇiṁsu nāgamiṁsu. No ahuvatthāti sambandho.",
  "tika-vin01t10:456_9": "Idaṁ daṇḍakammanti idāni vattabbaṁ sandhāya vuttaṁ.",
  "tika-vin01t10:456_10": "Yāvatāyukaṁ ṭhatvā parinibbutāti sambandho,",
  "tika-vin01t10:456_11": "yāva attano attano āyuparimāṇaṁ,",
  "tika-vin01t10:456_12": "tāva ṭhatvā parinibbutāti attho.",
  "tika-vin01t10:457_0": "Kiṁ pana katvā te therā parinibbutāti āha ‘‘dutiyaṁ saṅgahaṁ katvā’’tiādi.",
  "tika-vin01t10:457_1": "Anāgatepi saddhammavuḍḍhiyā hetuṁ katvā parinibbutāti sambandho.",
  "tika-vin01t10:457_2": "Idāni ‘‘tepi nāma evaṁ mahānubhāvā therā aniccatāya vasaṁ gatā,",
  "tika-vin01t10:457_3": "kimaṅgaṁ pana aññe’’ti saṁvejetvā ovadanto āha ‘‘khīṇāsavā’’tiādi.",
  "tika-vin01t10:457_4": "Aniccatāvasanti aniccatāvasattaṁ,",
  "tika-vin01t10:457_5": "aniccatāyattabhāvaṁ aniccatādhīnabhāvanti vuttaṁ hoti.",
  "tika-vin01t10:457_6": "Jammiṁ lāmakaṁ durabhisambhavaṁ anabhibhavanīyaṁ atikkamituṁ asakkuṇeyyaṁ aniccataṁ evaṁ ñatvāti sambandho.",
  "tika-vin01t10:457_7": "Keci pana ‘‘durabhisambhava’’nti ettha ‘‘pāpuṇituṁ asakkuṇeyya’’nti imamatthaṁ gahetvā ‘‘yaṁ durabhisambhavaṁ niccaṁ amataṁ padaṁ,",
  "tika-vin01t10:457_8": "taṁ pattuṁ vāyame dhīro’’ti sambandhaṁ vadanti.",
  "tika-vin01t10:457_9": "Sabbākārenāti sabbappakārena vattabbaṁ kiñcipi asesetvā dutiyasaṅgīti saṁvaṇṇitāti adhippāyo.",
  "tika-vin01t10:458_0": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin01t10:459_0": "Dutiyasaṅgītikathāvaṇṇanā samattā.",
  "tika-vin01t10:460_0": "Tatiyasaṅgītikathāvaṇṇanā",
  "tika-vin01t10:461_0": "Imissā pana saṅgītiyā dhammasaṅgāhakattherehi nikkaḍḍhitā te dasasahassā vajjiputtakā bhikkhū pakkhaṁ pariyesamānā attano attano anurūpaṁ dubbalapakkhaṁ labhitvā visuṁ mahāsaṅghikaṁ ācariyakulaṁ nāma akaṁsu,",
  "tika-vin01t10:461_1": "tato bhijjitvā aparāni dve ācariyakulāni jātāni gokulikā ca ekabyohārikā ca.",
  "tika-vin01t10:461_2": "Gokulikanikāyato bhijjitvā aparāni dve ācariyakulāni jātāni paṇṇattivādā ca bāhuliyā ca.",
  "tika-vin01t10:461_3": "Bahussutikātipi tesaṁyeva nāmaṁ,",
  "tika-vin01t10:461_4": "tesaṁyeva antarā cetiyavādā nāma apare ācariyavādā uppannā.",
  "tika-vin01t10:461_5": "Evaṁ mahāsaṅghikācariyakulato dutiye vassasate pañcācariyakulāni uppannāni,",
  "tika-vin01t10:461_6": "tāni mahāsaṅghikehi saddhiṁ cha honti.",
  "tika-vin01t10:462_0": "Tasmiṁyeva dutiye vassasate theravādato bhijjitvā dve ācariyavādā uppannā mahisāsakā ca vajjiputtakā ca.",
  "tika-vin01t10:462_1": "Tattha vajjiputtakavādato bhijjitvā apare cattāro ācariyavādā uppannā dhammuttarikā bhaddayānikā channāgārikā samitikāti.",
  "tika-vin01t10:462_2": "Puna tasmiṁyeva dutiye vassasate mahisāsakavādato bhijjitvā sabbatthivādā dhammaguttikāti dve ācariyavādā uppannā.",
  "tika-vin01t10:462_3": "Puna sabbatthivādakulato bhijjitvā kassapikā nāma jātā,",
  "tika-vin01t10:462_4": "kassapikesupi bhinnesu apare saṅkantikā nāma jātā,",
  "tika-vin01t10:462_5": "saṅkantikesu bhinnesu suttavādā nāma jātāti theravādato bhijjitvā ime ekādasa ācariyavādā uppannā,",
  "tika-vin01t10:462_6": "te theravādena saddhiṁ dvādasa honti.",
  "tika-vin01t10:462_7": "Iti ime ca dvādasa mahāsaṅghikānañca cha ācariyavādāti sabbe aṭṭhārasa ācariyavādā dutiye vassasate uppannā.",
  "tika-vin01t10:462_8": "Aṭṭhārasa nikāyātipi aṭṭhārasācariyakulānītipi etesaṁyeva nāmaṁ.",
  "tika-vin01t10:462_9": "Etesu pana sattarasa vādā bhinnakā,",
  "tika-vin01t10:462_10": "theravādoveko asambhinnakoti veditabbo. Vuttampi cetaṁ dīpavaṁse –",
  "tika-vin01t10:463_0": "‘‘Nikkaḍḍhitā pāpabhikkhū, therehi vajjiputtakā;",
  "tika-vin01t10:464_0": "Aññaṁ pakkhaṁ labhitvāna, adhammavādī bahū janā.",
  "tika-vin01t10:465_0": "‘‘Dasasahassā samāgantvā, akaṁsu dhammasaṅgahaṁ;",
  "tika-vin01t10:466_0": "Tasmāyaṁ dhammasaṅgīti, mahāsaṅgīti vuccati.",
  "tika-vin01t10:467_0": "‘‘Mahāsaṅgītikā bhikkhū, vilomaṁ akaṁsu sāsane;",
  "tika-vin01t10:468_0": "Bhinditvā mūlasaṅgahaṁ, aññaṁ akaṁsu saṅgahaṁ.",
  "tika-vin01t10:469_0": "‘‘Aññatra saṅgahitaṁ suttaṁ, aññatra akariṁsu te;",
  "tika-vin01t10:470_0": "Atthaṁ dhammañca bhindiṁsu, vinaye nikāyesu ca pañcasu.",
  "tika-vin01t10:471_0": "‘‘Pariyāyadesitañcāpi , atho nippariyāyadesitaṁ;",
  "tika-vin01t10:472_0": "Nītatthañceva neyyatthaṁ, ajānitvāna bhikkhavo.",
  "tika-vin01t10:473_0": "‘‘Aññaṁ sandhāya bhaṇitaṁ, aññaṁ atthaṁ ṭhapayiṁsu te;",
  "tika-vin01t10:474_0": "Byañjanacchāyāya te bhikkhū, bahuṁ atthaṁ vināsayuṁ.",
  "tika-vin01t10:475_0": "‘‘Chaḍḍetvāna ekadesaṁ, suttaṁ vinayagambhiraṁ;",
  "tika-vin01t10:476_0": "Patirūpaṁ suttaṁ vinayaṁ, tañca aññaṁ kariṁsu te.",
  "tika-vin01t10:477_0": "‘‘Parivāraṁ atthuddhāraṁ, abhidhammaṁ chappakaraṇaṁ;",
  "tika-vin01t10:478_0": "Paṭisambhidañca niddesaṁ, ekadesañca jātakaṁ;",
  "tika-vin01t10:479_0": "Ettakaṁ vissajjetvāna, aññāni akariṁsu te.",
  "tika-vin01t10:480_0": "‘‘Nāmaṁ liṅgaṁ parikkhāraṁ, ākappakaraṇāni ca;",
  "tika-vin01t10:481_0": "Pakatibhāvaṁ vijahitvā, tañca aññaṁ akaṁsu te.",
  "tika-vin01t10:482_0": "‘‘Pubbaṅgamā bhinnavādā, mahāsaṅgītikārakā;",
  "tika-vin01t10:483_0": "Tesañca anukārena, bhinnavādā bahū ahu.",
  "tika-vin01t10:484_0": "‘‘Tato aparakālamhi, tasmiṁ bhedo ajāyatha;",
  "tika-vin01t10:485_0": "Gokulikā ekabyohāri, dvidhā bhijjittha bhikkhavo.",
  "tika-vin01t10:486_0": "‘‘Gokulikānaṁ dve bhedā, aparakālamhi jāyatha;",
  "tika-vin01t10:487_0": "Bahussutikā ca paññatti, dvidhā bhijjittha bhikkhavo.",
  "tika-vin01t10:488_0": "‘‘Cetiyā ca punavādī, mahāsaṅgītibhedakā;",
  "tika-vin01t10:489_0": "Pañca vādā ime sabbe, mahāsaṅgītimūlakā.",
  "tika-vin01t10:490_0": "‘‘Atthaṁ dhammañca bhindiṁsu, ekadesañca saṅgahaṁ;",
  "tika-vin01t10:491_0": "Ganthañca ekadesañhi, chaḍḍetvā aññaṁ akaṁsu te.",
  "tika-vin01t10:492_0": "‘‘Nāmaṁ liṅgaṁ parikkhāraṁ, ākappakaraṇāni ca;",
  "tika-vin01t10:493_0": "Pakatibhāvaṁ vijahitvā, tañca aññaṁ akaṁsu te.",
  "tika-vin01t10:494_0": "‘‘Visuddhattheravādamhi, puna bhedo ajāyatha;",
  "tika-vin01t10:495_0": "Mahisāsakā vajjiputtakā, dvidhā bhijjittha bhikkhavo.",
  "tika-vin01t10:496_0": "‘‘Vajjiputtakavādamhi, catudhā bhedo ajāyatha;",
  "tika-vin01t10:497_0": "Dhammatturikā bhaddayānikā, channāgārikā ca samiti.",
  "tika-vin01t10:498_0": "‘‘Mahisāsakānaṁ dve bhedā, aparakālamhi ajāyatha;",
  "tika-vin01t10:499_0": "Sabbatthivādā dhammaguttā, dvidhā bhijjittha bhikkhavo.",
  "tika-vin01t10:500_0": "‘‘Sabbatthivādānaṁ kassapikā, saṅkanti kassapikena ca;",
  "tika-vin01t10:501_0": "Saṅkantikānaṁ suttavādī, anupubbena bhijjatha.",
  "tika-vin01t10:502_0": "‘‘Ime ekādasa vādā, pabhinnā theravādato;",
  "tika-vin01t10:503_0": "Atthaṁ dhammañca bhindiṁsu, ekadesañca saṅgahaṁ;",
  "tika-vin01t10:504_0": "Ganthañca ekadesañhi, chaḍḍetvā aññaṁ akaṁsu te.",
  "tika-vin01t10:505_0": "‘‘Nāmaṁ liṅgaṁ parikkhāraṁ, ākappakaraṇāni ca;",
  "tika-vin01t10:506_0": "Pakatibhāvaṁ vijahitvā, tañca aññaṁ akaṁsu te.",
  "tika-vin01t10:507_0": "‘‘Sattarasa bhinnavādā, ekavādo abhinnako;",
  "tika-vin01t10:508_0": "Sabbevaṭṭhārasa honti, bhinnavādena te saha;",
  "tika-vin01t10:509_0": "Nigrodhova mahārukkho, theravādānamuttamo.",
  "tika-vin01t10:510_0": "‘‘Anūnaṁ anadhikañca, kevalaṁ jinasāsanaṁ;",
  "tika-vin01t10:511_0": "Kaṇṭakā viya rukkhamhi, nibbattā vādasesakā.",
  "tika-vin01t10:512_0": "‘‘Paṭhame vassasate natthi, dutiye vassasatantare;",
  "tika-vin01t10:513_0": "Bhinnā sattarasa vādā, uppannā jinasāsane’’ti.",
  "tika-vin01t10:514_0": "Aparāparaṁ pana hemavatā rājagirikā siddhatthikā pubbaseliyā aparaseliyā vājiriyāti aññepi cha ācariyavādā uppannā.",
  "tika-vin01t10:514_1": "Purimakānaṁ pana aṭṭhārasannaṁ ācariyavādānaṁ vasena pavattamāne sāsane asoko dhammarājā paṭiladdhasaddho divase divase buddhapūjāya satasahassaṁ, dhammapūjāya satasahassaṁ, saṅghapūjāya satasahassaṁ,",
  "tika-vin01t10:514_2": "attano ācariyassa nigrodhattherassa satasahassaṁ,",
  "tika-vin01t10:514_3": "catūsu dvāresu bhesajjatthāya satasahassanti pañca satasahassāni pariccajanto sāsane uḷāraṁ lābhasakkāraṁ pavattesi.",
  "tika-vin01t10:514_4": "Tadā hatalābhasakkārehi titthiyehi uppāditaṁ anekappakāraṁ sāsanamalaṁ visodhetvā moggaliputtatissatthero tipiṭakapariyattidharānaṁ pabhinnapaṭisambhidānaṁ bhikkhūnaṁ sahassamekaṁ gahetvā yathā mahākassapatthero ca yasatthero ca dhammañca vinayañca saṅgāyiṁsu,",
  "tika-vin01t10:514_5": "evameva saṅgāyanto tatiyasaṅgītiṁ akāsi.",
  "tika-vin01t10:514_6": "Idāni taṁ tatiyasaṅgītiṁ mūlato pabhuti vitthāretvā dassento āha ‘‘tissopi kho mahābrahmā brahmalokato cavitvā moggalibrāhmaṇassa gehe paṭisandhiṁ aggahesī’’tiādi.",
  "tika-vin01t10:515_0": "Tattha gehe paṭisandhiṁ aggahesīti moggalibrāhmaṇassa gehe brāhmaṇiyā kucchimhi paṭisandhiṁ aggahesīti attho.",
  "tika-vin01t10:515_1": "Gehassa pana tannissayattā nissite nissayavohāravasena ‘‘gehe paṭisandhiṁ aggahesī’’ti vuttaṁ yathā ‘‘mañcā ukkuṭṭhiṁ karonti, sabbo gāmo āgato’’ti.",
  "tika-vin01t10:515_2": "Sattavassānīti accantasaṁyoge upayogavacanaṁ.",
  "tika-vin01t10:515_3": "Aticchathāti atikkamitvā icchatha, idha bhikkhā na labbhati,",
  "tika-vin01t10:515_4": "ito aññattha gantvā bhikkhaṁ pariyesathāti adhippāyo.",
  "tika-vin01t10:515_5": "‘‘Bho pabbajitā’’tiādi brāhmaṇo attano gehe bhikkhālābhaṁ anicchanto āha.",
  "tika-vin01t10:515_6": "Paṭiyāditabhattatoti sampādetvā ṭhapitabhattato. Tadupiyanti tadanurūpaṁ.",
  "tika-vin01t10:515_7": "Upasamaṁ disvāti therassa kāyacittavūpasamaṁ punappunaṁ disvā, ñatvāti attho.",
  "tika-vin01t10:515_8": "Iriyāpathavūpasamasandassanena hi tannibandhino cittassa yoniso pavattiupasamopi viññāyati.",
  "tika-vin01t10:515_9": "Bhiyyoso mattāya pasīditvāti punappunaṁ visesato adhikataraṁ pasīditvā.",
  "tika-vin01t10:515_10": "Bhattavissaggakaraṇatthāyāti bhattakiccakaraṇatthāya. Adhivāsetvāti sampaṭicchitvā.",
  "tika-vin01t10:516_0": "Soḷasavassuddesikoti soḷasavassoti uddisitabbo voharitabboti soḷasavassuddeso, soyeva soḷasavassuddesiko.",
  "tika-vin01t10:516_1": "Soḷasavassoti vā uddisitabbataṁ arahatīti soḷasavassuddesiko,",
  "tika-vin01t10:516_2": "soḷasavassāni vā uddisitabbāni assāti soḷasavassuddesiko,",
  "tika-vin01t10:516_3": "soḷasavassoti uddeso vā assa atthīti soḷasavassuddesiko,",
  "tika-vin01t10:516_4": "atthato pana soḷasavassikoti vuttaṁ hoti.",
  "tika-vin01t10:516_5": "Tiṇṇaṁ vedānaṁ pāragūti iruvedayajuvedasāmavedasaṅkhātānaṁ tiṇṇaṁ vedānaṁ paguṇakaraṇavasena pāraṁ gatoti pāragū.",
  "tika-vin01t10:516_6": "Pāragūti cettha niccasāpekkhatāya samāsādikaṁ veditabbaṁ. Laggetvāti olambetvā.",
  "tika-vin01t10:516_7": "Na ca kācīti ettha ca-saddo avadhāraṇe,",
  "tika-vin01t10:516_8": "kāci kathā neva uppajjatīti attho. Pallaṅkanti nisīditabbāsanaṁ.",
  "tika-vin01t10:516_9": "Uppajjissatīti etthāpi ‘‘kathā’’ti idaṁ ānetvā sambandhitabbaṁ.",
  "tika-vin01t10:516_10": "Kupito anattamanoti kopena kupito, anattamano domanassena.",
  "tika-vin01t10:516_11": "Domanassasamaṅgī hi puggalo pītisukhehi na attamano na attacittoti anattamanoti vuccati.",
  "tika-vin01t10:516_12": "Na sakamanoti vā anattamano attano vase aṭṭhitacittattā.",
  "tika-vin01t10:517_0": "Caṇḍikkabhāveti caṇḍiko vuccati caṇḍo thaddhapuggalo, tassa bhāvo caṇḍikkaṁ, thaddhabhāvoti attho.",
  "tika-vin01t10:517_1": "Idha pana ‘‘caṇḍikkabhāve’’ti vuttattā caṇḍikoyeva caṇḍikkanti gahetabbaṁ,",
  "tika-vin01t10:517_2": "tena ‘‘caṇḍikkabhāve’’ti ettha thaddhabhāveti attho veditabbo. Kiñci mantanti kiñci vedaṁ.",
  "tika-vin01t10:517_3": "Aññe ke jānissantīti na keci jānissantīti adhippāyo.",
  "tika-vin01t10:517_4": "Pucchitvā sakkā jānitunti attano padesañāṇe ṭhitattā thero evamāha.",
  "tika-vin01t10:517_5": "Sabbaññubuddhā eva hi ‘‘puccha, māṇava,",
  "tika-vin01t10:517_6": "yadākaṅkhasī’’tiādinā paccekabuddhādīhi asādhāraṇaṁ sabbaññupavāraṇaṁ pavārenti.",
  "tika-vin01t10:517_7": "Sāvakā pana padesañāṇe ṭhitattā ‘‘sutvā vedissāmā’’ti vā ‘‘pucchitvā sakkā jānitu’’nti vā vadanti.",
  "tika-vin01t10:518_0": "Tīsu vedesūtiādīsu tayo vedā pubbe vuttanayā eva.",
  "tika-vin01t10:518_1": "Nighaṇḍūti nāmanighaṇḍurukkhādīnaṁ vevacanappakāsakaṁ satthaṁ,",
  "tika-vin01t10:518_2": "vevacanappakāsakanti ca pariyāyasaddadīpakanti attho,",
  "tika-vin01t10:518_3": "ekekassa atthassa anekapariyāyavacanavibhāvakanti vuttaṁ hoti.",
  "tika-vin01t10:518_4": "Nidassanamattañcetaṁ anekesaṁ atthānaṁ ekasaddassa vacanīyatāvibhāvanavasenapi tassa ganthassa pavattattā.",
  "tika-vin01t10:518_5": "Vacanīyavācakabhāvena atthaṁ saddañca nikhaṇḍeti bhindati vibhajja dassetīti nikhaṇḍu,",
  "tika-vin01t10:518_6": "so eva idha kha-kārassa gha-kāraṁ katvā nighaṇḍūti vutto.",
  "tika-vin01t10:518_7": "Keṭubhanti kiriyākappavikappo kavīnaṁ upakārasatthaṁ.",
  "tika-vin01t10:518_8": "Ettha ca kiriyākappavikappoti vacībhedādilakkhaṇā kiriyā kappīyati vikappīyati etenāti kiriyākappo,",
  "tika-vin01t10:518_9": "so pana vaṇṇapadabandhapadatthādivibhāgato bahuvikappoti kiriyākappavikappoti vuccati.",
  "tika-vin01t10:518_10": "Idañca mūlakiriyākappaganthaṁ sandhāya vuttaṁ.",
  "tika-vin01t10:518_11": "So hi satasahassaparimāṇo nayādicariyādikaṁ pakaraṇaṁ.",
  "tika-vin01t10:518_12": "Vacanatthato pana kiṭati gameti kiriyādivibhāgaṁ,",
  "tika-vin01t10:518_13": "taṁ vā anavasesapariyādānato gamento pūretīti keṭubhanti vuccati,",
  "tika-vin01t10:518_14": "saha nighaṇḍunā keṭubhena ca sanighaṇḍukeṭubhā, tayo vedā. Tesu sanighaṇḍukeṭubhesu.",
  "tika-vin01t10:518_15": "Ṭhānakaraṇādivibhāgato nibbacanavibhāgato ca akkharā pabhedīyanti etenāti akkharappabhedo, sikkhā ca nirutti ca.",
  "tika-vin01t10:518_16": "Saha akkharappabhedenāti sākkharappabhedā, tesu sākkharappabhedesu.",
  "tika-vin01t10:518_17": "Itihāsapañcamesūti athabbanavedaṁ catutthaṁ katvā ‘‘itiha āsa itiha āsā’’ti īdisavacanapaṭisaṁyutto purāṇakathāsaṅkhāto itihāso pañcamo etesanti itihāsapañcamā, tayo vedā. Tesu itihāsapañcamesu.",
  "tika-vin01t10:518_18": "Neva attanā passatīti neva sayaṁ passati, neva jānātīti attho. Puccha,",
  "tika-vin01t10:518_19": "byākarissāmīti ‘‘sabbāpi pucchā vedesuyeva antogadhā’’ti sallakkhento evamāha.",
  "tika-vin01t10:519_0": "Yassa cittantiādipañhadvayaṁ cuticittasamaṅgino khīṇāsavassa cuticittassa uppādakkhaṇaṁ sandhāya vuttaṁ.",
  "tika-vin01t10:519_1": "Tattha paṭhamapañhe uppajjatīti uppādakkhaṇasamaṅgitāya uppajjati.",
  "tika-vin01t10:519_2": "Na nirujjhatīti nirodhakkhaṇaṁ appattatāya na nirujjhati.",
  "tika-vin01t10:519_3": "Tassa cittanti tassa puggalassa tato paṭṭhāya cittaṁ nirujjhissati nuppajjissatīti pucchati.",
  "tika-vin01t10:519_4": "Yassa vā panātiādike pana dutiyapañhe nirujjhissatīti yassa cittaṁ bhaṅgakkhaṇaṁ patvā nirujjhissati.",
  "tika-vin01t10:519_5": "Nuppajjissatīti bhaṅgato parabhāge sayaṁ vā aññaṁ vā nuppajjissati,",
  "tika-vin01t10:519_6": "tassa puggalassa cittaṁ uppajjati na nirujjhatīti pucchati.",
  "tika-vin01t10:519_7": "Imesaṁ pana pañhānaṁ paṭhamo pañho vibhajjabyākaraṇīyo,",
  "tika-vin01t10:519_8": "tasmā ‘‘yassa cittaṁ uppajjati na nirujjhati,",
  "tika-vin01t10:519_9": "tassa cittaṁ nirujjhissati nuppajjissatī’’ti (yama.",
  "tika-vin01t10:519_10": "2.cittayamaka.63) evaṁ puṭṭhena satā evamayaṁ pañho ca vissajjetabbo ‘‘pacchimacittassa uppādakkhaṇe tesaṁ cittaṁ uppajjati na nirujjhati nirujjhissati na uppajjissati,",
  "tika-vin01t10:519_11": "itaresaṁ cittassa uppādakkhaṇe tesaṁ cittaṁ uppajjati na nirujjhati,",
  "tika-vin01t10:519_12": "nirujjhissati ceva uppajjissati cā’’ti (yama. 2.cittayamaka.63).",
  "tika-vin01t10:519_13": "Yesañhi paricchinnavaṭṭadukkhānaṁ khīṇāsavānaṁ sabbapacchimassa cuticittassa uppādakkhaṇe vattati,",
  "tika-vin01t10:519_14": "tesaṁ tadeva cuticittaṁ nirujjhissati nuppajjissatīti.",
  "tika-vin01t10:519_15": "Uppādappattatāya uppajjati nāma,",
  "tika-vin01t10:519_16": "bhaṅgaṁ appattatāya na nirujjhati.",
  "tika-vin01t10:519_17": "Bhaṅgaṁ pana patvā taṁ tesaṁ cittaṁ nirujjhissati,",
  "tika-vin01t10:519_18": "tato appaṭisandhikattā aññaṁ na uppajjissati.",
  "tika-vin01t10:519_19": "Ṭhapetvā pana pacchimacittasamaṅgikhīṇāsavaṁ itaresaṁ sekkhāsekkhaputhujjanānaṁ uppādakkhaṇasamaṅgicittaṁ uppādappattatāya uppajjati nāma,",
  "tika-vin01t10:519_20": "bhaṅgaṁ appattatāya na nirujjhati.",
  "tika-vin01t10:519_21": "Bhaṅgaṁ pana patvā nirujjhissateva,",
  "tika-vin01t10:519_22": "aññaṁ pana tasmiṁ vā aññasmiṁ vā attabhāve uppajjissati ceva nirujjhissati ca.",
  "tika-vin01t10:519_23": "Dutiyo pana pañho arahato cuticittassa uppādakkhaṇe niyamitattā ekaṁsabyākaraṇīyo,",
  "tika-vin01t10:519_24": "tasmā ‘‘yassa vā pana cittaṁ nirujjhissati na uppajjissati,",
  "tika-vin01t10:519_25": "tassa cittaṁ uppajjati na nirujjhatī’’ti puṭṭhena ‘‘āmantā’’ti vattabbaṁ.",
  "tika-vin01t10:519_26": "Khīṇāsavassa hi uppādakkhaṇasamaṅgicuticittaṁ bhaṅgaṁ patvā nirujjhissati nāma, tato paraṁ nuppajjissati.",
  "tika-vin01t10:519_27": "Uppādakkhaṇasamaṅgitāya pana uppajjati ceva bhaṅgaṁ appattatāya na nirujjhati cāti vuccati.",
  "tika-vin01t10:520_0": "Ayaṁ pana māṇavo evamime pañhe vissajjetumasakkonto vighātaṁ pāpuṇi,",
  "tika-vin01t10:520_1": "tasmā vuttaṁ ‘‘māṇavo uddhaṁ vā adho vā harituṁ asakkonto’’tiādi.",
  "tika-vin01t10:520_2": "Tattha uddhaṁ vā adho vā harituṁ asakkontoti uparimapade vā heṭṭhimapadaṁ,",
  "tika-vin01t10:520_3": "heṭṭhimapade vā uparimapadaṁ atthato samannāharituṁ asakkontoti attho,",
  "tika-vin01t10:520_4": "pubbenāparaṁ yojetvā pañhassa atthaṁ paricchindituṁ asakkontoti vuttaṁ hoti.",
  "tika-vin01t10:520_5": "Dvattiṁsākārakammaṭṭhānaṁ tāva ācikkhīti ‘‘atthi imasmiṁ kāye’’tiādikaṁ dvattiṁsākārakammaṭṭhānaṁ ‘‘mantassa upacāro aya’’nti paṭhamaṁ ācikkhi.",
  "tika-vin01t10:520_6": "Sotāpannānaṁ sīlesu paripūrakāritāya samādinnasīlato natthi parihānīti āha ‘‘abhabbo dāni sāsanato nivattitu’’nti.",
  "tika-vin01t10:520_7": "Vaḍḍhetvāti uparimaggatthāya kammaṭṭhānaṁ vaḍḍhetvā.",
  "tika-vin01t10:520_8": "Appossukko bhaveyya buddhavacanaṁ gahetunti arahattappattiyā katakiccabhāvatoti adhippāyo.",
  "tika-vin01t10:520_9": "Vohāravidhimhi chekabhāvatthaṁ ‘‘upajjhāyo maṁ bhante tumhākaṁ santikaṁ pahiṇī’’tiādi vuttaṁ.",
  "tika-vin01t10:521_0": "Udakadantaponaṁ upaṭṭhāpesīti paribhogatthāya udakañca dantakaṭṭhañca paṭiyādetvā ṭhapesi.",
  "tika-vin01t10:521_1": "Dante punanti visodhenti etenāti dantaponaṁ vuccati dantakaṭṭhaṁ.",
  "tika-vin01t10:521_2": "Guṇavantānaṁ saṅgahetabbabhāvato thero sāmaṇerassa ca khantivīriyaupaṭṭhānādiguṇe paccakkhakaraṇatthaṁ vināva abhiññāya pakatiyā vīmaṁsamāno puna sammajjanādiṁ akāsi.",
  "tika-vin01t10:521_3": "‘‘Sāmaṇerassa cittadamanatthaṁ akāsī’’tipi vadanti.",
  "tika-vin01t10:521_4": "Buddhavacanaṁ paṭṭhapesīti buddhavacanaṁ uggaṇhāpetuṁ ārabhi.",
  "tika-vin01t10:521_5": "Ṭhapetvā vinayapiṭakanti ettha ‘‘sāmaṇerānaṁ vinayapariyāpuṇanaṁ cārittaṁ na hotīti ṭhapetvā vinayapiṭakaṁ avasesaṁ buddhavacanaṁ uggaṇhāpesī’’ti tīsupi gaṇṭhipadesu vuttaṁ.",
  "tika-vin01t10:521_6": "Avassikova samānoti upasampadato paṭṭhāya aparipuṇṇaekavassoti adhippāyo.",
  "tika-vin01t10:521_7": "Moggaliputtatissattherassa hadaye patiṭṭhāpitampi buddhavacanaṁ vohāravasena tassa hatthe patiṭṭhāpitaṁ nāma hotīti katvā vuttaṁ ‘‘hatthe sakalaṁ buddhavacanaṁ patiṭṭhāpetvā’’ti.",
  "tika-vin01t10:521_8": "Yāvatāyukaṁ ṭhatvā parinibbāyiṁsūti moggaliputtatissattherassa hatthe sakalasāsanapatiṭṭhāpanena dutiyasaṅgītikārakāropitadaṇḍakammato muttā hutvā yāvatāyukaṁ ṭhatvā parinibbāyiṁsu.",
  "tika-vin01t10:522_0": "Bindusārassa rañño ekasataputtāti ettha bindusāro nāma sakyakulappasuto candaguttassa nāma rañño putto.",
  "tika-vin01t10:522_1": "Tathā hi viṭaṭūbhasaṅgāme kapilavatthuto nikkhantasakyaputtehi māpite moriyanagare khattiyakulasambhavo candaguttakumāro pāṭaliputte rājā ahosi.",
  "tika-vin01t10:522_2": "Tassa putto bindusāro nāma rājakumāro pitu accayena rājā hutvā ekasataputtakānaṁ janako ahosi.",
  "tika-vin01t10:522_3": "Ekasatanti ekañca satañca ekasataṁ, ekenādhikaṁ satanti attho.",
  "tika-vin01t10:522_4": "Ekāva mātā assāti ekamātikaṁ,",
  "tika-vin01t10:522_5": "attanā sahodaranti vuttaṁ hoti.",
  "tika-vin01t10:522_6": "Na tāva ekarajjaṁ katanti āha ‘‘anabhisittova rajjaṁ kāretvā’’ti.",
  "tika-vin01t10:522_7": "Ekarajjābhisekanti sakalajambudīpe ekādhipaccavasena kariyamānaṁ abhisekaṁ.",
  "tika-vin01t10:522_8": "Puññappabhāvena pāpuṇitabbāpi rājiddhiyo arahattamaggena āgatā paṭisambhidādayo avasesavisesā viya payogasampattibhūtā abhisekānubhāveneva āgatāti āha ‘‘abhisekānubhāvena cassa imā rājiddhiyo āgatā’’ti.",
  "tika-vin01t10:523_0": "Tattha rājiddhiyoti rājabhāvānugatappabhāvā. Yatoti yato soḷasaghaṭato.",
  "tika-vin01t10:523_1": "Sāsane uppannasaddhoti buddhasāsane paṭiladdhasaddho. Asandhimittāti tassāva nāmaṁ.",
  "tika-vin01t10:523_2": "Tassā kira sarīre sandhayo na paññāyanti,",
  "tika-vin01t10:523_3": "tasmā evaṁnāmikā jātātipi vadanti.",
  "tika-vin01t10:523_4": "Devatā eva divase divase āharantīti sambandho. Devasikanti divase divase.",
  "tika-vin01t10:523_5": "Agadāmalakanti appakeneva sarīrasodhanādisamatthaṁ sabbadosaharaṇaṁ osadhāmalakaṁ.",
  "tika-vin01t10:523_6": "Agadaharītakampi tādisameva harītakaṁ.",
  "tika-vin01t10:523_7": "Tesu kira dvīsu yathākāmamekaṁ paribhuñjati.",
  "tika-vin01t10:523_8": "Chaddantadahatoti chaddantadahasamīpe ṭhitadevavimānato kapparukkhato vā.",
  "tika-vin01t10:523_9": "‘‘Chaddantadahe tādisā rukkhavisesā santi, tato āharantī’’tipi vadanti.",
  "tika-vin01t10:523_10": "Dibbañca pānakanti dibbaphalarasapānakañca.",
  "tika-vin01t10:523_11": "Asuttamayikanti kapparukkhato nibbattadibbadussattā suttehi na katanti asuttamayikaṁ.",
  "tika-vin01t10:523_12": "Sumanapupphapaṭanti sabbattha sukhumaṁ hutvā uggatapupphānaṁ atthitāya sumanapupphapaṭaṁ nāma jātaṁ.",
  "tika-vin01t10:523_13": "Uṭṭhitassa sālinoti sayaṁjātasālino.",
  "tika-vin01t10:523_14": "Samudāyāpekkhañcettha ekavacanaṁ, sālīnanti attho.",
  "tika-vin01t10:523_15": "Nava vāhasahassānīti ettha ‘‘catasso muṭṭhiyo eko kuḍuvo, cattāro kuḍuvā eko pattho, cattāro patthā eko āḷhako, cattāro āḷhakā ekaṁ doṇaṁ, cattāro doṇā ekamānikā, catasso mānikā ekakhārī, vīsati khāriyo eko vāho,",
  "tika-vin01t10:523_16": "tadeva ekaṁ sakaṭa’’nti suttanipātaṭṭhakathādīsu (su. ni. aṭṭha. 2.kokālikasuttavaṇṇanā; saṁ. ni. aṭṭha. 1.1.181; a. ni. 3.10; 89) vuttaṁ.",
  "tika-vin01t10:523_17": "Idha pana ‘‘dve sakaṭāni eko vāho’’ti vadanti.",
  "tika-vin01t10:523_18": "Nitthusakaṇe karontīti thusakuṇḍakarahite karonti.",
  "tika-vin01t10:523_19": "Madhuṁ karontīti āgantvā samīpaṭṭhāne madhuṁ karonti.",
  "tika-vin01t10:523_20": "Balikammaṁ karontīti sabbattha balikammakārakā raṭṭhavāsino viya madhurasaraṁ vikūjantā baliṁ karonti.",
  "tika-vin01t10:523_21": "‘‘Āgantvā ākāseyeva saddaṁ katvā attānaṁ ajānāpetvā gacchantī’’ti vadanti.",
  "tika-vin01t10:524_0": "Suvaṇṇasaṅkhalikāyeva bandhanaṁ suvaṇṇasaṅkhalikabandhanaṁ.",
  "tika-vin01t10:524_1": "Catunnaṁ buddhānanti kakusandhādīnaṁ catunnaṁ buddhānaṁ.",
  "tika-vin01t10:524_2": "Adhigatarūpadassananti paṭiladdharūpadassanaṁ.",
  "tika-vin01t10:524_3": "Ayaṁ kira kappāyukattā catunnampi buddhānaṁ rūpasampattiṁ paccakkhato addakkhi.",
  "tika-vin01t10:524_4": "Kāḷaṁ nāmanāgarājānaṁ ānayitvāti ettha so pana nāgarājā gaṅgāyaṁ nikkhittasuvaṇṇasaṅkhalikāya gantvā attano pādesu patitasaññāya āgatoti veditabbo.",
  "tika-vin01t10:524_5": "Nanu ca asokassa rañño āṇā heṭṭhā yojanato upari pavattati,",
  "tika-vin01t10:524_6": "imassa ca vimānaṁ yojanaparicchedato heṭṭhā patiṭṭhitaṁ,",
  "tika-vin01t10:524_7": "tasmā kathaṁ ayaṁ nāgarājā rañño āṇāya āgatoti?",
  "tika-vin01t10:524_8": "Kiñcāpi attano vimānaṁ yojanaparicchedato heṭṭhā patiṭṭhitaṁ,",
  "tika-vin01t10:524_9": "tathāpi rañño āṇāpavattiṭṭhānena saha ekābaddhatāya tassa āṇaṁ akāsi.",
  "tika-vin01t10:524_10": "Yathā hi rajjasīmantaravāsino manussā tehi tehi rājūhi nippīḷiyamānā tesaṁ tesaṁ āṇāya pavattanti, evaṁsampadamidanti vadanti.",
  "tika-vin01t10:525_0": "Āpāthaṁ karohīti sammukhaṁ karohi, gocaraṁ karohīti attho.",
  "tika-vin01t10:525_1": "Tena nimmitaṁ buddharūpaṁ passantoti sambandho.",
  "tika-vin01t10:525_2": "Kīdisaṁ taṁ buddharūpanti āha ‘‘sakalasarīravippakiṇṇā’’tiādi.",
  "tika-vin01t10:525_3": "Tattha puññappabhāvanibbattaggahaṇaṁ tena nimmitānampi asītianubyañjanapaṭimaṇḍitānaṁ dvattiṁsamahāpurisalakkhaṇānaṁ bhagavato puññappabhāvanibbattaasītianubyañjanādīhi sadisattā katanti daṭṭhabbaṁ.",
  "tika-vin01t10:525_4": "Na hi tena tadā nimmitaṁ anekākāraparipuṇṇaṁ buddharūpaṁ bhagavato puññappabhāvena nibbattanti sakkā vattuṁ.",
  "tika-vin01t10:525_5": "Asītianubyañjanaṁ tambanakhatuṅganāsādi.",
  "tika-vin01t10:525_6": "Dvattiṁsamahāpurisalakkhaṇaṁ suppatiṭṭhitapādatādi.",
  "tika-vin01t10:525_7": "Vikasita…pe… salilatalanti sūriyarasmisamphassena vikasitehi vikāsamupagatehi kaṁ alaṅkarotīti ‘‘kamala’’nti laddhanāmehi rattapadumehi nīluppalādibhedehi uppalehi ceva setapadumasaṅkhātehi puṇḍarīkehi ca paṭimaṇḍitaṁ samantato sajjitaṁ jalatalamiva.",
  "tika-vin01t10:525_8": "Tārāgaṇa…pe… gaganatalanti sabbattha vippakiṇṇatārakagaṇassa rasmijālavisadehi vipphuritāya bhāsamānāya sobhāya kantiyā samujjalaṁ sammā bhāsamānaṁ gaganatalamiva ākāsatalamiva.",
  "tika-vin01t10:525_9": "Sañjhāppabhā…pe… kanakagirisikharanti sañjhākālasañjātappabhānurāgehi indacāpehi vijjulatāhi ca parikkhittaṁ samantato parivāritaṁ kanakagirisikharamiva suvaṇṇapabbatakūṭamiva.",
  "tika-vin01t10:525_10": "Vimalaketumālāti ettha ‘‘ketumālā nāma sīsato nikkhamitvā upari muddhani puñjo hutvā dissamānarasmirāsī’’ti vadanti.",
  "tika-vin01t10:525_11": "‘‘Muddhani majjhe paññāyamāno unnatappadesotipi vadantī’’ti tīsupi gaṇṭhipadesu vuttaṁ.",
  "tika-vin01t10:525_12": "Yasmā pana asoko dhammarājā sañjātapītisomanasso sattāhaṁ nirāhāro hutvā yathāṭhitova avikkhittacitto pasādasommehi cakkhūhi nirantaraṁ buddharūpameva olokesi,",
  "tika-vin01t10:525_13": "tasmā akkhīhi pūjā katā nāma hotīti āha ‘‘akkhipūjaṁ nāma akāsī’’ti.",
  "tika-vin01t10:525_14": "Atha vā cakkhūnaṁ tādisassa iṭṭhārammaṇassa upaṭṭhāpanena akkhīnaṁ pūjā katā nāma hotīti vuttaṁ ‘‘akkhipūjaṁ nāma akāsī’’ti.",
  "tika-vin01t10:526_0": "Iddhivibhāvanādhikārappasaṅgena cetaṁ vatthu vuttaṁ, nānukkamena.",
  "tika-vin01t10:526_1": "Ayañhettha anukkamo – asoko kira mahārājā upari vakkhamānānukkamena sīhapañjarena olokento nigrodhasāmaṇeraṁ iriyāpathasampannaṁ nāgarajananayanāni ākaḍḍhantaṁ yugamattaṁ pekkhamānaṁ disvā pasīditvā sañjātapemo sabahumāno āmantāpetvā setacchattassa heṭṭhā sīhāsane nisīdāpetvā bhojetvā sāmaṇerassa vacanādāse dissamānaṁ dasabalassa dhammakāyaṁ disvā ratanattaye pasīditvā sapariso saraṇasīlesu patiṭṭhāya tato paṭṭhāya abhivaḍḍhamānasaddho pubbe bhojiyamānāni titthiyasaṭṭhisahassāni nīharitvā bhikkhūnaṁ saṭṭhisahassānaṁ suvakāhatasālisampāditabhattaṁ paṭṭhapetvā devatopanītaṁ anotattasalilaṁ nāgalatādantakaṭṭhañca upanāmetvā niccasaṅghupaṭṭhānaṁ karonto ekadivasaṁ suvaṇṇasaṅkhalikabandhanaṁ vissajjetvā kāḷaṁ nāgarājānaṁ ānayitvā tena nimmitaṁ vuttappakāraṁ sirīsobhaggasampannaṁ buddharūpaṁ passanto dīghaputhulaniccalanayanappabhāhi sattāhaṁ akkhipūjamakāsi.",
  "tika-vin01t10:527_0": "Idāni pana yathānusandhiṁ ghaṭetvā anukkamena tassa sāsanāvatāraṁ dassento āha ‘‘rājā kira abhisekaṁ pāpuṇitvā’’tiādi.",
  "tika-vin01t10:527_1": "Bāhirakapāsaṇḍanti bāhirakappaveditaṁ samayavādaṁ.",
  "tika-vin01t10:527_2": "Bāhirakappaveditā hi samayavādā sattānaṁ taṇhāpāsaṁ diṭṭhipāsañca ḍenti oḍḍentīti ‘‘pāsaṇḍā’’ti vuccanti.",
  "tika-vin01t10:527_3": "Pariggaṇhīti vīmaṁsamāno pariggahesi.",
  "tika-vin01t10:527_4": "Bindusāro brāhmaṇabhatto ahosīti attano pitu candaguttassa kālato paṭṭhāya brāhmaṇesu sambhatto ahosi.",
  "tika-vin01t10:527_5": "Candakena nāma kira brāhmaṇena samussāhito candaguttakumāro tena dinnanaye ṭhatvā sakalajambudīpe ekarajjamakāsi,",
  "tika-vin01t10:527_6": "tasmā tasmiṁ brāhmaṇe sañjātabahumānavasena candaguttakālato paṭṭhāya saṭṭhisahassamattā brāhmaṇajātikā tasmiṁ rājakule niccabhattikā ahesuṁ.",
  "tika-vin01t10:527_7": "Brāhmaṇānanti paṇḍaraṅgaparibbājakādibhāvamanupagate dasseti.",
  "tika-vin01t10:527_8": "Paṇḍaraṅgaparibbājakādayo ca brāhmaṇajātivantoti āha ‘‘brāhmaṇajātiyapāsaṇḍāna’’nti.",
  "tika-vin01t10:527_9": "Ettha pana diṭṭhipāsādīnaṁ oḍḍanato paṇḍaraṅgādayova ‘‘pāsaṇḍā’’ti vuttā. Sīhapañjareti mahāvātapāne.",
  "tika-vin01t10:527_10": "Upasamaparibāhirenāti upasamato paribāhirena, upasamarahitenāti attho.",
  "tika-vin01t10:527_11": "Antepuraṁ atiharathāti antepuraṁ pavesetha, ānethāti vuttaṁ hoti.",
  "tika-vin01t10:528_0": "Amā saha bhavanti kiccesūti amaccā, rajjakiccavosāpanakā. Devāti rājānaṁ ālapanti.",
  "tika-vin01t10:528_1": "Rājāno hi dibbanti kāmaguṇehi kīḷanti,",
  "tika-vin01t10:528_2": "tesu vā viharanti vijayasamatthatāyogena paccatthike vijetuṁ icchanti,",
  "tika-vin01t10:528_3": "issariyaṭhānādisakkāradānagahaṇaṁ taṁ taṁ atthānusāsanaṁ vā karonti voharanti,",
  "tika-vin01t10:528_4": "puññānubhāvappattāya jutiyā jotantīti vā ‘‘devā’’ti vuccanti .",
  "tika-vin01t10:528_5": "Tathā hi te catūhi saṅgahavatthūhi janaṁ rañjentā sayaṁ yathāvuttehi visesehi rājanti dippanti sobhantīti ‘‘rājāno’’ti ca vuccanti.",
  "tika-vin01t10:528_6": "Nigaṇṭhādayoti ettha nigaṇṭho nāma ‘‘amhākaṁ gaṇṭhanakileso saṁsāre palibuddhanakicco rāgādikileso khettavatthuputtadārādivisayo natthi,",
  "tika-vin01t10:528_7": "kilesagaṇṭhirahitā maya’’nti evaṁ vāditāya ‘‘nigaṇṭhā’’ti laddhanāmā titthiyā.",
  "tika-vin01t10:529_0": "Uccāvacānīti uccāni ca avacāni ca,",
  "tika-vin01t10:529_1": "mahantāni ceva khuddakāni ca,",
  "tika-vin01t10:529_2": "atha vā visiṭṭhāni ceva lāmakāni cāti attho.",
  "tika-vin01t10:529_3": "Bhaddapīṭhakesūti vettamayapīṭhesu. Sāroti sīlādiguṇasāro.",
  "tika-vin01t10:529_4": "Rājaṅgaṇenāti rājanivesanadvāre vivaṭena bhūmippadesena.",
  "tika-vin01t10:529_5": "Aṅgaṇanti hi katthaci kilesā vuccanti ‘‘rāgo aṅgaṇa’’ntiādīsu (vibha. 924).",
  "tika-vin01t10:529_6": "Rāgādayo hi aṅganti etehi taṁsamaṅgīpuggalā nihīnabhāvaṁ gacchantīti aṅgaṇānīti vuccanti.",
  "tika-vin01t10:529_7": "Katthaci malaṁ vā paṅko vā ‘‘tasseva rajassa vā aṅgaṇassa vā pahānāya vāyamatī’’tiādīsu (ma. ni. 1.184).",
  "tika-vin01t10:529_8": "Añjati sammakkhetīti hi aṅgaṇaṁ, malādi.",
  "tika-vin01t10:529_9": "Katthaci tathārūpo vivaṭappadeso ‘‘cetiyaṅgaṇaṁ bodhiyaṅgaṇa’’ntiādīsu.",
  "tika-vin01t10:529_10": "Añjati tattha ṭhitaṁ atisundaratāya abhibyañjetīti hi aṅgaṇaṁ, vivaṭo bhūmippadeso. Idhāpi soyeva adhippeto.",
  "tika-vin01t10:529_11": "Dantantiādīsu kilesavipphandarahitacittatāya dantaṁ,",
  "tika-vin01t10:529_12": "niccaṁ paccupaṭṭhitasatārakkhatāya guttaṁ,",
  "tika-vin01t10:529_13": "cakkhādiindriyānaṁ santatāya santindriyaṁ,",
  "tika-vin01t10:529_14": "pāsādikena iriyāpathena samannāgatattā sampannairiyāpathaṁ.",
  "tika-vin01t10:529_15": "Idāni nigrodhasāmaṇeraṁ sarūpato vibhāvetukāmo āha ‘‘ko panāyaṁ nigrodho nāmā’’tiādi.",
  "tika-vin01t10:530_0": "Tatrāyaṁ anupubbikathāti ettha bindusārassa kira ekasataputtesu moriyavaṁsajāya dhammadeviyā asokatissanāmānaṁ dvinnaṁ puttānaṁ majjhe jeṭṭho asokakumāro avantiraṭṭhaṁ bhuñjati.",
  "tika-vin01t10:530_1": "Pitarā pesito pāṭaliputtato paññāsayojanamatthake viṭaṭūbhabhayāgatānaṁ sākiyānamāvāsaṁ veṭisaṁ nāma nagaraṁ patvā tattha veṭisaṁ nāma seṭṭhidhītaraṁ ādāya ujjenīrājadhāniyaṁ rajjaṁ karonto mahindaṁ nāma kumāraṁ saṅghamittañca kumārikaṁ labhitvā tehi saddhiṁ rajjasukhamanubhavanto pituno gilānabhāvaṁ sutvā ujjeniṁ pahāya sīghaṁ pāṭaliputtaṁ upagantvā pitu upaṭṭhānaṁ katvā tassa accayena rajjaṁ aggahesi.",
  "tika-vin01t10:530_2": "Taṁ sutvā yuvarājā sumanābhidhāno kujjhitvā ‘‘ajja me maraṇaṁ vā hotu rajjaṁ vā’’ti aṭṭhanavutibhātikaparivuto saṁvaṭṭasāgare jalataraṅgasaṅghāto viya ajjhottharanto upagacchati.",
  "tika-vin01t10:530_3": "Tato asoko ujjenīrājā saṅgāmaṁ pakkhanditvā sattumaddanaṁ karonto sumanaṁ nāma rājakumāraṁ gahetvā ghātesi.",
  "tika-vin01t10:530_4": "Tena vuttaṁ ‘‘bindusārarañño kira dubbalakāleyeva asokakumāro attanā laddhaṁ ujjenīrajjaṁ pahāya āgantvā sabbanagaraṁ attano hatthagataṁ katvā sumanaṁ nāma rājakumāraṁ aggahesī’’ti.",
  "tika-vin01t10:531_0": "Paripuṇṇagabbhāti paripakkagabbhā.",
  "tika-vin01t10:531_1": "Ekaṁ sālanti sabbaparicchannaṁ ekaṁ pāsādaṁ.",
  "tika-vin01t10:531_2": "‘‘Devatāya pana ānubhāvena tasmiṁ pāsāde mahājanena adissamānā hutvā vāsaṁ kappesī’’ti vadanti.",
  "tika-vin01t10:531_3": "Nibaddhavattanti ‘‘ekassa divasassa ettaka’’nti niyāmetvā ṭhapitavattaṁ.",
  "tika-vin01t10:531_4": "Hetusampadanti arahattūpanissayapuññasampadaṁ.",
  "tika-vin01t10:531_5": "Khuraggeyevāti khurakammapariyosāneyeva,",
  "tika-vin01t10:531_6": "tacapañcakakammaṭṭhānaṁ gahetvā taṁ pariggaṇhanto antimāya kesavaṭṭiyā voropanāya samakālameva ca arahattaṁ pāpuṇīti vuttaṁ hoti.",
  "tika-vin01t10:531_7": "Sarīraṁ jaggitvāti dantakaṭṭhakhādanamukhadhovanādīhi sarīraparikammaṁ katvā.",
  "tika-vin01t10:532_0": "Sīhapañjare caṅkamatīti sīhapañjarasamīpe aparāparaṁ caṅkamati.",
  "tika-vin01t10:532_1": "Taṅkhaṇaññevāti tasmiṁ khaṇeyeva.",
  "tika-vin01t10:532_2": "Ayaṁ janoti rājaṅgaṇe caramānaṁ janaṁ disvā vadati.",
  "tika-vin01t10:532_3": "Bhantamigappaṭibhāgoti anavaṭṭhitattā kāyacāpallena samannāgatattā bhantamigasadiso. Ativiya sobhatīti sambandho.",
  "tika-vin01t10:532_4": "Ālokitavilokitanti ettha ālokitaṁ nāma puratopekkhanaṁ.",
  "tika-vin01t10:532_5": "Abhimukholokanañhi ‘‘ālokita’’nti vuccati.",
  "tika-vin01t10:532_6": "Vilokitanti anudisāpekkhanaṁ, yaṁ disābhimukhaṁ oloketi,",
  "tika-vin01t10:532_7": "tadanugatadisāpekkhananti attho. Samiñjanaṁ pabbasaṅkocanaṁ.",
  "tika-vin01t10:532_8": "Pasāraṇañca tesaṁyeva pasāraṇaṁ.",
  "tika-vin01t10:532_9": "Lokuttaradhammoti sesajanesu avijjamāno visiṭṭhadhammo.",
  "tika-vin01t10:532_10": "Pemaṁ saṇṭhahīti pemaṁ patiṭṭhāsi, uppajjīti attho.",
  "tika-vin01t10:532_11": "Vāṇijako ahosīti madhuvāṇijako ahosi.",
  "tika-vin01t10:533_0": "Atīte kira tayo bhātaro madhuvāṇijakā ahesuṁ.",
  "tika-vin01t10:533_1": "Tesu kaniṭṭho madhuṁ vikkiṇāti, itare araññato āharanti.",
  "tika-vin01t10:533_2": "Tadā eko paccekabuddho paṇḍukarogāturo ahosi.",
  "tika-vin01t10:533_3": "Aparo pana paccekabuddho tadatthaṁ madhubhikkhāya caramāno nagaraṁ pāvisi.",
  "tika-vin01t10:533_4": "Paviṭṭhañca taṁ ekā kumbhadāsī udakaharaṇatthaṁ titthaṁ gacchamānā addasa.",
  "tika-vin01t10:533_5": "Disvā ca pucchitvā āgatakāraṇañca ñatvā ‘‘ettha, bhante, madhuvāṇijakā vasanti,",
  "tika-vin01t10:533_6": "tattha gacchathā’’ti hatthaṁ pasāretvā madhuāpaṇaṁ dassesi. So ca tattha agamāsi.",
  "tika-vin01t10:533_7": "Taṁ disvā kaniṭṭho madhuvāṇijo sañjātapītisomanasso ‘‘kenāgatāttha,",
  "tika-vin01t10:533_8": "bhante’’ti pucchitvā tamatthaṁ viditvā pattaṁ gahetvā madhuno pūretvā dadamāno pattapuṇṇaṁ madhuṁ uggantvā mukhato vissanditvā bhūmiyaṁ patamānaṁ disvā pasannamānaso ‘‘imināhaṁ, bhante,",
  "tika-vin01t10:533_9": "puññakammena jambudīpe ekarajjaṁ kareyyaṁ,",
  "tika-vin01t10:533_10": "āṇā ca me ākāse pathaviyañca yojanappamāṇe ṭhāne pharatū’’ti patthanamakāsi.",
  "tika-vin01t10:533_11": "Paccekabuddho ca ‘‘evaṁ hotu upāsakā’’ti vatvā gandhamādanaṁ gantvā paccekabuddhassa bhesajjamakāsi.",
  "tika-vin01t10:534_0": "Kaniṭṭho pana madhuvāṇijo madhuṁ datvā gehe nisinno itare araññato āgate disvā evamāha ‘‘tumhākaṁ bhātaro cittaṁ pasādetha,",
  "tika-vin01t10:534_1": "mamañca tumhākañca madhuṁ gahetvā īdisassa nāma paccekabuddhassa pattaṁ pūretvā adāsi’’nti.",
  "tika-vin01t10:534_2": "Tesu jeṭṭho kujjhitvā evamāha ‘‘caṇḍālāpi kāsāvanivāsino honti,",
  "tika-vin01t10:534_3": "nanu tava hatthato madhuṁ paṭiggahetvā gato caṇḍālo bhavissatī’’ti.",
  "tika-vin01t10:534_4": "Majjhimo pana kujjhitvā ‘‘tava paccekabuddhaṁ gahetvā parasamudde nikkhipāhī’’ti āha.",
  "tika-vin01t10:534_5": "Pacchā pana tepi dve bhātaro kaniṭṭhena vuccamānaṁ dānānisaṁsapaṭisaṁyuttakathaṁ sutvā anumodiṁsuyeva.",
  "tika-vin01t10:534_6": "Sāpi ca kumbhadāsī ‘‘tassa madhudāyakassa aggamahesī bhaveyya’’nti patthanamakāsi.",
  "tika-vin01t10:534_7": "Tesu kaniṭṭho asoko dhammarājā ahosi,",
  "tika-vin01t10:534_8": "sā ca kumbhadāsī ativiya rūpasobhaggappattā asandhimittā nāma tassa aggamahesī ahosi.",
  "tika-vin01t10:534_9": "Parasamuddavādī pana majjhimo imasmiṁyeva tambapaṇṇidīpe devānaṁpiyatisso nāma mahānubhāvo rājā ahosi.",
  "tika-vin01t10:534_10": "Jeṭṭho pana caṇḍālavāditāya caṇḍālagāme jāto nigrodho nāma sāmaṇero ahosi.",
  "tika-vin01t10:534_11": "Tena vuttaṁ ‘‘pubbe hi kira puññakaraṇakāle esa rañño jeṭṭhabhātā vāṇijako ahosī’’ti.",
  "tika-vin01t10:535_0": "Pubbe va sannivāsenāti ettha (jā. aṭṭha.",
  "tika-vin01t10:535_1": "2.2.174) gāthābandhavasena vā-saddassa rassattaṁ katanti veditabbaṁ,",
  "tika-vin01t10:535_2": "pubbe sannivāsena vāti vuttaṁ hoti. Tattha pubbeti atītajātiyaṁ. Sannivāsenāti sahavāsena.",
  "tika-vin01t10:535_3": "Sahasaddattho hi ayaṁ saṁsaddo.",
  "tika-vin01t10:535_4": "Paccuppannahitena vāti paccuppanne vattamānabhave hitacaraṇena vā.",
  "tika-vin01t10:535_5": "Evaṁ imehi dvīhi kāraṇehi sinehasaṅkhātaṁ pemaṁ jāyate uppajjati.",
  "tika-vin01t10:535_6": "Idaṁ vuttaṁ hoti – pemaṁ nāmetaṁ dvīhipi kāraṇehi jāyati,",
  "tika-vin01t10:535_7": "purimabhave mātā vā pitā vā dhītā vā putto vā bhātā vā bhaginī vā pati vā bhariyā vā sahāyo vā mitto vā hutvā yo yena saddhiṁ ekaṭṭhāne nivutthapubbo,",
  "tika-vin01t10:535_8": "tassa iminā pubbe vā sannivāsena bhavantarepi anubandhanto so sineho na vijahati,",
  "tika-vin01t10:535_9": "imasmiṁ attabhāve katena paccuppannena hitena vāti evaṁ imehi dvīhi kāraṇehi taṁ pemaṁ nāma jāyatīti.",
  "tika-vin01t10:535_10": "Kiṁ viyāti āha ‘‘uppalaṁ va yathodake’’ti.",
  "tika-vin01t10:535_11": "Etthāpi vā-saddassa vuttanayeneva rassattaṁ katanti daṭṭhabbaṁ.",
  "tika-vin01t10:535_12": "Avuttasampiṇḍanattho cettha vāsaddo. Tena padumādayo saṅgaṇhāti. Yathā-saddo upamāyaṁ.",
  "tika-vin01t10:535_13": "Idaṁ vuttaṁ hoti – yathā uppalañca sesañca padumādi udake jāyamānaṁ dve kāraṇāni nissāya jāyati udakañceva kalalañca,",
  "tika-vin01t10:535_14": "tathā etehi dvīhi kāraṇehi pemaṁ jāyatīti.",
  "tika-vin01t10:536_0": "Rañño hattheti santikaṁ upagatassa rañño hatthe.",
  "tika-vin01t10:536_1": "Rañño anurūpanti ekūnasatabhātukānaṁ ghātitattā caṇḍapakatitāya rajje ṭhitattā ca ‘‘pamādavihārī aya’’nti maññamāno tadanurūpaṁ dhammapade appamādavaggaṁ desetuṁ ārabhi. Tattha (dha. pa. aṭṭha.",
  "tika-vin01t10:536_2": "1.23) appamādoti satiyā avippavāso,",
  "tika-vin01t10:536_3": "niccaṁ upaṭṭhitāya satiyā etaṁ adhivacanaṁ.",
  "tika-vin01t10:536_4": "Amatapadanti amataṁ vuccati nibbānaṁ.",
  "tika-vin01t10:536_5": "Tañhi ajātattā na jīyati na mīyati, tasmā ‘‘amata’’nti vuccati. Amatassa padaṁ amatapadaṁ,",
  "tika-vin01t10:536_6": "amatassa adhigamupāyoti vuttaṁ hoti. Pamādoti pamajjanabhāvo,",
  "tika-vin01t10:536_7": "muṭṭhassaccasaṅkhātassa satiyā vossaggassetaṁ nāmaṁ. Maccunoti maraṇassa. Padanti upāyo maggo.",
  "tika-vin01t10:536_8": "Pamatto hi jātiṁ nātivattati,",
  "tika-vin01t10:536_9": "jāto pana jīyati ceva mīyati cāti pamādo maccuno padaṁ nāma hoti,",
  "tika-vin01t10:536_10": "maraṇaṁ upanetīti vuttaṁ hoti.",
  "tika-vin01t10:537_0": "Aññātaṁ tāta,",
  "tika-vin01t10:537_1": "pariyosāpehīti iminā ‘‘sadā appamādena hutvā vattitabbanti ettakeneva mayā ñātaṁ,",
  "tika-vin01t10:537_2": "tumhe dhammadesanaṁ niṭṭhapethā’’ti tasmiṁ dhamme attano paṭipajjitukāmataṁ dīpento dhammadesanāya pariyosānaṁ pāpetvā kathane ussāhaṁ janeti.",
  "tika-vin01t10:537_3": "Keci pana ‘‘abhāsīti ettha ‘bhāsissāmi vitakkemī’ti atthaṁ gahetvā ‘sabbaṁ appamādavaggaṁ bhāsissāmī’ti sallakkhitattā abhāsīti vuttaṁ,",
  "tika-vin01t10:537_4": "raññā pana aḍḍhagāthaṁ sutvāva ‘aññātaṁ tāta,",
  "tika-vin01t10:537_5": "pariyosāpehī’ti vuttattā ‘upari na kathesī’’’ti vadanti.",
  "tika-vin01t10:537_6": "‘‘Taṁ pana yuttaṁ na hotī’’ti tīsupi gaṇṭhipadesu vuttaṁ.",
  "tika-vin01t10:537_7": "Dhuvabhattānīti niccabhattāni.",
  "tika-vin01t10:537_8": "Vajjāvajjaṁ upanijjhāyatīti upajjhāyoti āha ‘‘vajjāvajjaṁ disvā codetā sāretā cā’’ti.",
  "tika-vin01t10:537_9": "Tattha vajjāvajjanti khuddakaṁ mahantañca vajjaṁ.",
  "tika-vin01t10:537_10": "Codetāti ‘‘idaṁ tayā dukkaṭaṁ,",
  "tika-vin01t10:537_11": "idaṁ dubbhāsita’’ntiādīni vatvā codetā.",
  "tika-vin01t10:537_12": "Sāretāti attano vajjaṁ assarantassa satiṁ uppādetā, sammāpaṭipattiyaṁ vā sāretā, pavattetāti attho.",
  "tika-vin01t10:538_0": "‘‘Evaṁ tayā buddhavacanaṁ sajjhāyitabbaṁ, evaṁ abhikkamitabbaṁ,",
  "tika-vin01t10:538_1": "evaṁ paṭikkamitabba’’ntiādinā ācārassa sikkhāpanato ācariyo nāmāti āha ‘‘imasmiṁ sāsane sikkhitabbakadhammesu patiṭṭhāpetā’’ti.",
  "tika-vin01t10:538_2": "Tattha sikkhitabbakadhammo nāma sakalaṁ buddhavacanaṁ sīlādayo ca dhammā.",
  "tika-vin01t10:538_3": "‘‘Pabbajjā ca upasampadā cā’’ti idaṁ labbhamānavasena vuttaṁ .",
  "tika-vin01t10:538_4": "Ācariyupajjhāyānanti iminā pabbajjā upasampadā ca yojetabbā,",
  "tika-vin01t10:538_5": "mama cāti iminā pana pabbajjāva.",
  "tika-vin01t10:538_6": "Tadā sāmaṇerabhūmiyaṁ ṭhitattā nigrodhassa bhāviniṁ vā upasampadaṁ sandhāya ubhayampi yojetabbaṁ.",
  "tika-vin01t10:538_7": "Saraṇagamanavasena pabbajjāsiddhito bhikkhusaṅghassapi pabbajjāya nissayabhāvo veditabbo.",
  "tika-vin01t10:538_8": "Bhaṇḍukammavasenapi nissayabhāvo labbhatevāti gahetabbaṁ.",
  "tika-vin01t10:538_9": "Divase divase vaḍḍhāpentoti vuttanayeneva divase divase tato tato diguṇaṁ katvā vaḍḍhāpento.",
  "tika-vin01t10:538_10": "Pothujjanikenāti puthujjanabhāvānurūpena.",
  "tika-vin01t10:538_11": "Nigrodhattherassa ānubhāvakittanādhikārattā pubbe vuttampi pacchā vattabbampi sampiṇḍetvā āha ‘‘puna rājā asokārāmaṁ nāma mahāvihāraṁ kāretvā’’tiādi .",
  "tika-vin01t10:538_12": "Cetiyapaṭimaṇḍitānīti ettha cayitabbaṁ pūjetabbanti cetiyaṁ,",
  "tika-vin01t10:538_13": "iṭṭhakādīhi citattā vā cetiyaṁ,",
  "tika-vin01t10:538_14": "cetiyehi paṭimaṇḍitāni vibhūsitānīti cetiyapaṭimaṇḍitāni.",
  "tika-vin01t10:538_15": "Dhammenāti dhammato anapetena.",
  "tika-vin01t10:539_0": "Vuttamevatthaṁ vitthārato vibhāvento āha ‘‘ekadivasaṁ kirā’’tiādi.",
  "tika-vin01t10:539_1": "Asokārāme mahādānaṁ datvāti ettha kate ārāme pacchā kārāpakassa rañño nāmavasena niruḷhaṁ nāmapaṇṇattiṁ sandhāya vuttaṁ ‘‘asokārāme’’ti.",
  "tika-vin01t10:539_2": "Keci pana ‘‘tasmiṁ divase rājā attano ghareyeva sabbaṁ bhikkhusaṅghaṁ nisīdāpetvā bhojetvā imaṁ pañhaṁ pucchī’’ti vadanti.",
  "tika-vin01t10:539_3": "Mahādānaṁ datvāti bhojetvā sabbaparikkhāradānavasena mahādānaṁ datvā. Vuttañhetaṁ dīpavaṁse –",
  "tika-vin01t10:540_0": "‘‘Nivesanaṁ pavesetvā, nisīdāpetvāna āsane;",
  "tika-vin01t10:541_0": "Yāguṁ nānāvidhaṁ khajjaṁ, bhojanañca mahārahaṁ;",
  "tika-vin01t10:542_0": "Adāsi payatapāṇi, yāvadatthaṁ yadicchakaṁ.",
  "tika-vin01t10:543_0": "‘‘Bhuttāvibhikkhusaṅghassa, onītapattapāṇino;",
  "tika-vin01t10:544_0": "Ekamekassa bhikkhuno, adāsi yugasāṭakaṁ.",
  "tika-vin01t10:545_0": "‘‘Pādaabbhañjanaṁ telaṁ, chattañcāpi upāhanaṁ;",
  "tika-vin01t10:546_0": "Sabbaṁ samaṇaparikkhāraṁ, adāsi phāṇitaṁ madhuṁ.",
  "tika-vin01t10:547_0": "‘‘Abhivādetvā nisīdi, asokadhammo mahīpati;",
  "tika-vin01t10:548_0": "Nisajja rājā pavāresi, bhikkhusaṅghassa paccayaṁ.",
  "tika-vin01t10:549_0": "‘‘Yāvatā bhikkhū icchanti, tāva demi yadicchakaṁ;",
  "tika-vin01t10:550_0": "Santappetvā parikkhārena, pavāretvāna paccaye;",
  "tika-vin01t10:551_0": "Tato apucchi gambhīraṁ,",
  "tika-vin01t10:551_1": "dhammakkhandhaṁ sudesita’’nti.",
  "tika-vin01t10:552_0": "Aṅgato, mahārāja,",
  "tika-vin01t10:552_1": "nava aṅgānītiādi moggaliputtatissattherena vuttanti vadanti.",
  "tika-vin01t10:552_2": "Navakammādhiṭṭhāyakaṁ adāsīti caturāsītivihārasahassesu kattabbassa navakammassa adhiṭṭhāyakaṁ vidhāyakaṁ katvā adāsi.",
  "tika-vin01t10:552_3": "Ekadivasameva sabbanagarehi paṇṇāni āgamiṁsūti sabbavihāresu kira rāhunā candassa gahaṇadivase navakammaṁ ārabhitvā puna rāhunā candassa gahaṇadivaseyeva niṭṭhāpesuṁ,",
  "tika-vin01t10:552_4": "tasmā ekadivasameva paṇṇāni āgamiṁsūti vadanti.",
  "tika-vin01t10:552_5": "Aṭṭha sīlaṅgānīti aṭṭha uposathaṅgasīlāni.",
  "tika-vin01t10:552_6": "‘‘Sabbālaṅkāravibhūsitāyā’’ti idaṁ asamādinnuposathaṅgānaṁ vasena vuttaṁ.",
  "tika-vin01t10:552_7": "Amaravatiyā rājadhāniyāti tāvatiṁsadevanagare.",
  "tika-vin01t10:552_8": "Alaṅkatapaṭiyattanti alaṅkatakaraṇavasena sabbasajjitaṁ.",
  "tika-vin01t10:553_0": "Adhikaṁ kāraṁ adhikāraṁ,",
  "tika-vin01t10:553_1": "adhikaṁ kiriyanti vuttaṁ hoti.",
  "tika-vin01t10:553_2": "Lokavivaraṇaṁ nāma pāṭihāriyaṁ akaṁsūti ettha anekasahassasaṅkhyassa okāsalokassa tannivāsīsattalokassa ca vivaṭabhāvakaraṇapāṭihāriyaṁ lokavivaraṇaṁ nāma.",
  "tika-vin01t10:553_3": "Taṁ pana karonto iddhimā andhakāraṁ vā ālokaṁ karoti, paṭicchannaṁ vā vivaṭaṁ, anāpāthaṁ vā āpāthaṁ karoti. Kathaṁ?",
  "tika-vin01t10:553_4": "Ayañhi yathā paṭicchannopi dūre ṭhitopi attā vā paro vā dissati,",
  "tika-vin01t10:553_5": "evaṁ attānaṁ vā paraṁ vā pākaṭaṁ kātukāmo pādakajjhānato vuṭṭhāya ‘‘idaṁ andhakāraṭṭhānaṁ ālokajātaṁ hotū’’ti vā ‘‘idaṁ paṭicchannaṁ vivaṭaṁ hotū’’ti vā ‘‘idaṁ anāpāthaṁ āpāthaṁ hotū’’ti vā āvajjetvā puna pādakajjhānaṁ samāpajjitvā vuṭṭhāya adhiṭṭhāti.",
  "tika-vin01t10:553_6": "Saha adhiṭṭhānena yathādhiṭṭhitameva hoti. Apare dūre ṭhitāpi passanti,",
  "tika-vin01t10:553_7": "sayampi passitukāmo passati bhagavā viya devorohaṇe.",
  "tika-vin01t10:553_8": "Bhagavā hi devaloke abhidhammadesanaṁ niṭṭhapetvā saṅkassanagaraṁ otaranto sinerumuddhani ṭhatvā puratthimaṁ lokadhātuṁ olokesi,",
  "tika-vin01t10:553_9": "anekāni cakkavāḷasahassāni vivaṭāni viya hutvā ekaṅgaṇaṁ viya hutvā pakāsiṁsu. Yathā ca puratthimena,",
  "tika-vin01t10:553_10": "evaṁ pacchimenapi uttarenapi dakkhiṇenapi sabbaṁ vivaṭamaddasa.",
  "tika-vin01t10:553_11": "Heṭṭhāpi yāva avīci upari ca yāva akaniṭṭhabhavanaṁ, tāva addasa. Manussāpi deve passanti, devāpi manusse.",
  "tika-vin01t10:553_12": "Tattha neva manussā uddhaṁ ullokenti, na devā adho olokenti,",
  "tika-vin01t10:553_13": "sabbe sammukhasammukhāva aññamaññaṁ passanti,",
  "tika-vin01t10:553_14": "taṁ divasaṁ lokavivaraṇaṁ nāma ahosi.",
  "tika-vin01t10:554_0": "Apica tambapaṇṇidīpe taḷaṅgaravāsī dhammadinnattheropi imaṁ pāṭihāriyaṁ akāsi.",
  "tika-vin01t10:554_1": "So kira ekadivasaṁ tissamahāvihāre cetiyaṅgaṇamhi nisīditvā ‘‘tīhi, bhikkhave,",
  "tika-vin01t10:554_2": "dhammehi samannāgato bhikkhu apaṇṇakapaṭipadaṁ paṭipanno hotī’’ti apaṇṇakasuttaṁ (a. ni.",
  "tika-vin01t10:554_3": "3.16) kathento heṭṭhāmukhaṁ bījaniṁ akāsi,",
  "tika-vin01t10:554_4": "yāva avīcito ekaṅgaṇaṁ ahosi, tato uparimukhaṁ akāsi,",
  "tika-vin01t10:554_5": "yāva brahmalokā ekaṅgaṇaṁ ahosi.",
  "tika-vin01t10:554_6": "Thero nirayabhayena tajjetvā saggasukhena ca palobhetvā dhammaṁ desesi. Keci sotāpannā ahesuṁ,",
  "tika-vin01t10:554_7": "keci sakadāgāmī anāgāmī arahantoti evaṁ tasmiṁ divasepi lokavivaraṇaṁ nāma ahosi.",
  "tika-vin01t10:554_8": "Ime pana bhikkhū yathā asoko dhammarājā asokārāme ṭhito catuddisā anuvilokento samantato samuddapariyantaṁ jambudīpaṁ passati,",
  "tika-vin01t10:554_9": "caturāsīti ca vihārasahassāni uḷārāya vihāramahapūjāya virocamānāni,",
  "tika-vin01t10:554_10": "evaṁ adhiṭṭhahitvā lokavivaraṇaṁ nāma pāṭihāriyaṁ akaṁsu.",
  "tika-vin01t10:555_0": "Vihāramahapūjāyāti vihāramahasaṅkhātāya pūjāya. Vibhūtinti sampattiṁ.",
  "tika-vin01t10:555_1": "Evarūpaṁ pītipāmojjanti īdisaṁ pariccāgamūlakaṁ pītipāmojjaṁ.",
  "tika-vin01t10:555_2": "Moggaliputtatissattherassa bhāramakāsīti therassa mahānubhāvattā ‘‘uttaripi ce kathetabbaṁ atthi,",
  "tika-vin01t10:555_3": "tampi soyeva kathessatī’’ti maññamāno bhikkhusaṅgho raññā pucchitapañhassa visajjanaṁ therassa bhāramakāsi. Sāsanassa dāyādo homi,",
  "tika-vin01t10:555_4": "na homīti sāsanassa ñātako abbhantaro homi, na homīti attho.",
  "tika-vin01t10:555_5": "Yesaṁ sāsane pabbajitā puttadhītaro na santi,",
  "tika-vin01t10:555_6": "na te sāsane kattabbakiccaṁ attano bhāraṁ katvā vahantīti imamatthaṁ sandhāya thero evamāha ‘‘na kho, mahārāja,",
  "tika-vin01t10:555_7": "ettāvatā sāsanassa dāyādo hotī’’ti. Kathañcarahi, bhante,",
  "tika-vin01t10:555_8": "sāsanassa dāyādo hotīti ettha carahīti nipāto akkhantiṁ dīpeti.",
  "tika-vin01t10:555_9": "Idaṁ vuttaṁ hoti – yadi evarūpaṁ pariccāgaṁ katvāpi sāsanassa dāyādo na hoti, aññaṁ kiṁ nāma katvā hotīti.",
  "tika-vin01t10:556_0": "Tissakumārassa pabbajitakālato pabhutīti yadā ca tissakumāro pabbajito, yena ca kāraṇena pabbajito,",
  "tika-vin01t10:556_1": "taṁ sabbaṁ vitthārato uttari āvi bhavissati. Sakkhasīti sakkhissasi. Pāmojjajātoti sañjātapāmojjo.",
  "tika-vin01t10:556_2": "Puttānaṁ manaṁ labhitvāti ettha puttīpi sāmaññato puttasaddena vuttāti veditabbā,",
  "tika-vin01t10:556_3": "putto ca dhītā ca puttāti evaṁ ekasesanayena vā evaṁ vuttanti daṭṭhabbaṁ.",
  "tika-vin01t10:556_4": "Dhītusaddena saha payujjamāno hi puttasaddo ekova avasissati,",
  "tika-vin01t10:556_5": "dhītusaddo nivattatīti saddasatthavidū vadanti.",
  "tika-vin01t10:556_6": "Sikkhāya patiṭṭhāpesunti tasmiṁyeva sīmamaṇḍale sikkhāsammutiṁ datvā pāṇātipātāveramaṇiādīsu vikālabhojanāveramaṇipariyosānāsu chasu sikkhāsu samādapanavasena sikkhāya patiṭṭhāpesuṁ.",
  "tika-vin01t10:556_7": "Saṭṭhivassāyapi hi sāmaṇeriyā ‘‘pāṇātipātāveramaṇiṁ dve vassāni avītikkamma samādānaṁ samādiyāmī’’tiādinā (pāci.",
  "tika-vin01t10:556_8": "1078-1079) cha sikkhāyo samādiyitvā sikkhitabbāyeva.",
  "tika-vin01t10:556_9": "Na hi etāsu chasu sikkhāpadesu dve vassāni asikkhitasikkhaṁ sāmaṇeriṁ upasampādetuṁ vaṭṭati.",
  "tika-vin01t10:556_10": "Cha vassāni abhisekassa assāti chabbassābhiseko,",
  "tika-vin01t10:556_11": "abhisekato paṭṭhāya atikkantachavassoti vuttaṁ hoti.",
  "tika-vin01t10:557_0": "Sabbaṁ theravādanti dve saṅgītiyo āruḷhā pāḷiyevettha ‘‘theravādo’’ti veditabbā.",
  "tika-vin01t10:557_1": "Sā hi mahākassapapabhutīnaṁ mahātherānaṁ vādattā ‘‘theravādo’’ti vuccati.",
  "tika-vin01t10:557_2": "Kontaputtatissattheroti ettha kontasakuṇiyo nāma kinnarajātiyo.",
  "tika-vin01t10:557_3": "‘‘Tāsu ekissā kucchiyaṁ sayito manussajātiko raññā posito kontaputtatissatthero nāmā’’ti tīsupi gaṇṭhipadesu vuttaṁ. Mahāvaṁsepi cetaṁ vuttaṁ –",
  "tika-vin01t10:558_0": "‘‘Pure pāṭaliputtamhā, vane vanacaro caraṁ;",
  "tika-vin01t10:559_0": "Kontakinnariyā saddhiṁ, saṁvāsaṁ kira kappayi.",
  "tika-vin01t10:560_0": "‘‘Tena saṁvāsamanvāya, sā putte janayī duve;",
  "tika-vin01t10:561_0": "Tisso jeṭṭho kaniṭṭho tu, sumitto nāma nāmato.",
  "tika-vin01t10:562_0": "‘‘Mahāvaruṇattherassa , kāle pabbaji santike;",
  "tika-vin01t10:563_0": "Arahattaṁ pāpuṇiṁsu, chaḷabhiññāguṇaṁ ubho’’ti.",
  "tika-vin01t10:564_0": "Keci pana evaṁ vadanti ‘‘kontā nāma kaṭṭhavāhanarañño vaṁse jātā ekā rājadhītā.",
  "tika-vin01t10:564_1": "Taṁ garuḷayantena araññagataṁ eko vanacarako ānetvā tāya saddhiṁ saṁvāsaṁ kappesi. Sā tassa ubho putte vijāyi.",
  "tika-vin01t10:564_2": "Tatrāyaṁ jeṭṭhako mātunāmena kontaputto nāma jāto’’ti.",
  "tika-vin01t10:564_3": "Kaṭṭhavāhanarañño kira nagare sabbepi vibhavasampannā nadīpabbatakīḷādīsu garuḷasakuṇasadisaṁ yantaṁ kāretvā kaṭṭhavāhanarājā viya garuḷavāhanena vicaranti.",
  "tika-vin01t10:565_0": "Byādhipaṭikammatthaṁ bhikkhācāravattena āhiṇḍanto pasatamattaṁ sappiṁ alabhitvāti tadā kira jeṭṭhassa kontaputtatissattherassa kucchivāto samuṭṭhāsi.",
  "tika-vin01t10:565_1": "Taṁ bāḷhāya dukkhavedanāya pīḷitaṁ kaniṭṭho sumitto nāma thero disvā ‘‘kimettha, bhante, laddhuṁ vaṭṭatī’’ti pucchi. Tissatthero, ‘‘āvuso,",
  "tika-vin01t10:565_2": "pasatamattaṁ sappiṁ laddhuṁ vaṭṭatī’’ti vatvā rañño nivedanaṁ tassa gilānapaccayaṁ pacchābhattaṁ sappiatthāya caraṇañca paṭikkhipitvā ‘‘bhikkhācāravelāyameva piṇḍāya carantena tayā yadi sakkā laddhuṁ, evaṁ vicaritvā yaṁ laddhaṁ, taṁ āharā’’ti āha.",
  "tika-vin01t10:565_3": "Kaniṭṭhopi vuttanayeneva bhikkhācāravattena caranto pasatamattampi sappiṁ nālattha.",
  "tika-vin01t10:565_4": "So pana kucchivāto balavataro sappighaṭasatenapi vūpasametuṁ asakkuṇeyyo ahosi.",
  "tika-vin01t10:565_5": "Thero teneva byādhibalena kālamakāsi.",
  "tika-vin01t10:565_6": "Keci pana ‘‘vicchikanāmakena kīṭavisena ḍaṭṭho thero tassa visavegena adhimattāya dukkhavedanāya samannāgato taṁ vūpasametuṁ vuttanayeneva pasatamattaṁ sappiṁ alabhitvā parinibbuto’’ti vadanti. Vuttañhetaṁ mahāvaṁse –",
  "tika-vin01t10:566_0": "‘‘Pāde kīṭavisenāsi, ḍaṭṭho jeṭṭho savedano;",
  "tika-vin01t10:567_0": "Āha puṭṭho kaniṭṭhena, bhesajjaṁ pasataṁ ghataṁ.",
  "tika-vin01t10:568_0": "‘‘Rañño nivedanaṁ thero, gilānapaccayepi ca;",
  "tika-vin01t10:569_0": "Sappiatthañca caraṇaṁ, pacchābhattaṁ paṭikkhipi.",
  "tika-vin01t10:570_0": "‘‘Piṇḍāya ce caraṁ sappiṁ, labhase tvaṁ tamāhara;",
  "tika-vin01t10:571_0": "Iccāha tissatthero so, sumittaṁ theramuttamaṁ.",
  "tika-vin01t10:572_0": "‘‘Piṇḍāya caratā tena, na laddhaṁ pasataṁ ghataṁ;",
  "tika-vin01t10:573_0": "Sappikumbhasatenāpi, byādhi jāto asādhiyo.",
  "tika-vin01t10:574_0": "‘‘Teneva byādhinā thero, patto āyukkhayantikaṁ;",
  "tika-vin01t10:575_0": "Ovaditvappamādena, nibbātuṁ mānasaṁ akā.",
  "tika-vin01t10:576_0": "‘‘Ākāsamhi nisīditvā, tejodhātuvasena so;",
  "tika-vin01t10:577_0": "Yathāruci adhiṭṭhāya, sarīraṁ parinibbuto.",
  "tika-vin01t10:578_0": "‘‘Jālā sarīrā nikkhamma, nimaṁsachārikaṁ ḍahi;",
  "tika-vin01t10:579_0": "Therassa sakalaṁ kāyaṁ, aṭṭhikāni tu no ḍahī’’ti.",
  "tika-vin01t10:580_0": "Appamādena ovaditvāti ‘‘amhādisānampi evaṁ paccayā dullabhā,",
  "tika-vin01t10:580_1": "tumhe labhamānesu paccayesu appamajjitvā samaṇadhammaṁ karothā’’ti evaṁ appamādena ovaditvā.",
  "tika-vin01t10:580_2": "Pallaṅkenāti samantato ūrubaddhāsanena.",
  "tika-vin01t10:580_3": "Itthambhūtalakkhaṇe cetaṁ karaṇavacanaṁ.",
  "tika-vin01t10:580_4": "Tejodhātuṁ samāpajjitvāti tejodhātukasiṇārammaṇaṁ jhānaṁ samāpajjitvā.",
  "tika-vin01t10:580_5": "Therassa sakkāraṁ katvāti therassa dhātusakkāraṁ katvā.",
  "tika-vin01t10:580_6": "Catūsu dvāresu pokkharaṇiyo kārāpetvā bhesajjassa pūrāpetvāti ekasmiṁ dvāre catasso pokkharaṇiyo kārāpetvā tattha ekaṁ pokkharaṇiṁ sappissa pūrāpetvā ekaṁ madhuno, ekaṁ phāṇitassa, ekaṁ sakkarāya pūrāpesi.",
  "tika-vin01t10:580_7": "Sesadvāresupi evameva kārāpesīti vadanti.",
  "tika-vin01t10:581_0": "Sabhāyaṁ satasahassanti nagaramajjhe vinicchayasālāyaṁ satasahassaṁ.",
  "tika-vin01t10:581_1": "Iminā sakalanagarato samuṭṭhitaṁ āyaṁ nidasseti.",
  "tika-vin01t10:581_2": "Pañcasatasahassāni rañño uppajjantīti ca raṭṭhato uppajjanakaṁ āyaṁ ṭhapetvā vuttaṁ.",
  "tika-vin01t10:581_3": "Tatoti yathāvuttapañcasatasahassato.",
  "tika-vin01t10:581_4": "Nigrodhattherassa devasikaṁ satasahassaṁ visajjesīti kathaṁ pana therassa satasahassaṁ visajjesi?",
  "tika-vin01t10:581_5": "Rājā kira divasassa tikkhattuṁ sāṭake parivattento ‘‘therassa cīvaraṁ nīta’’nti pucchitvā ‘‘āma nīta’’nti sutvāva parivatteti.",
  "tika-vin01t10:581_6": "Theropi divasassa tikkhattuṁ ticīvaraṁ parivatteti.",
  "tika-vin01t10:581_7": "Tassa hi ticīvaraṁ hatthikkhandhe ṭhapetvā pañcahi ca gandhasamuggasatehi pañcahi ca mālāsamuggasatehi saddhiṁ pātova āharīyittha, tathā divā ceva sāyañca.",
  "tika-vin01t10:581_8": "Theropi na bhaṇḍikaṁ bandhitvā ṭhapesi,",
  "tika-vin01t10:581_9": "sampattasabrahmacārīnaṁ adāsi.",
  "tika-vin01t10:581_10": "Tadā kira jambudīpe bhikkhusaṅghassa yebhuyyena nigrodhattherasseva santakaṁ cīvaraṁ ahosi.",
  "tika-vin01t10:581_11": "Evaṁ therassa divase divase satasahassaṁ visajjesi.",
  "tika-vin01t10:581_12": "Uḷāro lābhasakkāroti ettha labbhati pāpuṇīyatīti lābho,",
  "tika-vin01t10:581_13": "catunnaṁ paccayānametaṁ adhivacanaṁ.",
  "tika-vin01t10:581_14": "Sakkaccaṁ kātabbo dātabboti sakkāro, cattāro paccayāyeva.",
  "tika-vin01t10:581_15": "Paccayā eva hi paṇītapaṇītā sundarasundarā abhisaṅkharitvā katā ‘‘sakkāro’’ti vuccanti.",
  "tika-vin01t10:581_16": "Atha vā parehi kātabbagāravakiriyā pupphādīhi pūjā vā sakkāro.",
  "tika-vin01t10:582_0": "Diṭṭhigatānīti ettha diṭṭhiyeva diṭṭhigataṁ ‘‘gūthagataṁ muttagataṁ (ma. ni. 2.119),",
  "tika-vin01t10:582_1": "saṅkhāragata’’ntiādīsu (mahāni. 41) viya.",
  "tika-vin01t10:582_2": "Gantabbābhāvato vā diṭṭhiyā gatamattaṁ diṭṭhigataṁ,",
  "tika-vin01t10:582_3": "diṭṭhiyā gahaṇamattanti attho.",
  "tika-vin01t10:582_4": "Diṭṭhippakāro vā diṭṭhigataṁ, diṭṭhibhedoti vuttaṁ hoti.",
  "tika-vin01t10:582_5": "Lokiyā hi vidhayuttagatappakārasadde samānatthe icchanti.",
  "tika-vin01t10:582_6": "Na kho panetaṁ sakkā imesaṁ majjhe vasantena vūpasametunti tesañhi majjhe vasanto tesuyeva antogadhattā ādeyyavacano na hoti, tasmā evaṁ cintesi.",
  "tika-vin01t10:582_7": "Tadā tasmiṁ ṭhāne vasantassa sukhavihārābhāvato taṁ pahāya icchitabbasukhavihāramattaṁ gahetvā vuttaṁ ‘‘attanā phāsukavihārena viharitukāmo’’ti.",
  "tika-vin01t10:582_8": "Ahogaṅgapabbatanti evaṁnāmakaṁ pabbataṁ.",
  "tika-vin01t10:582_9": "Dhammena vinayena satthusāsanenāti ettha dhammoti bhūtaṁ vatthu. Vinayoti codanā sāraṇā ca.",
  "tika-vin01t10:582_10": "Satthusāsananti ñattisampadā anusāvanasampadā ca,",
  "tika-vin01t10:582_11": "tasmā bhūtena vatthunā codetvā sāretvā ñattisampadāya anusāvanasampadāya ca ukkhepanīyādikammavasena niggayhamānāpīti vuttaṁ hoti. Abbudaṁ thenanaṭṭhena,",
  "tika-vin01t10:582_12": "malaṁ kiliṭṭhabhāvakaraṇaṭṭhena, kaṇṭakaṁ vijjhanaṭṭhena.",
  "tika-vin01t10:582_13": "Aggiṁ paricarantīti aggihuttakā viya aggiṁ pūjenti .",
  "tika-vin01t10:582_14": "Pañcātape tappantīti catūsu ṭhānesu aggiṁ katvā majjhe ṭhatvā sūriyātapena tappanti.",
  "tika-vin01t10:582_15": "Ādiccaṁ anuparivattantīti udayakālato pabhuti sūriyaṁ olokayamānā yāvatthaṅgamanā sūriyābhimukhāva parivattanti.",
  "tika-vin01t10:582_16": "Vobhindissāmāti paggaṇhiṁsūti vināsessāmāti ussāhamakaṁsu. Avisahantoti asakkonto.",
  "tika-vin01t10:583_0": "Sattadivasenarajjaṁ sampaṭicchāti sattadivase rajjasukhaṁ tāva anubhava.",
  "tika-vin01t10:583_1": "Tamatthaṁ saññāpesīti kukkuccāyitamatthaṁ bodhesi.",
  "tika-vin01t10:583_2": "Kathaṁ saññāpesīti āha ‘‘so kirā’’tiādi. Cittarūpanti cittānurūpaṁ, yathākāmanti vuttaṁ hoti. Kissāti kena kāraṇena.",
  "tika-vin01t10:583_3": "Are tvaṁ nāma paricchinnamaraṇanti sattahi divasehi paricchinnamaraṇaṁ. Vissatthoti nirāsaṅkacitto,",
  "tika-vin01t10:583_4": "maraṇasaṅkārahito nibbhayoti vuttaṁ hoti.",
  "tika-vin01t10:583_5": "Assāsapassāsanibaddhaṁ maraṇaṁ pekkhamānāti ‘‘aho vatāhaṁ tadantaraṁ jīveyyaṁ,",
  "tika-vin01t10:583_6": "yadantaraṁ assasitvā passasāmi passasitvā vā assasāmi,",
  "tika-vin01t10:583_7": "bhagavato sāsanaṁ manasi kareyyaṁ,",
  "tika-vin01t10:583_8": "bahu vata me kataṁ assā’’ti evaṁ maraṇassatiyā anuyuñjanato assāsapassāsappavattikālapaṭibaddhaṁ maraṇaṁ pekkhamānā.",
  "tika-vin01t10:583_9": "Tattha assāsoti bahinikkhamananāsavāto. Passāsoti antopavisanavāto. Vuttavipariyāyenapi vadanti.",
  "tika-vin01t10:584_0": "Migavaṁ nikkhamitvāti migamāraṇatthāya ‘‘araññe migapariyesanaṁ carissāmī’’ti nikkhamitvā.",
  "tika-vin01t10:584_1": "Tattha migavanti migānaṁ vānanato hesanato bādhanato ‘‘migava’’nti laddhasamaññaṁ migavaṁ.",
  "tika-vin01t10:584_2": "Yonakamahādhammarakkhitattheranti yonakavisaye jātaṁ idhāgantvā pabbajitaṁ dhammarakkhitanāmadheyyaṁ mahātheraṁ. Hatthināgenāti mahāhatthinā.",
  "tika-vin01t10:584_3": "Mahantapariyāyopi hi nāgasaddoti vadanti.",
  "tika-vin01t10:584_4": "Ahināgādito vā visesanatthaṁ ‘‘hatthināgenā’’ti vuttaṁ. Tassāsayaṁ tassa ajjhāsayaṁ.",
  "tika-vin01t10:584_5": "Tassa passantassevāti anādare sāmivacanaṁ, tasmiṁ passanteyevāti attho.",
  "tika-vin01t10:584_6": "Ākāse uppatitvāti ettha ayaṁ vikubbaniddhi na hotīti gihissapi imaṁ iddhipāṭihāriyaṁ dassesi.",
  "tika-vin01t10:584_7": "Sā hi ‘‘pakativaṇṇaṁ vijahitvā kumārakavaṇṇaṁ vā dasseti nāgavaṇṇaṁ vā,",
  "tika-vin01t10:584_8": "vividhampi senābyūhaṁ dassetī’’ti evaṁ āgatā iddhi pakativaṇṇavijahanavikāravasena pavattattā vikubbaniddhi nāma.",
  "tika-vin01t10:584_9": "Adhiṭṭhāniddhiyā pana paṭikkhepo natthi.",
  "tika-vin01t10:584_10": "Tathā ca vakkhati khuddakavatthukkhandhakavaṇṇanāyaṁ (cūḷava. aṭṭha.",
  "tika-vin01t10:584_11": "252) ‘‘iddhipāṭihāriyanti ettha vikubbaniddhipāṭihāriyaṁ paṭikkhittaṁ,",
  "tika-vin01t10:584_12": "adhiṭṭhāniddhi pana appaṭikkhittāti veditabbā’’ti.",
  "tika-vin01t10:584_13": "Laggetvāti ākāse kāyabandhanaṁ pasāretvā tattha cīvaraṁ laggetvā.",
  "tika-vin01t10:585_0": "Chaṇavesanti tuṭṭhijananavesaṁ, ussavavesanti attho.",
  "tika-vin01t10:585_1": "Paṭiyādesunti ‘‘āgatakāle cīvarādīnaṁ pariyesanaṁ bhāriya’’nti paṭhamameva pattacīvarāni sampādesuṁ.",
  "tika-vin01t10:585_2": "Padhānagharanti bhāvanānuyogavasena vīriyārambhassa anurūpaṁ vivittasenāsanaṁ.",
  "tika-vin01t10:585_3": "Sopīti rañño bhāgineyyaṁ sandhāya vuttaṁ.",
  "tika-vin01t10:585_4": "Anupabbajitoti uḷāravibhavena khattiyajanena anugantvā pabbajito. Gantvāti iddhiyā gantvā.",
  "tika-vin01t10:585_5": "Kusalādhippāyoti manāpajjhāsayo.",
  "tika-vin01t10:585_6": "Dveḷhakajātoti ‘‘ime bhikkhū na ekamaggena kathentī’’ti saṁsayamāpanno.",
  "tika-vin01t10:585_7": "Ekekaṁ bhikkhusahassaparivāranti ekekassa ekekasahassaparicchinnaṁ bhikkhuparivārañca.",
  "tika-vin01t10:585_8": "Gaṇhitvā āgacchathāti vuttepi ‘‘sāsanaṁ paggaṇhituṁ samattho’’ti vuttattā therā bhikkhū ‘‘dhammakamma’’nti maññamānā gatā.",
  "tika-vin01t10:585_9": "Īdisesu hi ṭhānesu kukkuccaṁ na kātabbaṁ.",
  "tika-vin01t10:585_10": "Kappiyasāsanañhetaṁ na gihikammapaṭisaṁyuttaṁ.",
  "tika-vin01t10:585_11": "Thero nāgacchīti kiñcāpi ‘‘rājā pakkosatī’’ti vuttepi dhammakammatthāya āgantuṁ vaṭṭati,",
  "tika-vin01t10:585_12": "dvikkhattuṁ pana pesitepi na āgato kira.",
  "tika-vin01t10:585_13": "Thero hi sabbattha vikhyātavasena sambhāvanuppattito sambhāvitassa ca uddhaṁ kattabbakiccasiddhito asāruppavacanalesena na āgacchīti.",
  "tika-vin01t10:585_14": "Mahallako nu kho bhante theroti kiñcāpi rājā theraṁ diṭṭhapubbo,",
  "tika-vin01t10:585_15": "nāmaṁ pana sallakkhetuṁ asakkonto evaṁ pucchīti vadanti.",
  "tika-vin01t10:585_16": "Vayhanti upari maṇḍapasadisaṁ padaracchannaṁ,",
  "tika-vin01t10:585_17": "sabbapaliguṇṭhimaṁ vā chādetvā kataṁ sakaṭavisesaṁ vayhanti vadanti.",
  "tika-vin01t10:585_18": "Nāvāsaṅghāṭaṁ bandhitvāti ettha nāvāti poto.",
  "tika-vin01t10:585_19": "So hi orato pāraṁ patati gacchatīti poto,",
  "tika-vin01t10:585_20": "satte netīti nāvāti ca vuccati.",
  "tika-vin01t10:585_21": "Ekato saṅghaṭitā nāvā nāvāsaṅghāṭaṁ, tathā taṁ bandhitvāti attho.",
  "tika-vin01t10:586_0": "Sāsanapaccatthikānaṁ bahubhāvato āha ‘‘ārakkhaṁ saṁvidhāyā’’ti. Yanti yasmā, yena kāraṇenāti attho.",
  "tika-vin01t10:586_1": "‘‘Āguṁ na karotīti nāgo’’ti (cūḷava.",
  "tika-vin01t10:586_2": "mettagūmāṇavapūcchāniddesa 27) vacanato pāpakaraṇābhāvato samaṇo idha nāgo nāmāti maññamānā ‘‘eko taṁ mahārāja samaṇanāgo dakkhiṇahatthe gaṇhissatī’’ti byākariṁsu. Abbāhiṁsūti ākaḍḍhiṁsu.",
  "tika-vin01t10:586_3": "‘‘Rañño hatthaggahaṇaṁ līḷāvasena kataṁ viya hotīti kasmātiādicodanaṁ kata’’nti vadanti.",
  "tika-vin01t10:586_4": "Bāhiratoti uyyānassa bāhirato.",
  "tika-vin01t10:586_5": "Passantānaṁ atidukkaraṁ hutvā paññāyatīti āha ‘‘padesapathavīkampanaṁ dukkara’’nti.",
  "tika-vin01t10:586_6": "Adhiṭṭhāne panettha visuṁ dukkaratā nāma natthi.",
  "tika-vin01t10:586_7": "Sīmaṁ akkamitvāti antosīmaṁ sīmāya abbhantaraṁ akkamitvā.",
  "tika-vin01t10:586_8": "Abhiññāpādakanti abhiññāya patiṭṭhābhūtaṁ.",
  "tika-vin01t10:586_9": "Vikubbaniddhiyā eva paṭikkhittattā pathavīcalanaṁ adhiṭṭhahi.",
  "tika-vin01t10:586_10": "Rathassa antosīmāya ṭhito pādova calīti ettha pādoti rathacakkaṁ sandhāya vuttaṁ.",
  "tika-vin01t10:586_11": "Tañhi rathassa gamanakiccasādhanato pādasadisattā idha ‘‘pādo’’ti vuttaṁ. Sakkhatīti sakkhissati.",
  "tika-vin01t10:586_12": "Etamatthanti vinā cetanāya pāpassa asambhavasaṅkhātaṁ atthaṁ.",
  "tika-vin01t10:586_13": "Cetanāhanti ettha ‘‘cetanaṁ aha’’nti padacchedo kātabbo.",
  "tika-vin01t10:586_14": "Cetayitvāti cetanaṁ pavattayitvā.",
  "tika-vin01t10:586_15": "Dīpakatittiroti attano nisinnabhāvassa dīpanato evaṁladdhanāmo tittiro.",
  "tika-vin01t10:586_16": "Yaṁ araññaṁ netvā sākuṇiko tassa saddena āgatāgate tittire gaṇhāti.",
  "tika-vin01t10:587_0": "Tāpasaṁ pucchīti atīte kira ekasmiṁ paccantagāme eko sākuṇiko ekaṁ dīpakatittiraṁ gahetvā suṭṭhu sikkhāpetvā pañjare pakkhipitvā paṭijaggati.",
  "tika-vin01t10:587_1": "So taṁ araññaṁ netvā tassa saddena āgatāgate tittire gaṇhāti.",
  "tika-vin01t10:587_2": "Tittiro ‘‘maṁ nissāya bahū mama ñātakā nassanti,",
  "tika-vin01t10:587_3": "mayhetaṁ pāpa’’nti nissaddo ahosi.",
  "tika-vin01t10:587_4": "So tassa nissaddabhāvaṁ ñatvā veḷupesikāya taṁ sīse paharati.",
  "tika-vin01t10:587_5": "Tittiro dukkhāturatāya saddaṁ karoti.",
  "tika-vin01t10:587_6": "Evaṁ so sākuṇiko taṁ nissāya tittire gahetvā jīvikaṁ kappesi.",
  "tika-vin01t10:587_7": "Atha so tittiro cintesi ‘‘ime marantūti mayhaṁ cetanā natthi,",
  "tika-vin01t10:587_8": "paṭicca kammaṁ pana maṁ phusati.",
  "tika-vin01t10:587_9": "Mayi saddaṁ akaronte hi ete nāgacchanti, karonteyevāgacchanti,",
  "tika-vin01t10:587_10": "āgatāgate ayaṁ gahetvā jīvitakkhayaṁ pāpeti,",
  "tika-vin01t10:587_11": "atthi nu kho ettha mayhaṁ pāpaṁ, natthī’’ti.",
  "tika-vin01t10:587_12": "So tato paṭṭhāya ‘‘ko nu kho me imaṁ kaṅkhaṁ chindeyyā’’ti tathārūpaṁ paṇḍitaṁ upadhārento carati.",
  "tika-vin01t10:587_13": "Athekadivasaṁ so sākuṇiko bahuke tittire gahetvā pacchiṁ pūretvā ‘‘pānīyaṁ pivissāmī’’ti bodhisattassa tāpasapabbajjāya pabbajitvā jhānābhiññāyo nibbattetvā araññe vasantassa assamaṁ gantvā taṁ pañjaraṁ bodhisattassa santike ṭhapetvā pānīyaṁ pivitvā vālikātale nipanno niddaṁ okkami.",
  "tika-vin01t10:587_14": "Tittiro tassa niddamokkantabhāvaṁ ñatvā ‘‘mama kaṅkhaṁ imaṁ tāpasaṁ pucchissāmi,",
  "tika-vin01t10:587_15": "jānanto me kathessatī’’ti pañjare nisinnoyeva –",
  "tika-vin01t10:588_0": "‘‘Ñātako no nisinnoti, bahu āgacchate jano;",
  "tika-vin01t10:589_0": "Paṭicca kammaṁ phusati, tasmiṁ me saṅkate mano’’ti. (jā. 1.4.75) –",
  "tika-vin01t10:590_0": "Tāpasaṁ pucchi. Tassattho (jā. aṭṭha. 3.75) – bhante, sacāhaṁ saddaṁ na kareyyaṁ,",
  "tika-vin01t10:590_1": "ayaṁ tittirajano na āgaccheyya,",
  "tika-vin01t10:590_2": "mayi pana saddaṁ karonte ‘‘ñātako no nisinno’’ti ayaṁ bahujano āgacchati,",
  "tika-vin01t10:590_3": "taṁ āgatāgataṁ luddo gahetvā jīvitakkhayaṁ pāpento maṁ paṭicca maṁ nissāya etaṁ pāṇātipātakammaṁ phusati paṭilabhati vindati,",
  "tika-vin01t10:590_4": "tasmiṁ maṁ paṭicca kate pāpe ‘‘mama nu kho etaṁ pāpa’’nti evaṁ me mano saṅkati parisaṅkati kukkuccaṁ āpajjatīti.",
  "tika-vin01t10:591_0": "Na paṭicca kammaṁ phusatītiādikāya pana tāpasena vuttagāthāya ayamattho – yadi tava pāpakiriyāya mano na padussati, tanninno tappoṇo na hoti,",
  "tika-vin01t10:591_1": "evaṁ sante luddena taṁ paṭicca katampi pāpakammaṁ taṁ na phusati na allīyati.",
  "tika-vin01t10:591_2": "Pāpakiriyāya hi appossukkassa nirālayassa bhadrassa parisuddhassa sato tava pāṇātipātacetanāya abhāvā taṁ pāpaṁ na upalimpati, tava cittaṁ na allīyatīti.",
  "tika-vin01t10:592_0": "Samayaṁ uggaṇhāpesīti attano sammāsambuddhassa laddhiṁ uggaṇhāpesi.",
  "tika-vin01t10:592_1": "Sāṇipākāraṁ parikkhipāpetvāti ettha sāṇipākāranti karaṇatthe upayogavacanaṁ,",
  "tika-vin01t10:592_2": "attānañca therañca yathā te bhikkhū na passanti,",
  "tika-vin01t10:592_3": "evaṁ sāṇipākārena samantato parikkhipāpetvāti attho,",
  "tika-vin01t10:592_4": "sāṇipākāraṁ vā samantato parikkhipāpetvāti evamettha attho gahetabbo.",
  "tika-vin01t10:592_5": "Sāṇipākārantareti sāṇipākārassa abbhantare. Ekaladdhiketi samānaladdhike. Kiṁ vadati sīlenāti kiṁvādī.",
  "tika-vin01t10:592_6": "Atha vā ko katamo vādo kiṁvādo, so etassa atthīti kiṁvādī.",
  "tika-vin01t10:592_7": "Sassataṁ attānañca lokañca vadanti paññapenti sīlenāti sassatavādino.",
  "tika-vin01t10:592_8": "Atha vā vadanti etenāti vādo, diṭṭhiyā etaṁ adhivacanaṁ. Sassato vādo sassatavādo,",
  "tika-vin01t10:592_9": "so etesaṁ atthīti sassatavādino, sassatadiṭṭhinoti attho.",
  "tika-vin01t10:592_10": "Atha sassato vādo etesamatthīti kasmā vuttaṁ,",
  "tika-vin01t10:592_11": "tesañhi attā loko ca sassatoti adhippeto, na vādoti? Saccametaṁ.",
  "tika-vin01t10:592_12": "Sassatasahacaritatāya pana vādopi sassatoti vutto yathā ‘‘kuntā pacarantī’’ti.",
  "tika-vin01t10:592_13": "Sassatoti vādo etesanti vā itisaddalopo daṭṭhabbo.",
  "tika-vin01t10:592_14": "Ye rūpādīsu aññataraṁ attāti ca lokoti ca gahetvā taṁ sassataṁ amataṁ niccaṁ dhuvaṁ paññapenti, te sassatavādinoti veditabbā.",
  "tika-vin01t10:592_15": "Vuttañhetaṁ niddese paṭisambhidāyañca –",
  "tika-vin01t10:593_0": "‘‘Rūpaṁ attā ceva loko ca sassato cāti attānañca lokañca paññapenti.",
  "tika-vin01t10:593_1": "Vedanaṁ… saññaṁ… saṅkhāre… viññāṇaṁ attā ceva loko ca sassato cāti attānañca lokañca paññapentī’’ti.",
  "tika-vin01t10:594_0": "Ayañca attho ‘‘rūpaṁ attato samanupassati,",
  "tika-vin01t10:594_1": "vedanaṁ… saññaṁ… saṅkhāre… viññāṇaṁ attato samanupassatī’’ti imissā pañcavidhāya sakkāyadiṭṭhiyā vasena vutto.",
  "tika-vin01t10:594_2": "‘‘Rūpavantaṁ attāna’’ntiādikāya pana pañcadasavidhāya sakkāyadiṭṭhiyā vasena cattāro cattāro khandhe ‘‘attā’’ti gahetvā tadañño lokoti paññapentīti ayañca attho labbhati.",
  "tika-vin01t10:594_3": "Tathā ekaṁ khandhaṁ ‘‘attā’’ti gahetvā añño attano upabhogabhūto lokoti,",
  "tika-vin01t10:594_4": "sasantatipatite vā khandhe ‘‘attā’’ti gahetvā tadañño lokoti paññapentīti evamettha attho veditabbo.",
  "tika-vin01t10:594_5": "Sattesu saṅkhāresu vā ekaccaṁ sassataṁ etassāti ekaccasassato, ekaccasassatavādo.",
  "tika-vin01t10:594_6": "So etesamatthīti ekaccasassatikā, ekaccasassatavādino.",
  "tika-vin01t10:594_7": "Te duvidhā honti sattekaccasassatikā saṅkhārekaccasassatikāti . Tattha ‘‘issaro nicco,",
  "tika-vin01t10:594_8": "aññe sattā aniccā’’ti evaṁ pavattavādā sattekaccasassatikā seyyathāpi issaravādā. ‘‘Nicco brahmā,",
  "tika-vin01t10:594_9": "aññe sattā aniccā’’ti evaṁ pavattavādāpi sattekaccasassatikāti veditabbā. ‘‘Paramāṇavo niccā,",
  "tika-vin01t10:594_10": "dviaṇukādayo aniccā’’ti evaṁ pavattavādā saṅkhārekaccasassatikā seyyathāpi kaṇādavādādayo. ‘‘Cakkhādayo aniccā,",
  "tika-vin01t10:594_11": "viññāṇaṁ nicca’’nti evaṁvādinopi saṅkhārekaccasassatikāti veditabbā.",
  "tika-vin01t10:595_0": "Nanu ‘‘ekacce dhammā sassatā,",
  "tika-vin01t10:595_1": "ekacce asassatā’’ti etasmiṁ vāde cakkhādīnaṁ asassatabhāvasanniṭṭhānaṁ yathāsabhāvāvabodho eva,",
  "tika-vin01t10:595_2": "tayidaṁ kathaṁ micchādassananti?",
  "tika-vin01t10:595_3": "Ko vā evamāha – ‘‘cakkhādīnaṁ asassatabhāvasanniṭṭhānaṁ micchādassana’’nti,",
  "tika-vin01t10:595_4": "asassatesuyeva pana kesañci dhammānaṁ sassatabhāvābhiniveso idha micchādassanaṁ.",
  "tika-vin01t10:595_5": "Tena pana ekavāre pavattamānena cakkhādīnaṁ asassatabhāvāvabodho vidūsito saṁsaṭṭhabhāvato,",
  "tika-vin01t10:595_6": "visasaṁsaṭṭho viya sabbo sappimaṇḍo sakiccakaraṇāsamatthatāya sammādassanapakkhe ṭhapetabbataṁ nārahatīti.",
  "tika-vin01t10:595_7": "Asassatabhāvena nicchitāpi vā cakkhuādayo samāropitajīvasabhāvā eva diṭṭhigatikehi gayhantīti tadavabodhassa micchādassanabhāvo na sakkā nivāretuṁ.",
  "tika-vin01t10:595_8": "Evañca katvā asaṅkhatāya ca saṅkhatāya ca dhātuyā vasena yathākkamaṁ ekacce dhammā sassatā,",
  "tika-vin01t10:595_9": "ekacce asassatāti evaṁ pavatto vibhajjavādopi ekaccasassatavādo āpajjatīti evaṁpakārā codanā anavakāsā hoti aviparītadhammasabhāvasampaṭipattibhāvato.",
  "tika-vin01t10:595_10": "Kāmañcettha purimasassatavādepi asassatānaṁ dhammānaṁ sassatāti gahaṇaṁ visesato micchādassanaṁ,",
  "tika-vin01t10:595_11": "sassatānaṁ pana sassatāti gāho na micchādassanaṁ yathāsabhāvaggahaṇabhāvato.",
  "tika-vin01t10:595_12": "Asassatesuyeva pana kecideva dhammā sassatāti gahetabbadhammesu vibhāgappavattiyā imassa vādassa vādantaratā vuttā.",
  "tika-vin01t10:595_13": "Na cettha samudāyantogadhattā ekadesassa sappadesasassataggāho nippadesasassataggāhe samodhānaṁ gacchatīti sakkā vattuṁ vāditabbisayavisesavasena vādadvayassa pavattattā.",
  "tika-vin01t10:595_14": "Aññe eva hi diṭṭhigatikā ‘‘sabbe dhammā sassatā’’ti abhiniviṭṭhā,",
  "tika-vin01t10:595_15": "aññe ekaccasassatāti saṅkhārānaṁ anavasesapariyādānaṁ ekadesapariggaho ca vādadvayassa paribyattoyevāti.",
  "tika-vin01t10:596_0": "Antānantikāti ettha amati gacchati ettha sabhāvo osānanti anto, mariyādā. Tappaṭisedhena ananto. Kassa panāyaṁ antānantoti?",
  "tika-vin01t10:596_1": "Lokīyati saṁsāranissaraṇatthikehi diṭṭhigatikehi,",
  "tika-vin01t10:596_2": "lokīyati vā ettha tehi puññāpuññaṁ tabbipāko cāti lokoti saṅkhyaṁ gatassa paṭibhāganimittādisabhāvassa attano.",
  "tika-vin01t10:596_3": "Anto ca ananto ca antānanto ca nevantanānanto cāti antānanto sāmaññaniddesena,",
  "tika-vin01t10:596_4": "ekasesena vā ‘‘nāmarūpapaccayā saḷāyatana’’ntiādīsu viya.",
  "tika-vin01t10:596_5": "Antānantasahacarito vādo antānanto yathā ‘‘kuntā pacarantī’’ti.",
  "tika-vin01t10:596_6": "Antānantasannissayo vā yathā ‘‘mañcā ukkuṭṭhiṁ karontī’’ti.",
  "tika-vin01t10:596_7": "So etesamatthīti antānantikā, antānantavādino. ‘‘Antavā ayaṁ loko, ananto ayaṁ loko,",
  "tika-vin01t10:596_8": "antavā ca ayaṁ loko ananto ca,",
  "tika-vin01t10:596_9": "nevāyaṁ loko antavā na panānanto’’ti evaṁ antaṁ vā anantaṁ vā antānantaṁ vā nevantanānantaṁ vā ārabbha pavattavādāti attho.",
  "tika-vin01t10:596_10": "Catubbidhā hi antānantavādino antavādī anantavādī antānantavādī nevantanānantavādīti.",
  "tika-vin01t10:596_11": "Tathā hi koci paṭibhāganimittaṁ cakkavāḷapariyantaṁ avaḍḍhetvā taṁ ‘‘loko’’ti gahetvā antasaññī lokasmiṁ hoti.",
  "tika-vin01t10:596_12": "Cakkavāḷapariyantaṁ katvā vaḍḍhitakasiṇe pana anantasaññī hoti.",
  "tika-vin01t10:596_13": "Uddhamadho avaḍḍhetvā pana tiriyaṁ vaḍḍhetvā uddhamadho antasaññī tiriyaṁ anantasaññī hoti.",
  "tika-vin01t10:596_14": "Koci pana yasmā lokasaññito attā adhigatavisesehi mahesīhi kadāci ananto sakkhidiṭṭho anusuyyati, tasmā nevantavā.",
  "tika-vin01t10:596_15": "Yasmā pana tehiyeva kadāci antavā sakkhidiṭṭho anusuyyati,",
  "tika-vin01t10:596_16": "tasmā na pana anantoti evaṁ nevantanānantasaññī lokasmiṁ hoti.",
  "tika-vin01t10:596_17": "Keci pana yadi panāyaṁ attā antavāsiyā,",
  "tika-vin01t10:596_18": "dūradese upapajjamānānussaraṇādikiccanipphatti na siyā.",
  "tika-vin01t10:596_19": "Atha ananto idha ṭhitassa devalokanirayādīsu sukhadukkhānubhavanampi siyā.",
  "tika-vin01t10:596_20": "Sace pana antavā ca ananto ca,",
  "tika-vin01t10:596_21": "tadubhayapaṭisedhadosasamāyogo,",
  "tika-vin01t10:596_22": "tasmā antavā anantoti ca abyākaraṇīyo attāti evaṁ takkanavasena nevantanānantasaññī hotīti vaṇṇayanti.",
  "tika-vin01t10:597_0": "Ettha ca yuttaṁ tāva purimānaṁ tiṇṇaṁ vādīnaṁ antañca anantañca antānantañca ārabbha pavattavādattā antānantikattaṁ,",
  "tika-vin01t10:597_1": "pacchimassa pana tadubhayapaṭisedhanavasena pavattavādattā kathaṁ antānantikattanti?",
  "tika-vin01t10:597_2": "Tadubhayapaṭisedhanavasena pavattavādattā eva.",
  "tika-vin01t10:597_3": "Yasmā antānantapaasedhavādopi antānantavisayo eva taṁ ārabbha pavattattā.",
  "tika-vin01t10:597_4": "Etadatthameva hi ārabbha ‘‘pavattavādā’’ti heṭṭhā vuttaṁ,",
  "tika-vin01t10:597_5": "evaṁ santepi yuttaṁ tāva pacchimavādadvayassa antānantikattaṁ,",
  "tika-vin01t10:597_6": "antānantānaṁ vasena ubhayavisayattā etesaṁ vādassa,",
  "tika-vin01t10:597_7": "purimavādadvayassa pana kathaṁ visuṁ antānantikattanti? Upacāravuttiyā.",
  "tika-vin01t10:597_8": "Samuditesu hi antānantavādesu pavattamāno antānantikasaddo tattha niruḷhatāya paccekampi antānantavādīsu pavattati yathā arūpajjhānesu paccekaṁ aṭṭhavimokkhapariyāyo, yathā ca loke sattisayoti.",
  "tika-vin01t10:598_0": "Amarāvikkhepikāti ettha na marati na upacchijjatīti amarā. Kā sā? ‘‘Evantipi me no, tathātipi me no, aññathātipi me no, notipi me no, no notipi me no’’ti (dī. ni.",
  "tika-vin01t10:598_1": "1.62) evaṁ pavattavādavasena pariyantarahitā diṭṭhigatikassa diṭṭhi ceva vācā ca.",
  "tika-vin01t10:598_2": "‘‘Evantipi me no’’tiādinā vividho nānappakāro khepo paravādīnaṁ khipanaṁ vikkhepo,",
  "tika-vin01t10:598_3": "amarāya diṭṭhiyā vācāya vā vikkhepo amarāvikkhepo,",
  "tika-vin01t10:598_4": "so etesamatthīti amarāvikkhepikā.",
  "tika-vin01t10:598_5": "Atha vā amarāya diṭṭhiyā vācāya vikkhipantīti amarāvikkhepino,",
  "tika-vin01t10:598_6": "amarāvikkhepino eva amarāvikkhepikā.",
  "tika-vin01t10:598_7": "Atha vā amarā nāma macchajāti,",
  "tika-vin01t10:598_8": "sā ummujjananimujjanādivasena udake sandhāvamānā gahetuṁ na sakkā,",
  "tika-vin01t10:598_9": "evameva ayampi vādo ekasmiṁ sabhāve anavaṭṭhānato ito cito ca sandhāvati,",
  "tika-vin01t10:598_10": "gāhaṁ na upagacchatīti amarāya vikkhepo viyāti amarāvikkhepoti vuccati.",
  "tika-vin01t10:598_11": "Ayañhi amarāvikkhepiko ‘‘idaṁ kusala’’nti vā ‘‘akusala’’nti vā puṭṭho na kiñci byākaroti.",
  "tika-vin01t10:598_12": "‘‘Idaṁ kusala’’nti vā puṭṭho ‘‘evantipi me no’’ti vadati.",
  "tika-vin01t10:598_13": "Tato ‘‘kiṁ akusala’’nti vutte ‘‘tathātipi me no’’ti vadati.",
  "tika-vin01t10:598_14": "‘‘Kiṁ ubhayato aññathā’’tipi vutte ‘‘aññathātipi me no’’ti vadati. Tato ‘‘tividhenapi na hoti,",
  "tika-vin01t10:598_15": "kiṁ te laddhī’’ti vutte ‘‘notipi me no’’ti vadati.",
  "tika-vin01t10:598_16": "Tato ‘‘kiṁ no no te laddhī’’ti vutte ‘‘no notipi me no’’ti vadati. Evaṁ vikkhepameva āpajjati,",
  "tika-vin01t10:598_17": "ekamekasmimpi pakkhe na tiṭṭhati.",
  "tika-vin01t10:598_18": "Tato ‘‘atthi paro loko’’tiādinā puṭṭhopi evameva vikkhipati, na ekasmiṁ pakkhe tiṭṭhati.",
  "tika-vin01t10:598_19": "So vuttappakāro amarāvikkhepo etesamatthīti amarāvikkhepikā.",
  "tika-vin01t10:599_0": "Nanu cāyaṁ sabbopi amarāvikkhepiko kusalādayo dhamme paralokatthikādīni ca yathābhūtaṁ anavabujjhamāno tattha tattha pañhaṁ puṭṭho pucchāya vikkhepanamattaṁ āpajjati,",
  "tika-vin01t10:599_1": "tassa kathaṁ diṭṭhigatikabhāvo.",
  "tika-vin01t10:599_2": "Na hi avattukāmassa viya pucchitaṁ ajānantassa vikkhepakaraṇamattena diṭṭhigatikatā yuttāti?",
  "tika-vin01t10:599_3": "Vuccate – na heva kho pucchāya vikkhepakaraṇamattena tassa diṭṭhigatikatā,",
  "tika-vin01t10:599_4": "atha kho micchābhinivesavasena sassatābhinivesato.",
  "tika-vin01t10:599_5": "Micchābhiniviṭṭhoyeva hi puggalo mandabuddhitāya kusalādidhamme paralokatthikādīni ca yāthāvato asampaṭipajjamāno attanā aviññātassa atthassa paraṁ viññāpetuṁ asakkuṇeyyatāya musāvādādibhayena ca vikkhepaṁ āpajjatīti.",
  "tika-vin01t10:599_6": "Tathā ca vuttaṁ ‘‘satteva ucchedadiṭṭhiyo, sesā sassatadiṭṭhiyo’’ti.",
  "tika-vin01t10:599_7": "Atha vā puññapāpānaṁ tabbipākānañca anavabodhena asaddahanena ca tabbisayāya pucchāya vikkhepakaraṇaṁyeva sundaranti khantiṁ ruciṁ uppādetvā abhinivisantassa uppannā visuṁyeva cesā ekā diṭṭhi sattabhaṅgadiṭṭhi viyāti daṭṭhabbaṁ.",
  "tika-vin01t10:599_8": "Tatoyeva ca vuttaṁ ‘‘pariyantarahitā diṭṭhigatikassa diṭṭhi ceva vācā cā’’ti.",
  "tika-vin01t10:600_0": "Adhiccasamuppannikāti ettha adhicca yadicchakaṁ yaṁ kiñci kāraṇaṁ vinā samuppanno attā ca loko cāti dassanaṁ adhiccasamuppannaṁ.",
  "tika-vin01t10:600_1": "Attalokasaññitānañhi khandhānaṁ adhiccuppattiākārārammaṇaṁ dassanaṁ tadākārasannissayavasena pavattito tadākārasahacaritatāya ca adhiccasamuppannanti vuccati yathā ‘‘mañcā ghosanti, kuntā pacarantī’’ti ca.",
  "tika-vin01t10:600_2": "Taṁ etesamatthīti adhiccasamuppannikā.",
  "tika-vin01t10:601_0": "Saññīvādāti saññī vādo etesamatthīti saññīvādā ‘‘buddhaṁ assa atthīti buddho’’ti yathā.",
  "tika-vin01t10:601_1": "Atha vā saññīti pavatto vādo saññīsahacaraṇanayena.",
  "tika-vin01t10:601_2": "Saññī vādo yesaṁ te saññīvādā.",
  "tika-vin01t10:601_3": "‘‘Rūpī attā hoti arogo paraṁ maraṇā, saññīti naṁ paññapenti, arūpī attā hoti, rūpī ca arūpī ca attā hoti,",
  "tika-vin01t10:601_4": "neva rūpī nārūpī ca attā hoti. Antavā attā hoti, anantavā attā hoti,",
  "tika-vin01t10:601_5": "antavā ca anantavā ca attā hoti,",
  "tika-vin01t10:601_6": "nevantavā nānantavā attā hoti. Ekattasaññī attā hoti, nānattasaññī attā hoti. Parittasaññī attā hoti, appamāṇasaññī attā hoti. Ekantasukhī attā hoti, ekantadukkhī attā hoti. Sukhadukkhī attā hoti,",
  "tika-vin01t10:601_7": "adukkhamasukhī attā hoti arogo paraṁ maraṇā,",
  "tika-vin01t10:601_8": "saññīti naṁ paññapentī’’ti (dī. ni.",
  "tika-vin01t10:601_9": "1.76) evaṁ soḷasavidhena vibhattavādānametaṁ adhivacanaṁ.",
  "tika-vin01t10:602_0": "Asaññīvādā nevasaññīnāsaññīvādā ca saññīvāde vuttanayeneva veditabbā.",
  "tika-vin01t10:602_1": "Kevalañhi ‘‘saññī attā’’ti gaṇhantānaṁ vasena saññīvādā vuttā,",
  "tika-vin01t10:602_2": "‘‘asaññī’’ti ca ‘‘nevasaññīnāsaññī’’ti ca gaṇhantānaṁ vasena asaññīvādā ca nevasaññīnāsaññīvādā ca vuttāti veditabbā.",
  "tika-vin01t10:602_3": "Tattha asaññīvādā ‘‘rūpī attā hoti arogo paraṁ maraṇā, asaññīti naṁ paññapenti, arūpī attā hoti, rūpī ca arūpī ca attā hoti, neva rūpī nārūpī attā hoti. Antavā attā hoti, anantavā attā hoti,",
  "tika-vin01t10:602_4": "antavā ca anantavā ca attā hoti,",
  "tika-vin01t10:602_5": "nevantavā nānantavā attā hoti arogo paraṁ maraṇā,",
  "tika-vin01t10:602_6": "asaññīti naṁ paññapentī’’ti evaṁ aṭṭhavidhena vibhattā.",
  "tika-vin01t10:602_7": "Nevasaññīnāsaññīvādāpi evameva ‘‘rūpī attā hoti arogo paraṁ maraṇā,",
  "tika-vin01t10:602_8": "nevasaññīnāsaññīti naṁ paññapentī’’tiādinā (dī. ni.",
  "tika-vin01t10:602_9": "1.82) aṭṭhavidhena vibhattāti veditabbā.",
  "tika-vin01t10:603_0": "Ucchedavādāti ‘‘ayaṁ attā rūpī cātumahābhūtiko mātāpettikasambhavo kāyassa bhedā ucchijjati vinassati, na hoti paraṁ maraṇā’’ti (dī. ni.",
  "tika-vin01t10:603_1": "1.85) evamādinā nayena pavattaṁ ucchedadassanaṁ ucchedo sahacaraṇanayena.",
  "tika-vin01t10:603_2": "Ucchedo vādo yesaṁ te ucchedavādā,",
  "tika-vin01t10:603_3": "ucchedavādo vā etesamatthīti ucchedavādā,",
  "tika-vin01t10:603_4": "ucchedaṁ vadantīti vā ucchedavādā.",
  "tika-vin01t10:604_0": "Diṭṭhadhammanibbānavādāti ettha diṭṭhadhammo nāma dassanabhūtena ñāṇena upaladdhadhammo, paccakkhadhammoti attho.",
  "tika-vin01t10:604_1": "Tattha tattha paṭiladdhattabhāvassetaṁ adhivacanaṁ.",
  "tika-vin01t10:604_2": "Diṭṭhadhamme nibbānaṁ diṭṭhadhammanibbānaṁ,",
  "tika-vin01t10:604_3": "imasmiṁyeva attabhāve dukkhavūpasamanti attho.",
  "tika-vin01t10:604_4": "Taṁ vadantīti diṭṭhadhammanibbānavādā.",
  "tika-vin01t10:604_5": "Te pana ‘‘yato kho bho ayaṁ attā pañcahi kāmaguṇehi samappito samaṅgībhūto paricāreti,",
  "tika-vin01t10:604_6": "ettāvatā kho bho ayaṁ attā paramadiṭṭhadhammanibbānappatto hotī’’ti (dī. ni.",
  "tika-vin01t10:604_7": "1.94) evamādinā nayena diṭṭheva dhamme nibbānaṁ paññapenti.",
  "tika-vin01t10:604_8": "Te hi mandhātukāmaguṇasadise mānusake kāmaguṇe,",
  "tika-vin01t10:604_9": "paranimmitavasavattidevarājassa kāmaguṇasadise dibbe ca kāmaguṇe upagatānaṁ diṭṭheva dhamme nibbānappattiṁ vadanti.",
  "tika-vin01t10:605_0": "Vibhajjavādīti verañjakaṇḍe āgatanayeneva venayikādibhāvaṁ vibhajja vadatīti vibhajjavādī.",
  "tika-vin01t10:606_0": "Tattha hi bhagavatā ‘‘ahañhi, brāhmaṇa,",
  "tika-vin01t10:606_1": "vinayāya dhammaṁ desemi rāgassā’’tiādiṁ vatvā ‘‘no ca kho yaṁ tvaṁ sandhāya vadesī’’tiādinā verañjabrāhmaṇassa attano venayikādibhāvo vibhajja vuttoti.",
  "tika-vin01t10:606_2": "Apica somanassādīnaṁ cīvarādīnañca sevitabbāsevitabbabhāvaṁ vibhajja vadatīti vibhajjavādī,",
  "tika-vin01t10:606_3": "sassatucchedavāde vā vibhajja vadatīti vibhajjavādī,",
  "tika-vin01t10:606_4": "‘‘sassato attā ca loko cā’’tiādīnaṁ ṭhapanīyānaṁ pañhānaṁ ṭhapanato rāgādikhayasaṅkhātassa sassatassa rāgādikāyaduccaritādiucchedassa vacanato vibhajjavādī,",
  "tika-vin01t10:606_5": "sassatucchedabhūte ubho ante anupaggamma majjhimapaṭipadābhūtassa paṭiccasamuppādassa desanato vibhajjavādī, bhagavā.",
  "tika-vin01t10:606_6": "Parappavādaṁ maddantoti tasmiṁ tatiyasaṅgītikāle uppannaṁ vādaṁ,",
  "tika-vin01t10:606_7": "tato paṭṭhāya yāva saddhammantaradhānā āyatiṁ uppajjanakavādañca sandhāya vuttaṁ.",
  "tika-vin01t10:606_8": "Tasmiñhi samāgame ayaṁ thero yāni ca tadā uppannāni vatthūni,",
  "tika-vin01t10:606_9": "yāni ca āyatiṁ uppajjissanti,",
  "tika-vin01t10:606_10": "sabbesampi tesaṁ paṭibāhanatthaṁ satthārā dinnanayavaseneva tathāgatena ṭhapitamātikaṁ vibhajanto sakavāde pañca suttasatāni,",
  "tika-vin01t10:606_11": "paravāde pañcāti suttasahassaṁ āharitvā tadā uppannavādassa maddanato parappavādamaddanaṁ āyatiṁ uppajjanakavādānaṁ paṭisedhanalakkhaṇabhāvato āyatiṁ paṭisedhalakkhaṇaṁ kathāvatthuppakaraṇaṁ akāsi.",
  "tika-vin01t10:607_0": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin01t10:608_0": "Tatiyasaṅgītikathāvaṇṇanā samattā.",
  "tika-vin01t10:609_0": "Ācariyaparamparakathāvaṇṇanā",
  "tika-vin01t10:610_0": "‘‘Kenābhata’’nti imaṁ pañhaṁ visajjentena jambudīpe tāva ācariyaparamparā yāva tatiyasaṅgīti,",
  "tika-vin01t10:610_1": "tāva dassetvā idāni sīhaḷadīpe ācariyaparamparaṁ dassetuṁ ‘‘tatiyasaṅgahato pana uddha’’ntiādi āraddhaṁ.",
  "tika-vin01t10:610_2": "Imaṁ dīpanti imaṁ tambapaṇṇidīpaṁ. Kañci kālanti kismiñci kāle. Porāṇāti aṭṭhakathācariyā.",
  "tika-vin01t10:610_3": "Bhaddanāmoti bhaddasālatthero.",
  "tika-vin01t10:610_4": "Nāmassa ekadesenapi hi vohāro dissati ‘‘devadatto datto’’ti yathā. Āguṁ na karontīti nāgā.",
  "tika-vin01t10:610_5": "Vinayapiṭakaṁ vācayiṁsūti sambandho. Tambapaṇṇiyāti bhummavacanaṁ.",
  "tika-vin01t10:610_6": "Nikāye pañca vācesunti vinayābhidhammavajje dīghanikāyādike pañca nikāye ca vācesuṁ.",
  "tika-vin01t10:610_7": "Satta ceva pakaraṇeti dhammasaṅgaṇīvibhaṅgādike satta abhidhammappakaraṇe ca vācesunti attho.",
  "tika-vin01t10:610_8": "Asani viya siluccaye kilese medhati hiṁsatīti medhā,",
  "tika-vin01t10:610_9": "khippaṁ gahaṇadhāraṇaṭṭhena vā medhā, paññā, sā etassa atthīti medhāvī.",
  "tika-vin01t10:610_10": "Tipeṭakoti tīṇi piṭakāni etassa atthīti tipeṭako, tepiṭakoti vuttaṁ hoti,",
  "tika-vin01t10:610_11": "tipiṭakapariyattidharoti attho. Tārakānaṁ rājāti tārakarājā, candimā.",
  "tika-vin01t10:610_12": "Atirocathāti ativiya virocittha.",
  "tika-vin01t10:610_13": "Pupphanāmoti mahāpadumatthero.",
  "tika-vin01t10:610_14": "Saddhammavaṁsakovidoti saddhammatantiyā kovido. Pupphanāmoti sumanatthero.",
  "tika-vin01t10:610_15": "Jambudīpe patiṭṭhitoti sumanatthero kira ekasmiṁ samaye sīhaḷadīpamhi sāsane osakkamāne jambudīpaṁ gantvā uggaṇhitvā sāsanaṁ anurakkhanto tattheva patiṭṭhāsi.",
  "tika-vin01t10:610_16": "Maggakovidāti saggamaggamokkhamaggesu kovidā.",
  "tika-vin01t10:611_0": "Bhāraṁkatvāti tesaṁ tesaṁ bhikkhūnaṁ sāsanaṁ bhāraṁ katvā, paṭibaddhaṁ katvāti attho.",
  "tika-vin01t10:611_1": "‘‘Te te bhikkhū tattha tattha pesesī’’ti saṅkhepato vuttamevatthaṁ vitthāretvā dassento āha ‘‘majjhantikattheraṁ kasmīragandhāraraṭṭhaṁ pesesī’’tiādi.",
  "tika-vin01t10:611_2": "Mahiṁsakamaṇḍalanti andhakaraṭṭhaṁ vadanti. Vanavāsinti vanavāsiraṭṭhaṁ.",
  "tika-vin01t10:611_3": "Attā pañcamo etesanti attapañcamā,",
  "tika-vin01t10:611_4": "taṁ taṁ disābhāgaṁ pañca pañceva bhikkhū agamaṁsūti vuttaṁ hoti.",
  "tika-vin01t10:612_0": "Idāni tattha tattha gatānaṁ therānaṁ kiccānubhāvaṁ dassetukāmo majjhantikattherassa gataṭṭhāne kiccaṁ tāva dassento ‘‘tena kho pana samayena kasmīragandhāraraṭṭhe’’tiādimāha.",
  "tika-vin01t10:612_1": "Karakavassanti himapātanakavassaṁ.",
  "tika-vin01t10:612_2": "Harāpetvāti udakoghena harāpetvā.",
  "tika-vin01t10:612_3": "Aravāḷadahapiṭṭhiyanti aravāḷadahassa udakapiṭṭhiyaṁ.",
  "tika-vin01t10:612_4": "Chinnabhinnapaṭadharoti satthakena chinnaṁ raṅgena bhinnaṁ vaṇṇavikāramāpannaṁ paṭaṁ dhāretīti chinnabhinnapaṭadharo.",
  "tika-vin01t10:612_5": "Atha vā satthakena chinnānaṁ gihivatthavisabhāgānaṁ kāsāvānaṁ dhāraṇato chinnabhinnapaṭadharo. Bhaṇḍūti muṇḍako.",
  "tika-vin01t10:612_6": "Kāsāvavasanoti kāsāvavatthanivattho.",
  "tika-vin01t10:612_7": "Makkhaṁ asahamānoti theraṁ paṭicca attano santāne uppannaṁ paresaṁ guṇamakkhanalakkhaṇaṁ makkhaṁ asahamāno sandhāretuṁ adhisahituṁ vūpasametuṁ asakkonto.",
  "tika-vin01t10:612_8": "Bhiṁsanakānīti bheravārammaṇāni.",
  "tika-vin01t10:612_9": "Tāni dassetuṁ ‘‘tato tato bhusā vātā vāyantī’’tiādimāha.",
  "tika-vin01t10:612_10": "Bhusā vātāti rukkhabhedanapabbatakūṭanipātanasamatthā balavavātā.",
  "tika-vin01t10:612_11": "Asaniyo phalantīti asaniyo bhijjanti, patantīti vuttaṁ hoti.",
  "tika-vin01t10:612_12": "Paharaṇavuṭṭhiyoti anekappakārā āvudhavuṭṭhiyo.",
  "tika-vin01t10:612_13": "Niddhamathāti gahetvā apanetha.",
  "tika-vin01t10:612_14": "Bhiṁsanakanti nāgarājassa kāyikavācasikapayogajanitabhayanimittaṁ vippakāraṁ.",
  "tika-vin01t10:613_0": "Me bhayabheravaṁ janetuṁ paṭibalo na assa na bhaveyyāti sambandho.",
  "tika-vin01t10:613_1": "Tattha bhayabheravaṁ nāma khuddānukhuddakaṁ bhayaṁ.",
  "tika-vin01t10:613_2": "Atha vā bhayanti cittutrāsabhayaṁ,",
  "tika-vin01t10:613_3": "paṭighabhayassetaṁ adhivacanaṁ.",
  "tika-vin01t10:613_4": "Bheravanti bhayajanakamārammaṇaṁ.",
  "tika-vin01t10:613_5": "Sacepi tvaṁ mahiṁ sabbanti sacepi tvaṁ mahānāga sabbaṁ mahiṁ samuddena saha sasamuddaṁ pabbatena saha sapabbataṁ ukkhipitvā mamūpari mayhaṁ sīsopari khipeyyāsīti attho.",
  "tika-vin01t10:613_6": "Me bhayabheravaṁ janetuṁ neva sakkuṇeyyāsīti sambandho. Aññadatthūti ekaṁsena.",
  "tika-vin01t10:613_7": "Tavevassa vighāto uragādhipāti uragānaṁ nāgānaṁ adhipati rāja tava eva vighāto dukkhaṁ vihiṁsā assa bhaveyyāti attho.",
  "tika-vin01t10:614_0": "Dhammiyā kathāya sandassetvātiādīsu taṅkhaṇānurūpāya dhammadesanāya diṭṭhadhammasamparāyikaṁ atthaṁ sandassetvā kusale dhamme samādapetvā gaṇhāpetvā tattha ca naṁ samuttejetvā saussāhaṁ katvā tāya ca saussāhatāya aññehi ca vijjamānaguṇehi sampahaṁsetvā tosetvāti attho.",
  "tika-vin01t10:614_1": "Therena kataṁ nāgānusāsanaṁ dassento ‘‘athāyasmā’’tiādimāha.",
  "tika-vin01t10:614_2": "Tattha ito uddhaṁ yathā pureti yathā tumhe ito pure saddhammasavanuppattivirahitakāle parassa kodhaṁ uppādayittha,",
  "tika-vin01t10:614_3": "idāni ito paṭṭhāya uddhaṁ anāgate kodhañca mā janayittha,",
  "tika-vin01t10:614_4": "vijātamātuyāpi putte sinehacchedanaṁ sabbavināsamūlakaṁ sassaghātakañca mā karitthāti attho.",
  "tika-vin01t10:614_5": "Sukhakāmā hi pāṇinoti ettha hi-saddo kāraṇopadese, yasmā sabbe sattā sukhakāmā,",
  "tika-vin01t10:614_6": "tasmā hitasukhaupacchedakaraṁ sassaghātañca mā karothāti vuttaṁ hoti.",
  "tika-vin01t10:615_0": "Yathānusiṭṭhanti yaṁ yaṁ anusiṭṭhaṁ yathānusiṭṭhaṁ,",
  "tika-vin01t10:615_1": "anusiṭṭhaṁ anatikkamma vā yathānusiṭṭhaṁ,",
  "tika-vin01t10:615_2": "therena dinnovādaṁ anatikkammāti vuttaṁ hoti.",
  "tika-vin01t10:615_3": "Dhammābhisamayo ahosīti paṭhamamaggaphalādhigamo ahosīti vadanti.",
  "tika-vin01t10:615_4": "Kulasatasahassanti iminā purisānaṁ satasahassaṁ dasseti.",
  "tika-vin01t10:615_5": "Kasmīragandhārāti kasmīragandhāraraṭṭhavāsino.",
  "tika-vin01t10:615_6": "Kāsāvapajjotāti bhikkhūnaṁ nivatthapārutakāsāvavatthehi obhāsitā.",
  "tika-vin01t10:615_7": "Isivātapaṭivātāti bhikkhūnaṁ nivāsanapārupanavātena ceva hatthapādānaṁ samiñjanapasāraṇādivātena ca samantato bījiyamānā ahesuṁ. Duṭṭhanti kupitaṁ. Bandhanāti saṁsārabandhanato.",
  "tika-vin01t10:616_0": "Dhammacakkhunti heṭṭhāmaggattaye ñāṇaṁ.",
  "tika-vin01t10:616_1": "Keci panettha ‘‘paṭhamamaggañāṇameva te paṭilabhiṁsū’’ti vadanti. Codetvā devadūtehīti (ma. ni. aṭṭha.",
  "tika-vin01t10:616_2": "3.263 ādayo) devadūtasuttantadesanāvasena (ma. ni.",
  "tika-vin01t10:616_3": "3.261 ādayo) daharakumāro jarājiṇṇasatto gilānasatto kammakāraṇā kammakāraṇikā vā matasattoti imehi pañcahi devadūtehi codetvā ovaditvā, saṁvegaṁ uppādetvāti attho.",
  "tika-vin01t10:616_4": "Daharakumārādayo hi tattha ‘‘devadūtā’’ti vuccanti.",
  "tika-vin01t10:616_5": "Tathā hi daharakumāro atthato evaṁ vadati nāma ‘‘passatha bho mayhampi tumhākaṁ viya hatthapādā atthi,",
  "tika-vin01t10:616_6": "sake panamhi muttakarīse palipanno,",
  "tika-vin01t10:616_7": "attano dhammatāya uṭṭhahitvā nahāyituṁ na sakkomi, ‘ahaṁ kiliṭṭho,",
  "tika-vin01t10:616_8": "nahāpetha ma’nti vattumpi na sakkomi,",
  "tika-vin01t10:616_9": "jātitomhi aparimuttatāya ediso jāto, na kho panāhameva, tumhepi jātito aparimuttāva. Yatheva hi mayhaṁ,",
  "tika-vin01t10:616_10": "evaṁ tumhākampi jāti āgamissati,",
  "tika-vin01t10:616_11": "iti tassā pure āgamanāva kalyāṇaṁ karothā’’ti. Tenesa devadūto nāma jāto.",
  "tika-vin01t10:617_0": "Jarājiṇṇasattopi atthato evaṁ vadati nāma ‘‘passatha bho ahampi tumhe viya taruṇo ahosiṁ ūrubalabāhubalajavasampanno,",
  "tika-vin01t10:617_1": "tassa me tā balajavasampattiyo antarahitā,",
  "tika-vin01t10:617_2": "hatthapādā hatthapādakiccañca na karonti,",
  "tika-vin01t10:617_3": "jarāyamhi aparimuttatāya ediso jāto, na kho panāhameva, tumhepi jarāya aparimuttāva. Yatheva hi mayhaṁ,",
  "tika-vin01t10:617_4": "evaṁ tumhākampi jarā āgamissati,",
  "tika-vin01t10:617_5": "iti tassā pure āgamanāva kalyāṇaṁ karothā’’ti. Tenesa devadūto nāma jāto.",
  "tika-vin01t10:618_0": "Gilānasattopi atthato evaṁ vadati nāma ‘‘passatha bho ahampi tumhe viya nirogo ahosiṁ,",
  "tika-vin01t10:618_1": "somhi etarahi byādhinā abhihato sake muttakarīse palipanno, uṭṭhātumpi na sakkomi,",
  "tika-vin01t10:618_2": "vijjamānāpi me hatthapādā hatthapādakiccaṁ na karonti,",
  "tika-vin01t10:618_3": "byādhitomhi aparimuttatāya ediso jāto, na kho panāhameva,",
  "tika-vin01t10:618_4": "tumhepi byādhito aparimuttāva. Yatheva hi mayhaṁ,",
  "tika-vin01t10:618_5": "evaṁ tumhākampi byādhi āgamissati,",
  "tika-vin01t10:618_6": "iti tassa pure āgamanāva kalyāṇaṁ karothā’’ti. Tenesa devadūto nāma jāto.",
  "tika-vin01t10:619_0": "Kammakāraṇā kammakāraṇikā vā catuttho devadūtoti veditabbā.",
  "tika-vin01t10:619_1": "Tattha kammakāraṇapakkhe dvattiṁsa tāva kammakāraṇā atthato evaṁ vadanti nāma ‘‘mayaṁ nibbattamānā na rukkhe vā pāsāṇe vā nibbattāma,",
  "tika-vin01t10:619_2": "tumhādisānaṁ sarīre nibbattāma,",
  "tika-vin01t10:619_3": "iti amhākaṁ pure nibbattitova kalyāṇaṁ karothā’’ti. Tenetā devadūtā nāma jātā.",
  "tika-vin01t10:619_4": "Kammakāraṇikāpi atthato evaṁ vadanti nāma ‘‘mayaṁ dvattiṁsa kammakāraṇā karontā na rukkhādīsu karoma,",
  "tika-vin01t10:619_5": "tumhādisesu sattesuyeva karoma,",
  "tika-vin01t10:619_6": "iti amhākaṁ tumhesu pure kammakāraṇākāraṇatova kalyāṇaṁ karothā’’ti. Tenetepi devadūtā nāma jātā.",
  "tika-vin01t10:620_0": "Matakasattopi atthato evaṁ vadati nāma ‘‘passatha bho maṁ āmakasusāne chaḍḍitaṁ uddhumātakādibhāvaṁ pattaṁ,",
  "tika-vin01t10:620_1": "maraṇatomhi aparimuttatāya ediso jāto, na kho panāhameva,",
  "tika-vin01t10:620_2": "tumhepi maraṇato aparimuttāva. Yatheva hi mayhaṁ,",
  "tika-vin01t10:620_3": "evaṁ tumhākampi maraṇaṁ āgamissati,",
  "tika-vin01t10:620_4": "iti tassa pure āgamanāva kalyāṇaṁ karothā’’ti. Tenesa devadūto nāma jāto.",
  "tika-vin01t10:620_5": "Tasmā daharakumārādayo ettha ‘‘devadūtā’’ti veditabbā.",
  "tika-vin01t10:621_0": "Anamataggiyanti anamataggasaṁyuttaṁ (saṁ. ni. 2.124).",
  "tika-vin01t10:621_1": "Dhammāmataṁ pāyesīti lokuttaradhammāmataṁ pānaṁ paṭilābhakaraṇavasena pāyesīti attho. Samadhikānīti sahādhikāni. Sahattho hettha saṁsaddo.",
  "tika-vin01t10:621_2": "Isīti sīlakkhandhādayo dhammakkhandhe esi gavesi pariyesīti isīti vuccati.",
  "tika-vin01t10:621_3": "Pañca raṭṭhānīti pañcavidhacīnaraṭṭhāni.",
  "tika-vin01t10:621_4": "Himavantaṁ gantvā dhammacakkappavattanaṁ pakāsento yakkhasenaṁ pasādayīti yojetabbaṁ.",
  "tika-vin01t10:622_0": "Tena ca samayenāti tasmiṁ samaye tesaṁ gamanato pubbabhāgakāle.",
  "tika-vin01t10:622_1": "Laddhaṁ bhavissatīti vessavaṇasantikā laddhaṁ bhavissati. Vegasāti vegena.",
  "tika-vin01t10:622_2": "Samantato ārakkhaṁ ṭhapesīti ‘‘ito paṭṭhāya mā pavisantū’’ti adhiṭṭhānavasena samantā ārakkhaṁ ṭhapesi.",
  "tika-vin01t10:622_3": "Aḍḍhuḍḍhāni sahassānīti aḍḍhena catutthāni aḍḍhuḍḍhāni,",
  "tika-vin01t10:622_4": "atirekapañcasatāni tīṇi sahassānīti vuttaṁ hoti.",
  "tika-vin01t10:622_5": "Diyaḍḍhasahassanti aḍḍhena dutiyaṁ diyaḍḍhaṁ,",
  "tika-vin01t10:622_6": "atirekapañcasataṁ ekaṁ sahassanti attho.",
  "tika-vin01t10:622_7": "Soṇuttarāti soṇo ca uttaro ca soṇuttarā. Niddhametvānāti palāpetvāna. Adesisunti adesayuṁ.",
  "tika-vin01t10:623_0": "Ajjhiṭṭhoti āṇatto.",
  "tika-vin01t10:623_1": "Puna dānīti ettha dānīti nipātamattaṁ,",
  "tika-vin01t10:623_2": "puna āgaccheyyāma vā na vāti attho.",
  "tika-vin01t10:623_3": "Rājagahanagaraparivattakenāti rājagahanagaraṁ parivajjetvā tato bahi taṁ padakkhiṇaṁ katvā gatamaggena gamanena vā.",
  "tika-vin01t10:623_4": "Idāni theramātuyā veṭisanagare nivāsakāraṇaṁ dassetuṁ tassa nagarassa tassā jātibhūmibhāvaṁ therassa ca aṭṭhuppattiṁ dassento ‘‘asoko kira kumārakāle’’tiādimāha.",
  "tika-vin01t10:624_0": "Ayaṁ panettha anupubbikathā – pubbe kira moriyavaṁse jātassa candaguttassa nāma rañño putto bindusāro nāma kumāro pitu accayena pāṭaliputtamhi nagare rājā ahosi.",
  "tika-vin01t10:624_1": "Tassa dve puttā saudariyā ahesuṁ,",
  "tika-vin01t10:624_2": "tesaṁ ekūnasatamattā vemātikabhātaro ahesuṁ.",
  "tika-vin01t10:624_3": "Rājā pana tesaṁ sabbajeṭṭhakassa asokakumārassa uparajjaṭṭhānañca avantiraṭṭhañca datvā athekadivasaṁ attano upaṭṭhānaṁ āgataṁ disvā ‘‘tāta, uparāja,",
  "tika-vin01t10:624_4": "tava raṭṭhaṁ gantvā tattha ujjenīnagare vasāhī’’ti āṇāpesi.",
  "tika-vin01t10:624_5": "So pitu vacanena taṁ ujjeniṁ gacchanto antarāmagge veṭisagirinagare veṭisanāmakassa seṭṭhissa ghare nivāsaṁ upagantvā tassa seṭṭhissa dhītaraṁ lakkhaṇasampannaṁ yobbanappattaṁ veṭisagiriṁ nāma kumāriṁ disvā tāya paṭibaddhacitto mātāpitūnaṁ kathāpetvā taṁ tehi dinnaṁ paṭilabhitvā tāya saddhiṁ saṁvāsaṁ kappesi.",
  "tika-vin01t10:624_6": "Sā tena saṁvāsena sañjātagabbhā hutvā tato ujjeniṁ nītā mahindakumāraṁ janayi.",
  "tika-vin01t10:624_7": "Tato vassadvaye atikkante saṅghamittañca dhītaraṁ upalabhitvā uparājena saddhiṁ tattha vasati.",
  "tika-vin01t10:624_8": "Uparājassa pana pitā bindusāro maraṇamañce nipanno puttaṁ asokakumāraṁ saritvā taṁ pakkosāpetuṁ ujjeniṁ manusse pesesi.",
  "tika-vin01t10:624_9": "Te tato ujjeniṁ gantvā asokassa taṁ pavattiṁ ārocesuṁ.",
  "tika-vin01t10:624_10": "Tesaṁ vacanena so pitu santikaṁ turitagamanenāgacchanto antarāmagge veṭisagirinagaramhi puttadāre ṭhapetvā pitu santakaṁ pāṭaliputtanagaraṁ gantvā gatasamanantarameva kālakatassa pituno sarīrakiccaṁ kārāpetvā tato ekūnasatamatte vemātikabhātaro ca ghātāpetvā vihatakaṇṭako hutvā tattha chattaṁ ussāpetvā abhisekaṁ gaṇhi.",
  "tika-vin01t10:624_11": "Tadāpi theramātā dārake rañño santikaṁ pesetvā sayaṁ tattheva veṭisagirinagare vasi.",
  "tika-vin01t10:624_12": "Tena vuttaṁ ‘‘sā tassa mātā tena samayena ñātighare vasī’’ti.",
  "tika-vin01t10:625_0": "Āropesīti paṭipādesi.",
  "tika-vin01t10:625_1": "Amhākaṁ idha kattabbakiccaṁ niṭṭhitanti mātu dassanassa katabhāvaṁ sandhāyāha.",
  "tika-vin01t10:625_2": "Anubhavatu tāva me pitarā pesitaṁ abhisekantiādīsu abhisekapesanādikathā vitthārena uttarato āvi bhavissati. Chaṇatthanti chaṇanimittaṁ, chaṇahetūti attho,",
  "tika-vin01t10:625_3": "sayaṁ chaṇakīḷaṁ akātukāmoti vuttaṁ hoti.",
  "tika-vin01t10:625_4": "Tadā kira devānaṁpiyatisso jeṭṭhamūlamāsapuṇṇamiyaṁ nakkhattaṁ ghosāpetvā ‘‘salilakīḷāchaṇaṁ karothā’’ti amacce āṇāpetvā sayaṁ migavaṁ kīḷitukāmo missakapabbataṁ agamāsi.",
  "tika-vin01t10:625_5": "Missakapabbatanti paṁsupāsāṇamissakattā evaṁladdhanāmaṁ pabbataṁ.",
  "tika-vin01t10:625_6": "Diṭṭhasaccoti anāgāmimaggena paṭividdhasacco,",
  "tika-vin01t10:625_7": "anāgāmiphalaṁ pattoti vuttaṁ hoti.",
  "tika-vin01t10:625_8": "So kira therena attano mātudeviyā desitaṁ dhammaṁ sutvā anāgāmiphalaṁ sacchākāsi,",
  "tika-vin01t10:625_9": "so ca therassa bhāgineyyoti veditabbo.",
  "tika-vin01t10:625_10": "Tathā hi therassa mātudeviyā bhaginī tassā dhītā, tassā ayaṁ putto. Vuttañhetaṁ mahāvaṁse –",
  "tika-vin01t10:626_0": "‘‘Deviyā bhaginī dhītu, putto bhaṇḍukanāmako;",
  "tika-vin01t10:627_0": "Therena deviyā dhammaṁ, sutvā desitameva tu;",
  "tika-vin01t10:628_0": "Anāgāmiphalaṁ patvā, vasi therassa santike’’ti.",
  "tika-vin01t10:629_0": "Sammāsambuddhena ca tumhe byākatāti bodhimūle eva buddhacakkhunā lokaṁ voloketvā tambapaṇṇidīpaṁ disvā anāgate tassa dīpassa sampattiṁ diṭṭhena sammāsambuddhena ‘‘anāgate mahindo nāma bhikkhu tambapaṇṇidīpaṁ pasādessatī’’ti tumhe byākatā.",
  "tika-vin01t10:629_1": "Tattha tambapaṇṇidīpanti dīpavāsino vuttā.",
  "tika-vin01t10:629_2": "Indriyaparopariyattañāṇaṁ āsayānusayañāṇañca ‘‘buddhacakkhū’’ti vuccati.",
  "tika-vin01t10:629_3": "Tena pana indriyaparoparādiṁ vinā aññaṁ na sakkā daṭṭhunti ‘‘volokento’’ti avatvā ‘‘voloketvā’’ti vuttaṁ.",
  "tika-vin01t10:629_4": "Etamatthanti ‘‘anāgate mahindo nāma bhikkhu tambapaṇṇidīpaṁ pasādessatī’’ti imamatthaṁ.",
  "tika-vin01t10:630_0": "Veṭisagirimhi rājagaheti deviyā katavihāre. Kālova gamanassa,",
  "tika-vin01t10:630_1": "gacchāma dīpamuttamanti yojetabbaṁ.",
  "tika-vin01t10:630_2": "Idañca tesaṁ parivitakkanidassanaṁ. Paḷināti ākāsaṁ pakkhandiṁsu. Ambareti ākāse.",
  "tika-vin01t10:630_3": "Evamākāsaṁ pakkhanditvā kiṁ te akaṁsūti cetiyapabbate nipatiṁsūti dassento āha ‘‘evamuppatitā therā, nipatiṁsu naguttame’’ti.",
  "tika-vin01t10:630_4": "Idāni tassa pabbatassa patiṭṭhitaṭṭhānaṁ therānañca tattha nipatitaṭṭhānaṁ dassetuṁ ‘‘purato puraseṭṭhassā’’tiādigāthamāha. Puratoti pācīnadisābhāge.",
  "tika-vin01t10:630_5": "Puraseṭṭhassāti anurādhapurasaṅkhātassa puravarassa.",
  "tika-vin01t10:630_6": "Meghasannibheti samantato nīlavaṇṇattā nīlamahāmeghasadise.",
  "tika-vin01t10:630_7": "Sīlakūṭamhīti evaṁnāmake pabbatakūṭe.",
  "tika-vin01t10:630_8": "Haṁsāva nagamuddhanīti pabbatamuddhani haṁsā viya.",
  "tika-vin01t10:631_0": "Tattha pana patiṭṭhahanto kadā patiṭṭhahīti āha ‘‘evaṁ iṭṭiyādīhi saddhi’’ntiādi.",
  "tika-vin01t10:631_1": "Parinibbānatoti parinibbānavassato taṁ avadhibhūtaṁ muñcitvā tato uddhaṁ dvinnaṁ vassasatānaṁ upari chattiṁsatime vasseti attho gahetabbo.",
  "tika-vin01t10:631_2": "Kathaṁ veditabboti āha ‘‘ajātasattussa hī’’tiādi.",
  "tika-vin01t10:631_3": "Tasmiṁyeva vasseti ettha yasmiṁ saṁvacchare yasmiñca divase bhagavā parinibbuto,",
  "tika-vin01t10:631_4": "tasmiṁ saṁvacchare tasmiṁyeva ca divase vijayakumāro imaṁ dīpamāgatoti vadanti. Vuttañhetaṁ –",
  "tika-vin01t10:632_0": "‘‘Laṅkāyaṁ vijayasanāmako kumāro,",
  "tika-vin01t10:633_0": "Otiṇṇo thiramati tambapaṇṇidīpe;",
  "tika-vin01t10:634_0": "Sālānaṁ yamakaguṇānamantarasmiṁ,",
  "tika-vin01t10:635_0": "Nibbātuṁ sayitadine tathāgatassā’’ti.",
  "tika-vin01t10:636_0": "Sīhakumārassa puttoti ettha kāliṅgarājadhītu kucchismiṁ sīhassa jāto kumāro sīhakumāroti veditabbo,",
  "tika-vin01t10:636_1": "pubbe amanussāvāsattā āha ‘‘manussāvāsaṁ akāsī’’ti.",
  "tika-vin01t10:636_2": "Cuddasame vasseti cuddasame vasse sampatte.",
  "tika-vin01t10:636_3": "Idha vijayo kālamakāsīti imasmiṁ tambapaṇṇidīpe vijayarājakumāro aṭṭhatiṁsa vassāni rajjaṁ kāretvā kālamakāsi.",
  "tika-vin01t10:636_4": "Tathā hi ajātasattu rājā dvattiṁsa vassāni rajjaṁ kāresi, udayabhaddo soḷasa vassāni,",
  "tika-vin01t10:636_5": "tasmā ajātasattussa aṭṭhamavassaṁ idha vijayassa paṭhamavassanti katvā tato uddhaṁ ajātasattussa catuvīsati vassāni udayabhaddassa cuddasa vassānīti vijayassa aṭṭhatiṁsa vassāni paripūriṁsu. Tathā ca vuttaṁ –",
  "tika-vin01t10:637_0": "‘‘Vijayo laṅkamāgamma, satthu nibbānavāsare;",
  "tika-vin01t10:638_0": "Aṭṭhatiṁsa samākāsi, rajjaṁ yakkhavimaddako’’ti.",
  "tika-vin01t10:639_0": "‘‘Udayabhaddassa pañcadasame vasse paṇḍuvāsudevo nāma imasmiṁ dīpe rajjaṁ pāpuṇī’’ti vuttattā udayabhaddassa cuddasamavassasaṅkhātaṁ ekaṁ vassaṁ imasmiṁ dīpe vijayassa paṇḍuvāsudevassa ca antare sīhaḷaṁ arājikaṁ hutvā ṭhitanti veditabbaṁ.",
  "tika-vin01t10:639_1": "Tasmiñhi vasse vijayarājassa amaccā upatissaṁ nāma amaccaṁ jeṭṭhakaṁ katvā tassa nāmena kate upatissagāme vasantā arājikaṁ rajjamanusāsiṁsu. Vuttañhetaṁ –",
  "tika-vin01t10:640_0": "‘‘Tasmiṁ mate amaccā te, pekkhantā khattiyāgamaṁ;",
  "tika-vin01t10:641_0": "Upatissagāme ṭhatvāna, raṭṭhaṁ samanusāsisuṁ.",
  "tika-vin01t10:642_0": "‘‘Mate vijayarājamhi, khattiyāgamanā purā;",
  "tika-vin01t10:643_0": "Ekaṁ vassaṁ ayaṁ laṅkā-dīpo āsi arājiko’’ti.",
  "tika-vin01t10:644_0": "Tatthāti jambudīpe.",
  "tika-vin01t10:644_1": "Idha paṇḍuvāsudevo kālamakāsīti imasmiṁ sīhaḷadīpe paṇḍuvāsudevo tiṁsa vassāni rajjamanusāsitvā kālamakāsi.",
  "tika-vin01t10:644_2": "Tathā hi udayabhaddassa anantaraṁ anuruddho ca muṇḍo ca aṭṭha vassāni rajjamanusāsiṁsu,",
  "tika-vin01t10:644_3": "tadanantaraṁ nāgadāsako catuvīsati vassāni,",
  "tika-vin01t10:644_4": "tasmā udayabhaddassa pañcadasamasoḷasamavassehi saddhiṁ anuruddhassa ca muṇḍassa ca aṭṭha vassāni,",
  "tika-vin01t10:644_5": "nāgadāsakassa ca catuvīsativassesu vīsati vassānīti paṇḍuvāsudevassa rañño tiṁsa vassāni paripūriṁsu. Teneva vuttaṁ –",
  "tika-vin01t10:645_0": "‘‘Tato paṇḍuvāsudevo, rajjaṁ tiṁsa samā akā’’ti;",
  "tika-vin01t10:646_0": "Tatthāti jambudīpe.",
  "tika-vin01t10:646_1": "Sattarasame vasseti sattarasame vasse sampatte.",
  "tika-vin01t10:646_2": "Tathā hi nāgadāsakassa anantarā susunāgo aṭṭhārasa vassāni rajjaṁ kāresi,",
  "tika-vin01t10:646_3": "tasmā nāgadāsakassa catuvīsativassesu vīsati vassāni ṭhapetvā sesehi catūhi vassehi saddhiṁ susunāgassa aṭṭhārasasu vassesu soḷasa vassānīti idha abhayarañño vīsati vassāni paripūriṁsu. Vuttañhetaṁ –",
  "tika-vin01t10:647_0": "‘‘Abhayo vīsati vassāni, laṅkārajjamakārayī’’ti;",
  "tika-vin01t10:648_0": "Dāmarikoti yuddhakārako coro.",
  "tika-vin01t10:648_1": "Paṇḍukābhayo pana abhayassa bhāgineyyo rājāyeva, na coro,",
  "tika-vin01t10:648_2": "balakkārena pana rajjassa gahitattā ‘‘dāmariko’’ti vuttaṁ.",
  "tika-vin01t10:648_3": "Rajjaṁ aggahesīti ekadesassa gahitattā vuttaṁ.",
  "tika-vin01t10:648_4": "Abhayassa hi vīsatime vasse na tāva sabbaṁ rajjamaggahesīti.",
  "tika-vin01t10:648_5": "Tathā hi vīsatimavassato paṭṭhāya abhayassa nava bhātike attano mātule tattha tattha yuddhaṁ katvā ghātentassa anabhisittasseva sattarasa vassāni atikkamiṁsu,",
  "tika-vin01t10:648_6": "tatoyeva ca tāni rājasuññāni nāma ahesuṁ. Tathā ca vuttaṁ –",
  "tika-vin01t10:649_0": "‘‘Paṇḍukābhayarañño ca, abhayassa ca antare;",
  "tika-vin01t10:650_0": "Rājasuññāni vassāni, ahesuṁ dasa satta cā’’ti.",
  "tika-vin01t10:651_0": "Tatthāti jambudīpe. Paṇḍukassāti paṇḍukābhayassa.",
  "tika-vin01t10:651_1": "Bhavati hi ekadesenapi vohāro ‘‘devadatto datto’’ti yathā.",
  "tika-vin01t10:651_2": "Sattarasa vassāni paripūriṁsūti anabhisittasseva paripūriṁsu.",
  "tika-vin01t10:651_3": "Ettha ca kāḷāsokassa soḷasamavassaṁ ṭhapetvā pannarasa vassāni heṭṭhā susunāgassa sattarasamaaṭṭhārasamavassāni ca dve gahetvā sattarasa vassāni gaṇitabbāni.",
  "tika-vin01t10:651_4": "Tāni heṭṭhā ekena vassena saha aṭṭhārasa hontīti tāni rājasuññāni sattarasa vassāni heṭṭhā vijayapaṇḍuvāsudevarājūnamantare arājikena ekena vassena saddhiṁ aṭṭhārasa rājasuññavassāni nāma honti.",
  "tika-vin01t10:652_0": "Candaguttassacuddasame vasse idha paṇḍukābhayo kālamakāsīti candaguttassa cuddasame vasse imasmiṁ tambapaṇṇidīpe paṇḍukābhayo nāma rājā sattati vassāni rajjamanusāsitvā kālamakāsi.",
  "tika-vin01t10:652_1": "Tathā hi susunāgassa putto kāḷāsoko aṭṭhavīsati vassāni rajjaṁ kāresi.",
  "tika-vin01t10:652_2": "Tato tassa puttā dasa bhātukā dvevīsati vassāni rajjaṁ kāresuṁ,",
  "tika-vin01t10:652_3": "tesaṁ pacchā nava nandā dvevīsati,",
  "tika-vin01t10:652_4": "candagutto catuvīsati vassāni rajjaṁ kāresi.",
  "tika-vin01t10:652_5": "Tattha kāḷāsokassa aṭṭhavīsativassesu pannarasa vassāni heṭṭhā gahitānīti tāni ṭhapetvā sesāni terasa vassāni, dasabhātukānaṁ dvevīsati,",
  "tika-vin01t10:652_6": "tathā navanandānaṁ dvevīsati,",
  "tika-vin01t10:652_7": "candaguttassa cuddasamavassaṁ ṭhapetvā terasa vassānīti paṇḍukābhayassa sattati vassāni paripūriṁsu. Tathā ca vuttaṁ –",
  "tika-vin01t10:653_0": "‘‘Paṇḍukābhayanāmassa, rañño vassāni sattatī’’ti;",
  "tika-vin01t10:654_0": "Tattha asokadhammarājassa sattarasame vasse idha muṭasivarājā kālamakāsīti tasmiṁ jambudīpe asokadhammarājassa sattarasame vasse idha muṭasivo nāma rājā saṭṭhi vassāni rajjamanusāsitvā kālamakāsi .",
  "tika-vin01t10:654_1": "Tathā hi candaguttassa putto bindusāro aṭṭhavīsati vassāni rajjaṁ kāresi,",
  "tika-vin01t10:654_2": "tato tassa putto asokadhammarājā rajjaṁ pāpuṇi,",
  "tika-vin01t10:654_3": "tasmā candaguttassa heṭṭhā vuttesu catuvīsativassesu terasa vassāni gahitānīti tāni ṭhapetvā sesāni ekādasa vassāni,",
  "tika-vin01t10:654_4": "bindusārassa aṭṭhavīsati vassāni,",
  "tika-vin01t10:654_5": "asokassa anabhisittassa cattāri vassāni,",
  "tika-vin01t10:654_6": "abhisittassa sattarasa vassānīti evaṁ saṭṭhi vassāni idha muṭasivassa paripūriṁsu. Tathā ca vuttaṁ –",
  "tika-vin01t10:655_0": "‘‘Muṭasivo saṭṭhi vassāni, laṅkārajjamakārayī’’ti;",
  "tika-vin01t10:656_0": "Devānaṁpiyatisso rajjaṁ pāpuṇīti asokadhammarājassa aṭṭhārasame vasse pāpuṇi.",
  "tika-vin01t10:656_1": "Idāni parinibbute bhagavati ajātasattuādīnaṁ vassagaṇanāvasena parinibbānato dvinnaṁ vassasatānaṁ upari chattiṁsati vassāni ekato gaṇetvā dassento āha ‘‘parinibbute ca sammāsambuddhe’’tiādi.",
  "tika-vin01t10:656_2": "Tattha ajātasattussa catuvīsatīti parinibbānavassasaṅkhātaṁ aṭṭhamavassaṁ muñcitvā vuttaṁ.",
  "tika-vin01t10:656_3": "Asokassa puttakā dasa bhātukarājānoti kāḷāsokassa puttā bhaddaseno koraṇḍavaṇṇo maṅkuro sabbañjaho jāliko ubhako sañcayo korabyo nandivaḍḍhano pañcamakoti ime dasa bhātukarājānoti veditabbā.",
  "tika-vin01t10:656_4": "Uggasenanando paṇḍukanando paṇḍugatinando bhūtapālanando raṭṭhapālanando govisāṇakanando saviddhakanando kevaṭṭakanando dhananandoti ime nava nandāti veditabbā.",
  "tika-vin01t10:656_5": "Etena rājavaṁsānusārenāti etena jambudīpavāsirājūnaṁ vaṁsānusārena veditabbametanti attho.",
  "tika-vin01t10:657_0": "Tambapaṇṇidīpavāsīnampi puna rājūnaṁ vasena evaṁ gaṇanā veditabbā – sammāsambuddhassa parinibbānavassaṁ idha vijayassa paṭhamaṁ vassanti katvā taṁ apanetvā parinibbānavassato uddhaṁ vijayassa sattatiṁsa vassāni, tato arājikamekavassaṁ,",
  "tika-vin01t10:657_1": "paṇḍuvāsudevassa tiṁsa vassāni, abhayassa vīsati vassāni,",
  "tika-vin01t10:657_2": "paṇḍukābhayassa abhisekato pubbe sattarasa vassāni,",
  "tika-vin01t10:657_3": "abhisittassa sattati vassāni, muṭasivassa saṭṭhi vassāni,",
  "tika-vin01t10:657_4": "devānaṁpiyatissassa paṭhamaṁ vassanti evaṁ parinibbānato dvinnaṁ vassasatānaṁ upari chattiṁsa vassāni veditabbāni.",
  "tika-vin01t10:658_0": "Jeṭṭhamāsassa puṇṇamiyaṁ jeṭṭhanakkhattaṁ mūlanakkhattaṁ vā hotīti āha ‘‘jeṭṭhamūlanakkhattaṁ nāma hotī’’ti.",
  "tika-vin01t10:658_1": "Tasmiṁ pana nakkhatte kattabbachaṇampi tannissayattā tameva nāmaṁ labhatīti veditabbaṁ.",
  "tika-vin01t10:658_2": "Migavanti migānaṁ vānanato hesanato bādhanato migavanti laddhasamaññaṁ migavaṁ.",
  "tika-vin01t10:658_3": "Rohitamigarūpanti gokaṇṇamigavesaṁ. Jiyanti dhanujiyaṁ.",
  "tika-vin01t10:658_4": "Anubandhantoti padasā anudhāvanto.",
  "tika-vin01t10:658_5": "Mamaṁyeva rājā passatūti ettha ‘‘amhesu bahūsu diṭṭhesu rājā ativiya bhāyissatī’’ti iminā kāraṇena attānameva dassetuṁ ‘‘mamaṁyeva passatū’’ti adhiṭṭhāsīti veditabbaṁ.",
  "tika-vin01t10:658_6": "‘‘Cintesī’’ti vatvā tassa cintanākāraṁ dassento āha ‘‘imasmiṁ dīpe jāto’’tiādi.",
  "tika-vin01t10:658_7": "Thero tassa parivitakkaṁ jānitvā attano sabhāvaṁ kathetvā taṁ assāsetukāmo ‘‘samaṇā mayaṁ mahārājā’’tiādimāha. Mahārāja mayaṁ samaṇā nāma,",
  "tika-vin01t10:658_8": "tvaṁ parivitakkaṁ mā akāsīti vuttaṁ hoti.",
  "tika-vin01t10:658_9": "Taveva anukampāyāti tava anukampatthāya eva āgatā,",
  "tika-vin01t10:658_10": "na vimukhabhāvatthāyāti adhippāyo.",
  "tika-vin01t10:658_11": "‘‘Ime samaṇā nāmā’’ti ajānantassa ‘‘samaṇā mayaṁ,",
  "tika-vin01t10:658_12": "mahārājā’’ti kasmā thero āhāti ce?",
  "tika-vin01t10:658_13": "Asokadhammarājena pesitasāsaneneva pubbe gahitasamaṇasaññaṁ sāretuṁ evamāhāti.",
  "tika-vin01t10:658_14": "Imamatthaṁ vibhāvetuṁ ‘‘tena ca samayenā’’tiādi vuttaṁ.",
  "tika-vin01t10:659_0": "Adiṭṭhā hutvā sahāyakāti adiṭṭhasahāyakā,",
  "tika-vin01t10:659_1": "aññamaññaṁ adisvāva sahāyakabhāvaṁ upagatāti vuttaṁ hoti.",
  "tika-vin01t10:659_2": "Chātapabbatapādeti chātavāhassa nāma pabbatassa pāde.",
  "tika-vin01t10:659_3": "Taṁ kira pabbataṁ anurādhapurā pubbadakkhiṇadisābhāge atirekayojanadvayamatthake tiṭṭhati.",
  "tika-vin01t10:659_4": "Tamhi ṭhāne pacchā saddhātisso nāma mahārājā vihāraṁ kārāpesi,",
  "tika-vin01t10:659_5": "taṁ ‘‘chātavihāra’’nti vohariṁsu.",
  "tika-vin01t10:659_6": "‘‘Rathayaṭṭhippamāṇāti āyāmato ca āvaṭṭato ca rathapatodena samappamāṇā’’ti tīsupi gaṇṭhipadesu vuttaṁ. Mahāvaṁsepi vuttaṁ –",
  "tika-vin01t10:660_0": "‘‘Chātapabbatapādamhi , tisso ca veḷuyaṭṭhiyo;",
  "tika-vin01t10:661_0": "Jātā rathapatodena, samānā parimāṇato’’ti.",
  "tika-vin01t10:662_0": "Gaṇṭhipade pana ‘‘rathayaṭṭhippamāṇāti rathassa dhajayaṭṭhippamāṇā’’ti vuttaṁ.",
  "tika-vin01t10:662_1": "Uppajjiṁsūti tassa abhisekasamakālameva uppajjiṁsu.",
  "tika-vin01t10:662_2": "Evamuttaripi vakkhamānānaṁ acchariyānaṁ pātubhāvo veditabbo. Tathā ca vuttaṁ mahāvaṁse –",
  "tika-vin01t10:663_0": "‘‘Devānaṁpiyatisso so, rājāsi pituaccaye;",
  "tika-vin01t10:664_0": "Tassābhisekena samaṁ, bahūnacchariyānahū’’ti.",
  "tika-vin01t10:665_0": "Ekā latā yaṭṭhi nāmāti kañcanalatāya paṭimaṇḍitattā evaṁladdhanāmā ekā yaṭṭhi ahosi.",
  "tika-vin01t10:665_1": "Taṁ alaṅkaritvā uppannalatāti taṁ rajatavaṇṇaṁ yaṭṭhiṁ alaṅkaritvā tattheva cittakammakatā viya uppannalatā. Khāyatīti dissati. Kiñjakkhānīti kesarāni.",
  "tika-vin01t10:665_2": "Etāni ca pupphayaṭṭhiyaṁ nīlapupphādīni sakuṇayaṭṭhiyañca nānappakārā migapakkhino tattheva cittakammakatā viya paññāyantīti daṭṭhabbaṁ.",
  "tika-vin01t10:665_3": "Setā rajatayaṭṭhīvāti rajatamayayaṭṭhi viya ekā yaṭṭhi setavaṇṇāti attho.",
  "tika-vin01t10:665_4": "Latāti tattheva cittakammakatā viya dissamānalatā.",
  "tika-vin01t10:665_5": "Nīlādi yādisaṁ pupphanti yādisaṁ loke nīlādipupphaṁ atthi,",
  "tika-vin01t10:665_6": "tādisaṁ pupphayaṭṭhimhi khāyatīti attho.",
  "tika-vin01t10:666_0": "Anekavihitaṁ ratanaṁ uppajjīti anekappakāraṁ ratanaṁ samuddato sayameva tīraṁ āruhitvā velante ūmivegābhijātamariyādavaṭṭi viya uppajji, uṭṭhahitvā aṭṭhāsīti attho.",
  "tika-vin01t10:666_1": "Tambapaṇṇiyaṁ pana aṭṭha muttā uppajjiṁsūti etthāpi tambapaṇṇiyaṁ samuddato sayameva uṭṭhahitvā jātito aṭṭha muttā samuddatīre vuttanayeneva ṭhitāti veditabbā. Vuttañhetaṁ mahāvaṁse –",
  "tika-vin01t10:667_0": "‘‘Laṅkādīpamhi sakale, nidhayo ratanāni ca;",
  "tika-vin01t10:668_0": "Antoṭhitāni uggantvā, pathavītalamāruhuṁ.",
  "tika-vin01t10:669_0": "‘‘Laṅkādīpasamīpamhi, bhinnanāvāgatāni ca;",
  "tika-vin01t10:670_0": "Tatra jātāni ca thalaṁ, ratanāni samāruhuṁ.",
  "tika-vin01t10:671_0": "‘‘Hayagajā rathāmalakā, valayaṅguliveṭhakā;",
  "tika-vin01t10:672_0": "Kakudhaphalā pākatikā, iccetā aṭṭha jātito.",
  "tika-vin01t10:673_0": "‘‘Muttā samuddā uggantvā, tīre vaṭṭi viya ṭhitā;",
  "tika-vin01t10:674_0": "Devānaṁpiyatissassa, sabbapuññavijambhita’’nti.",
  "tika-vin01t10:675_0": "Hayamuttāti assarūpasaṇṭhānamuttā.",
  "tika-vin01t10:675_1": "Gajamuttāti hatthirūpasaṇṭhānā.",
  "tika-vin01t10:675_2": "Evaṁ sabbattha taṁtaṁsaṇṭhānavasena muttābhedo veditabbo.",
  "tika-vin01t10:675_3": "Aṅguliveṭhakamuttāti aṅgulīyakasaṇṭhānā, muddikāsaṇṭhānāti attho.",
  "tika-vin01t10:675_4": "Kakudhaphalamuttāti kakudharukkhaphalākārā bahū asāmuddikā muttā.",
  "tika-vin01t10:675_5": "Rājakakudhabhaṇḍānīti rājārahauttamabhaṇḍāni.",
  "tika-vin01t10:675_6": "Tāni sarūpena dassento āha ‘‘chattaṁ cāmara’’ntiādi.",
  "tika-vin01t10:675_7": "Aññañca bahuvidhaṁ paṇṇākāraṁ pahiṇīti sambandho.",
  "tika-vin01t10:675_8": "Saṅkhanti abhisekāsiñcanakaṁ sāmuddikaṁ dakkhiṇāvaṭṭaṁ saṅkhaṁ.",
  "tika-vin01t10:675_9": "Anotattodakameva ‘‘gaṅgodaka’’nti vuttaṁ. Vaḍḍhamānanti alaṅkāracuṇṇaṁ. ‘‘Nahānacuṇṇa’’nti keci.",
  "tika-vin01t10:675_10": "Vaṭaṁsakanti kaṇṇapiḷandhanavaṭaṁsakanti vuttaṁ hoti.",
  "tika-vin01t10:675_11": "‘‘Vaṭaṁsakaṁ kaṇṇacūḷikaṭṭhāne olambaka’’ntipi vadanti.",
  "tika-vin01t10:675_12": "Bhiṅgāranti suvaṇṇamayaṁ mahābhiṅgāraṁ.",
  "tika-vin01t10:675_13": "‘‘Makaramukhasaṇṭhānā balikammādikaraṇatthaṁ katā bhājanavikatī’’tipi vadanti.",
  "tika-vin01t10:675_14": "Nandiyāvaṭṭanti kākapadasaṇṭhānā maṅgalatthaṁ katā suvaṇṇabhājanavikati. Kaññanti khattiyakumāriṁ.",
  "tika-vin01t10:675_15": "Adhovimaṁ dussayuganti kiliṭṭhe jāte aggimhi pakkhittamatte parisuddhabhāvamupagacchantaṁ adhovimaṁ dussayugaṁ.",
  "tika-vin01t10:675_16": "Hatthapuñchananti pītavaṇṇaṁ mahagghaṁ hatthapuñchanapaṭaṁ.",
  "tika-vin01t10:675_17": "Haricandananti harivaṇṇacandanaṁ, suvaṇṇavaṇṇacandananti attho. Lohitacandanaṁ vā, gositacandananti attho.",
  "tika-vin01t10:675_18": "Taṁ kira uddhane kuthitatelamhi pakkhittamattaṁ sakalampi telaṁ aggiñca nibbāpanasamatthaṁ candanaṁ.",
  "tika-vin01t10:675_19": "Teneva ‘‘gositacandana’’nti vuccati. Gosaddena hi jalaṁ vuccati,",
  "tika-vin01t10:675_20": "taṁ viya sitaṁ candanaṁ gositacandanaṁ.",
  "tika-vin01t10:675_21": "Nāgabhavanasambhavaṁ aruṇavaṇṇamattikaṁ.",
  "tika-vin01t10:675_22": "Harītakaṁ āmalakanti agadaharītakaṁ agadāmalakaṁ.",
  "tika-vin01t10:675_23": "Taṁ khippameva sarīramalasodhanādikaraṇasamatthaṁ hoti.",
  "tika-vin01t10:676_0": "Uṇhīsanti uṇhīsapaṭṭaṁ. Veṭhananti sīsaveṭhanaṁ.",
  "tika-vin01t10:676_1": "Sārapāmaṅganti uttamaṁ ratanapāmaṅgasuttaṁ.",
  "tika-vin01t10:676_2": "Vatthakoṭikanti vatthayugameva. Nāgamāhaṭanti nāgehi āhaṭaṁ. Ma-kāro padasandhikaro.",
  "tika-vin01t10:676_3": "Amatosadhanti evaṁnāmikā guḷikajāti,",
  "tika-vin01t10:676_4": "amatasadisakiccattā evaṁ vuccati.",
  "tika-vin01t10:676_5": "Taṁ kira paripanthaṁ vidhametvā sabbattha sādhentehi agadosadhasambhārehi yojetvā vaṭṭetvā kataṁ guḷikaṁ.",
  "tika-vin01t10:676_6": "Taṁ pana rājūnaṁ mukhasodhananahānapariyosāne mahatā parihārena upanenti.",
  "tika-vin01t10:676_7": "Tena te aṅgarāgaṁ nāma karonti,",
  "tika-vin01t10:676_8": "karontā ca yathārahaṁ dvīhi tīhi agadosadharaṅgatilakāhi nalāṭakaaṁsakūṭauramajjhasaṅkhātaṁ aṅgaṁ sajjetvā aṅgarāgaṁ karontīti veditabbaṁ.",
  "tika-vin01t10:676_9": "Sā pana guḷikā ahivicchikādīnampi visaṁ hanati,",
  "tika-vin01t10:676_10": "tenapi taṁ vuccati ‘‘amatosadha’’nti.",
  "tika-vin01t10:677_0": "Ahaṁ buddhañcātiādīsu sabbadhamme yāthāvato abujjhi paṭibujjhīti buddhoti saṅkhyaṁ gataṁ sammāsambuddhañca,",
  "tika-vin01t10:677_1": "adhigatamagge sacchikatanirodhe yathānusiṭṭhaṁ paṭipajjamāne ca apāyesu apatamāne dhāretīti dhammoti saṅkhyaṁ gataṁ pariyattiyā saddhiṁ nava lokuttaradhammañca,",
  "tika-vin01t10:677_2": "diṭṭhisīlasāmaññena saṁhatattā saṅghoti saṅkhyaṁ gataṁ ariyasāvakasaṅghañca ahaṁ saraṇaṁ gato parāyaṇanti upagato, bhajiṁ sevinti attho.",
  "tika-vin01t10:677_3": "Atha vā hiṁsati tappasādataggarukatāhi vihatakilesena tapparāyaṇatākārappavattena cittuppādena saraṇagatānaṁ teneva saraṇagamanena bhayaṁ santāsaṁ dukkhaṁ duggatiṁ parikilesaṁ hanati vināsetīti saraṇaṁ,",
  "tika-vin01t10:677_4": "ratanattayassetaṁ adhivacanaṁ.",
  "tika-vin01t10:677_5": "Apica sammāsambuddho hite pavattanena ahitā ca nivattanena sattānaṁ bhayaṁ hiṁsatīti saraṇanti vuccati.",
  "tika-vin01t10:677_6": "Dhammopi bhavakantārā uttāraṇena assāsadānena ca sattānaṁ bhayaṁ hiṁsatīti saraṇanti vuccati.",
  "tika-vin01t10:677_7": "Saṅghopi appakānampi kārānaṁ vipulaphalapaṭilābhakaraṇena sattānaṁ bhayaṁ hiṁsatīti saraṇanti vuccati.",
  "tika-vin01t10:677_8": "Iminā atthena saraṇabhūtaṁ ratanattayaṁ teneva kāraṇena saraṇanti gato avagato, jāninti attho.",
  "tika-vin01t10:677_9": "Upāsakattaṁ desesinti ratanattayaṁ upāsatīti upāsakoti evaṁ dassitaṁ upāsakabhāvaṁ mayi abhiniviṭṭhaṁ vācāya pakāsesinti attho,",
  "tika-vin01t10:677_10": "‘‘upāsakohaṁ ajjatagge pāṇupetaṁ saraṇaṁ gato’’ti evaṁ upāsakattaṁ paṭivedesinti vuttaṁ hoti.",
  "tika-vin01t10:677_11": "Sakyaputtassa sāsaneti sakyassa suddhodanassa putto so bhagavā sakyaputto,",
  "tika-vin01t10:677_12": "tassa sakyaputtassa sāsaneti attho. Saddhāti saddhāya,",
  "tika-vin01t10:677_13": "‘‘sayaṁ abhiññā sacchikatvā’’tiādīsu viya yakāralopo daṭṭhabbo. Upehīti upagaccha.",
  "tika-vin01t10:678_0": "Asokaraññā pesitena abhisekenāti asokaraññā pesitena abhisekupakaraṇena.",
  "tika-vin01t10:678_1": "Yadā hi devānaṁpiyatisso mahārājā attano sahāyassa dhammāsokarañño ito veḷuyaṭṭhiyādayo mahārahe paṇṇākāre pesesi.",
  "tika-vin01t10:678_2": "Tadā sopi te disvā pasīditvā ativiya tuṭṭho ‘‘imehi atirekataraṁ kiṁ nāma mahagghaṁ paṭipaṇṇākāraṁ sahāyassa me pesessāmī’’ti amaccehi saddhiṁ mantetvā laṅkādīpe abhisekaparihāraṁ pucchitvā ‘‘na tattha īdiso abhisekaparihāro atthī’’ti sutvā ‘‘sādhu vata me sahāyassa abhisekaparihāraṁ pesessāmī’’ti vatvā sāmuddikasaṅkhādīni tīṇi saṅkhāni ca gaṅgodakañca aruṇavaṇṇamattikañca aṭṭhaṭṭha khattiyabrāhmaṇagahapatikaññāyo ca suvaṇṇarajatalohamattikāmayaghaṭe ca aṭṭhahi seṭṭhikulehi saddhiṁ aṭṭha amaccakulāni cāti evaṁ sabbaṭṭhakaṁ nāma idha pesesi ‘‘imehi me sahāyassa puna abhisekaṁ karothā’’ti,",
  "tika-vin01t10:678_3": "aññañca abhisekatthāya bahuṁ paṇṇākāraṁ pesesi.",
  "tika-vin01t10:678_4": "Tena vuttaṁ ‘‘asokaraññā pesitena abhisekenā’’ti.",
  "tika-vin01t10:678_5": "Eko māso abhisittassa assāti ekamāsābhisitto.",
  "tika-vin01t10:678_6": "Kathaṁ pana tassa tadā ekamāsābhisittatā viññāyatīti āha ‘‘visākhapuṇṇamāyaṁ hissa abhisekamakaṁsū’’ti,",
  "tika-vin01t10:678_7": "pubbe katābhisekassapi asokaraññā pesitena anagghena parihārena visākhapuṇṇamāyaṁ puna abhisekamakaṁsūti attho. Vuttañhetaṁ mahāvaṁse –",
  "tika-vin01t10:679_0": "‘‘Te migasiramāsassa, ādicandodayaṁ dine;",
  "tika-vin01t10:680_0": "Abhisittañca laṅkindaṁ, amaccā sāmibhattino.",
  "tika-vin01t10:681_0": "‘‘Dhammāsokassa vacanaṁ, sutvā sāmihite ratā;",
  "tika-vin01t10:682_0": "Punāpi abhiseciṁsu, laṅkāhitasukhe rata’’nti.",
  "tika-vin01t10:683_0": "Dīpavaṁsepi cetaṁ vuttaṁ –",
  "tika-vin01t10:684_0": "‘‘Visākhamāse dvādasiyaṁ, jambudīpā idhāgatā;",
  "tika-vin01t10:685_0": "Abhisekaṁ saparivāraṁ, asokadhammena pesitaṁ.",
  "tika-vin01t10:686_0": "‘‘Dutiyaṁ abhisiñcittha, rājānaṁ devānaṁpiyaṁ;",
  "tika-vin01t10:687_0": "Abhisitto dutiyābhisekena, visākhamāse uposathe.",
  "tika-vin01t10:688_0": "‘‘Tato māse atikkamma, jeṭṭhamāse uposathe;",
  "tika-vin01t10:689_0": "Mahindo sattamo hutvā, jambudīpā idhāgato’’ti.",
  "tika-vin01t10:690_0": "Tadā pana tassa rañño visākhapuṇṇamāya abhisekassa katattā tato pabhuti yāvajjatanā visākhapuṇṇamāyameva abhisekakaraṇamāciṇṇaṁ.",
  "tika-vin01t10:690_1": "Abhisekavidhānañcettha evaṁ veditabbaṁ – abhisekamaṅgalatthaṁ alaṅkatappaṭiyattassa maṇḍapassa anto katassa udumbarasākhamaṇḍapassa majjhe suppatiṭṭhite udumbarabhaddapīṭhamhi abhisekārahaṁ abhijaccaṁ khattiyaṁ nisīdāpetvā paṭhamaṁ tāva maṅgalābharaṇabhūsitā jātisampannā khattiyakaññā gaṅgodakapuṇṇaṁ sāmuddikaṁ dakkhiṇāvaṭṭasaṅkhaṁ ubhohi hatthehi sakkaccaṁ gahetvā sīsopari ussāpetvā tena tassa muddhani abhisekodakaṁ abhisiñcati, evañca vadeti ‘‘deva,",
  "tika-vin01t10:690_2": "taṁ sabbepi khattiyagaṇā attānamārakkhaṇatthaṁ iminā abhisekena abhisekikaṁ mahārājaṁ karonti,",
  "tika-vin01t10:690_3": "tvaṁ rājadhammesu ṭhito dhammena samena rajjaṁ kārehi,",
  "tika-vin01t10:690_4": "etesu khattiyagaṇesu tvaṁ puttasinehānukampāya sahitacitto hitasamamettacitto ca bhava,",
  "tika-vin01t10:690_5": "rakkhāvaraṇaguttiyā tesaṁ rakkhito ca bhavāhī’’ti.",
  "tika-vin01t10:691_0": "Tato puna purohitopi purohiccaṭṭhānānurūpālaṅkārehi alaṅkatappaṭiyatto gaṅgodakapuṇṇaṁ rajatamayasaṅkhaṁ ubhohi hatthehi sakkaccaṁ gahetvā tassa sīsopari ussāpetvā tena tassa muddhani abhisekodakaṁ abhisiñcati, evañca vadeti ‘‘deva,",
  "tika-vin01t10:691_1": "taṁ sabbepi brāhmaṇagaṇā attānamārakkhaṇatthaṁ iminā abhisekena abhisekikaṁ mahārājaṁ karonti,",
  "tika-vin01t10:691_2": "tvaṁ rājadhammesu ṭhito dhammena samena rajjaṁ kārehi,",
  "tika-vin01t10:691_3": "etesu brāhmaṇesu tvaṁ puttasinehānukampāya sahitacitto hitasamamettacitto ca bhava,",
  "tika-vin01t10:691_4": "rakkhāvaraṇaguttiyā tesaṁ rakkhito ca bhavāhī’’ti.",
  "tika-vin01t10:692_0": "Tato puna seṭṭhipi seṭṭhiṭṭhānānurūpabhūsanabhūsito gaṅgodakapuṇṇaṁ ratanamayasaṅkhaṁ ubhohi hatthehi sakkaccaṁ gahetvā tassa sīsopari ussāpetvā tena tassa muddhani abhisekodakaṁ abhisiñcati,",
  "tika-vin01t10:692_1": "evañca vadeti ‘‘deva taṁ sabbepi gahapatigaṇā attānamārakkhaṇatthaṁ iminā abhisekena abhisekikaṁ mahārājaṁ karonti,",
  "tika-vin01t10:692_2": "tvaṁ rājadhammesu ṭhito dhammena samena rajjaṁ kārehi,",
  "tika-vin01t10:692_3": "etesu gahapatigaṇesu tvaṁ puttasinehānukampāya sahitacitto hitasamamettacitto ca bhava,",
  "tika-vin01t10:692_4": "rakkhāvaraṇaguttiyā tesaṁ rakkhito ca bhavāhī’’ti.",
  "tika-vin01t10:693_0": "Te pana tassa evaṁ vadantā ‘‘sace tvaṁ amhākaṁ vacanānurūpena rajjaṁ kāressasi, iccetaṁ kusalaṁ. No ce kāressasi,",
  "tika-vin01t10:693_1": "tava muddhā sattadhā phalatū’’ti evaṁ rañño abhisapanti viyāti daṭṭhabbaṁ.",
  "tika-vin01t10:693_2": "Imasmiṁ pana dīpe devānaṁpiyatissassa muddhani dhammāsokeneva idha pesitā khattiyakaññāyeva anotattodakapuṇṇena sāmuddikadakkhiṇāvaṭṭasaṅkhena abhisekodakaṁ abhisiñcīti vadanti.",
  "tika-vin01t10:693_3": "Idañca yathāvuttaṁ abhisekavidhānaṁ majjhimanikāye cūḷasīhanādasuttavaṇṇanāyaṁ sīhaḷaṭṭhakathāyampi ‘‘paṭhamaṁ tāva abhisekaṁ gaṇhantānaṁ rājūnaṁ suvaṇṇamayādīni tīṇi saṅkhāni ca gaṅgodakañca khattiyakaññañca laddhuṁ vaṭṭatī’’tiādinā vuttanti vadanti.",
  "tika-vin01t10:694_0": "Sammodanīyaṁ kathaṁ kathayamānoti pītipāmojjasaṅkhātasammodajananato sammodituṁ yuttabhāvato ca sammodanīyaṁ ‘‘kacci bhante khamanīyaṁ, kacci yāpanīyaṁ,",
  "tika-vin01t10:694_1": "kacci vo appābādhaṁ appātaṅkaṁ lahuṭṭhānaṁ balaṁ phāsuvihāro’’ti evamādikathaṁ kathayamāno.",
  "tika-vin01t10:694_2": "Cha jane dassesīti raññā saddhiṁ āgatānaṁ ‘‘na ime yakkhā,",
  "tika-vin01t10:694_3": "manussā ime’’ti sañjānanatthaṁ bhaṇḍukassa upāsakassa ānītattā tena saddhiṁ cha jane dassesi.",
  "tika-vin01t10:694_4": "Tevijjāti pubbenivāsadibbacakkhuāsavakkhayasaṅkhātāhi tīhi vijjāhi samannāgatā.",
  "tika-vin01t10:694_5": "Iddhippattāti iddhividhañāṇaṁ pattā.",
  "tika-vin01t10:694_6": "Cetopariyakovidāti paresaṁ cittācāre kusalā.",
  "tika-vin01t10:694_7": "Evamettha pañca abhiññā sarūpena vuttā,",
  "tika-vin01t10:694_8": "dibbasotaṁ pana tāsaṁ vasena āgatameva hoti.",
  "tika-vin01t10:694_9": "Bahūti evarūpā chaḷabhiññā buddhasāvakā bahū gaṇanapathaṁ atikkantā sakalajambudīpaṁ kāsāvapajjotaṁ katvā vicarantīti.",
  "tika-vin01t10:694_10": "Keci pana ‘‘tevijjā iddhippattā ca khīṇāsavā cetopariyakovidā keci khīṇāsavāti visuṁ yojetvā ‘arahanto’ti iminā sukkhavipassakā vuttā’’ti vadanti.",
  "tika-vin01t10:695_0": "Paññāveyyattiyanti paññāpāṭavaṁ,",
  "tika-vin01t10:695_1": "paññāya tikkhavisadabhāvanti attho. Āsannanti āsanne ṭhitaṁ.",
  "tika-vin01t10:695_2": "Sādhu mahārāja paṇḍitosīti rājānaṁ pasaṁsati.",
  "tika-vin01t10:695_3": "Puna vīmaṁsanto ‘‘atthi pana te mahārājā’’tiādimāha.",
  "tika-vin01t10:695_4": "Cūḷahatthipadopamasuttantaṁ kathesīti ‘‘ayaṁ rājā ‘ime samaṇā nāma īdisā,",
  "tika-vin01t10:695_5": "sīlādipaṭipatti ca tesaṁ īdisī’ti ca na jānāti,",
  "tika-vin01t10:695_6": "handa naṁ imāya cūḷahatthipadopamasuttantadesanāya samaṇabhāvūpagamanaṁ samaṇapaṭipattiñca viññāpessāmī’’ti cintetvā paṭhamaṁ cūḷahatthipadopamasuttantaṁ kathesi. Tattha hi –",
  "tika-vin01t10:696_0": "‘‘Evameva kho, brāhmaṇa,",
  "tika-vin01t10:696_1": "idha tathāgato loke uppajjati arahaṁ sammāsambuddho vijjācaraṇasampanno…pe… sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāseti,",
  "tika-vin01t10:696_2": "taṁ dhammaṁ suṇāti gahapati vā gahapatiputto vā aññatarasmiṁ vā kule paccājāto,",
  "tika-vin01t10:696_3": "so taṁ dhammaṁ sutvā tathāgate saddhaṁ paṭilabhati,",
  "tika-vin01t10:696_4": "so tena saddhāpaṭilābhena samannāgato iti paṭisañcikkhati ‘sambādho gharāvāso rajopatho, abbhokāso pabbajjā,",
  "tika-vin01t10:696_5": "nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ,",
  "tika-vin01t10:696_6": "yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyya’nti.",
  "tika-vin01t10:696_7": "So aparena samayena appaṁ vā bhogakkhandhaṁ pahāya mahantaṁ vā bhogakkhandhaṁ pahāya appaṁ vā ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajati.",
  "tika-vin01t10:697_0": "‘‘So evaṁ pabbajito samāno bhikkhūnaṁ sikkhāsājīvasamāpanno pāṇātipātaṁ pahāya pāṇātipātā paṭivirato hoti nihitadaṇḍo nihitasattho,",
  "tika-vin01t10:697_1": "lajjī dayāpanno sabbapāṇabhūtahitānukampī viharati.",
  "tika-vin01t10:698_0": "‘‘Adinnādānaṁ pahāya adinnādānā paṭivirato hoti dinnādāyī dinnapāṭikaṅkhī,",
  "tika-vin01t10:698_1": "athenena sucibhūtena attanā viharatī’’ti (ma. ni. 1.291-292) –",
  "tika-vin01t10:699_0": "Evamādinā sāsane saddhāpaṭilābhaṁ paṭiladdhasaddhehi ca pabbajjupagamanaṁ pabbajitehi ca paṭipajjitabbā sīlakkhandhādayo dhammā pakāsitā.",
  "tika-vin01t10:700_0": "Rājā suttantaṁ suṇantoyeva aññāsīti ‘‘so bījagāmabhūtagāmasamārambhā paṭivirato hoti,",
  "tika-vin01t10:700_1": "ekabhattiko hoti rattuparato virato vikālabhojanā’’ti evaṁ tasmiṁ suttante (ma. ni.",
  "tika-vin01t10:700_2": "1.293) āgatattā taṁ suṇantoyeva aññāsi.",
  "tika-vin01t10:700_3": "Idheva vasissāmāti na tāva rattiyā upaṭṭhitattā anāgatavacanamakāsi.",
  "tika-vin01t10:700_4": "Āgataphaloti anāgāmiphalaṁ sandhāyāha, sampattaanāgāmiphaloti attho.",
  "tika-vin01t10:700_5": "Tatoyeva ca visesato aviparītaviditasatthusāsanattā viññātasāsano.",
  "tika-vin01t10:700_6": "Idāni pabbajissatīti gihiliṅgena ānītakiccassa niṭṭhitattā evamāha.",
  "tika-vin01t10:700_7": "Acirapakkantassa raññoti raññe acirapakkanteti attho.",
  "tika-vin01t10:700_8": "Adhiṭṭhahitvāti antotambapaṇṇidīpe samāgatā suṇantūti adhiṭṭhahitvā.",
  "tika-vin01t10:701_0": "Bhūmattharaṇasaṅkhepenāti bhūmattharaṇākārena.",
  "tika-vin01t10:701_1": "Uppātapāṭhakāti nimittapāṭhakā, nemittakāti attho.",
  "tika-vin01t10:701_2": "Gahitā dāni imehi pathavīti āsanānaṁ pathaviyaṁ atthatattā evamāhaṁsu.",
  "tika-vin01t10:701_3": "Patiṭṭhahissatīti cintentoti ettha tena kāraṇena sāsanapatiṭṭhānassa abhāvato avassaṁ patiṭṭhahantassa sāsanassa pubbanimittamidanti evaṁ pubbanimittabhāvena sallakkhesīti veditabbaṁ. Paṇītenāti uttamena.",
  "tika-vin01t10:701_4": "Sahatthāti sahatthena santappetvāti suṭṭhu tappetvā,",
  "tika-vin01t10:701_5": "paripuṇṇaṁ suhitaṁ yāvadatthaṁ katvāti attho.",
  "tika-vin01t10:701_6": "Petavatthuṁ vimānavatthuṁ saccasaṁyuttañca kathesīti desanāvidhikusalo thero janassa saṁvegaṁ janetuṁ paṭhamaṁ petavatthuṁ kathetvā tadanantaraṁ saṁvegajātaṁ janaṁ assāsetuṁ saggakathāvasena vimānavatthuñca kathetvā tadanantaraṁ paṭiladdhassāsānaṁ ‘‘mā ettha assādaṁ karotha nibbānaṁ vinā na aññaṁ kiñci saṅkhāragataṁ dhuvaṁ nāma atthi,",
  "tika-vin01t10:701_7": "tasmā paramassāsakaṁ nibbānamadhigantuṁ vāyamathā’’ti saccapaṭivedhatthāya ussāhaṁ janento ante saccasaṁyuttaṁ kathesīti veditabbaṁ.",
  "tika-vin01t10:702_0": "Tesaṁ sutvāti tesaṁ santikā therānaṁ guṇakathaṁ sutvā.",
  "tika-vin01t10:702_1": "Rañño saṁviditaṁ katvāti rañño nivedanaṁ katvā,",
  "tika-vin01t10:702_2": "rājānaṁ paṭivedayitvāti attho.",
  "tika-vin01t10:702_3": "Alaṁ gacchāmāti purassa accāsannattā sāruppaṁ na hotīti paṭipakkhipanto āha.",
  "tika-vin01t10:702_4": "Meghavanaṁ nāma uyyānanti mahāmeghavanuyyānaṁ.",
  "tika-vin01t10:702_5": "Tassa kira uyyānassa bhūmiggahaṇadivase akālamahāmegho uṭṭhahitvā sabbataḷākapokkharaṇiyo pūrento gimhābhihatarukkhalatādīnaṁ anuggaṇhantova pāvassi,",
  "tika-vin01t10:702_6": "tena kāraṇena taṁ mahāmeghavanaṁ nāma uyyānaṁ jātaṁ. Vuttañhetaṁ mahāvaṁse –",
  "tika-vin01t10:703_0": "‘‘Uyyānaṭṭhānaggahaṇe, mahāmegho akālajo;",
  "tika-vin01t10:704_0": "Pāvassi tena uyyānaṁ, mahāmeghavanaṁ ahū’’ti.",
  "tika-vin01t10:705_0": "Sukhasayitabhāvaṁ pucchitvāti ‘‘kacci, bhante, idha sukhaṁ sayittha,",
  "tika-vin01t10:705_1": "tumhākaṁ idha nivāso sukha’’nti evaṁ sukhasayitabhāvaṁ pucchitvā tato therena ‘‘sukhasayitamhi, mahārāja,",
  "tika-vin01t10:705_2": "bhikkhūnaṁ phāsukamidaṁ uyyāna’’nti vutte ‘‘evaṁ sati idaṁ no uyyānaṁ dassāmī’’ti cintetvā ‘‘kappati, bhante,",
  "tika-vin01t10:705_3": "bhikkhusaṅghassa ārāmo’’ti pucchi.",
  "tika-vin01t10:705_4": "Imaṁ suttanti veḷuvanārāmapaṭiggahaṇe vuttamimaṁ suttaṁ. Udakanti dakkhiṇodakaṁ.",
  "tika-vin01t10:705_5": "Mahāmeghavanuyyānaṁ adāsīti ‘‘imaṁ mahāmeghavanuyyānaṁ saṅghassa dammī’’ti vatvā jeṭṭhamāsassa kāḷapakkhe dutiyadivase adāsi.",
  "tika-vin01t10:705_6": "Mahāvihārassa dakkhiṇodakapāteneva saddhiṁ patiṭṭhitabhāvepi na tāva tattha vihārakammaṁ niṭṭhitanti āha ‘‘idañca paṭhamaṁ vihāraṭṭhānaṁ bhavissatī’’ti.",
  "tika-vin01t10:705_7": "Punadivasepīti kāḷapakkhassa dutiyadivaseyeva.",
  "tika-vin01t10:705_8": "Aḍḍhanavamānaṁ pāṇasahassānanti aḍḍhena navamānaṁ pāṇasahassānaṁ,",
  "tika-vin01t10:705_9": "pañcasatādhikānaṁ aṭṭhasahassānanti attho.",
  "tika-vin01t10:705_10": "Jotipātubhāvaṭṭhānanti ñāṇālokassa pātubhāvaṭṭhānaṁ.",
  "tika-vin01t10:705_11": "Appamādasuttanti aṅguttaranikāye mahāappamādasuttaṁ, rājovādasuttanti vuttaṁ hoti.",
  "tika-vin01t10:706_0": "Mahaccanti karaṇatthe paccattavacanaṁ, mahatā rājānubhāvenāti attho.",
  "tika-vin01t10:706_1": "Tumhe jānanatthanti sambandho.",
  "tika-vin01t10:706_2": "Ariṭṭho nāma amaccoti rañño bhāgineyyo ariṭṭho nāma amacco.",
  "tika-vin01t10:706_3": "Pañcapaṇṇāsāyāti ettha ‘‘catupaṇṇāsāyā’’ti vattabbaṁ.",
  "tika-vin01t10:706_4": "Evañhi sati upari vuccamānaṁ ‘‘dvāsaṭṭhi arahanto’’ti vacanaṁ sameti.",
  "tika-vin01t10:706_5": "Teneva ca sīhaḷabhāsāya likhite mahāvaṁse ‘‘catupaṇṇāsāya saddhi’’nti vuttaṁ.",
  "tika-vin01t10:706_6": "Dasabhātikasamākulaṁ rājakulanti muṭasivassa puttehi abhayo devānaṁpiyatisso mahānāgo uttiyo mattābhayo sūratissoti evamādīhi dasahi bhātikehi samākiṇṇaṁ rājakulaṁ.",
  "tika-vin01t10:706_7": "Cetiyagirimhi vassaṁ vasiṁsūti āsāḷhīpuṇṇamadivase raññā dinnavihāreyeva paṭiggahetvā pāṭipadadivase vassaṁ vasiṁsu.",
  "tika-vin01t10:706_8": "Pavāretvāti mahāpavāraṇāya pavāretvā.",
  "tika-vin01t10:706_9": "Kattikapuṇṇamāyanti aparakattikapuṇṇamāyaṁ.",
  "tika-vin01t10:706_10": "Mahāmahindatthero hi purimikāyaṁ upagantvā vutthavasso mahāpavāraṇāya pavāretvā tato ekamāsaṁ atikkamma cātumāsiniyaṁ puṇṇamadivase ariyagaṇaparivuto rājakulaṁ gantvā bhojanāvasāne ‘‘mahārāja,",
  "tika-vin01t10:706_11": "amhehi ciradiṭṭho sammāsambuddho’’tiādivacanamabrvi.",
  "tika-vin01t10:706_12": "Evañca katvā vakkhati ‘‘puṇṇamāyaṁ mahāvīro, cātumāsiniyā idhā’’ti.",
  "tika-vin01t10:706_13": "Yaṁ panettha kenaci vuttaṁ ‘‘vutthavasso pavāretvāti cātumāsiniyā pavāraṇāyāti attho,",
  "tika-vin01t10:706_14": "paṭhamapavāraṇāya vā pavāretvā ekamāsaṁ tattheva vasitvā kattikapuṇṇamiyaṁ avoca,",
  "tika-vin01t10:706_15": "aññathā ‘puṇṇamāyaṁ mahāvīro’ti vuttattā na sakkā gahetu’’nti,",
  "tika-vin01t10:706_16": "tattha cātumāsiniyā pavāraṇāyāti ayamatthavikappo na yujjati.",
  "tika-vin01t10:706_17": "Na hi purimikāya vassūpagatā cātumāsiniyaṁ pavārenti.",
  "tika-vin01t10:706_18": "Ciradiṭṭho sammāsambuddhoti satthussa sarīrāvayavo ca sammāsambuddhoyevāti katvā avayave samudāyavohāravasena evamāhāti daṭṭhabbaṁ yathā ‘‘samuddo diṭṭho’’ti.",
  "tika-vin01t10:707_0": "Therena vuttampi gamanakāraṇaṁ ṭhapetvā idha vāse payojanameva dassetvā gamanaṁ paṭisedhetukāmo āha ‘‘ahaṁ bhante tumhe’’tiādi.",
  "tika-vin01t10:707_1": "Abhivādanādīsu ācariyaṁ disvā abhivādanakaraṇaṁ abhivādanaṁ nāma.",
  "tika-vin01t10:707_2": "Yasmiṁ vā disābhāge ācariyo vasati iriyāpathe kappento,",
  "tika-vin01t10:707_3": "tato abhimukhova vanditvā gacchati, vanditvā tiṭṭhati, vanditvā nisīdati, vanditvā nipajjati, idaṁ abhivādanaṁ nāma.",
  "tika-vin01t10:707_4": "Ācariyaṁ pana dūratova disvā paccuṭṭhāya paccuggamanakaraṇaṁ paccuṭṭhānaṁ nāma.",
  "tika-vin01t10:707_5": "Ācariyaṁ pana disvā añjaliṁ paggayha sīse ṭhapetvā ācariyaṁ namassati, yasmiṁ disābhāge so vasati,",
  "tika-vin01t10:707_6": "tadabhimukhopi tatheva namassati,",
  "tika-vin01t10:707_7": "gacchantopi ṭhitopi nisinnopi añjaliṁ paggayha namassatiyevāti idaṁ añjalikammaṁ nāma.",
  "tika-vin01t10:707_8": "Anucchavikakammassa pana karaṇaṁ sāmīcikaraṇaṁ nāma.",
  "tika-vin01t10:707_9": "Cīvarādīsu hi cīvaraṁ dento na yaṁ vā taṁ vā deti,",
  "tika-vin01t10:707_10": "mahagghaṁ satamūlagghampi pañcasatamūlagghampi satasahassamūlagghampi detiyeva. Piṇḍapātādīsupi eseva nayo. Idaṁ sāmīcikaraṇaṁ nāma. Sarīradhātuyoti sarīrāvayavā. Aññātanti aññātaṁ, viditaṁ mayāti attho.",
  "tika-vin01t10:707_11": "Kuto lacchāmāti kuto labhissāma.",
  "tika-vin01t10:707_12": "Sumanena saddhiṁ mantehīti paṭhamameva sāmaṇerassa kathitattā vā ‘‘jānāti esa amhākamadhippāya’’nti ñatvā vā evamāhāti daṭṭhabbaṁ.",
  "tika-vin01t10:708_0": "Appossukko tvaṁ mahārājāti mahārāja tvaṁ dhātūnaṁ paṭilābhe mā ussukkaṁ karohi, mā tvaṁ tattha vāvaṭo bhava,",
  "tika-vin01t10:708_1": "aññaṁ tayā kattabbaṁ karohīti adhippāyo.",
  "tika-vin01t10:708_2": "Idāni tadeva raññā kattabbakiccaṁ dassento ‘‘vīthiyo sodhāpetvā’’tiādimāha.",
  "tika-vin01t10:708_3": "Sabbatāḷāvacare upaṭṭhāpetvāti kaṁsatāḷāditāḷaṁ avacarati etthāti tāḷāvacaraṁ vuccati ātatavitatādi sabbaṁ tūriyabhaṇḍaṁ.",
  "tika-vin01t10:708_4": "Teneva parinibbānasuttaṭṭhakathāyaṁ ‘‘sabbañca tāḷāvacaraṁ sannipātethāti ettha sabbañca tāḷāvacaranti sabbaṁ tūriyabhaṇḍa’’nti vuttaṁ.",
  "tika-vin01t10:708_5": "Ettha pana sahacaraṇanayena sabbatūriyabhaṇḍānaṁ vādakāpi gahetuṁ vaṭṭantīti te sabbe upaṭṭhāpetvā sannipātetvāti vuttaṁ hoti. Lacchasīti labhissasi.",
  "tika-vin01t10:708_6": "Therā cetiyagirimeva agamaṁsūti rājanivesanato nikkhamitvā puna cetiyagirimeva agamaṁsu.",
  "tika-vin01t10:709_0": "Tāvadevāti taṁ khaṇaṁyeva.",
  "tika-vin01t10:709_1": "Pāṭaliputtadvāreti pāṭaliputtanagaradvāre.",
  "tika-vin01t10:709_2": "Kiṁ bhante sumana āhiṇḍasīti sumana tvaṁ samaṇadhammaṁ akatvā kasmā vicarasīti pucchati.",
  "tika-vin01t10:709_3": "Cetiyagirimhiyeva patiṭṭhāpetvāti pacchā tattha vihāratthāya ākaṅkhitabbabhāvato cetiyagirimhiyeva patiṭṭhāpetvā.",
  "tika-vin01t10:709_4": "Vaḍḍhamānakacchāyāyāti pacchābhattanti attho.",
  "tika-vin01t10:709_5": "Pacchābhattameva hi chāyā vaḍḍhati.",
  "tika-vin01t10:709_6": "Athassa etadahosīti dhātucaṅkoṭakaṁ disvā evaṁ cintesi.",
  "tika-vin01t10:709_7": "Chattaṁ apanamatūti idaṁ setacchattaṁ sayameva me sīsoparito dhātucaṅkoṭakābhimukhaṁ hutvā namatūti attho.",
  "tika-vin01t10:709_8": "Mayhaṁ matthake patiṭṭhātūti idaṁ dhātucaṅkoṭakaṁ therassa hatthato dhātuyā saha āgantvā sirasmiṁ me patiṭṭhātūti attho.",
  "tika-vin01t10:709_9": "Pokkharavassaṁ nāma pokkharapattappamāṇaṁ valāhakamajjhe uṭṭhahitvā kamena pharitvā temetukāmeyeva temayamānaṁ mahantaṁ hutvā vassati. Mahāvīroti mahāparakkamo.",
  "tika-vin01t10:709_10": "Mahāvīrāvayavattā cettha satthuvohārena dhātuyo eva niddiṭṭhā.",
  "tika-vin01t10:709_11": "Dhātusarīrenāgamanañhi sandhāya ayaṁ gāthā vuttā.",
  "tika-vin01t10:710_0": "Pacchimadisābhimukhova hutvā apasakkantoti piṭṭhito piṭṭhitoyeva pacchimadisābhimukho hutvā osakkanto, gacchantoti attho.",
  "tika-vin01t10:710_1": "Kiñcāpi esa pacchimadisaṁ na oloketi,",
  "tika-vin01t10:710_2": "tathāpi pacchimadisaṁ sandhāya gacchatīti ‘‘pacchimadisābhimukho’’ti vuttaṁ.",
  "tika-vin01t10:710_3": "Puratthimena dvārena nagaraṁ pavisitvāti ettha piṭṭhito piṭṭhitoyeva āgantvā dvāre sampatte parivattetvā ujukeneva nagaraṁ pāvisīti veditabbaṁ.",
  "tika-vin01t10:710_4": "Mahejavatthu nāmāti mahejanāmakena yakkhena pariggahitaṁ ekaṁ devaṭṭhānanti veditabbaṁ .",
  "tika-vin01t10:710_5": "Paribhogacetiyaṭṭhānanti ettha paribhuttūpakaraṇāni nidahitvā kataṁ cetiyaṁ paribhogacetiyanti daṭṭhabbaṁ.",
  "tika-vin01t10:710_6": "Tividhañhi cetiyaṁ vadanti paribhogacetiyaṁ dhātucetiyaṁ dhammacetiyanti.",
  "tika-vin01t10:710_7": "Tattha paribhogacetiyaṁ vuttanayameva.",
  "tika-vin01t10:710_8": "Dhātucetiyaṁ pana dhātuyo nidahitvā kataṁ.",
  "tika-vin01t10:710_9": "Paṭiccasamuppādādilikhitapotthakaṁ nidahitvā kataṁ pana dhammacetiyaṁ nāma.",
  "tika-vin01t10:710_10": "Sārīrikaṁ paribhogikaṁ uddissakanti evampi tippabhedaṁ cetiyaṁ vadanti.",
  "tika-vin01t10:710_11": "Ayaṁ pana pabhedo paṭimārūpassapi uddissakacetiyeneva saṅgahitattā suṭṭhutaraṁ yujjati.",
  "tika-vin01t10:711_0": "Kathaṁ pana idaṁ ṭhānaṁ tiṇṇaṁ buddhānaṁ paribhogacetiyaṭṭhānaṁ ahosīti āha ‘‘atīte kirā’’tiādi.",
  "tika-vin01t10:711_1": "Pajjarakenāti ettha pajjarako nāma rogo vuccati.",
  "tika-vin01t10:711_2": "So ca yakkhānubhāvena samuppannoti veditabbo.",
  "tika-vin01t10:711_3": "Tadā kira puṇṇakāḷo nāma yakkho attano ānubhāvena manussānampi sarīre pajjarakaṁ nāma rogaṁ samuṭṭhāpesi. Vuttañhetaṁ mahāvaṁse –",
  "tika-vin01t10:712_0": "‘‘Rakkhasehi janassettha, rogo pajjarako ahū’’ti;",
  "tika-vin01t10:713_0": "Dīpavaṁsepi cetaṁ vuttaṁ –",
  "tika-vin01t10:714_0": "‘‘Rakkhasā ca bahū tattha, pajjarā ca samuṭṭhitā;",
  "tika-vin01t10:715_0": "Pajjarena bahū sattā, nassanti dīpamuttame’’ti.",
  "tika-vin01t10:716_0": "Anayabyasananti ettha anayoti avaḍḍhi.",
  "tika-vin01t10:716_1": "Kāyikaṁ cetasikañca sukhaṁ byasati vikkhipati vināsetīti byasananti dukkhaṁ vuccati.",
  "tika-vin01t10:716_2": "Kiñcāpi ‘‘buddhacakkhunā lokaṁ olokento’’ti vuttaṁ,",
  "tika-vin01t10:716_3": "tathāpi ‘‘te satte anayabyasanamāpajjante disvā’’ti vacanato paṭhamaṁ buddhacakkhunā lokaṁ oloketvā pacchā sabbaññutaññāṇena lokaṁ olokento te satte anayabyasanamāpajjante disvāti gahetabbaṁ.",
  "tika-vin01t10:716_4": "Na hi āsayānusayādibuddhacakkhussa te sattā anayabyasanaṁ āpajjantā dissanti.",
  "tika-vin01t10:716_5": "Dubbuṭṭhikāti visamavassādivasena duṭṭhā asobhanā vuṭṭhiyeva dubbuṭṭhikā,",
  "tika-vin01t10:716_6": "sassuppattihetubhūtā kāyasukhuppattisappāyā sattupakārā sammā vuṭṭhi tattha na hotīti adhippāyo.",
  "tika-vin01t10:716_7": "Tatoyeva ca ‘‘dubbhikkhaṁ dussassa’’nti vuttaṁ. Bhikkhāya abhāvo ,",
  "tika-vin01t10:716_8": "dullabhabhāvo vā dubbhikkhaṁ,",
  "tika-vin01t10:716_9": "sulabhā tattha bhikkhā na hotīti vuttaṁ hoti. Sassānaṁ abhāvo, asampannatā vā dussassaṁ. Devoti meghassetaṁ nāmaṁ.",
  "tika-vin01t10:716_10": "Sammādhāramanupavecchīti udakadhāraṁ sammā vimuñci,",
  "tika-vin01t10:716_11": "sammā anupavassīti vuttaṁ hoti.",
  "tika-vin01t10:717_0": "Mahāvivādo hotīti tasmiṁ kira kāle jayantamahārājena ca tassa rañño kaniṭṭhabhātukena samiddhakumāranāmakena uparājena ca saddhiṁ imasmiṁ dīpe mahāyuddhaṁ upaṭṭhitaṁ.",
  "tika-vin01t10:717_1": "Tenetaṁ vuttaṁ ‘‘tena kho pana samayena maṇḍadīpe mahāvivādo hotī’’ti.",
  "tika-vin01t10:717_2": "Hotīti kiriyā kālamapekkhitvā vattamānapayogo,",
  "tika-vin01t10:717_3": "vivādassa pana atītakālikattaṁ ‘‘tena kho pana samayenā’’ti imināva viññāyati.",
  "tika-vin01t10:717_4": "Saddantarasannidhānena hettha atītakālāvagamo yathā ‘‘bhāsate vaḍḍhate tadā’’ti.",
  "tika-vin01t10:717_5": "Evaṁ sabbattha īdisesu ṭhānesu vattamānapayogo daṭṭhabbo.",
  "tika-vin01t10:717_6": "Kalahaviggahajātāti ettha kalaho nāma matthakappatto kāyakalahopi vācākalahopi.",
  "tika-vin01t10:717_7": "Tattha hatthaparāmāsādivasena kāyena kātabbo kalaho kāyakalaho.",
  "tika-vin01t10:717_8": "Mammaghaṭṭanādivasena vācāya kātabbo kalaho vācākalaho. Vipaccanīkagahaṇaṁ viggaho.",
  "tika-vin01t10:717_9": "Kalahassa pubbabhāge uppanno aññamaññaviruddhagāho.",
  "tika-vin01t10:717_10": "Atha vā kalaho nāma vācākalaho.",
  "tika-vin01t10:717_11": "Aññamaññaṁ hatthaparāmāsādivasena virūpaṁ viruddhaṁ vā gahaṇaṁ viggaho kāyakalaho.",
  "tika-vin01t10:717_12": "Yathāvutto kalaho ca viggaho ca jāto sañjāto etesanti kalahaviggahajātā, sañjātakalahaviggahāti attho.",
  "tika-vin01t10:718_0": "Tāni sāsanantaradhānena nassantīti pariyattipaṭivedhapaṭipattisaṅkhātassa tividhassapi sāsanassa antaradhānena dhātuparinibbāne sati tāni cetiyāni vinassanti. Tīṇi (dī. ni. aṭṭha. 3.161; vibha. aṭṭha.",
  "tika-vin01t10:718_1": "809) hi parinibbānāni kilesaparinibbānaṁ khandhaparinibbānaṁ dhātuparinibbānanti,",
  "tika-vin01t10:718_2": "tāni pana amhākaṁ bhagavato vasena evaṁ veditabbāni.",
  "tika-vin01t10:718_3": "Tassa hi kilesaparinibbānaṁ bodhipallaṅke ahosi,",
  "tika-vin01t10:718_4": "khandhaparinibbānaṁ kusinārāyaṁ.",
  "tika-vin01t10:718_5": "Dhātuparinibbānaṁ anāgate bhavissati.",
  "tika-vin01t10:718_6": "Sāsanassa kira osakkanakāle imasmiṁ tambapaṇṇidīpe dhātuyo sannipatitvā mahācetiyaṁ gamissanti,",
  "tika-vin01t10:718_7": "mahācetiyato nāgadīpe rājāyatanacetiyaṁ,",
  "tika-vin01t10:718_8": "tato mahābodhipallaṅkaṁ gamissanti,",
  "tika-vin01t10:718_9": "nāgabhavanatopi devalokatopi brahmalokatopi dhātuyo mahābodhipallaṅkameva gamissanti,",
  "tika-vin01t10:718_10": "sāsapamattāpi dhātu na antarā nassissati.",
  "tika-vin01t10:718_11": "Sabbā dhātuyo mahābodhipallaṅke rāsibhūtā suvaṇṇakkhandho viya ekagghanā hutvā chabbaṇṇarasmiyo vissajjessanti,",
  "tika-vin01t10:718_12": "tā dasasahassilokadhātuṁ pharissanti.",
  "tika-vin01t10:718_13": "Tato dasasahassacakkavāḷe devatā sannipatitvā ‘‘ajja satthā parinibbāti, ajja sāsanaṁ osakkati,",
  "tika-vin01t10:718_14": "pacchimadassanaṁ dāni idaṁ amhāka’’nti dasabalassa parinibbutadivasato mahantataraṁ kāruññaṁ karissanti,",
  "tika-vin01t10:718_15": "ṭhapetvā anāgāmikhīṇāsave avasesā sakabhāvena saṇṭhātuṁ na sakkhissanti.",
  "tika-vin01t10:718_16": "Dhātūsu tejodhātu uṭṭhahitvā yāva brahmalokā uggacchissati,",
  "tika-vin01t10:718_17": "sāsapamattiyāpi dhātuyā sati ekajālāva bhavissati,",
  "tika-vin01t10:718_18": "dhātūsu pariyādānaṁ gatāsu paricchijjissati.",
  "tika-vin01t10:718_19": "Evaṁ mahantaṁ ānubhāvaṁ dassetvā dhātūsu antarahitāsu sāsanaṁ antarahitaṁ nāma hoti.",
  "tika-vin01t10:719_0": "Divā bodhirukkhaṭṭhāne hatthisālāyaṁ tiṭṭhatīti divā vatthuvicinanāya okāsaṁ kurumāno tato dhātuṁ gahetvā kumbhe ṭhapetvā sadhātukova hutvā tiṭṭhatīti vadanti. Vuttañhetaṁ mahāvaṁse –",
  "tika-vin01t10:720_0": "‘‘Rattiṁ nāgonupariyāti, taṁ ṭhānaṁ so sadhātukaṁ;",
  "tika-vin01t10:721_0": "Bodhiṭṭhānamhi sālāyaṁ, divā ṭhāti sadhātuko’’ti.",
  "tika-vin01t10:722_0": "Thūpapatiṭṭhānabhūmiṁ pariyāyatīti matthakato dhātuṁ tattha patiṭṭhāpetvā sadhātukaṁ thūpapatiṭṭhānabhūmiṁ rattibhāge pariyāyati, samantato vicaratīti attho.",
  "tika-vin01t10:722_1": "Jaṅghappamāṇanti pupphaṭṭhānappamāṇaṁ.",
  "tika-vin01t10:722_2": "Thūpakucchito heṭṭhābhāgañhi thūpassa jaṅghāti vadanti.",
  "tika-vin01t10:722_3": "Dhātuoropanatthāyāti hatthikumbhato dhātukaraṇḍakassa oropanatthāya.",
  "tika-vin01t10:722_4": "Sakalanagarañca janapado cāti nagaravāsino janapadavāsino ca abhedato nagarajanapadasaddehi vuttā ‘‘sabbo gāmo āgato,",
  "tika-vin01t10:722_5": "mañcā ukkuṭṭhiṁ karontī’’tiādīsu viya.",
  "tika-vin01t10:722_6": "Mahājanakāyeti mahājanasamūhe.",
  "tika-vin01t10:722_7": "Samūhapariyāyo hettha kāyasaddo.",
  "tika-vin01t10:722_8": "Ekekadhātuppadesato tejodakanikkhamanādivasena yamakayamakaṁ hutvā pavattaṁ pāṭihāriyaṁ yamakapāṭihāriyaṁ.",
  "tika-vin01t10:722_9": "Channaṁ vaṇṇānaṁ rasmiyo cāti sambandho kātabbo.",
  "tika-vin01t10:722_10": "Channaṁ vaṇṇānaṁ udakadhārā cāti evampettha sambandhaṁ vadanti.",
  "tika-vin01t10:722_11": "Parinibbutepi bhagavati tassānubhāvena evarūpaṁ pāṭihāriyamahosiyevāti dassetuṁ ‘‘evaṁ acintiyā’’tiādigāthamāha.",
  "tika-vin01t10:722_12": "Buddhadhammāti ettha buddhaguṇā.",
  "tika-vin01t10:723_0": "Dharamānakālepi tikkhattuṁ āgamāsīti bhagavā kira abhisambodhito navame māse phussapuṇṇamadivase yakkhādhivāsaṁ laṅkādīpamupagantvā laṅkāmajjhe tiyojanāyate yojanavitthate mahānāgavanuyyāne mahāyakkhasamāgame upariākāse ṭhatvā kappuṭṭhānasamaye samuṭṭhitavuṭṭhivātanibbisesavassavāyunā ca lokantarikanirayandhakārasadisaghorandhakāranikāyena ca sītanarakanibbisesabahalasītena ca saṁvaṭṭakālasañjātavātasaṅkhubhitehi meghanabhagajjitasadisena gaganamedanīninnādena ca yakkhānaṁ bhayaṁ santāsaṁ janetvā tehi yācitābhayo ‘‘detha me samaggā nisīdanaṭṭhāna’’nti vatvā ‘‘dema te sakaladīpaṁ, dehi no, mārisa,",
  "tika-vin01t10:723_1": "abhaya’’nti vutte sabbaṁ taṁ upaddavaṁ antaradhāpetvā yakkhadattabhūmiyā cammakhaṇḍaṁ pattharitvā tattha nisinno samantato jalamānaṁ cammakhaṇḍaṁ pasāretvā kappuṭṭhānaggisadisadahanābhibhūtānaṁ jaladhisalilabhītānaṁ samantā velante bhamantānaṁ yakkhānaṁ giridīpaṁ dassetvā tesu tattha patiṭṭhitesu taṁ yathāṭhāne patiṭṭhāpetvā cammakhaṇḍaṁ saṅkhipitvā nisinno tadā samāgate anekadevatāsannipāte dhammaṁ desetvā anekapāṇakoṭīnaṁ dhammābhisamayaṁ katvā sumanakūṭavāsinā mahāsumanadevarājena samadhigatasotāpattiphalena yācitapūjanīyo sīsaṁ parāmasitvā muṭṭhimattā nīlāmalakesadhātuyo tassa datvā jambudīpamagamāsi.",
  "tika-vin01t10:724_0": "Dutiyaṁ abhisambodhito pañcame saṁvacchare cūḷodaramahodarānaṁ jalathalanivāsīnaṁ mātulabhāgineyyānaṁ nāgarājūnaṁ maṇipallaṅkaṁ nissāya upaṭṭhitamahāsaṅgāme nāgānaṁ mahāvināsaṁ disvā cittamāsakāḷapakkhassa uposathadivase pātova samiddhasumanena nāma rukkhadevaputtena chattaṁ katvā dhāritarājāyatano nāgadīpaṁ samāgantvā saṅgāmamajjhe ākāse pallaṅkena nisinno ghorandhakārena nāge santāsetvā assāsento ālokaṁ dassetvā sañjātapītisomanassānaṁ upagatanāgānaṁ sāmaggikaraṇīyaṁ dhammaṁ desetvā mātulabhāgineyyehi dvīhi nāgarājūhi pūjite pathavītalagate maṇipallaṅke nisinno nāgehi dibbannapānehi santappito jalathalanivāsino asītikoṭināge saraṇesu ca sīlesu ca patiṭṭhāpetvā tehi namassituṁ pallaṅkañca rājāyatanapādapañca tattha patiṭṭhāpetvā jambudīpamagamāsi.",
  "tika-vin01t10:725_0": "Tatiyampi abhisambodhito aṭṭhame saṁvacchare mahodaramātulena maṇiakkhikanāgarājenābhiyācito visākhapuṇṇamadivase pañcabhikkhusataparivuto kalyāṇīpadese maṇiakkhikassa bhavanamupagantvā tattha māpitaruciraratanamaṇḍape manoharavarapallaṅke nisinno nāgarājena dibbannapānehi santappetvā nāgamāṇavikagaṇaparivutena dibbamālāgandhādīhi pūjito tattha dhammaṁ desetvā vuṭṭhāyāsanā sumanakūṭe padaṁ dassetvā pabbatapāde divāvihāraṁ katvā dīghavāpicetiyaṭṭhāne ca mubhiyaṅgaṇacetiyaṭṭhāne ca kalyāṇīcetiyaṭṭhāne ca mahābodhiṭṭhāne ca thūpārāmaṭṭhāne ca mahācetiyaṭṭhāne ca sasāvako nisīditvā nirodhasamāpattiṁ samāpajjitvā silācetiyaṭṭhāneyeva ṭhatvā devanāge samanusāsitvā jambudīpamagamāsi.",
  "tika-vin01t10:725_1": "Evaṁ bhagavā dharamānakālepi imaṁ dīpaṁ tikkhattuṁ āgamāsīti veditabbaṁ.",
  "tika-vin01t10:726_0": "Idāni tadeva tikkhattumāgamanaṁ saṅkhepato vibhāvento āha ‘‘paṭhamaṁ yakkhadamanattha’’ntiādi.",
  "tika-vin01t10:726_1": "Rakkhaṁ karontoti yakkhānaṁ puna apavisanatthāya rakkhaṁ karonto. Āvijjīti samantato vicari.",
  "tika-vin01t10:726_2": "Mātulabhāgineyyānanti cūḷodaramahodarānaṁ.",
  "tika-vin01t10:726_3": "Ettha pana kiñcāpi bhagavā samiddhasumanena nāma devaputtena saddhiṁ āgato,",
  "tika-vin01t10:726_4": "tathāpi pacchāsamaṇena ekenapi bhikkhunā saddhiṁ anāgatattā ‘‘ekakova āgantvā’’ti vuttaṁ.",
  "tika-vin01t10:726_5": "Tadanurūpassa paripanthassa vihatattā ‘‘pariḷāhaṁ vūpasametvā’’ti vuttaṁ.",
  "tika-vin01t10:726_6": "Rañño bhātāti rañño kaniṭṭhabhātā. Abhayoti mattābhayo.",
  "tika-vin01t10:727_0": "Anuḷā devīti rañño jeṭṭhabhātujāyā anuḷā devī.",
  "tika-vin01t10:727_1": "Purimakānaṁ tiṇṇaṁ sammāsambuddhānaṁ bodhi patiṭṭhāsīti yadā hi so kakusandho nāma bhagavā imasmiṁ dīpe manusse pajjarakābhibhūte anayabyasanamāpajjante disvā karuṇāya sañcoditahadayo imaṁ dīpamāgato,",
  "tika-vin01t10:727_2": "tadā taṁ rogabhayaṁ vūpasametvā sannipatitānaṁ dhammaṁ desento caturāsītiyā pāṇasahassānaṁ dhammābhisamayaṁ katvā sāyanhasamaye bodhipatiṭṭhānārahaṭṭhānaṁ gantvā tattha samāpattiṁ samāpajjitvā vuṭṭhāya ‘‘mama sirīsamahābodhito dakkhiṇamahāsākhamādāya rucanandā bhikkhunī idhāgacchatū’’ti adhiṭṭhāsi .",
  "tika-vin01t10:727_3": "Sā satthu cittaṁ ñatvā taṅkhaṇaññeva khemavatīrājadhāniyā khemarājānamādāya mahābodhimupagantvā dakkhiṇamahāsākhāya manosilālekhaṁ khemarājena dāpetvā taṁ sayaṁ chijjitvā suvaṇṇakaṭāhe ṭhitaṁ bodhisākhamādāya pañcasatabhikkhunīhi ceva devatāhi ca parivāritā iddhiyā idhānetvā tathāgatena pasārite dakkhiṇahatthe sasuvaṇṇakaṭāhaṁ mahābodhiṁ ṭhapesi.",
  "tika-vin01t10:727_4": "Taṁ tathāgato abhayassa nāma rañño datvā tena tasmiṁ samaye ‘‘mahātitthavana’’nti paññāte mahāmeghavanuyyāne patiṭṭhāpesi.",
  "tika-vin01t10:728_0": "Koṇāgamano ca bhagavā dubbuṭṭhipīḷite dīpavāsino disvā imaṁ dīpamāgato taṁ bhayaṁ vūpasametvā dhammaṁ desento caturāsīti pāṇasahassāni maggaphalesu patiṭṭhāpetvā pubbabodhiṭṭhānaṁ gantvā samāpattipariyosāne ‘‘mama udumbaramahābodhito dakkhiṇamahāsākhamādāya karakanattā bhikkhunī idhāgacchatū’’ti cintesi.",
  "tika-vin01t10:728_1": "Sā bhagavato adhippāyaṁ viditvā taṅkhaṇaññeva sobharājadhāniyā sobharājānamādāya mahābodhimupagantvā dakkhiṇamahāsākhāya manosilālekhaṁ sobharājena dāpetvā taṁ sayaṁ chijjitvā hemakaṭāhe patiṭṭhitaṁ bodhisākhamādāya pañcasatabhikkhunīhi saddhiṁ suragaṇaparivutā iddhiyā idhāharitvā satthārā pasāritadakkhiṇapāṇitale sahemakaṭāhaṁ mahābodhiṁ ṭhapesi.",
  "tika-vin01t10:728_2": "Taṁ tathāgato samiddhassa rañño datvā tena tasmiṁ samaye ‘‘mahānāgavana’’nti saṅkhyaṁ gate mahāmeghavanuyyāne mahābodhiṁ patiṭṭhāpesi.",
  "tika-vin01t10:729_0": "Kassapopi ca bhagavā upaṭṭhitarājūparājayuddhena pāṇino vināsaṁ disvā karuṇāya codito imaṁ dīpamāgantvā taṁ kalahaṁ vūpasametvā dhammaṁ desento caturāsīti pāṇasahassāni maggaphalaṁ pāpetvā mahābodhiṭṭhānaṁ gantvā tattha samāpattiṁ samāpajjitvā vuṭṭhāya ‘‘mama nigrodhamahābodhito dakkhiṇamahāsākhamādāya sudhammā bhikkhunī idhāgacchatū’’ti adhiṭṭhāsi.",
  "tika-vin01t10:729_1": "Sā bhagavato cittaṁ viditvā taṅkhaṇaññeva bārāṇasīrājadhāniyā brahmadattarājānamādāya mahābodhimupagantvā dakkhiṇamahāsākhāya manosilālekhaṁ brahmadattena dāpetvā taṁ sayaṁ chijjitvā kanakakaṭāhe ṭhitaṁ bodhisākhamādāya pañcasatabhikkhunīparivārā devagaṇaparivutā iddhiyā ettha ānetvā munindena pasārite dakkhiṇakaratale sasuvaṇṇakaṭāhaṁ mahābodhiṁ ṭhapesi.",
  "tika-vin01t10:729_2": "Taṁ bhagavā jayantarañño datvā tena tasmiṁ samaye ‘‘mahāsālavana’’nti saṅkhyaṁ gate mahāmeghavanuyyāne mahābodhiṁ patiṭṭhāpesi.",
  "tika-vin01t10:729_3": "Evaṁ imasmiṁ dīpe purimakānaṁ tiṇṇaṁ sammāsambuddhānaṁ bodhiṁ patiṭṭhāpesi.",
  "tika-vin01t10:729_4": "Taṁ sandhāya evamāha ‘‘imasmiñca mahārāja dīpe purimakānaṁ tiṇṇaṁ sammāsambuddhānaṁ bodhi patiṭṭhāsī’’ti.",
  "tika-vin01t10:730_0": "Sarasaraṁsijālavissajjanakenāti siniddhatāya rasavantaṁ ojavantaṁ abhinavaraṁsijālaṁ vissajjentena.",
  "tika-vin01t10:730_1": "Atha vā ito cito ca saṁsaraṇato sarasaṁ sajīvaṁ jīvamānaṁ viya raṁsijālaṁ vissajjentena.",
  "tika-vin01t10:730_2": "Atha vā sarasakāle dharamānakāle buddhena viya raṁsijālaṁ muñcantenāti evamettha atthaṁ vaṇṇayanti.",
  "tika-vin01t10:730_3": "Ekadivaseneva agamāsīti sambandho.",
  "tika-vin01t10:730_4": "Pañcahi kaññāsatehīti attano paricārikehi pañcahi kaññāsatehi.",
  "tika-vin01t10:730_5": "Upassayaṁ kārāpetvāti bhikkhunupassayaṁ kārāpetvā.",
  "tika-vin01t10:730_6": "Appesīti lekhasāsanaṁ patiṭṭhāpesi.",
  "tika-vin01t10:730_7": "Evañca avocāti rājasandesaṁ appetvā therassa mukhasāsanaṁ viññāpento evaṁ avoca.",
  "tika-vin01t10:730_8": "Udikkhatīti apekkhati pattheti.",
  "tika-vin01t10:731_0": "Chinnahatthaṁ viyāti chinnahatthavantaṁ viya.",
  "tika-vin01t10:731_1": "Chinnā hatthā etassāti chinnahatthoti aññapadatthasamāso daṭṭhabbo.",
  "tika-vin01t10:731_2": "Pabbajjāpurekkhārāti pabbajjābhimukhā,",
  "tika-vin01t10:731_3": "pabbajjāya sañjātābhilāsā ‘‘kadā nu kho pabbajissāmī’’ti tattha ussukkamāpannāti vuttaṁ hoti.",
  "tika-vin01t10:731_4": "Maṁ paṭimānetīti maṁ udikkhati.",
  "tika-vin01t10:731_5": "Satthena ghātaṁ na arahatīti asatthaghātārahaṁ.",
  "tika-vin01t10:731_6": "Himavalāhakagabbhanti himapuṇṇavalāhakagabbhaṁ.",
  "tika-vin01t10:731_7": "Pāṭihāriyavasena jātaṁ himameva ‘‘valāhakagabbha’’ntipi vadanti.",
  "tika-vin01t10:731_8": "Doṇamattāti magadhanāḷiyā soḷasanāḷippamāṇā.",
  "tika-vin01t10:732_0": "Magganti sattayojanikaṁ maggaṁ. Paṭijaggāpetvāti sodhāpetvā,",
  "tika-vin01t10:732_1": "khāṇukaṇṭakādīni harāpetvā tattha bahalavipulavālukaṁ okirāpetvāti vuttaṁ hoti.",
  "tika-vin01t10:732_2": "Kammāravaṇṇanti rañño pakatisuvaṇṇakāravaṇṇaṁ.",
  "tika-vin01t10:732_3": "Navahatthaparikkhepanti navahatthappamāṇo parikkhepo assāti navahatthaparikkhepaṁ,",
  "tika-vin01t10:732_4": "parikkhepato navahatthappamāṇanti vuttaṁ hoti.",
  "tika-vin01t10:732_5": "‘‘Pañcahatthubbedha’’ntiādīsupi imināva nayena attho veditabbo.",
  "tika-vin01t10:732_6": "Tihatthavikkhambhanti tihatthappamāṇavitthāraṁ.",
  "tika-vin01t10:732_7": "Samussitadhajapaṭākanti ussāpitanīlapītādivividhadhajapaṭākaṁ.",
  "tika-vin01t10:732_8": "Nānāratanavicittanti tattha tattha racitanānāratanehi suvicittaṁ.",
  "tika-vin01t10:732_9": "Anekālaṅkārapaṭimaṇḍitanti pasannajanapūjitehi hatthūpagādīhi nānālaṅkārehi sajjitaṁ.",
  "tika-vin01t10:732_10": "Nānāvidhakusumasamākiṇṇanti upahāravasena upanītehi nānappakārehi vaṇṇagandhasampannehi jalathalapupphehi ākiṇṇaṁ.",
  "tika-vin01t10:732_11": "Anekatūriyasaṅghuṭṭhanti ātabhavitatādipañcaṅgikatūriyasaṅghositaṁ.",
  "tika-vin01t10:732_12": "Avasesaṁ adassanaṁ agamāsīti ettha ‘‘handa, mahārāja, tayā gahetabbā ayaṁ sākhā,",
  "tika-vin01t10:732_13": "tassa upanissayabhūto ayaṁ khandho,",
  "tika-vin01t10:732_14": "na mayaṁ tayā gahetabbā’’ti vadantā viya avasesā sākhā satthu tejasā adassanamagamaṁsūti vadanti.",
  "tika-vin01t10:732_15": "Gavakkhajālasadisanti bhāvanapuṁsakaṁ,",
  "tika-vin01t10:732_16": "jālakavāṭasadisaṁ katvāti attho.",
  "tika-vin01t10:732_17": "Celukkhepasatasahassāni pavattiṁsūti tesaṁ tesaṁ janānaṁ sīsopari bhamantānaṁ uttarāsaṅgacelānaṁ ukkhepasatasahassāni pavattiṁsūti attho.",
  "tika-vin01t10:732_18": "Mūlasatenāti dasasu lekhāsu ekekāya dasa dasa hutvā nikkhantamūlasatena.",
  "tika-vin01t10:732_19": "Dasa mahāmūlāti paṭhamalekhāya nikkhantadasamahāmūlāni.",
  "tika-vin01t10:733_0": "Devadundubhiyo phaliṁsūti devadundubhiyo thaniṁsu.",
  "tika-vin01t10:733_1": "Devadundubhīti ca na ettha kāci bherī adhippetā,",
  "tika-vin01t10:733_2": "atha kho uppātabhāvena ākāsagato nigghosasaddo. Devoti hi megho.",
  "tika-vin01t10:733_3": "Tassa hi acchabhāvena ākāsavaṇṇassa devassābhāvena sukkhagajjitasaññite sadde niccharante devadundubhīti samaññā,",
  "tika-vin01t10:733_4": "tasmā devadundubhiyo phaliṁsūti devo sukkhagajjitaṁ gajjīti vuttaṁ hoti.",
  "tika-vin01t10:733_5": "Pabbatānaṁ naccehīti pathavīkampena ito cito ca bhamantānaṁ pabbatānaṁ naccehi.",
  "tika-vin01t10:733_6": "Yakkhānaṁ hiṅkārehīti vimhayajātānaṁ yakkhānaṁ vimhayappakāsanavasena pavattehi hiṅkārasaddehi.",
  "tika-vin01t10:733_7": "Yakkhā hi vimhayajātā ‘‘hiṁ hi’’nti saddaṁ nicchārenti.",
  "tika-vin01t10:733_8": "Thutijappehīti pasaṁsāvacanehi.",
  "tika-vin01t10:733_9": "Brahmānaṁ apphoṭanehīti pītisomanassajātānaṁ brahmānaṁ bāhāyaṁ paharaṇasaṅkhātehi apphoṭanehi.",
  "tika-vin01t10:733_10": "Pītisomanassajātā hi brahmāno vāmahatthaṁ samiñjitvā dakkhiṇena hatthena bāhāyaṁ pahāraṁ denti.",
  "tika-vin01t10:733_11": "Ekakolāhalanti ekato pavattakolāhalaṁ .",
  "tika-vin01t10:733_12": "Ekaninnādanti ekato pavattanigghosaṁ.",
  "tika-vin01t10:733_13": "Phalato nikkhantā chabbaṇṇarasmiyo ujukaṁ uggantvā onamitvā cakkavāḷapabbatamukhavaṭṭiṁ āhacca tiṭṭhantīti āha ‘‘sakalacakkavāḷaṁ ratanagopānasīvinaddhaṁ viya kurumānā’’ti.",
  "tika-vin01t10:733_14": "Taṅkhaṇato ca pana pabhutīti vuttanayena suvaṇṇakaṭāhe patiṭṭhitassa mahābodhissa chabbaṇṇarasmīnaṁ vissajjitakālato pabhuti.",
  "tika-vin01t10:733_15": "Himavalāhakagabbhaṁ pavisitvā aṭṭhāsīti suvaṇṇakaṭāheneva saddhiṁ uggantvā himodakapuṇṇaṁ valāhakagabbhaṁ pavisitvā aṭṭhāsi.",
  "tika-vin01t10:733_16": "Paṭhamaṁ suvaṇṇakaṭāhe patiṭṭhitoyeva hi bodhi pacchā vuttappakāraacchariyapaṭimaṇḍito hutvā himavalāhakagabbhaṁ pavisitvā aṭṭhāsi.",
  "tika-vin01t10:733_17": "Teneva vakkhati ‘‘paṭhamaṁ suvaṇṇakaṭāhe patiṭṭhahi,",
  "tika-vin01t10:733_18": "tato himagabbhasattāhaṁ abhisekasattāhañca vītināmetvā’’tiādi.",
  "tika-vin01t10:733_19": "Tatoyeva ca mahāvaṁsepi vuttaṁ –",
  "tika-vin01t10:734_0": "‘‘Evaṁ satena mūlānaṁ, tatthesā gandhakaddame;",
  "tika-vin01t10:735_0": "Patiṭṭhāsi mahābodhi, pasādentī mahājanaṁ.",
  "tika-vin01t10:736_0": "‘‘Tassā khandho dasahattho, pañca sākhā manoramā;",
  "tika-vin01t10:737_0": "Catuhatthā catuhatthā, dasaḍḍhaphalamaṇḍitā.",
  "tika-vin01t10:738_0": "‘‘Sahassantu pasākhānaṁ, sākhānaṁ tāsamāsi ca;",
  "tika-vin01t10:739_0": "Evaṁ āsi mahābodhi, manoharasirindharā.",
  "tika-vin01t10:740_0": "‘‘Kaṭāhamhi mahābodhi, patiṭṭhitakkhaṇe mahī;",
  "tika-vin01t10:741_0": "Akampi pāṭihīrāni, ahesuṁ vividhāni ca.",
  "tika-vin01t10:742_0": "‘‘Sayaṁ nādehi tūriyānaṁ, devesu mānusesu ca;",
  "tika-vin01t10:743_0": "Sādhukāraninnādehi, devabrahmagaṇassa ca.",
  "tika-vin01t10:744_0": "‘‘Meghānaṁ migapakkhīnaṁ, yakkhādīnaṁ ravehi ca;",
  "tika-vin01t10:745_0": "Ravehi ca mahīkampe, ekakolāhalaṁ ahu.",
  "tika-vin01t10:746_0": "‘‘Bodhiyā phalapattehi, chabbaṇṇaraṁsiyo subhā;",
  "tika-vin01t10:747_0": "Nikkhamitvā cakkavāḷaṁ, sakalaṁ sobhayiṁsu ca.",
  "tika-vin01t10:748_0": "‘‘Sakaṭāhā mahābodhi, uggantvāna tato nabhaṁ;",
  "tika-vin01t10:749_0": "Aṭṭhāsi himagabbhamhi, sattāhāni adassanā’’ti.",
  "tika-vin01t10:750_0": "Tasmā suvaṇṇakaṭāhe patiṭṭhitoyeva bodhi kaṭāheneva saddhi uggantvā himavalāhakagabbhaṁ pavisitvā aṭṭhāsīti veditabbaṁ.",
  "tika-vin01t10:751_0": "Heṭṭhā pana bhagavato adhiṭṭhānakkamaṁ dassentena yaṁ vuttaṁ –",
  "tika-vin01t10:752_0": "‘‘Bhagavā kira mahāparinibbānamañce nipanno laṅkādīpe mahābodhipatiṭṭhāpanatthāya asokamahārājā mahābodhiggahaṇatthaṁ gamissati,",
  "tika-vin01t10:752_1": "tadā mahābodhissa dakkhiṇasākhā sayameva chijjitvā suvaṇṇakaṭāhe patiṭṭhātūti adhiṭṭhāsi, idamekamadhiṭṭhānaṁ.",
  "tika-vin01t10:753_0": "‘‘Tattha patiṭṭhānakāle ca ‘mahābodhi himavalāhakagabbhaṁ pavisitvā tiṭṭhatū’ti adhiṭṭhāsi, idaṁ dutiyamadhiṭṭhānaṁ.",
  "tika-vin01t10:754_0": "‘‘Sattame divase himavalāhakagabbhato oruyha suvaṇṇakaṭāhe patiṭṭhahanto pattehi ca phalehi ca chabbaṇṇarasmiyo muñcatūti adhiṭṭhāsi, idaṁ tatiyamadhiṭṭhāna’’nti.",
  "tika-vin01t10:755_0": "Taṁ iminā na sameti.",
  "tika-vin01t10:755_1": "Tattha hi paṭhamaṁ himavalāhakagabbhaṁ pavisitvā pacchā sattame divase himavalāhakagabbhato oruyha chabbaṇṇaraṁsivissajjanaṁ suvaṇṇakaṭāhe patiṭṭhahanañca vuttaṁ,",
  "tika-vin01t10:755_2": "tasmā aṭṭhakathāya pubbenāparaṁ na sameti.",
  "tika-vin01t10:755_3": "Mahāvaṁse pana adhiṭṭhānepi paṭhamaṁ suvaṇṇakaṭāhe patiṭṭhahanaṁ pacchāyeva chabbaṇṇaraṁsivissajjanaṁ himavalāhakagabbhapavisanañca. Vuttañhetaṁ –",
  "tika-vin01t10:756_0": "‘‘Parinibbānamañcamhi, nipannena jinena hi;",
  "tika-vin01t10:757_0": "Kataṁ mahāadhiṭṭhānaṁ, pañcakaṁ pañcacakkhunā.",
  "tika-vin01t10:758_0": "‘‘Gayhamānā mahābodhi-sākhāsokena dakkhiṇā;",
  "tika-vin01t10:759_0": "Chijjitvāna sayaṁyeva, patiṭṭhātu kaṭāhake.",
  "tika-vin01t10:760_0": "‘‘Patiṭṭhahitvā sā sākhā, chabbaṇṇarasmiyo subhā;",
  "tika-vin01t10:761_0": "Rājayantī disā sabbā, phalapattehi muñcatu.",
  "tika-vin01t10:762_0": "‘‘Sasuvaṇṇakaṭāhā sā, uggantvāna manoramā;",
  "tika-vin01t10:763_0": "Adissamānā sattāhaṁ, himagabbhamhi tiṭṭhatū’’ti.",
  "tika-vin01t10:764_0": "Bodhivaṁsepi ca ayameva adhiṭṭhānakkamo vutto,",
  "tika-vin01t10:764_1": "tasmā aṭṭhakathāyaṁ vutto adhiṭṭhānakkamo yathā pubbenāparaṁ na virujjhati, tathā vīmaṁsitvā gahetabbo.",
  "tika-vin01t10:765_0": "Himañca chabbaṇṇaraṁsiyo ca āvattitvā mahābodhimeva pavisiṁsūti mahābodhiṁ paṭicchādetvā ṭhitaṁ himañca bodhito nikkhantachabbaṇṇarasmiyo ca āvattitvā padakkhiṇaṁ katvā bodhimeva pavisiṁsu,",
  "tika-vin01t10:765_1": "bodhipaviṭṭhā viya hutvā antarahitāti vuttaṁ hoti.",
  "tika-vin01t10:765_2": "Ettha pana ‘‘himañca raṁsiyo cā’’ti ayameva pāṭho satasodhitasammate porāṇapotthake sesesu ca sabbapotthakesu dissati. Mahāvaṁsepi cetaṁ vuttaṁ –",
  "tika-vin01t10:766_0": "‘‘Atīte tamhi sattāhe, sabbe himavalāhakā;",
  "tika-vin01t10:767_0": "Pavisiṁsu mahābodhiṁ, sabbā tā raṁsiyopi cā’’ti.",
  "tika-vin01t10:768_0": "Kenaci pana ‘‘pañca raṁsiyo’’ti pāṭhaṁ parikappetvā yaṁ vuttaṁ ‘‘sabbadisāhi pañca rasmiyo āvattitvāti pañcahi phalehi nikkhantattā pañca, tā pana chabbaṇṇāvā’’ti,",
  "tika-vin01t10:768_1": "taṁ tassa sammohavijambhitamattanti daṭṭhabbaṁ.",
  "tika-vin01t10:768_2": "Paripuṇṇakhandhasākhāpasākhapañcaphalapaṭimaṇḍitoti paripuṇṇakhandhasākhāpasākhāhi ceva pañcahi ca phalehi paṭimaṇḍito, samantato vibhūsitoti attho.",
  "tika-vin01t10:768_3": "Abhisekaṁ datvāti anotattodakena abhisekaṁ datvā.",
  "tika-vin01t10:768_4": "Mahābodhiṭṭhāneyeva aṭṭhāsīti bodhisamīpeyeva vasi.",
  "tika-vin01t10:769_0": "Pubbakattikapavāraṇādivaseti assayujamāsassa juṇhapakkhapuṇṇamiyaṁ.",
  "tika-vin01t10:769_1": "Cātuddasīuposathattā dvisattāhe jāte uposatho sampattoti āha ‘‘kāḷapakkhassa uposathadivase’’ti,",
  "tika-vin01t10:769_2": "assayujamāsakāḷapakkhassa cātuddasīuposatheti attho.",
  "tika-vin01t10:769_3": "Pācīnamahāsālamūle ṭhapesīti nagarassa pācīnadisābhāge jātassa mahāsālarukkhassa heṭṭhā maṇḍapaṁ kāretvā tattha ṭhapesi.",
  "tika-vin01t10:769_4": "Sattarasame divaseti pāṭipadadivasato dutiyadivase.",
  "tika-vin01t10:769_5": "Kattikachaṇapūjaṁ addasāti kattikachaṇavasena bodhissa kariyamānaṁ pūjaṁ sumanasāmaṇero addasa,",
  "tika-vin01t10:769_6": "disvā ca āgato sabbaṁ taṁ pavattiṁ ārocesi.",
  "tika-vin01t10:769_7": "Taṁ sandhāyeva ca thero bodhiāharaṇatthaṁ pesesi.",
  "tika-vin01t10:770_0": "Aṭṭhārasa devatākulānīti mahābodhiṁ parivāretvā ṭhitanāgayakkhādidevatākulāni datvāti sambandho.",
  "tika-vin01t10:770_1": "Amaccakulāni bodhissa kattabbavicāraṇatthāya adāsi,",
  "tika-vin01t10:770_2": "brāhmaṇakulāni lokasammatattā udakāsiñcanatthāya adāsi,",
  "tika-vin01t10:770_3": "kuṭumbiyakulāni bodhissa kattabbapūjopakaraṇagopanatthāya adāsi.",
  "tika-vin01t10:770_4": "‘‘Gopakā rājakammino tathā taracchā’’ti mahāgaṇṭhipade vuttaṁ.",
  "tika-vin01t10:770_5": "Gaṇṭhipade pana ‘‘gopakakulāni bodhisiñcanatthaṁ khīradhenupālanatthāya taracchakulāni kāliṅgakulāni vissāsikāni padhānamanussakulānī’’ti vuttaṁ.",
  "tika-vin01t10:770_6": "Kāliṅgakulānīti ettha ‘‘udakādigāhakā kāliṅgā’’ti mahāgaṇṭhipade vuttaṁ.",
  "tika-vin01t10:770_7": "‘‘Kaliṅgesu janapade jātisampannakulaṁ kāliṅgakula’’nti keci.",
  "tika-vin01t10:770_8": "Iminā parivārenāti sahatthe karaṇavacanaṁ,",
  "tika-vin01t10:770_9": "iminā vuttappakāraparivārena saddhinti attho.",
  "tika-vin01t10:770_10": "Viñjhāṭaviṁ samatikkammāti rājā sayampi mahābodhissa paccuggamanaṁ karonto senaṅgaparivuto thalapathena gacchanto viñjhāṭaviṁ nāma aṭaviṁ atikkamitvā.",
  "tika-vin01t10:770_11": "Tāmalittiṁ anuppattoti tāmalittiṁ nāma titthaṁ sampatto.",
  "tika-vin01t10:770_12": "Idamassa tatiyanti suvaṇṇakaṭāhe patiṭṭhitamahābodhissa rajjasampadānaṁ sandhāya vuttaṁ.",
  "tika-vin01t10:770_13": "Tato pubbe panesa ekavāraṁ saddhāya sakalajambudīparajjena mahābodhiṁ pūjesiyeva,",
  "tika-vin01t10:770_14": "tasmā tena saddhiṁ catutthamidaṁ rajjasampadānaṁ.",
  "tika-vin01t10:770_15": "Mahābodhiṁ pana yasmiṁ yasmiṁ divase rajjena pūjesi,",
  "tika-vin01t10:770_16": "tasmiṁ tasmiṁ divase sakalajambudīparajjato uppannaṁ āyaṁ gahetvā mahābodhipūjaṁ kāresi.",
  "tika-vin01t10:771_0": "Māgasiramāsassāti migasiramāsassa.",
  "tika-vin01t10:771_1": "Paṭhamapāṭipadadivaseti sukkapakkhapāṭipadadivase.",
  "tika-vin01t10:771_2": "Tañhi kaṇhapakkhapāṭipadadivasaṁ apekkhitvā ‘‘paṭhamapāṭipadadivasa’’nti vuccati.",
  "tika-vin01t10:771_3": "Idañca imasmiṁ dīpe pavattamānavohāraṁ gahetvā vuttaṁ.",
  "tika-vin01t10:771_4": "Tattha pana puṇṇamito paṭṭhāya yāva aparā puṇṇamī,",
  "tika-vin01t10:771_5": "tāva eko māsoti vohārassa pavattattā tena vohārena ‘‘dutiyapāṭipadadivase’’ti vattabbaṁ siyā.",
  "tika-vin01t10:771_6": "Tattha hi kaṇhapakkhapāṭipadadivasaṁ ‘‘paṭhamapāṭipada’’nti vuccati.",
  "tika-vin01t10:771_7": "Ukkhipitvāti mahāsālamūle dinnehi soḷasahi jātisampannakulehi saddhiṁ ukkhipitvāti vadanti.",
  "tika-vin01t10:771_8": "Gacchati vatareti ettha areti khede. Tenevāha ‘‘kanditvā’’ti,",
  "tika-vin01t10:771_9": "bodhiyā adassanaṁ asahamāno roditvā paridevitvāti attho.",
  "tika-vin01t10:771_10": "Sarasaraṁsijālanti ettha pana heṭṭhā vuttanayeneva attho veditabbo.",
  "tika-vin01t10:771_11": "Mahābodhisamāruḷhāti mahābodhinā samāruḷhā.",
  "tika-vin01t10:771_12": "Passato passatoti anādare sāmivacanaṁ, passantassevāti attho .",
  "tika-vin01t10:771_13": "Mahāsamuddatalaṁ pakkhantāti mahāsamuddassa udakatalaṁ pakkhandi.",
  "tika-vin01t10:771_14": "Samantā yojananti samantato ekekena passena yojanappamāṇe padese.",
  "tika-vin01t10:771_15": "Accantasaṁyoge cetaṁ upayogavacanaṁ.",
  "tika-vin01t10:771_16": "Vīciyo vūpasantāti vīciyo na uṭṭhahiṁsu, nāhesunti vuttaṁ hoti. Pavajjiṁsūti viraviṁsu, nādaṁ pavattayiṁsūti attho.",
  "tika-vin01t10:771_17": "Rukkhādisannissitāhīti ettha ādi-saddena pabbatādisannissitā devatā saṅgaṇhāti.",
  "tika-vin01t10:772_0": "Supaṇṇarūpenāti supaṇṇasadisena rūpena.",
  "tika-vin01t10:772_1": "Nāgakulāni santāsesīti mahābodhiggahaṇatthaṁ āgatāni nāgakulāni santāsesi,",
  "tika-vin01t10:772_2": "tesaṁ bhayaṁ uppādetvā palāpesīti vuttaṁ hoti.",
  "tika-vin01t10:772_3": "Tadā hi samuddavāsino nāgā mahābodhiṁ gahetuṁ vātavassandhakārādīhi mahantaṁ vikubbanaṁ akaṁsu.",
  "tika-vin01t10:772_4": "Tato saṅghamittattherī garuḷavaṇṇaṁ māpetvā tena garuḷarūpena ākāsaṁ pūrayamānā sikhāmarīcijālena gaganaṁ ekandhakāraṁ katvā pakkhappahāravātena mahāsamuddaṁ āloḷetvā saṁvaṭṭajaladhinādasadisena ravena nāgānaṁ hadayāni bhindantī viya tāsetvā nāge palāpesi.",
  "tika-vin01t10:772_5": "Te ca utrastarūpā nāgā āgantvāti te ca vuttanayena uttāsitā nāgā puna āgantvā.",
  "tika-vin01t10:772_6": "Taṁ vibhūtinti taṁ iddhipāṭihāriyasaṅkhātaṁ vibhūtiṁ, taṁ acchariyanti vuttaṁ hoti. Therī yācitvāti ‘‘ayye,",
  "tika-vin01t10:772_7": "amhākaṁ bhagavā mucalindanāgarājassa bhogāvaliṁ attano gandhakuṭiṁ katvā sattāhaṁ tassa saṅgahaṁ akāsi.",
  "tika-vin01t10:772_8": "Abhisambujjhanadivase nerañjarānadītīre attano ucchiṭṭhapattaṁ mahākāḷanāgassa vissajjesi.",
  "tika-vin01t10:772_9": "Uruvelanāgena māpitaṁ visadhūmadahanaṁ agaṇetvā tassa saraṇasīlābharaṇamadāsi.",
  "tika-vin01t10:772_10": "Mahāmoggallānattheraṁ pesetvā nandopanandanāgarājānaṁ dametvā nibbisaṁ akāsi.",
  "tika-vin01t10:772_11": "Evaṁ so lokanāyako amhākaṁ upakārako,",
  "tika-vin01t10:772_12": "tvampi no dosamassaritvā muhuttaṁ mahābodhiṁ vissajjetvā nāgalokassa saggamokkhamaggaṁ sampādehī’’ti evaṁ yācitvā.",
  "tika-vin01t10:772_13": "Mahābodhiviyogadukkhitoti mahābodhiviyogena dukkhito sañjātamānasikadukkho.",
  "tika-vin01t10:772_14": "Kanditvāti imassa pariyāyavacanamattaṁ roditvāti,",
  "tika-vin01t10:772_15": "guṇakittanavasena vā punappunaṁ roditvā, vilāpaṁ katvāti attho.",
  "tika-vin01t10:773_0": "Uttaradvāratoti anurādhapurassa uttaradvārato.",
  "tika-vin01t10:773_1": "Maggaṁ sodhāpetvāti khāṇukaṇṭakādīnaṁ uddharāpanavasena maggaṁ sodhāpetvā.",
  "tika-vin01t10:773_2": "Alaṅkārāpetvāti vālukādīnaṁ okirāpanādivasena sajjetvā.",
  "tika-vin01t10:773_3": "Samuddasālavatthusminti samuddāsannasālāya vatthubhūte padese.",
  "tika-vin01t10:773_4": "Tasmiṁ kira padese ṭhitehi samuddassa diṭṭhattā taṁ acchariyaṁ pakāsetuṁ tattha ekā sālā katā.",
  "tika-vin01t10:773_5": "Sā nāmena ‘‘samuddāsannasālā’’ti pākaṭā jātā. Vuttañhetaṁ –",
  "tika-vin01t10:774_0": "‘‘Samuddāsannasālāya, ṭhāne ṭhatvā mahaṇṇave;",
  "tika-vin01t10:775_0": "Āgacchantaṁ mahābodhiṁ, mahātheriddhiyāddasa.",
  "tika-vin01t10:776_0": "‘‘Tasmiṁ ṭhāne katā sālā, pakāsetuṁ tamabbhutaṁ;",
  "tika-vin01t10:777_0": "‘Samuddāsannasālā’ti, nāmenāsidha pākaṭā’’ti.",
  "tika-vin01t10:778_0": "Tāya vibhūtiyāti tāya vuttappakārāya pūjāsakkārādisampattiyā.",
  "tika-vin01t10:778_1": "Therassāti mahāmahindattherassa.",
  "tika-vin01t10:778_2": "Maggassa kira ubhosu passesu antarantarā pupphehi kūṭāgārasadisasaṇṭhānāni pupphacetiyāni kārāpesi.",
  "tika-vin01t10:778_3": "Taṁ sandhāyetaṁ vuttaṁ ‘‘antarantare pupphaagghiyāni ṭhapento’’ti.",
  "tika-vin01t10:778_4": "Āgato vatareti ettha areti pasaṁsāyaṁ, sādhu vatāti attho.",
  "tika-vin01t10:778_5": "Soḷasahi jātisampannakulehīti aṭṭhahi amaccakulehi aṭṭhahi ca brāhmaṇakulehīti evaṁ soḷasahi jātisampannakulehi.",
  "tika-vin01t10:778_6": "Samuddatīre mahābodhiṁ ṭhapetvāti samuddavelātale alaṅkatappaṭiyatte ramaṇīye maṇḍape mahābodhiṁ ṭhapetvā.",
  "tika-vin01t10:778_7": "Evaṁ pana katvā sakalatambapaṇṇirajjena mahābodhiṁ pūjetvā soḷasannaṁ kulānaṁ rajjaṁ niyyātetvā sayaṁ dovārikaṭṭhāne ṭhatvā tayo divase anekappakāraṁ pūjaṁ kārāpesi.",
  "tika-vin01t10:778_8": "Taṁ dassento ‘‘tīṇi divasānī’’tiādimāha.",
  "tika-vin01t10:778_9": "Rajjaṁ vicāresīti rajjaṁ vicāretuṁ vissajjesi,",
  "tika-vin01t10:778_10": "soḷasahi vā jātisampannakulehi rajjaṁ vicārāpesīti attho.",
  "tika-vin01t10:778_11": "Catutthe divaseti migasiramāsassa sukkapakkhadasamiyaṁ.",
  "tika-vin01t10:778_12": "Anupubbena anurādhapuraṁ sampattoti dasamiyaṁ alaṅkatappaṭiyattarathe mahābodhiṁ ṭhapetvā uḷārapūjaṁ kurumāno pācīnapassavihārassa patiṭṭhātabbaṭṭhānamānetvā tattha saṅghassa pātarāsaṁ pavattetvā mahindattherena bhāsitaṁ nāgadīpe dasabalena kataṁ nāgadamanaṁ sutvā ‘‘sammāsambuddhena nisajjādinā paribhuttaṭṭhānesu thūpādīhi sakkāraṁ karissāmī’’ti saññāṇaṁ kāretvā tato āharitvā tavakkabrāhmaṇassa gāmadvāre ṭhapetvā pūjetvā evaṁ tasmiṁ tasmiṁ ṭhāne pūjaṁ katvā iminā anukkamena anurādhapuraṁ sampatto.",
  "tika-vin01t10:778_13": "Cātuddasīdivaseti migasiramāsasseva sukkapakkhacātuddase.",
  "tika-vin01t10:778_14": "Vaḍḍhamānakacchāyāyāti chāyāya vaḍḍhamānasamaye, sāyanhasamayeti vuttaṁ hoti. Samāpattinti phalasamāpattiṁ. Tilakabhūteti alaṅkārabhūte.",
  "tika-vin01t10:778_15": "Rājavatthudvārakoṭṭhakaṭṭhāneti rājuyyānassa dvārakoṭṭhakaṭṭhāne.",
  "tika-vin01t10:778_16": "‘‘Sakalarajjaṁ mahābodhissa dinnapubbattā upacāratthaṁ rājā dovārikavesaṁ gaṇhī’’ti vadanti.",
  "tika-vin01t10:779_0": "Anupubbavipassananti udayabbayādianupubbavipassanaṁ. Paṭṭhapetvāti ārabhitvā. Atthaṅgamiteti atthaṅgate.",
  "tika-vin01t10:779_1": "‘‘Saha bodhipatiṭṭhānenā’’ti vattabbe vibhattivipariṇāmaṁ katvā ‘‘saha bodhipatiṭṭhānā’’ti nissakkavacanaṁ kataṁ.",
  "tika-vin01t10:779_2": "Sati hi sahayoge karaṇavacanena bhavitabbaṁ.",
  "tika-vin01t10:779_3": "Mahāpathavī akampīti ca idaṁ mukhamattanidassanaṁ,",
  "tika-vin01t10:779_4": "aññānipi anekāni acchariyāni ahesuṁyeva.",
  "tika-vin01t10:779_5": "Tathā hi saha bodhipatiṭṭhānena udakapariyantaṁ katvā mahāpathavī akampi,",
  "tika-vin01t10:779_6": "tāni mūlāni kaṭāhamukhavaṭṭito uggantvā taṁ kaṭāhaṁ vinandhantā pathavītalamotariṁsu,",
  "tika-vin01t10:779_7": "samantato dibbakusumāni vassiṁsu,",
  "tika-vin01t10:779_8": "ākāse dibbatūriyāni vajjiṁsu,",
  "tika-vin01t10:779_9": "mahāmegho uṭṭhahitvā vuṭṭhidhāramakāsi, ākāsapadesā viraviṁsu, vijjulatā nicchariṁsu. Devatā sādhukāramadaṁsu,",
  "tika-vin01t10:779_10": "samāgatā sakaladīpavāsino gandhamālādīhi pūjayiṁsu,",
  "tika-vin01t10:779_11": "gahitamakarandā mandamārutā vāyiṁsu,",
  "tika-vin01t10:779_12": "samantato ghanasītalahimavalāhakā mahābodhiṁ chādayiṁsu.",
  "tika-vin01t10:779_13": "Evaṁ bodhi pathaviyaṁ patiṭṭhahitvā himagabbhe sannisīditvā sattāhaṁ lokassa adassanaṁ agamāsi.",
  "tika-vin01t10:779_14": "Himagabbhe sannisīdīti himagabbhassa anto aṭṭhāsi.",
  "tika-vin01t10:779_15": "Vipphurantāti vipphurantā ito cito ca saṁsarantā. Nicchariṁsūti nikkhamiṁsu. Dassiṁsūti paññāyiṁsu.",
  "tika-vin01t10:779_16": "Sabbe dīpavāsinoti sabbe tambapaṇṇidīpavāsino.",
  "tika-vin01t10:779_17": "Uttarasākhato ekaṁ phalanti uttarasākhāya ṭhitaṁ ekaṁ phalaṁ.",
  "tika-vin01t10:779_18": "‘‘Pācīnasākhāya ekaṁ phala’’ntipi keci.",
  "tika-vin01t10:779_19": "Mahāāsanaṭṭhāneti pubbapasse mahāsilāsanena patiṭṭhitaṭṭhāne.",
  "tika-vin01t10:779_20": "Issaranimmānavihāreti issaranimmānasaṅkhāte kassapagirivihāre.",
  "tika-vin01t10:779_21": "‘‘Issaranimmānavihāre’’ti hi pubbasaṅketavasena vuttaṁ,",
  "tika-vin01t10:779_22": "idāni pana so vihāro ‘‘kassapagirī’’ti paññāto.",
  "tika-vin01t10:779_23": "‘‘Issarasamaṇārāme’’tipi keci paṭhanti. Tathā ca vuttaṁ –",
  "tika-vin01t10:780_0": "‘‘Tavakkabrāhmaṇagāme , thūpārāme tatheva ca;",
  "tika-vin01t10:781_0": "Issarasamaṇārāme, paṭhame cetiyaṅgaṇe’’ti.",
  "tika-vin01t10:782_0": "Yojaniyaārāmesūti anurādhapurassa samantā yojanassa anto kataārāmesu.",
  "tika-vin01t10:782_1": "Samantā patiṭṭhite mahābodhimhīti sambandho.",
  "tika-vin01t10:782_2": "Anurādhapurassa samantā evaṁ puttanattuparamparāya mahābodhimhi patiṭṭhiteti attho.",
  "tika-vin01t10:782_3": "Lohapāsādaṭṭhānaṁ pūjesīti lohapāsādassa kattabbaṭṭhānaṁ pūjesi.",
  "tika-vin01t10:782_4": "‘‘Kiñcāpi lohapāsādaṁ devānaṁpiyatissoyeva mahārājā kāressati,",
  "tika-vin01t10:782_5": "tathāpi tasmiṁ samaye abhāvato ‘anāgate’ti vutta’’nti tīsupi gaṇṭhipadesu vuttaṁ.",
  "tika-vin01t10:782_6": "Keci pana ‘‘duṭṭhagāmaṇiabhayeneva kārito lohapāsādo’’ti vadanti.",
  "tika-vin01t10:782_7": "Mūlāni panassa na tāva otarantīti iminā, mahārāja,",
  "tika-vin01t10:782_8": "imasmiṁ dīpe satthusāsanaṁ patiṭṭhitamattameva ahosi,",
  "tika-vin01t10:782_9": "na tāva supatiṭṭhitanti dasseti,",
  "tika-vin01t10:782_10": "assa satthusāsanassa mūlāni pana na tāva otiṇṇānīti evamettha attho veditabbo.",
  "tika-vin01t10:782_11": "Otarantīti hi atītatthe vattamānavacanaṁ.",
  "tika-vin01t10:782_12": "Tenevāha ‘‘kadā pana bhante mūlāni otiṇṇāni nāma bhavissantī’’ti.",
  "tika-vin01t10:782_13": "Yo amacco catupaṇṇāsāya jeṭṭhakakaniṭṭhabhātukehi saddhiṁ cetiyagirimhi pabbajito,",
  "tika-vin01t10:782_14": "taṁ sandhāya vuttaṁ ‘‘mahāariṭṭho bhikkhū’’ti.",
  "tika-vin01t10:782_15": "Meghavaṇṇābhayassa amaccassa pariveṇaṭṭhāneti meghavaṇṇābhayassa rañño amaccena kattabbassa pariveṇassa vatthubhūte ṭhāne.",
  "tika-vin01t10:782_16": "Maṇḍapappakāranti maṇḍapasadisaṁ.",
  "tika-vin01t10:782_17": "Sadisatthampi hi pakārasaddaṁ vaṇṇayanti.",
  "tika-vin01t10:782_18": "Sāsanassa mūlāni otarantāni passissāmīti iminā sāsanassa suṭṭhu patiṭṭhānākāraṁ passissāmīti dīpeti.",
  "tika-vin01t10:783_0": "Meghavirahitassa nimmalasseva ākāsassa viravitattā ‘‘ākāsaṁ mahāviravaṁ ravī’’ti vuttaṁ.",
  "tika-vin01t10:783_1": "Paccekagaṇīhīti visuṁ visuṁ gaṇācariyehi.",
  "tika-vin01t10:783_2": "Paccekaṁ gaṇaṁ etesaṁ atthīti paccekagaṇino.",
  "tika-vin01t10:783_3": "Yathā vejjo gilānesu karuṇāya tikicchanameva purakkhatvā vigatacchandadoso jigucchanīyesu vaṇesu guyhaṭṭhānesu ca bhesajjalepanādinā tikicchanameva karoti,",
  "tika-vin01t10:783_4": "evaṁ bhagavāpi kilesabyādhipīḷitesu sattesu karuṇāya te satte kilesabyādhidukkhato mocetukāmo avattabbārahāni guyhaṭṭhānanissitānipi asappāyāni vadanto vinayapaññattiyā sattānaṁ kilesabyādhiṁ tikicchati.",
  "tika-vin01t10:783_5": "Tena vuttaṁ ‘‘satthu karuṇāguṇaparidīpaka’’nti.",
  "tika-vin01t10:783_6": "Anusiṭṭhikarānanti anusāsanīkarānaṁ,",
  "tika-vin01t10:783_7": "ye bhagavato anusāsaniṁ sammā paṭipajjanti, tesanti attho.",
  "tika-vin01t10:783_8": "Kāyakammavacīkammavipphanditavinayananti kāyavacīdvāresu ajjhācāravasena pavattassa kilesavipphanditassa vinayanakaraṁ.",
  "tika-vin01t10:784_0": "Rājinoti upayogatthe sāmivacanaṁ, rājānamanusāsiṁsūti attho. Ālokanti ñāṇālokaṁ.",
  "tika-vin01t10:784_1": "Nibbāyiṁsu mahesayoti ettha mahāmahindatthero dvādasavassiko hutvā tambapaṇṇidīpaṁ sampatto,",
  "tika-vin01t10:784_2": "tattha dve vassāni vasitvā vinayaṁ patiṭṭhapesi.",
  "tika-vin01t10:784_3": "Dvāsaṭṭhivassiko hutvā parinibbutoti vadanti.",
  "tika-vin01t10:785_0": "Tesaṁtherānaṁ antevāsikāti tesaṁ mahāmahindattherappamukhānaṁ therānaṁ antevāsikā.",
  "tika-vin01t10:785_1": "Tissadattādayo pana mahāariṭṭhattherassa antevāsikā,",
  "tika-vin01t10:785_2": "tasmā tissadattakāḷasumanadīghasumanādayo mahāariṭṭhattherassa antevāsikā cāti yojetabbaṁ.",
  "tika-vin01t10:785_3": "Antevāsikānaṁ antevāsikāti ubhayathā vuttaantevāsikānaṁ antevāsikā. Pubbe vuttappakārāti –",
  "tika-vin01t10:786_0": "‘‘Tato mahindo iṭṭiyo, uttiyo sambalo tathā;",
  "tika-vin01t10:787_0": "Bhaddanāmo ca paṇḍito.",
  "tika-vin01t10:788_0": "‘‘Ete nāgā mahāpaññā, jambudīpā idhāgatā;",
  "tika-vin01t10:789_0": "Vinayaṁ te vācayiṁsu, piṭakaṁ tambapaṇṇiyā.",
  "tika-vin01t10:790_0": "‘‘Nikāye pañca vācesuṁ, satta ceva pakaraṇe;",
  "tika-vin01t10:791_0": "Tato ariṭṭho medhāvī, tissadatto ca paṇḍito.",
  "tika-vin01t10:792_0": "‘‘Visārado kāḷasumano, thero ca dīghanāmako’’ti. –",
  "tika-vin01t10:793_0": "Evamādinā pubbe vuttappakārā ācariyaparamparā.",
  "tika-vin01t10:794_0": "Ācariyaparamparakathāvaṇṇanā niṭṭhitā.",
  "tika-vin01t10:795_0": "Vinayānisaṁsakathāvaṇṇanā",
  "tika-vin01t10:796_0": "Ettāvatā ca ‘‘kenābhata’’nti imaṁ pañhaṁ vitthārato vibhajitvā idāni ‘‘kattha patiṭṭhita’’nti imaṁ pañhaṁ vissajjento āha ‘‘kattha patiṭṭhita’’ntiādi.",
  "tika-vin01t10:796_1": "Tattha telamivāti sīhatelamiva.",
  "tika-vin01t10:796_2": "Adhimattasatigatidhītimantesūti ettha satīti buddhavacanaṁ uggahetvā dhāraṇakasati. Gatīti uggaṇhanakagati.",
  "tika-vin01t10:796_3": "Dhītīti sanniṭṭhānaṁ katvā gaṇhanakañāṇaṁ. Gatīti vā paññāgati.",
  "tika-vin01t10:796_4": "Dhītīti buddhavacanaṁ uggaṇhanavīriyaṁ sajjhāyanavīriyaṁ dhāraṇavīriyañca.",
  "tika-vin01t10:796_5": "Lajjīsūti pāpajigucchanakalakkhaṇāya lajjāya samannāgatesu.",
  "tika-vin01t10:796_6": "Kukkuccakesūti aṇumattesupi vajjesu dosadassāvitāya kappiyākappiyaṁ nissāya kukkuccakārīsu.",
  "tika-vin01t10:796_7": "Sikkhākāmesūti adhisīlaaacittaadhipaññāvasena tisso sikkhā kāmayamānesu sampiyāyitvā sikkhantesu.",
  "tika-vin01t10:797_0": "Akattabbato nivāretvā kattabbesu patiṭṭhāpanato mātāpituṭṭhāniyoti vuttaṁ.",
  "tika-vin01t10:797_1": "Ācāragocarakusalatāti veḷudānādimicchājīvassa kāyapāgabbhiyādīnañca akaraṇena sabbaso anācāraṁ vajjetvā ‘‘kāyiko avītikkamo vācasiko avītikkamo’’ti (vibha.",
  "tika-vin01t10:797_2": "511) evaṁ vuttabhikkhusāruppaācārasampattiyā vesiyādiagocaraṁ vajjetvā piṇḍapātādiatthaṁ upasaṅkamituṁ yuttaṭṭhānasaṅkhātagocarena ca sampannattā samaṇācāresu ceva samaṇagocaresu ca kusalatā.",
  "tika-vin01t10:797_3": "Apica yo bhikkhu satthari sagāravo sappatisso sabrahmacārīsu sagāravo sappatisso hirottappasampanno sunivattho supāruto pāsādikena abhikkantena paṭikkantena ālokitena vilokitena samiñjitena pasāritena okkhittacakkhu iriyāpathasampanno indriyesu guttadvāro bhojane mattaññū jāgariyamanuyutto satisampajaññena samannāgato appiccho santuṭṭho āraddhavīriyo pavivitto asaṁsaṭṭho ābhisamācārikesu sakkaccakārī garucittīkārabahulo viharati, ayaṁ vuccati ācāro.",
  "tika-vin01t10:798_0": "Gocaro pana upanissayagocaro ārakkhagocaro upanibandhagocaroti tividho.",
  "tika-vin01t10:798_1": "Tattha dasakathāvatthuguṇasamannāgato kalyāṇamitto, yaṁ nissāya assutaṁ suṇāti, sutaṁ pariyodāpeti, kaṅkhaṁ vitarati , diṭṭhiṁ ujuṁ karoti, cittaṁ pasādeti,",
  "tika-vin01t10:798_2": "yassa vā pana anusikkhamāno saddhāya vaḍḍhati, sīlena, sutena, cāgena, paññāya vaḍḍhati, ayaṁ upanissayagocaro.",
  "tika-vin01t10:798_3": "Yo pana bhikkhu antaragharaṁ paviṭṭho vīthipaṭipanno okkhittacakkhu yugamattadassāvī saṁvuto gacchati, na hatthiṁ olokento, na assaṁ, na rathaṁ, na pattiṁ, na itthiṁ, na purisaṁ olokento, na uddhaṁ olokento, na adho olokento,",
  "tika-vin01t10:798_4": "na disāvidisampi pekkhamāno gacchati, ayaṁ ārakkhagocaro.",
  "tika-vin01t10:798_5": "Upanibandhagocaro pana cattāro satipaṭṭhānā,",
  "tika-vin01t10:798_6": "yattha bhikkhu attano cittaṁ upanibandhati.",
  "tika-vin01t10:798_7": "Vuttañhetaṁ bhagavatā – ‘‘ko ca, bhikkhave,",
  "tika-vin01t10:798_8": "bhikkhuno gocaro sako pettiko visayo,",
  "tika-vin01t10:798_9": "yadidaṁ cattāro satipaṭṭhānā’’ti. Ayaṁ upanibandhagocaro.",
  "tika-vin01t10:798_10": "Iti iminā ca ācārena iminā ca gocarena samannāgatattā ācāragocarakusalatā.",
  "tika-vin01t10:798_11": "Evaṁ anācāraṁ agocarañca vajjetvā saddhāpabbajitānaṁ yathāvuttaācāragocaresu kusalabhāvo vinayadharāyattoti ayamānisaṁso vinayapariyattiyā dassitoti veditabbo.",
  "tika-vin01t10:799_0": "Vinayapariyattiṁ nissāyāti vinayapariyāpuṇanaṁ nissāya.",
  "tika-vin01t10:799_1": "Attano sīlakkhandho sugutto hotisurakkhitoti kathamassa attano sīlakkhandho sugutto hoti surakkhito?",
  "tika-vin01t10:799_2": "Āpattiñhi āpajjanto chahākārehi āpajjati alajjitā, aññāṇatā, kukkuccapakatatā, akappiye kappiyasaññitā, kappiye akappiyasaññitā, satisammosāti.",
  "tika-vin01t10:799_3": "Vinayadharo pana imehi chahākārehi āpattiṁ nāpajjati.",
  "tika-vin01t10:800_0": "Kathaṁ alajjitāya nāpajjati? So hi ‘‘passatha bho,",
  "tika-vin01t10:800_1": "ayaṁ kappiyākappiyaṁ jānantoyeva paṇṇattivītikkamaṁ karotī’’ti imaṁ parūpavādaṁ rakkhantopi akappiyabhāvaṁ jānantoyeva madditvā vītikkamaṁ na karoti. Evaṁ alajjitāya nāpajjati.",
  "tika-vin01t10:800_2": "Sahasā āpannampi desanāgāminiṁ desetvā vuṭṭhānagāminiyā vuṭṭhahitvā suddhante patiṭṭhāti, tato –",
  "tika-vin01t10:801_0": "‘‘Sañcicca āpattiṁ nāpajjati, āpattiṁ na parigūhati;",
  "tika-vin01t10:802_0": "Agatigamanañca na gacchati,",
  "tika-vin01t10:802_1": "ediso vuccati lajjipuggalo’’ti. (pari. 359) –",
  "tika-vin01t10:803_0": "Imasmiṁ lajjibhāve patiṭṭhitova hoti.",
  "tika-vin01t10:804_0": "Kathaṁ aññāṇatāya nāpajjati?",
  "tika-vin01t10:804_1": "So hi kappiyākappiyaṁ jānāti, tasmā kappiyaṁyeva karoti, akappiyaṁ na karoti. Evaṁ aññāṇatāya nāpajjati.",
  "tika-vin01t10:805_0": "Kathaṁ kukkuccapakatatāya nāpajjati?",
  "tika-vin01t10:805_1": "Kappiyākappiyaṁ nissāya kukkucce uppanne vatthuṁ oloketvā mātikaṁ padabhājanaṁ antarāpattiṁ anāpattiṁ oloketvā kappiyaṁ ce hoti, karoti, akappiyaṁ ce, na karoti.",
  "tika-vin01t10:805_2": "Uppannaṁ pana kukkuccaṁ avinicchinitvāva ‘‘vaṭṭatī’’ti madditvā na vītikkamati.",
  "tika-vin01t10:805_3": "Evaṁ kukkuccapakatatāya nāpajjati.",
  "tika-vin01t10:806_0": "Kathaṁ akappiye kappiyasaññitādīhi nāpajjati?",
  "tika-vin01t10:806_1": "So hi kappiyākappiyaṁ jānāti,",
  "tika-vin01t10:806_2": "tasmā akappiye kappiyasaññī na hoti,",
  "tika-vin01t10:806_3": "kappiye akappiyasaññī na hoti,",
  "tika-vin01t10:806_4": "supatiṭṭhitā cassa sati hoti, adhiṭṭhātabbaṁ adhiṭṭheti, vikappetabbaṁ vikappeti.",
  "tika-vin01t10:806_5": "Iti imehi chahākārehi āpattiṁ nāpajjati,",
  "tika-vin01t10:806_6": "āpattiṁ anāpajjanto akhaṇḍasīlo hoti parisuddhasīlo.",
  "tika-vin01t10:806_7": "Evamassa attano sīlakkhandho sugutto hoti surakkhito.",
  "tika-vin01t10:807_0": "Kukkuccapakatānanti kappiyākappiyaṁ nissāya uppannena kukkuccena abhibhūtānaṁ.",
  "tika-vin01t10:807_1": "Kathaṁ pana kukkuccapakatānaṁ paṭisaraṇaṁ hoti?",
  "tika-vin01t10:807_2": "Tiroraṭṭhesu tirojanapadesu ca uppannakukkuccā bhikkhū ‘‘asukasmiṁ kira vihāre vinayadharo vasatī’’ti dūratopi tassa santikaṁ āgantvā kukkuccaṁ pucchanti.",
  "tika-vin01t10:807_3": "So tehi katakammassa vatthuṁ oloketvā āpattānāpattiṁ garukalahukādibhedaṁ sallakkhetvā desanāgāminiṁ desāpetvā vuṭṭhānagāminiyā vuṭṭhāpetvā suddhante patiṭṭhāpeti.",
  "tika-vin01t10:807_4": "Evaṁ kukkuccapakatānaṁ paṭisaraṇaṁ hoti.",
  "tika-vin01t10:808_0": "Visārado saṅghamajjhe voharatīti vigato sārado bhayaṁ etassāti visārado, abhītoti attho.",
  "tika-vin01t10:808_1": "Avinayadharassa hi saṅghamajjhe kathentassa bhayaṁ sārajjaṁ okkamati, vinayadharassa taṁ na hoti. Kasmā?",
  "tika-vin01t10:808_2": "‘‘Evaṁ kathentassa doso hoti,",
  "tika-vin01t10:808_3": "evaṁ na doso’’ti ñatvā kathanato.",
  "tika-vin01t10:809_0": "Paccatthikesahadhammena suniggahitaṁ niggaṇhātīti ettha dvidhā paccatthikā nāma attapaccatthikā ca sāsanapaccatthikā ca.",
  "tika-vin01t10:809_1": "Tattha mettiyabhummajakā ca bhikkhū vaḍḍho ca licchavī amūlakena antimavatthunā codesuṁ, ime attapaccatthikā nāma.",
  "tika-vin01t10:809_2": "Ye vā panaññepi dussīlā pāpadhammā, sabbe te attapaccatthikā.",
  "tika-vin01t10:809_3": "Viparītadassanā pana ariṭṭhabhikkhukaṇṭakasāmaṇeravesālikavajjiputtakā mahāsaṅghikādayo ca abuddhasāsanaṁ ‘‘buddhasāsana’’nti vatvā katapaggahā sāsanapaccatthikā nāma.",
  "tika-vin01t10:809_4": "Te sabbepi sahadhammena sahakāraṇena vacanena yathā taṁ asaddhammaṁ patiṭṭhāpetuṁ na sakkonti,",
  "tika-vin01t10:809_5": "evaṁ suniggahitaṁ katvā niggaṇhāti.",
  "tika-vin01t10:810_0": "Saddhammaṭṭhitiyā paṭipanno hotīti ettha pana tividho saddhammo pariyattipaṭipattiadhigamavasena.",
  "tika-vin01t10:810_1": "Tattha tipiṭakaṁ buddhavacanaṁ pariyattisaddhammo nāma.",
  "tika-vin01t10:810_2": "Terasa dhutaṅgaguṇā cuddasa khandhakavattāni dveasīti mahāvattānīti ayaṁ paṭipattisaddhammo nāma.",
  "tika-vin01t10:810_3": "Cattāro maggā ca cattāri phalāni ca, ayaṁ adhigamasaddhammo nāma. Tattha keci therā ‘‘yo vo, ānanda,",
  "tika-vin01t10:810_4": "mayā dhammo ca vinayo ca desito paññatto,",
  "tika-vin01t10:810_5": "so vo mamaccayena satthā’’ti (dī. ni.",
  "tika-vin01t10:810_6": "2.216) iminā suttena ‘‘sāsanassa pariyatti mūla’’nti vadanti. Keci therā ‘‘ime ca, subhadda, bhikkhū sammā vihareyyuṁ,",
  "tika-vin01t10:810_7": "asuñño loko arahantehi assā’’ti iminā suttena (dī. ni.",
  "tika-vin01t10:810_8": "2.214) ‘‘sāsanassa paṭipatti mūla’’nti vatvā ‘‘yāva pañca bhikkhū sammā paṭipannā saṁvijjanti,",
  "tika-vin01t10:810_9": "tāva sāsanaṁ ṭhitaṁ hotī’’ti āhaṁsu.",
  "tika-vin01t10:810_10": "Itare pana therā ‘‘pariyattiyā antarahitāya suppaṭipannassapi dhammābhisamayo natthī’’ti vatvā āhaṁsu.",
  "tika-vin01t10:810_11": "Sacepi pañca bhikkhū cattāri pārājikāni rakkhaṇakā honti,",
  "tika-vin01t10:810_12": "te saddhe kulaputte pabbājetvā paccantime janapade upasampādetvā dasavaggagaṇaṁ pūretvā majjhimajanapadepi upasampadaṁ karissanti.",
  "tika-vin01t10:810_13": "Etenupāyena vīsativaggasaṅghaṁ pūretvā attanopi abbhānakammaṁ katvā sāsanaṁ vuḍḍhiṁ viruḷhiṁ gamayissanti.",
  "tika-vin01t10:810_14": "Evamayaṁ vinayadharo tividhassapi saddhammassa ciraṭṭhitiyā paṭipanno hotīti.",
  "tika-vin01t10:810_15": "Evamayaṁ vinayadharo ime pañcānisaṁse paṭilabhatīti veditabbo.",
  "tika-vin01t10:811_0": "Vinayo saṁvaratthāyātiādīsu (pari. aṭṭha.",
  "tika-vin01t10:811_1": "366) vinayoti vinayassa pariyāpuṇanaṁ,",
  "tika-vin01t10:811_2": "vinayoti vā vinayapaññatti vuttā,",
  "tika-vin01t10:811_3": "tasmā sakalāpi vinayapaññatti vinayapariyāpuṇanaṁ vā kāyavacīdvārasaṁvaratthāyāti attho,",
  "tika-vin01t10:811_4": "ājīvapārisuddhipariyosānassa sīlassa upanissayapaccayo hotīti vuttaṁ hoti.",
  "tika-vin01t10:811_5": "Avippaṭisāroti pāpapuññānaṁ katākatānusocanavasena pavattacittavippaṭisārābhāvo.",
  "tika-vin01t10:811_6": "Pāmojjanti dubbalā taruṇapīti. Pītīti balavapīti.",
  "tika-vin01t10:811_7": "Passaddhīti kāyacittadarathapaṭippassaddhi.",
  "tika-vin01t10:811_8": "Sukhanti kāyikaṁ cetasikañca sukhaṁ.",
  "tika-vin01t10:811_9": "Tañhi duvidhampi samādhissa upanissayapaccayo hoti. Samādhīti cittekaggatā.",
  "tika-vin01t10:811_10": "Yathābhūtañāṇadassananti sappaccayanāmarūpapariggaho. Nibbidāti vipassanā.",
  "tika-vin01t10:811_11": "Atha vā yathābhūtañāṇadassanaṁ taruṇavipassanā,",
  "tika-vin01t10:811_12": "udayabbayañāṇassetaṁ adhivacanaṁ.",
  "tika-vin01t10:811_13": "Cittekaggatā hi taruṇavipassanāya upanissayapaccayo hoti.",
  "tika-vin01t10:811_14": "Nibbidāti sikhāppattā vuṭṭhānagāminibalavavipassanā. Virāgoti ariyamaggo. Vimuttīti arahattaphalaṁ.",
  "tika-vin01t10:811_15": "Catubbidhopi hi ariyamaggo arahattassa upanissayapaccayo hoti.",
  "tika-vin01t10:811_16": "Vimuttiñāṇadassananti paccavekkhaṇañāṇaṁ.",
  "tika-vin01t10:811_17": "Anupādāparinibbānatthāyāti kañci dhammaṁ aggahetvā anavasesetvā parinibbānatthāya,",
  "tika-vin01t10:811_18": "appaccayaparinibbānatthāyāti attho.",
  "tika-vin01t10:811_19": "Appaccayaparinibbānassa hi vimuttiñāṇadassanaṁ paccayo hoti tasmiṁ anuppatte avassaṁ parinibbāyitabbato,",
  "tika-vin01t10:811_20": "na ca paccavekkhaṇañāṇe anuppanne antarā parinibbānaṁ hoti.",
  "tika-vin01t10:812_0": "Etadatthā kathāti ayaṁ vinayakathā nāma etadatthāya,",
  "tika-vin01t10:812_1": "anupādāparinibbānatthāyāti attho. Evaṁ sabbatthapi. Mantanāpi vinayamantanāeva, ‘‘evaṁ karissāma,",
  "tika-vin01t10:812_2": "na karissāmā’’ti vinayapaṭibaddhasaṁsandanā.",
  "tika-vin01t10:812_3": "Etadatthā upanisāti upanisīdati ettha phalaṁ tappaṭibaddhavuttitāyāti upanisā vuccati kāraṇaṁ paccayoti.",
  "tika-vin01t10:812_4": "‘‘Vinayo saṁvaratthāyā’’tiādikā kāraṇaparamparā etadatthāti attho.",
  "tika-vin01t10:812_5": "Etadatthaṁ sotāvadhānanti imissā paramparapaccayakathāya sotāvadhānaṁ imaṁ kathaṁ sutvā yaṁ uppajjati ñāṇaṁ, tampi etadatthaṁ.",
  "tika-vin01t10:812_6": "Yadidaṁ anupādācittassa vimokkhoti yadidanti nipāto.",
  "tika-vin01t10:812_7": "Sabbaliṅgavibhattivacanesu tādisova tattha tattha atthato pariṇāmetabbo,",
  "tika-vin01t10:812_8": "tasmā evamettha attho veditabbo – yo ayaṁ catūhi upādānehi anupādiyitvā cittassa arahattaphalasaṅkhāto vimokkho,",
  "tika-vin01t10:812_9": "sopi etadatthāya anupādāparinibbānatthāyāti evamettha sambandho veditabbo.",
  "tika-vin01t10:812_10": "Yo ayaṁ anupādācittassa vimokkhasaṅkhāto maggo,",
  "tika-vin01t10:812_11": "heṭṭhā vuttaṁ sabbampi etadatthamevāti.",
  "tika-vin01t10:812_12": "Evañca sati iminā mahussāhato sādhitabbaṁ niyatappayojanaṁ dassitaṁ hoti.",
  "tika-vin01t10:812_13": "Heṭṭhā ‘‘virāgo…pe… nibbānatthāyā’’ti iminā pana labbhamānānisaṁsaphalaṁ dassitanti veditabbaṁ.",
  "tika-vin01t10:812_14": "Āyogoti uggahaṇacintanādivasena punappunaṁ abhiyogo.",
  "tika-vin01t10:813_0": "Vinayānisaṁsakathāvaṇṇanā niṭṭhitā.",
  "tika-vin01t10:814_0": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin01t10:815_0": "Bāhiranidānavaṇṇanā samattā."
}