{
  "pli-tv-bi-vb-ss3:0.1_0": "Theravāda Vinaya",
  "pli-tv-bi-vb-ss3:0.2_0": "Bhikkhunivibhaṅga",
  "pli-tv-bi-vb-ss3:0.3_0": "Saṅghādisesakaṇḍa",
  "pli-tv-bi-vb-ss3:0.4_0": "3. Ekagāmantaragamanasikkhāpada",
  "pli-tv-bi-vb-ss3:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-ss3:1.2_0": "Tena kho pana samayena bhaddāya kāpilāniyā antevāsinī bhikkhunī bhikkhunīhi saddhiṁ bhaṇḍitvā gāmakaṁ ñātikulaṁ agamāsi.",
  "pli-tv-bi-vb-ss3:1.3_0": "Bhaddā kāpilānī taṁ bhikkhuniṁ apassantī bhikkhuniyo pucchi—“kahaṁ itthannāmā, na dissatī”ti.",
  "pli-tv-bi-vb-ss3:1.4_0": "“Bhikkhunīhi saddhiṁ, ayye, bhaṇḍitvā na dissatī”ti.",
  "pli-tv-bi-vb-ss3:1.5_0": "“Ammā,",
  "pli-tv-bi-vb-ss3:1.5_1": "amukasmiṁ gāmake etissā ñātikulaṁ. Tattha gantvā vicinathā”ti.",
  "pli-tv-bi-vb-ss3:1.6_0": "Bhikkhuniyo tattha gantvā taṁ bhikkhuniṁ passitvā etadavocuṁ—“kissa tvaṁ, ayye, ekikā āgatā, kaccisi appadhaṁsitā”ti?",
  "pli-tv-bi-vb-ss3:1.7_0": "“Appadhaṁsitāmhi, ayye”ti.",
  "pli-tv-bi-vb-ss3:1.8_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss3:1.9_0": "“kathañhi nāma bhikkhunī ekā gāmantaraṁ gacchissatī”ti …pe…",
  "pli-tv-bi-vb-ss3:1.10_0": "“saccaṁ kira, bhikkhave,",
  "pli-tv-bi-vb-ss3:1.10_1": "bhikkhunī ekā gāmantaraṁ gacchatī”ti?",
  "pli-tv-bi-vb-ss3:1.11_0": "“Saccaṁ, bhagavā”ti.",
  "pli-tv-bi-vb-ss3:1.12_0": "Vigarahi buddho bhagavā …pe…",
  "pli-tv-bi-vb-ss3:1.13_0": "kathañhi nāma, bhikkhave,",
  "pli-tv-bi-vb-ss3:1.13_1": "bhikkhunī ekā gāmantaraṁ gacchissati.",
  "pli-tv-bi-vb-ss3:1.14_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-ss3:1.15_0": "evañca pana, bhikkhave,",
  "pli-tv-bi-vb-ss3:1.15_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-ss3:1.16.1_0": "“Yā pana bhikkhunī ekā gāmantaraṁ gaccheyya,",
  "pli-tv-bi-vb-ss3:1.16.1_1": "ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”ti.",
  "pli-tv-bi-vb-ss3:1.17_0": "Evañcidaṁ bhagavatā bhikkhunīnaṁ sikkhāpadaṁ paññattaṁ hoti.",
  "pli-tv-bi-vb-ss3:2.1_0": "Tena kho pana samayena dve bhikkhuniyo sāketā sāvatthiṁ addhānamaggappaṭipannā honti.",
  "pli-tv-bi-vb-ss3:2.2_0": "Antarāmagge nadī taritabbā hoti.",
  "pli-tv-bi-vb-ss3:2.3_0": "Atha kho tā bhikkhuniyo nāvike upasaṅkamitvā etadavocuṁ—“sādhu no, āvuso, tārethā”ti.",
  "pli-tv-bi-vb-ss3:2.4_0": "“Nāyye, sakkā ubho sakiṁ tāretun”ti.",
  "pli-tv-bi-vb-ss3:2.5_0": "Eko ekaṁ uttāresi.",
  "pli-tv-bi-vb-ss3:2.6_0": "Uttiṇṇo uttiṇṇaṁ dūsesi.",
  "pli-tv-bi-vb-ss3:2.7_0": "Anuttiṇṇo anuttiṇṇaṁ dūsesi.",
  "pli-tv-bi-vb-ss3:2.8_0": "Tā pacchā samāgantvā pucchiṁsu—",
  "pli-tv-bi-vb-ss3:2.9_0": "“kaccisi, ayye, appadhaṁsitā”ti?",
  "pli-tv-bi-vb-ss3:2.10_0": "“Padhaṁsitāmhi, ayye.",
  "pli-tv-bi-vb-ss3:2.11_0": "Tvaṁ pana, ayye, appadhaṁsitā”ti?",
  "pli-tv-bi-vb-ss3:2.12_0": "“Padhaṁsitāmhi, ayye”ti.",
  "pli-tv-bi-vb-ss3:2.13_0": "Atha kho tā bhikkhuniyo sāvatthiṁ gantvā bhikkhunīnaṁ etamatthaṁ ārocesuṁ.",
  "pli-tv-bi-vb-ss3:2.14_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss3:2.15_0": "“kathañhi nāma bhikkhunī ekā nadīpāraṁ gacchissatī”ti.",
  "pli-tv-bi-vb-ss3:2.16_0": "Atha kho tā bhikkhuniyo bhikkhūnaṁ etamatthaṁ ārocesuṁ.",
  "pli-tv-bi-vb-ss3:2.17_0": "Bhikkhū bhagavato etamatthaṁ ārocesuṁ …pe…",
  "pli-tv-bi-vb-ss3:2.18_0": "“saccaṁ kira, bhikkhave,",
  "pli-tv-bi-vb-ss3:2.18_1": "bhikkhunī ekā nadīpāraṁ gacchatī”ti?",
  "pli-tv-bi-vb-ss3:2.19_0": "“Saccaṁ, bhagavā”ti.",
  "pli-tv-bi-vb-ss3:2.20_0": "Vigarahi buddho bhagavā …pe…",
  "pli-tv-bi-vb-ss3:2.21_0": "kathañhi nāma, bhikkhave,",
  "pli-tv-bi-vb-ss3:2.21_1": "bhikkhunī ekā nadīpāraṁ gacchissati.",
  "pli-tv-bi-vb-ss3:2.22_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-ss3:2.23_0": "evañca pana, bhikkhave,",
  "pli-tv-bi-vb-ss3:2.23_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-ss3:2.24.1_0": "“Yā pana bhikkhunī ekā vā gāmantaraṁ gaccheyya, ekā vā nadīpāraṁ gaccheyya,",
  "pli-tv-bi-vb-ss3:2.24.1_1": "ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”ti.",
  "pli-tv-bi-vb-ss3:2.25_0": "Evañcidaṁ bhagavatā bhikkhunīnaṁ sikkhāpadaṁ paññattaṁ hoti.",
  "pli-tv-bi-vb-ss3:3.1_0": "Tena kho pana samayena sambahulā bhikkhuniyo kosalesu janapade sāvatthiṁ gacchantā sāyaṁ aññataraṁ gāmaṁ upagacchiṁsu.",
  "pli-tv-bi-vb-ss3:3.2_0": "Tattha aññatarā bhikkhunī abhirūpā hoti dassanīyā pāsādikā.",
  "pli-tv-bi-vb-ss3:3.2_1": "Aññataro puriso tassā bhikkhuniyā saha dassanena paṭibaddhacitto hoti.",
  "pli-tv-bi-vb-ss3:3.3_0": "Atha kho so puriso tāsaṁ bhikkhunīnaṁ seyyaṁ paññapento tassā bhikkhuniyā seyyaṁ ekamantaṁ paññāpesi.",
  "pli-tv-bi-vb-ss3:3.4_0": "Atha kho sā bhikkhunī sallakkhetvā—“pariyuṭṭhito ayaṁ puriso; sace rattiṁ āgacchissati, vissaro me bhavissatī”ti,",
  "pli-tv-bi-vb-ss3:3.5_0": "bhikkhuniyo anāpucchā aññataraṁ kulaṁ gantvā seyyaṁ kappesi.",
  "pli-tv-bi-vb-ss3:3.6_0": "Atha kho so puriso rattiṁ āgantvā taṁ bhikkhuniṁ gavesanto bhikkhuniyo ghaṭṭesi.",
  "pli-tv-bi-vb-ss3:3.7_0": "Bhikkhuniyo taṁ bhikkhuniṁ apassantiyo evamāhaṁsu—“nissaṁsayaṁ kho sā bhikkhunī purisena saddhiṁ nikkhantā”ti.",
  "pli-tv-bi-vb-ss3:3.8_0": "Atha kho sā bhikkhunī tassā rattiyā accayena yena tā bhikkhuniyo tenupasaṅkami.",
  "pli-tv-bi-vb-ss3:3.8_1": "Bhikkhuniyo taṁ bhikkhuniṁ etadavocuṁ—“kissa tvaṁ, ayye,",
  "pli-tv-bi-vb-ss3:3.8_2": "purisena saddhiṁ nikkhantā”ti?",
  "pli-tv-bi-vb-ss3:3.9_0": "“Nāhaṁ, ayye, purisena saddhiṁ nikkhantā”ti.",
  "pli-tv-bi-vb-ss3:3.10_0": "Bhikkhunīnaṁ etamatthaṁ ārocesi.",
  "pli-tv-bi-vb-ss3:3.11_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss3:3.12_0": "“kathañhi nāma bhikkhunī ekā rattiṁ vippavasissatī”ti …pe…",
  "pli-tv-bi-vb-ss3:3.13_0": "“saccaṁ kira, bhikkhave,",
  "pli-tv-bi-vb-ss3:3.13_1": "bhikkhunī ekā rattiṁ vippavasatī”ti?",
  "pli-tv-bi-vb-ss3:3.14_0": "“Saccaṁ, bhagavā”ti.",
  "pli-tv-bi-vb-ss3:3.15_0": "Vigarahi buddho bhagavā …pe…",
  "pli-tv-bi-vb-ss3:3.16_0": "kathañhi nāma, bhikkhave,",
  "pli-tv-bi-vb-ss3:3.16_1": "bhikkhunī ekā rattiṁ vippavasissati.",
  "pli-tv-bi-vb-ss3:3.17_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-ss3:3.18_0": "evañca pana, bhikkhave,",
  "pli-tv-bi-vb-ss3:3.18_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-ss3:3.19.1_0": "“Yā pana bhikkhunī ekā vā gāmantaraṁ gaccheyya, ekā vā nadīpāraṁ gaccheyya, ekā vā rattiṁ vippavaseyya,",
  "pli-tv-bi-vb-ss3:3.19.1_1": "ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”ti.",
  "pli-tv-bi-vb-ss3:3.20_0": "Evañcidaṁ bhagavatā bhikkhunīnaṁ sikkhāpadaṁ paññattaṁ hoti.",
  "pli-tv-bi-vb-ss3:4.1_0": "Tena kho pana samayena sambahulā bhikkhuniyo kosalesu janapade sāvatthiṁ addhānamaggappaṭipannā honti.",
  "pli-tv-bi-vb-ss3:4.2_0": "Tattha aññatarā bhikkhunī vaccena pīḷitā ekikā ohīyitvā pacchā agamāsi.",
  "pli-tv-bi-vb-ss3:4.3_0": "Manussā taṁ bhikkhuniṁ passitvā dūsesuṁ.",
  "pli-tv-bi-vb-ss3:4.4_0": "Atha kho sā bhikkhunī yena tā bhikkhuniyo tenupasaṅkami.",
  "pli-tv-bi-vb-ss3:4.4_1": "Bhikkhuniyo taṁ bhikkhuniṁ etadavocuṁ—“kissa tvaṁ, ayye, ekikā ohīnā, kaccisi appadhaṁsitā”ti?",
  "pli-tv-bi-vb-ss3:4.5_0": "“Padhaṁsitāmhi, ayye”ti.",
  "pli-tv-bi-vb-ss3:4.6_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss3:4.7_0": "kathañhi nāma bhikkhunī ekā gaṇamhā ohīyissatīti …pe…",
  "pli-tv-bi-vb-ss3:4.8_0": "“saccaṁ kira, bhikkhave,",
  "pli-tv-bi-vb-ss3:4.8_1": "bhikkhunī ekā gaṇamhā ohīyatī”ti?",
  "pli-tv-bi-vb-ss3:4.9_0": "“Saccaṁ, bhagavā”ti.",
  "pli-tv-bi-vb-ss3:4.10_0": "Vigarahi buddho bhagavā …pe…",
  "pli-tv-bi-vb-ss3:4.11_0": "kathañhi nāma, bhikkhave,",
  "pli-tv-bi-vb-ss3:4.11_1": "bhikkhunī ekā gaṇamhā ohīyissati.",
  "pli-tv-bi-vb-ss3:4.12_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-ss3:4.13_0": "evañca pana, bhikkhave,",
  "pli-tv-bi-vb-ss3:4.13_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-ss3:4.14.1_0": "“Yā pana bhikkhunī ekā vā gāmantaraṁ gaccheyya, ekā vā nadīpāraṁ gaccheyya, ekā vā rattiṁ vippavaseyya, ekā vā gaṇamhā ohīyeyya,",
  "pli-tv-bi-vb-ss3:4.14.1_1": "ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”ti.",
  "pli-tv-bi-vb-ss3:5.1.1_0": "Yā panāti",
  "pli-tv-bi-vb-ss3:5.1.2_0": "yā yādisā …pe…",
  "pli-tv-bi-vb-ss3:5.1.3_0": "bhikkhunīti",
  "pli-tv-bi-vb-ss3:5.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-ss3:5.1.5_0": "Ekā vā gāmantaraṁ gaccheyyāti",
  "pli-tv-bi-vb-ss3:5.1.6_0": "parikkhittassa gāmassa parikkhepaṁ paṭhamaṁ pādaṁ atikkāmentiyā āpatti thullaccayassa,",
  "pli-tv-bi-vb-ss3:5.1.7_0": "dutiyaṁ pādaṁ atikkāmentiyā āpatti saṅghādisesassa.",
  "pli-tv-bi-vb-ss3:5.1.8_0": "Aparikkhittassa gāmassa upacāraṁ paṭhamaṁ pādaṁ atikkāmentiyā āpatti thullaccayassa.",
  "pli-tv-bi-vb-ss3:5.1.9_0": "Dutiyaṁ pādaṁ atikkāmentiyā āpatti saṅghādisesassa.",
  "pli-tv-bi-vb-ss3:5.1.10_0": "Ekā vā nadīpāraṁ gaccheyyāti",
  "pli-tv-bi-vb-ss3:5.1.11_0": "nadī nāma timaṇḍalaṁ paṭicchādetvā yattha katthaci uttarantiyā bhikkhuniyā antaravāsako temiyati.",
  "pli-tv-bi-vb-ss3:5.1.12_0": "Paṭhamaṁ pādaṁ uttarantiyā āpatti thullaccayassa.",
  "pli-tv-bi-vb-ss3:5.1.13_0": "Dutiyaṁ pādaṁ uttarantiyā āpatti saṅghādisesassa.",
  "pli-tv-bi-vb-ss3:5.1.14_0": "Ekā vā rattiṁ vippavaseyyāti",
  "pli-tv-bi-vb-ss3:5.1.15_0": "saha aruṇuggamanā dutiyikāya bhikkhuniyā hatthapāsaṁ vijahantiyā āpatti thullaccayassa.",
  "pli-tv-bi-vb-ss3:5.1.16_0": "Vijahite āpatti saṅghādisesassa.",
  "pli-tv-bi-vb-ss3:5.1.17_0": "Ekā vā gaṇamhā ohīyeyyāti",
  "pli-tv-bi-vb-ss3:5.1.18_0": "agāmake araññe dutiyikāya bhikkhuniyā dassanūpacāraṁ vā savanūpacāraṁ vā vijahantiyā āpatti thullaccayassa.",
  "pli-tv-bi-vb-ss3:5.1.19_0": "Vijahite āpatti saṅghādisesassa.",
  "pli-tv-bi-vb-ss3:5.1.20_0": "Ayampīti",
  "pli-tv-bi-vb-ss3:5.1.21_0": "purimāyo upādāya vuccati.",
  "pli-tv-bi-vb-ss3:5.1.22_0": "Paṭhamāpattikanti",
  "pli-tv-bi-vb-ss3:5.1.23_0": "saha vatthujjhācārā āpajjati asamanubhāsanāya.",
  "pli-tv-bi-vb-ss3:5.1.24_0": "Nissāraṇīyanti",
  "pli-tv-bi-vb-ss3:5.1.25_0": "saṅghamhā nissārīyati.",
  "pli-tv-bi-vb-ss3:5.1.26_0": "Saṅghādisesoti",
  "pli-tv-bi-vb-ss3:5.1.27_0": "…pe… tenapi vuccati saṅghādisesoti.",
  "pli-tv-bi-vb-ss3:5.2.1_0": "Anāpatti—",
  "pli-tv-bi-vb-ss3:5.2.2_0": "dutiyikā bhikkhunī pakkantā vā hoti vibbhantā vā kālaṅkatā vā pakkhasaṅkantā vā,",
  "pli-tv-bi-vb-ss3:5.2.3_0": "āpadāsu,",
  "pli-tv-bi-vb-ss3:5.2.4_0": "ummattikāya,",
  "pli-tv-bi-vb-ss3:5.2.5_0": "ādikammikāyāti.",
  "pli-tv-bi-vb-ss3:5.2.6_0": "Tatiyasaṅghādisesasikkhāpadaṁ niṭṭhitaṁ."
}