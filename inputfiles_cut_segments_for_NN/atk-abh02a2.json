{
  "atk-abh02a2:0_0": "3. Dhātuvibhaṅgo",
  "atk-abh02a2:1_0": "1. Suttantabhājanīyavaṇṇanā",
  "atk-abh02a2:2_0": "172.",
  "atk-abh02a2:2_1": "Idāni tadanantare dhātuvibhaṅge sabbā dhātuyo chahi chahi dhātūhi saṅkhipitvā tīhi chakkehi suttantabhājanīyaṁ dassento cha dhātuyotiādimāha.",
  "atk-abh02a2:2_2": "Tattha chāti gaṇanaparicchedo.",
  "atk-abh02a2:2_3": "Dhātuyoti paricchinnadhammanidassanaṁ.",
  "atk-abh02a2:2_4": "Pathavīdhātūtiādīsu dhātvaṭṭho nāma sabhāvaṭṭho,",
  "atk-abh02a2:2_5": "sabhāvaṭṭho nāma suññataṭṭho,",
  "atk-abh02a2:2_6": "suññataṭṭho nāma nissattaṭṭhoti evaṁ sabhāvasuññatanissattaṭṭhena pathavīyeva dhātu pathavīdhātu. Āpodhātuādīsupi eseva nayo.",
  "atk-abh02a2:2_7": "Evamettha padasamāsaṁ viditvā evamattho veditabbo – pathavīdhātūti patiṭṭhānadhātu. Āpodhātūti ābandhanadhātu. Tejodhātūti paripācanadhātu.",
  "atk-abh02a2:2_8": "Vāyodhātūti vitthambhanadhātu.",
  "atk-abh02a2:2_9": "Ākāsadhātūti asamphuṭṭhadhātu. Viññāṇadhātūti vijānanadhātu.",
  "atk-abh02a2:3_0": "173.Pathavīdhātudvayanti pathavīdhātu dve ayaṁ.",
  "atk-abh02a2:3_1": "Ayaṁ pathavīdhātu nāma na ekā eva ajjhattikabāhirabhedena pana dve dhātuyo evāti attho.",
  "atk-abh02a2:3_2": "Tenevāha – ‘‘atthi ajjhattikā atthi bāhirā’’ti.",
  "atk-abh02a2:3_3": "Tattha ajjhattikāti sattasantānapariyāpannā niyakajjhattā.",
  "atk-abh02a2:3_4": "Bāhirāti saṅkhārasantānapariyāpannā anindriyabaddhā.",
  "atk-abh02a2:3_5": "Ajjhattaṁ paccattanti ubhayampetaṁ niyakajjhattādhivacanameva.",
  "atk-abh02a2:3_6": "Idāni taṁ sabhāvākārato dassetuṁ kakkhaḷantiādi vuttaṁ. Tattha kakkhaḷanti thaddhaṁ. Kharigatanti pharusaṁ. Kakkhaḷattanti kakkhaḷabhāvo.",
  "atk-abh02a2:3_7": "Kakkhaḷabhāvoti kakkhaḷasabhāvo.",
  "atk-abh02a2:3_8": "Ajjhattaṁ upādinnanti niyakajjhattasaṅkhātaṁ upādinnaṁ. Upādinnaṁ nāma sarīraṭṭhakaṁ.",
  "atk-abh02a2:3_9": "Sarīraṭṭhakañhi kammasamuṭṭhānaṁ vā hotu mā vā,",
  "atk-abh02a2:3_10": "taṁ sandhāya upādinnampi atthi anupādinnampi;",
  "atk-abh02a2:3_11": "ādinnaggahitaparāmaṭṭhavasena pana sabbampetaṁ upādinnamevāti dassetuṁ ‘‘ajjhattaṁ upādinna’’nti āha.",
  "atk-abh02a2:4_0": "Idāni tameva pathavīdhātuṁ vatthuvasena dassetuṁ seyyathidaṁ kesā lomātiādi vuttaṁ. Tattha seyyathidanti nipāto.",
  "atk-abh02a2:4_1": "Tassattho – yā sā ajjhattikā pathavīdhātu sā katamā?",
  "atk-abh02a2:4_2": "Yaṁ vā ajjhattaṁ paccattaṁ kakkhaḷaṁ nāma taṁ katamanti?",
  "atk-abh02a2:4_3": "Kesā lomātiādi tassā ajjhattikāya pathavīdhātuyā vatthuvasena pabhedadassanaṁ.",
  "atk-abh02a2:4_4": "Idaṁ vuttaṁ hoti – kesā nāma ajjhattā upādinnā sarīraṭṭhakā kakkhaḷattalakkhaṇā imasmiṁ sarīre pāṭiyekko koṭṭhāso. Lomā nāma…pe… karīsaṁ nāma.",
  "atk-abh02a2:4_5": "Idha pana avuttampi paṭisambhidāmagge (paṭi. ma.",
  "atk-abh02a2:4_6": "1.4) pāḷiāruḷhaṁ matthaluṅgaṁ āharitvā matthaluṅgaṁ nāma ajjhattaṁ upādinnaṁ sarīraṭṭhakaṁ kakkhaḷattalakkhaṇaṁ imasmiṁ sarīre pāṭiyekko koṭṭhāso.",
  "atk-abh02a2:4_7": "Parato āpodhātuādīnaṁ niddese pittādīsupi eseva nayo.",
  "atk-abh02a2:5_0": "Iminā kiṁ dassitaṁ hoti? Dhātumanasikāro.",
  "atk-abh02a2:5_1": "Imasmiṁ pana dhātumanasikāre kammaṁ katvā vipassanaṁ paṭṭhapetvā uttamatthaṁ arahattaṁ pāpuṇitukāmena kiṁ kattabbaṁ?",
  "atk-abh02a2:5_2": "Catupārisuddhisīlaṁ sodhetabbaṁ.",
  "atk-abh02a2:5_3": "Sīlavato hi kammaṭṭhānabhāvanā ijjhati.",
  "atk-abh02a2:5_4": "Tassa sodhanavidhānaṁ visuddhimagge vuttanayeneva veditabbaṁ.",
  "atk-abh02a2:5_5": "Visuddhasīlena pana sīle patiṭṭhāya dasa pubbapalibodhā chinditabbā.",
  "atk-abh02a2:5_6": "Tesampi chindanavidhānaṁ visuddhimagge vuttanayeneva veditabbaṁ.",
  "atk-abh02a2:5_7": "Chinnapalibodhena dhātumanasikārakammaṭṭhānaṁ uggaṇhitabbaṁ.",
  "atk-abh02a2:5_8": "Ācariyenāpi dhātumanasikārakammaṭṭhānaṁ uggaṇhāpentena sattavidhaṁ uggahakosallaṁ dasavidhañca manasikārakosallaṁ ācikkhitabbaṁ.",
  "atk-abh02a2:5_9": "Antevāsikenāpi ācariyassa santike bahuvāre sajjhāyaṁ katvā nijjaṭaṁ paguṇaṁ kammaṭṭhānaṁ kātabbaṁ.",
  "atk-abh02a2:5_10": "Vuttañhetaṁ aṭṭhakathāyaṁ – ‘‘ādikammikena bhikkhunā jarāmaraṇā muccitukāmena sattahākārehi uggahakosallaṁ icchitabbaṁ,",
  "atk-abh02a2:5_11": "dasahākārehi manasikārakosallaṁ icchitabba’’nti.",
  "atk-abh02a2:6_0": "Tattha vacasā, manasā, vaṇṇato, saṇṭhānato, disato, okāsato,",
  "atk-abh02a2:6_1": "paricchedatoti imehi sattahākārehi imasmiṁ dhātumanasikārakammaṭṭhāne ‘uggahakosallaṁ’ icchitabbaṁ. Anupubbato, nātisīghato, nātisaṇikato, vikkhepapaṭibāhanato , paṇṇattisamatikkamato, anupubbamuñcanato, lakkhaṇato,",
  "atk-abh02a2:6_2": "tayo ca suttantāti imehi dasahākārehi ‘manasikārakosallaṁ’ icchitabbaṁ.",
  "atk-abh02a2:6_3": "Tadubhayampi parato satipaṭṭhānavibhaṅge āvi bhavissati.",
  "atk-abh02a2:7_0": "Evaṁ uggahitakammaṭṭhānena pana visuddhimagge vutte aṭṭhārasa senāsanadose vajjetvā pañcaṅgasamannāgate senāsane vasantena attanāpi pañcahi padhāniyaṅgehi samannāgatena pacchābhattaṁ piṇḍapātapaṭikkantena vivittokāsagatena kammaṭṭhānaṁ manasikātabbaṁ.",
  "atk-abh02a2:7_1": "Manasikarontena ca vaṇṇasaṇṭhānadisokāsaparicchedavasena kesādīsu ekekakoṭṭhāsaṁ manasikaritvā avasāne evaṁ manasikāro pavattetabbo – ime kesā nāma sīsakaṭāhapaliveṭhanacamme jātā.",
  "atk-abh02a2:7_2": "Tattha yathā vammikamatthake jātesu kuṇṭhatiṇesu na vammikamatthako jānāti ‘mayi kuṇṭhatiṇāni jātānī’ti,",
  "atk-abh02a2:7_3": "nāpi kuṇṭhatiṇāni jānanti ‘mayaṁ vammikamatthake jātānī’ti,",
  "atk-abh02a2:7_4": "evameva na sīsakaṭāhapaliveṭhanacammaṁ jānāti ‘mayi kesā jātā’ti,",
  "atk-abh02a2:7_5": "nāpi kesā jānanti ‘mayaṁ sīsakaṭāhapaliveṭhanacamme jātā’ti.",
  "atk-abh02a2:7_6": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:7_7": "Iti kesā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:8_0": "Lomā sarīraveṭhanacamme jātā.",
  "atk-abh02a2:8_1": "Tattha yathā suññagāmaṭṭhāne jātesu dabbatiṇesu na suññagāmaṭṭhānaṁ jānāti ‘mayi dabbatiṇāni jātānī’ti,",
  "atk-abh02a2:8_2": "nāpi dabbatiṇāni jānanti ‘mayaṁ suññagāmaṭṭhāne jātānī’ti,",
  "atk-abh02a2:8_3": "evameva na sarīraveṭhanacammaṁ jānāti ‘mayi lomā jātā’ti,",
  "atk-abh02a2:8_4": "nāpi lomā jānanti ‘mayaṁ sarīraveṭhanacamme jātā’ti.",
  "atk-abh02a2:8_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:8_6": "Iti lomā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:9_0": "Nakhā aṅgulīnaṁ aggesu jātā.",
  "atk-abh02a2:9_1": "Tattha yathā kumārakesu daṇḍakehi madhukaṭṭhike vijjhitvā kīḷantesu na daṇḍakā jānanti ‘amhesu madhukaṭṭhikā ṭhapitā’ti,",
  "atk-abh02a2:9_2": "nāpi madhukaṭṭhikā jānanti ‘mayaṁ daṇḍakesu ṭhapitā’ti,",
  "atk-abh02a2:9_3": "evameva na aṅguliyo jānanti ‘amhākaṁ aggesu nakhā jātā’ti,",
  "atk-abh02a2:9_4": "nāpi nakhā jānanti ‘mayaṁ aṅgulīnaṁ aggesu jātā’ti.",
  "atk-abh02a2:9_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:9_6": "Iti nakhā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:10_0": "Dantā hanukaṭṭhikesu jātā.",
  "atk-abh02a2:10_1": "Tattha yathā vaḍḍhakīhi pāsāṇaudukkhalesu kenacideva silesajātena bandhitvā ṭhapitathambhesu na udukkhalāni jānanti ‘amhesu thambhā ṭhitā’ti,",
  "atk-abh02a2:10_2": "nāpi thambhā jānanti ‘mayaṁ udukkhalesu ṭhitā’ti,",
  "atk-abh02a2:10_3": "evameva na hanukaṭṭhikā jānanti ‘amhesu dantā jātā’ti ,",
  "atk-abh02a2:10_4": "nāpi dantā jānanti ‘mayaṁ hanukaṭṭhikesu jātā’ti.",
  "atk-abh02a2:10_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:10_6": "Iti dantā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:11_0": "Taco sakalasarīraṁ pariyonandhitvā ṭhito.",
  "atk-abh02a2:11_1": "Tattha yathā allagocammapariyonaddhāya mahāvīṇāya na mahāvīṇā jānāti ‘ahaṁ allagocammena pariyonaddhā’ti,",
  "atk-abh02a2:11_2": "nāpi allagocammaṁ jānāti ‘mayā mahāvīṇā pariyoddhā’ti,",
  "atk-abh02a2:11_3": "evameva na sarīraṁ jānāti ‘ahaṁ tacena pariyonaddha’nti,",
  "atk-abh02a2:11_4": "nāpi taco jānāti ‘mayā sarīraṁ pariyonaddhanti.",
  "atk-abh02a2:11_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:11_6": "Iti taco nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:12_0": "Maṁsaṁ aṭṭhisaṅghāṭaṁ anulimpitvā ṭhitaṁ.",
  "atk-abh02a2:12_1": "Tattha yathā mahāmattikāya littāya bhittiyā na bhitti jānāti ‘ahaṁ mahāmattikāya littā’ti,",
  "atk-abh02a2:12_2": "nāpi mahāmattikā jānāti ‘mayā mahābhitti littā’ti,",
  "atk-abh02a2:12_3": "evameva na aṭṭhisaṅghāṭo jānāti ‘ahaṁ navamaṁsapesisatappabhedena maṁsena litto’ti,",
  "atk-abh02a2:12_4": "nāpi maṁsaṁ jānāti ‘mayā aṭṭhisaṅghāṭo litto’ti.",
  "atk-abh02a2:12_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:12_6": "Iti maṁsaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:13_0": "Nhāru sarīrabbhantare aṭṭhīni ābandhamānā ṭhitā.",
  "atk-abh02a2:13_1": "Tattha yathā vallīhi vinaddhesu kuṭṭadārūsu na kuṭṭadārūni jānanti ‘mayaṁ vallīhi vinaddhānī’ti,",
  "atk-abh02a2:13_2": "nāpi valliyo jānanti ‘amhehi kuṭṭadārūni vinaddhānī’ti,",
  "atk-abh02a2:13_3": "evameva na aṭṭhīni jānanti ‘mayaṁ nhārūhi ābaddhānī’ti,",
  "atk-abh02a2:13_4": "nāpi nhārū jānanti ‘amhehi aṭṭhīni ābaddhānī’ti.",
  "atk-abh02a2:13_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:13_6": "Iti nhāru nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:14_0": "Aṭṭhīsu paṇhikaṭṭhi gopphakaṭṭhiṁ ukkhipitvā ṭhitaṁ.",
  "atk-abh02a2:14_1": "Gopphakaṭṭhi jaṅghaṭṭhiṁ ukkhipitvā ṭhitaṁ.",
  "atk-abh02a2:14_2": "Jaṅghaṭṭhi ūruṭṭhiṁ ukkhipitvā ṭhitaṁ.",
  "atk-abh02a2:14_3": "Ūruṭṭhi kaṭiṭṭhiṁ ukkhipitvā ṭhitaṁ .",
  "atk-abh02a2:14_4": "Kaṭiṭṭhi piṭṭhikaṇṭakaṁ ukkhipitvā ṭhitaṁ.",
  "atk-abh02a2:14_5": "Piṭṭhikaṇṭako gīvaṭṭhiṁ ukkhipitvā ṭhito.",
  "atk-abh02a2:14_6": "Gīvaṭṭhi sīsaṭṭhiṁ ukkhipitvā ṭhitaṁ.",
  "atk-abh02a2:14_7": "Sīsaṭṭhi gīvaṭṭhike patiṭṭhitaṁ.",
  "atk-abh02a2:14_8": "Gīvaṭṭhi piṭṭhikaṇṭake patiṭṭhitaṁ.",
  "atk-abh02a2:14_9": "Piṭṭhikaṇṭako kaṭiṭṭhimhi patiṭṭhito.",
  "atk-abh02a2:14_10": "Kaṭiṭṭhi ūruṭṭhike patiṭṭhitaṁ.",
  "atk-abh02a2:14_11": "Ūruṭṭhi jaṅghaṭṭhike patiṭṭhitaṁ.",
  "atk-abh02a2:14_12": "Jaṅghaṭṭhi gopphakaṭṭhike patiṭṭhitaṁ.",
  "atk-abh02a2:14_13": "Gopphakaṭṭhi paṇhikaṭṭhike patiṭṭhitaṁ.",
  "atk-abh02a2:15_0": "Tattha yathā iṭṭhakadārugomayādisañcayesu na heṭṭhimā heṭṭhimā jānanti ‘mayaṁ uparime uparime ukkhipitvā ṭhitā’ti,",
  "atk-abh02a2:15_1": "nāpi uparimā uparimā jānanti ‘mayaṁ heṭṭhimesu heṭṭhimesu patiṭṭhitā’ti,",
  "atk-abh02a2:15_2": "evameva na paṇhikaṭṭhi jānāti ‘ahaṁ gopphakaṭṭhiṁ ukkhipitvā ṭhita’nti,",
  "atk-abh02a2:15_3": "na gopphakaṭṭhi jānāti ‘ahaṁ jaṅghaṭṭhiṁ ukkhipitvā ṭhita’nti,",
  "atk-abh02a2:15_4": "na jaṅghaṭṭhi jānāti ‘ahaṁ ūruṭṭhiṁ ukkhipitvā ṭhita’nti,",
  "atk-abh02a2:15_5": "na ūruṭṭhi jānāti ‘ahaṁ kaṭiṭṭhiṁ ukkhipitvā ṭhita’nti,",
  "atk-abh02a2:15_6": "na kaṭiṭṭhi jānāti ‘ahaṁ piṭṭhikaṇṭakaṁ ukkhipitvā ṭhita’nti,",
  "atk-abh02a2:15_7": "na piṭṭhikaṇṭako jānāti ‘ahaṁ gīvaṭṭhiṁ ukkhipitvā ṭhito’ti,",
  "atk-abh02a2:15_8": "na gīvaṭṭhi jānāti ‘ahaṁ sīsaṭṭhiṁ ukkhipitvā ṭhita’nti,",
  "atk-abh02a2:15_9": "na sīsaṭṭhi jānāti ‘ahaṁ gīvaṭṭhimhi patiṭṭhita’nti,",
  "atk-abh02a2:15_10": "na gīvaṭṭhi jānāti ‘ahaṁ piṭṭhikaṇṭake patiṭṭhita’nti,",
  "atk-abh02a2:15_11": "na piṭṭhikaṇṭako jānāti ‘ahaṁ kaṭiṭṭhimhi patiṭṭhito’ti,",
  "atk-abh02a2:15_12": "na kaṭiṭṭhi jānāti ‘ahaṁ ūruṭṭhimhi patiṭṭhita’nti,",
  "atk-abh02a2:15_13": "na ūruṭṭhi jānāti ‘ahaṁ jaṅghaṭṭhimhi patiṭṭhita’nti,",
  "atk-abh02a2:15_14": "na jaṅghaṭṭhi jānāti ‘ahaṁ gopphakaṭṭhimhi patiṭṭhita’nti,",
  "atk-abh02a2:15_15": "na gopphakaṭṭhi jānāti ‘ahaṁ paṇhikaṭṭhimhi patiṭṭhita’nti.",
  "atk-abh02a2:15_16": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:15_17": "Iti aṭṭhi nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:16_0": "Aṭṭhimiñjaṁ tesaṁ tesaṁ aṭṭhīnaṁ abbhantare ṭhitaṁ.",
  "atk-abh02a2:16_1": "Tattha yathā veḷupabbādīnaṁ anto pakkhittesu sinnavettaggādīsu na veḷupabbādīni jānanti ‘amhesu vettaggādīni pakkhittānī’ti,",
  "atk-abh02a2:16_2": "nāpi vettaggādīni jānanti ‘mayaṁ veḷupabbādīsu ṭhitānīti,",
  "atk-abh02a2:16_3": "evameva na aṭṭhīni jānanti ‘amhākaṁ anto aṭṭhimiñjaṁ ṭhita’nti,",
  "atk-abh02a2:16_4": "nāpi aṭṭhimiñjaṁ jānāti ‘ahaṁ aṭṭhīnaṁ anto ṭhita’nti.",
  "atk-abh02a2:16_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:16_6": "Iti aṭṭhimiñjaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:17_0": "Vakkaṁ galavāṭakato nikkhantena ekamūlena thokaṁ gantvā dvidhā bhinnena thūlanhārunā vinibaddhaṁ hutvā hadayamaṁsaṁ parikkhipitvā ṭhitaṁ.",
  "atk-abh02a2:17_1": "Tattha yathā vaṇṭupanibaddhe ambaphaladvaye na vaṇṭaṁ jānāti ‘mayā ambaphaladvayaṁ upanibaddha’nti,",
  "atk-abh02a2:17_2": "nāpi ambaphaladvayaṁ jānāti ‘ahaṁ vaṇṭena upanibaddha’nti,",
  "atk-abh02a2:17_3": "evameva na thūlanhāru jānāti ‘mayā vakkaṁ upanibaddha’nti,",
  "atk-abh02a2:17_4": "nāpi vakkaṁ jānāti ‘ahaṁ thūlanhārunā upanibaddha’nti.",
  "atk-abh02a2:17_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:17_6": "Iti vakkaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:18_0": "Hadayaṁ sarīrabbhantare uraṭṭhipañjaramajjhaṁ nissāya ṭhitaṁ.",
  "atk-abh02a2:18_1": "Tattha yathā jiṇṇasandamānikapañjarabbhantaraṁ nissāya ṭhapitāya maṁsapesiyā na jiṇṇasandamānikapañjarabbhantaraṁ jānāti ‘maṁ nissāya maṁsapesi ṭhapitā’ti,",
  "atk-abh02a2:18_2": "nāpi maṁsapesi jānāti ‘ahaṁ jiṇṇasandamānikapañjarabbhantaraṁ nissāya ṭhitā’ti,",
  "atk-abh02a2:18_3": "evameva na uraṭṭhipañjarabbhantaraṁ jānāti ‘maṁ nissāya hadayaṁ ṭhita’nti,",
  "atk-abh02a2:18_4": "nāpi hadayaṁ jānāti ‘ahaṁ uraṭṭhipañjarabbhantaraṁ nissāya ṭhita’nti.",
  "atk-abh02a2:18_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:18_6": "Iti hadayaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:19_0": "Yakanaṁ antosarīre dvinnaṁ thanānaṁ abbhantare dakkhiṇapassaṁ nissāya ṭhitaṁ.",
  "atk-abh02a2:19_1": "Tattha yathā ukkhalikapālapassamhi lagge yamakamaṁsapiṇḍe na ukkhalikapālapassaṁ jānāti ‘mayi yamakamaṁsapiṇḍo laggo’ti,",
  "atk-abh02a2:19_2": "nāpi yamakamaṁsapiṇḍo jānāti ‘ahaṁ ukkhalikapālapasse laggo’ti,",
  "atk-abh02a2:19_3": "evameva na thanānaṁ abbhantare dakkhiṇapassaṁ jānāti ‘maṁ nissāya yakanaṁ ṭhita’nti,",
  "atk-abh02a2:19_4": "nāpi yakanaṁ jānāti ‘ahaṁ thanānaṁ abbhantare dakkhiṇapassaṁ nissāya ṭhita’nti.",
  "atk-abh02a2:19_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:19_6": "Iti yakanaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:20_0": "Kilomakesu paṭicchannakilomakaṁ hadayañca vakkañca parivāretvā ṭhitaṁ,",
  "atk-abh02a2:20_1": "apaṭicchannakilomakaṁ sakalasarīre cammassa heṭṭhato maṁsaṁ pariyonandhitvā ṭhitaṁ.",
  "atk-abh02a2:20_2": "Tattha yathā pilotikapaliveṭhite maṁse na maṁsaṁ jānāti ‘ahaṁ pilotikāya paliveṭhita’nti,",
  "atk-abh02a2:20_3": "nāpi pilotikā jānāti ‘mayā maṁsaṁ paliveṭhita’nti,",
  "atk-abh02a2:20_4": "evameva na vakkahadayāni sakalasarīre maṁsañca jānāti ‘ahaṁ kilomakena paṭicchanna’nti,",
  "atk-abh02a2:20_5": "nāpi kilomakaṁ jānāti ‘mayā vakkahadayāni sakalasarīre maṁsañca paṭicchanna’nti.",
  "atk-abh02a2:20_6": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:20_7": "Iti kilomakaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:21_0": "Pihakaṁ hadayassa vāmapasse udarapaṭalassa matthakapassaṁ nissāya ṭhitaṁ.",
  "atk-abh02a2:21_1": "Tattha yathā koṭṭhakamatthakapassaṁ nissāya ṭhitāya gomayapiṇḍiyā na koṭṭhakamatthakapassaṁ jānāti ‘gomayapiṇḍi maṁ nissāya ṭhitā’ti,",
  "atk-abh02a2:21_2": "nāpi gomayapiṇḍi jānāti ‘ahaṁ koṭṭhakamatthakapassaṁ nissāya ṭhitā’ti,",
  "atk-abh02a2:21_3": "evameva na udarapaṭalassa matthakapassaṁ jānāti ‘pihakaṁ maṁ nissāya ṭhita’nti,",
  "atk-abh02a2:21_4": "nāpi pihakaṁ jānāti ‘ahaṁ udarapaṭalassa matthakapassaṁ nissāya ṭhita’nti.",
  "atk-abh02a2:21_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:21_6": "Iti pihakaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:22_0": "Papphāsaṁ sarīrabbhantare dvinnaṁ thanānaṁ abbhantare hadayañca yakanañca uparichādetvā olambantaṁ ṭhitaṁ.",
  "atk-abh02a2:22_1": "Tattha yathā jiṇṇakoṭṭhabbhantare olambamāne sakuṇakulāvake na jiṇṇakoṭṭhabbhantaraṁ jānāti ‘mayi sakuṇakulāvako olambamāno ṭhito’ti,",
  "atk-abh02a2:22_2": "nāpi sakuṇakulāvako jānāti ‘ahaṁ jiṇṇakoṭṭhabbhantare olambamāno ṭhito’ti ,",
  "atk-abh02a2:22_3": "evameva na sarīrabbhantaraṁ jānāti ‘mayi papphāsaṁ olambamānaṁ ṭhita’nti,",
  "atk-abh02a2:22_4": "nāpi papphāsaṁ jānāti ‘ahaṁ evarūpe sarīrabbhantare olambamānaṁ ṭhita’nti.",
  "atk-abh02a2:22_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:22_6": "Iti papphāsaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:23_0": "Antaṁ galavāṭakato karīsamaggapariyante sarīrabbhantare ṭhitaṁ.",
  "atk-abh02a2:23_1": "Tattha yathā lohitadoṇikāya obhujitvā ṭhapite chinnasīsadhamanikaḷevare na lohitadoṇi jānāti ‘mayi dhamanikaḷevaraṁ ṭhita’nti,",
  "atk-abh02a2:23_2": "nāpi dhamanikaḷevaraṁ jānāti ‘ahaṁ lohitadoṇikāyaṁ ṭhita’nti,",
  "atk-abh02a2:23_3": "evameva na sarīrabbhantaraṁ jānāti ‘mayi antaṁ ṭhita’nti,",
  "atk-abh02a2:23_4": "nāpi antaṁ jānāti ‘ahaṁ sarīrabbhantare ṭhita’nti.",
  "atk-abh02a2:23_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:23_6": "Iti antaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:24_0": "Antaguṇaṁ antantare ekavīsati antabhoge bandhitvā ṭhitaṁ.",
  "atk-abh02a2:24_1": "Tattha yathā pādapuñchanarajjumaṇḍalakaṁ sibbetvā ṭhitesu rajjukesu na pādapuñchanarajjumaṇḍalakaṁ jānāti ‘rajjukā maṁ sibbetvā ṭhitā’ti,",
  "atk-abh02a2:24_2": "nāpi rajjukā jānanti ‘mayaṁ pādapuñchanarajjumaṇḍalakaṁ sibbetvā ṭhitā’ti,",
  "atk-abh02a2:24_3": "evameva na antaṁ jānāti ‘antaguṇaṁ maṁ ābandhitvā ṭhita’nti,",
  "atk-abh02a2:24_4": "nāpi antaguṇaṁ jānāti ‘ahaṁ antaṁ bandhitvā ṭhita’nti.",
  "atk-abh02a2:24_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:24_6": "Iti antaguṇaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:25_0": "Udariyaṁ udare ṭhitaṁ asitapītakhāyitasāyitaṁ.",
  "atk-abh02a2:25_1": "Tattha yathā suvānadoṇiyaṁ ṭhite suvānavamathumhi na suvānadoṇi jānāti ‘mayi suvānavamathu ṭhito’ti,",
  "atk-abh02a2:25_2": "nāpi suvānavamathu jānāti ‘ahaṁ suvānadoṇiyaṁ ṭhito’ti,",
  "atk-abh02a2:25_3": "evameva na udaraṁ jānāti ‘mayi udariyaṁ ṭhita’nti,",
  "atk-abh02a2:25_4": "nāpi udariyaṁ jānāti ‘ahaṁ udare ṭhita’nti.",
  "atk-abh02a2:25_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:25_6": "Iti udariyaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:26_0": "Karīsaṁ pakkāsayasaṅkhāte aṭṭhaṅgulaveḷupabbasadise antapariyosāne ṭhitaṁ.",
  "atk-abh02a2:26_1": "Tattha yathā veḷupabbe omadditvā pakkhittāya saṇhapaṇḍumattikāya na veḷupabbaṁ jānāti ‘mayi paṇḍumattikā ṭhitā’ti,",
  "atk-abh02a2:26_2": "nāpi paṇḍumattikā jānāti ‘ahaṁ veḷupabbe ṭhitā’ti,",
  "atk-abh02a2:26_3": "evameva na pakkāsayo jānāti ‘mayi karīsaṁ ṭhita’nti,",
  "atk-abh02a2:26_4": "nāpi karīsaṁ jānāti ‘ahaṁ pakkāsaye ṭhita’nti.",
  "atk-abh02a2:26_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:26_6": "Iti karīsaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:27_0": "Matthaluṅgaṁ sīsakaṭāhabbhantare ṭhitaṁ.",
  "atk-abh02a2:27_1": "Tattha yathā purāṇalābukaṭāhe pakkhittāya piṭṭhapiṇḍiyā na lābukaṭāhaṁ jānāti ‘mayi piṭṭhapiṇḍi ṭhitā’ti,",
  "atk-abh02a2:27_2": "nāpi piṭṭhapiṇḍi jānāti ‘ahaṁ lābukaṭāhe ṭhitā’ti,",
  "atk-abh02a2:27_3": "evameva na sīsakaṭāhabbhantaraṁ jānāti ‘mayi matthaluṅgaṁ ṭhita’nti,",
  "atk-abh02a2:27_4": "nāpi matthaluṅgaṁ jānāti ‘ahaṁ sīsakaṭāhabbhantare ṭhita’nti.",
  "atk-abh02a2:27_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:27_6": "Iti matthaluṅgaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:28_0": "Yaṁvā panaññampīti iminā āpokoṭṭhāsādīsu tīsu anugataṁ pathavīdhātuṁ lakkhaṇavasena yevāpanakaṁ pathaviṁ katvā dasseti.",
  "atk-abh02a2:29_0": "Bāhirapathavīdhātuniddese ayoti kāḷalohaṁ. Lohanti jātilohaṁ, vijātilohaṁ, kittimalohaṁ, pisācalohanti catubbidhaṁ. Tattha ayo, sajjhu, suvaṇṇaṁ, tipu, sīsaṁ, tambalohaṁ,",
  "atk-abh02a2:29_1": "vekantakanti imāni satta jātilohāni nāma.",
  "atk-abh02a2:29_2": "Nāganāsikalohaṁ vijātilohaṁ nāma. Kaṁsalohaṁ, vaṭṭalohaṁ,",
  "atk-abh02a2:29_3": "ārakūṭanti tīṇi kittimalohāni nāma. Morakkhakaṁ, puthukaṁ, malinakaṁ, capalakaṁ, selakaṁ, āṭakaṁ, bhallakaṁ,",
  "atk-abh02a2:29_4": "dūsilohanti aṭṭha pisācalohāni nāma.",
  "atk-abh02a2:29_5": "Tesu pañca jātilohāni pāḷiyaṁ visuṁ vuttāneva. Tambalohaṁ,",
  "atk-abh02a2:29_6": "vekantakalohanti imehi pana dvīhi jātilohehi saddhiṁ sesaṁ sabbampi idha lohanti veditabbaṁ.",
  "atk-abh02a2:30_0": "Tipūti setatipu. Sīsanti kāḷatipu. Sajjhūti rajataṁ. Muttāti sāmuddikamuttā.",
  "atk-abh02a2:30_1": "Maṇīti ṭhapetvā pāḷiāgate veḷuriyādayo seso jotirasādibhedo sabbopi maṇi. Veḷuriyoti vaṁsavaṇṇamaṇi. Saṅkhoti sāmuddikasaṅkho. Silāti kāḷasilā, paṇḍusilā,",
  "atk-abh02a2:30_2": "setasilātiādibhedā sabbāpi silā. Pavāḷanti pavāḷameva. Rajatanti kahāpaṇo. Jātarūpanti suvaṇṇaṁ. Lohitaṅkoti rattamaṇi. Masāragallanti kabaramaṇi.",
  "atk-abh02a2:30_3": "Tiṇādīsu bahisārā antamaso nāḷikerādayopi tiṇaṁ nāma.",
  "atk-abh02a2:30_4": "Antosāraṁ antamaso dārukhaṇḍampi kaṭṭhaṁ nāma.",
  "atk-abh02a2:30_5": "Sakkharāti muggamattato yāva muṭṭhippamāṇā marumbā sakkharā nāma.",
  "atk-abh02a2:30_6": "Muggamattato pana heṭṭhā vālikāti vuccati. Kaṭhalanti yaṁ kiñci kapālaṁ. Bhūmīti pathavī.",
  "atk-abh02a2:30_7": "Pāsāṇoti antomuṭṭhiyaṁ asaṇṭhahanato paṭṭhāya hatthippamāṇaṁ asampatto pāsāṇo nāma.",
  "atk-abh02a2:30_8": "Hatthippamāṇato paṭṭhāya pana upari pabbato nāma.",
  "atk-abh02a2:30_9": "Yaṁ vā panāti iminā tālaṭṭhi-nāḷikera-phalādibhedaṁ sesapathaviṁ gaṇhāti.",
  "atk-abh02a2:30_10": "Yā ca ajjhattikā pathavīdhātu yā ca bāhirāti iminā dvepi pathavīdhātuyo kakkhaḷaṭṭhena lakkhaṇato ekā pathavīdhātu evāti dasseti.",
  "atk-abh02a2:31_0": "174.Āpodhātuniddesādīsu heṭṭhā vuttanayeneva veditabbaṁ.",
  "atk-abh02a2:31_1": "Āpo āpogatantiādīsu ābandhanavasena āpo.",
  "atk-abh02a2:31_2": "Tadeva āposabhāvaṁ gatattā āpogataṁ nāma. Snehavasena sneho.",
  "atk-abh02a2:31_3": "Soyeva snehasabhāvaṁ gatattā snehagataṁ nāma.",
  "atk-abh02a2:31_4": "Bandhanattaṁ rūpassāti avinibbhogarūpassa bandhanabhāvo.",
  "atk-abh02a2:31_5": "Pittaṁ semhantiādīnipi vaṇṇasaṇṭhānadisokāsaparicchedavasena pariggahetvā dhātuvaseneva manasikātabbāni.",
  "atk-abh02a2:32_0": "Tatrāyaṁ nayo – pittesu hi abaddhapittaṁ jīvitindriyapaṭibaddhaṁ sakalasarīraṁ byāpetvā ṭhitaṁ,",
  "atk-abh02a2:32_1": "baddhapittaṁ pittakosake ṭhitaṁ.",
  "atk-abh02a2:32_2": "Tattha yathā pūvaṁ byāpetvā ṭhite tele na pūvaṁ jānāti ‘telaṁ maṁ byāpetvā ṭhita’nti,",
  "atk-abh02a2:32_3": "nāpi telaṁ jānāti ‘ahaṁ pūvaṁ byāpetvā ṭhita’nti,",
  "atk-abh02a2:32_4": "evameva na sarīraṁ jānāti ‘abaddhapittaṁ maṁ byāpetvā ṭhita’nti,",
  "atk-abh02a2:32_5": "nāpi abaddhapittaṁ jānāti ‘ahaṁ sarīraṁ byāpetvā ṭhita’nti.",
  "atk-abh02a2:32_6": "Yathā ca vassodakena puṇṇe kosātakīkosake na kosātakīkosako jānāti ‘mayi vassodakaṁ ṭhita’nti,",
  "atk-abh02a2:32_7": "nāpi vassodakaṁ jānāti ‘ahaṁ kosātakīkosake ṭhita’nti,",
  "atk-abh02a2:32_8": "evameva na pittakosako jānāti mayi baddhapittaṁ ṭhitanti,",
  "atk-abh02a2:32_9": "nāpi baddhapittaṁ jānāti ‘ahaṁ pittakosake ṭhita’nti.",
  "atk-abh02a2:32_10": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:32_11": "Iti pittaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:33_0": "Semhaṁ ekapatthapūrappamāṇaṁ udarapaṭale ṭhitaṁ.",
  "atk-abh02a2:33_1": "Tattha yathā upari sañjātapheṇapaṭalāya candanikāya na candanikā jānāti ‘mayi pheṇapaṭalaṁ ṭhita’nti,",
  "atk-abh02a2:33_2": "nāpi pheṇapaṭalaṁ jānāti ‘ahaṁ candanikāya ṭhita’nti,",
  "atk-abh02a2:33_3": "evameva na udarapaṭalaṁ jānāti ‘mayi semhaṁ ṭhita’nti,",
  "atk-abh02a2:33_4": "nāpi semhaṁ jānāti ‘ahaṁ udarapaṭale ṭhita’nti.",
  "atk-abh02a2:33_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:33_6": "Iti semhaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:34_0": "Pubbo anibaddhokāso,",
  "atk-abh02a2:34_1": "yattha yattheva khāṇukaṇṭakappaharaṇaaggijālādīhi abhihaṭe sarīrappadese lohitaṁ saṇṭhahitvā paccati,",
  "atk-abh02a2:34_2": "gaṇḍapīḷakādayo vā uppajjanti, tattha tattheva tiṭṭhati.",
  "atk-abh02a2:34_3": "Tattha yathā pharasuppahārādivasena paggharitaniyāse rukkhe na rukkhassa pharasuppahārādippadesā jānanti ‘amhesu niyyāso ṭhito’ti,",
  "atk-abh02a2:34_4": "nāpi niyyāso jānāti ‘ahaṁ rukkhassa pharasuppahārādippadesesu ṭhito’ti,",
  "atk-abh02a2:34_5": "evameva na sarīrassa khāṇukaṇṭakādīhi abhihaṭappadesā jānanti ‘amhesu pubbo ṭhito’ti,",
  "atk-abh02a2:34_6": "nāpi pubbo jānāti ‘ahaṁ tesu padesesu ṭhito’ti.",
  "atk-abh02a2:34_7": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:34_8": "Iti pubbo nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:35_0": "Lohitesu saṁsaraṇalohitaṁ abaddhapittaṁ viya sakalasarīraṁ byāpetvā ṭhitaṁ.",
  "atk-abh02a2:35_1": "Sannicitalohitaṁ yakanaṭṭhānassa heṭṭhābhāgaṁ pūretvā ekapattapūraṇappamāṇaṁ vakkahadayayakanapapphāsāni tementaṁ ṭhitaṁ.",
  "atk-abh02a2:35_2": "Tattha saṁsaraṇalohite abaddhapittasadisova vinicchayo.",
  "atk-abh02a2:35_3": "Itaraṁ pana yathā jajjarakapālaṭṭhe udake heṭṭhā leḍḍukhaṇḍāni temayamāne na leḍḍukhaṇḍāni jānanti ‘mayaṁ udakena temiyamānā ṭhitā’ti,",
  "atk-abh02a2:35_4": "nāpi udakaṁ jānāti ‘ahaṁ leḍḍukhaṇḍāni tememī’ti,",
  "atk-abh02a2:35_5": "evameva na yakanassa heṭṭhābhāgaṭṭhānaṁ vakkādīni vā jānanti ‘mayi lohitaṁ ṭhitaṁ,",
  "atk-abh02a2:35_6": "amhe vā temayamānaṁ ṭhita’nti,",
  "atk-abh02a2:35_7": "nāpi lohitaṁ jānāti ‘ahaṁ yakanassa heṭṭhābhāgaṁ pūretvā vakkādīni temayamānaṁ ṭhita’nti.",
  "atk-abh02a2:35_8": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:35_9": "Iti lohitaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:36_0": "Sedo aggisantāpādikālesu kesalomakūpavivarāni pūretvā tiṭṭhati ceva paggharati ca.",
  "atk-abh02a2:36_1": "Tattha yathā udakā abbūḷhamattesu bhisamuḷālakumudanāḷakalāpesu na bhisādikalāpavivarāni jānanti ‘amhehi udakaṁ paggharatī’ti,",
  "atk-abh02a2:36_2": "nāpi bhisādikalāpavivarehi paggharantaṁ udakaṁ jānāti ‘ahaṁ bhisādikalāpavivarehi paggharāmī’ti,",
  "atk-abh02a2:36_3": "evameva na kesalomakūpavivarāni jānanti ‘amhehi sedo paggharatī’ti,",
  "atk-abh02a2:36_4": "nāpi sedo jānāti ‘ahaṁ kesalomakūpavivarehi paggharāmī’ti.",
  "atk-abh02a2:36_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:36_6": "Iti sedo nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:37_0": "Medo thūlassa sakalasarīraṁ pharitvā kisassa jaṅghamaṁsādīni nissāya ṭhito patthinnasneho.",
  "atk-abh02a2:37_1": "Tattha yathā haliddipilotikapaṭicchanne maṁsapuñje na maṁsapuñjo jānāti ‘maṁ nissāya haliddipilotikā ṭhitā’ti,",
  "atk-abh02a2:37_2": "nāpi haliddipilotikā jānāti ‘ahaṁ maṁsapuñjaṁ nissāya ṭhitā’ti,",
  "atk-abh02a2:37_3": "evameva na sakalasarīre jaṅghādīsu vā maṁsaṁ jānāti ‘maṁ nissāya medo ṭhito’ti,",
  "atk-abh02a2:37_4": "nāpi medo jānāti ‘ahaṁ sakalasarīre jaṅghādīsu vā maṁsaṁ nissāya ṭhito’ti.",
  "atk-abh02a2:37_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:37_6": "Iti medo nāma imasmiṁ sarīre pāṭiyekko koṭṭhāso acetano abyākato suñño nissatto patthinnasneho patthinnayūsabhūto ābandhanākāro āpodhātūti.",
  "atk-abh02a2:38_0": "Assu yadā sañjāyati tadā akkhikūpake pūretvā tiṭṭhati vā paggharati vā.",
  "atk-abh02a2:38_1": "Tattha yathā udakapuṇṇesu taruṇatālaṭṭhikūpakesu na taruṇatālaṭṭhikūpakā jānanti ‘amhesu udakaṁ ṭhita’nti,",
  "atk-abh02a2:38_2": "nāpi udakaṁ jānāti ‘ahaṁ taruṇatālaṭṭhikūpakesu ṭhita’nti,",
  "atk-abh02a2:38_3": "evameva na akkhikūpakā jānanti ‘amhesu assu ṭhita’nti,",
  "atk-abh02a2:38_4": "nāpi assu jānāti ‘ahaṁ akkhikūpakesu ṭhita’nti.",
  "atk-abh02a2:38_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:38_6": "Iti assu nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:39_0": "Vasā aggisantāpādikāle hatthatalahatthapiṭṭhipādatalapādapiṭṭhināsapuṭanalāṭaaṁsakūṭesu ṭhitavilīnasneho.",
  "atk-abh02a2:39_1": "Tattha yathā pakkhittatele ācāme na ācāmo jānāti ‘maṁ telaṁ ajjhottharitvā ṭhita’nti,",
  "atk-abh02a2:39_2": "nāpi telaṁ jānāti ‘ahaṁ ācāmaṁ ajjhottharitvā ṭhita’nti,",
  "atk-abh02a2:39_3": "evameva na hatthatalādippadeso jānāti ‘maṁ vasā ajjhottharitvā ṭhitā’ti,",
  "atk-abh02a2:39_4": "nāpi vasā jānāti ‘ahaṁ hatthatalādippadese ajjhottharitvā ṭhitā’ti.",
  "atk-abh02a2:39_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:39_6": "Iti vasā nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:40_0": "Kheḷo tathārūpe kheḷuppattipaccaye sati ubhohi kapolapassehi orohitvā jivhāya tiṭṭhati.",
  "atk-abh02a2:40_1": "Tattha yathā abbocchinnaudakanissande nadītīrakūpake na kūpatalaṁ jānāti ‘mayi udakaṁ santiṭṭhatī’ti,",
  "atk-abh02a2:40_2": "nāpi udakaṁ jānāti ‘ahaṁ kūpatale santiṭṭhāmī’ti ,",
  "atk-abh02a2:40_3": "evameva na jivhātalaṁ jānāti ‘mayi ubhohi kapolapassehi orohitvā kheḷo ṭhito’ti,",
  "atk-abh02a2:40_4": "nāpi kheḷo jānāti ‘ahaṁ ubhohi kapolapassehi orohitvā jivhātale ṭhito’ti.",
  "atk-abh02a2:40_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:40_6": "Iti kheḷo nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:41_0": "Siṅghāṇikā yadā sañjāyati tadā nāsāpuṭe pūretvā tiṭṭhati vā paggharati vā.",
  "atk-abh02a2:41_1": "Tattha yathā pūtidadhibharitāya sippikāya na sippikā jānāti ‘mayi pūtidadhi ṭhita’nti,",
  "atk-abh02a2:41_2": "nāpi pūtidadhi jānāti ‘ahaṁ sippikāya ṭhita’nti,",
  "atk-abh02a2:41_3": "evameva na nāsāpuṭā jānanti ‘amhesu siṅghāṇikā ṭhitā’ti,",
  "atk-abh02a2:41_4": "nāpi siṅghāṇikā jānāti ‘ahaṁ nāsāpuṭesu ṭhitā’ti.",
  "atk-abh02a2:41_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:41_6": "Iti siṅghāṇikā nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:42_0": "Lasikā aṭṭhikasandhīnaṁ abbhañjanakiccaṁ sādhayamānā asītisatasandhīsu ṭhitā.",
  "atk-abh02a2:42_1": "Tattha yathā telabbhañjite akkhe na akkho jānāti ‘maṁ telaṁ abbhañjitvā ṭhita’nti,",
  "atk-abh02a2:42_2": "nāpi telaṁ jānāti ‘ahaṁ akkhaṁ abbhañjitvā ṭhita’nti,",
  "atk-abh02a2:42_3": "evameva na asītisatasandhayo jānanti ‘lasikā amhe abbhañjitvā ṭhitā’ti,",
  "atk-abh02a2:42_4": "nāpi lasikā jānāti ‘ahaṁ asītisatasandhayo abbhañjitvā ṭhitā’ti.",
  "atk-abh02a2:42_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:42_6": "Iti lasikā nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:43_0": "Muttaṁ vatthissa abbhantare ṭhitaṁ.",
  "atk-abh02a2:43_1": "Tattha yathā candanikāya pakkhitte adhomukhe ravaṇaghaṭe na ravaṇaghaṭo jānāti ‘mayi candanikāraso ṭhito’ti,",
  "atk-abh02a2:43_2": "nāpi candanikāraso jānāti ‘ahaṁ ravaṇaghaṭe ṭhito’ti,",
  "atk-abh02a2:43_3": "evameva na vatthi jānāti ‘mayi muttaṁ ṭhita’nti,",
  "atk-abh02a2:43_4": "nāpi muttaṁ jānāti ‘ahaṁ vatthimhi ṭhita’nti.",
  "atk-abh02a2:43_5": "Aññamaññaṁ ābhogapaccavekkhaṇarahitā ete dhammā.",
  "atk-abh02a2:43_6": "Iti muttaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:43_7": "Yaṁ vā panāti avasesesu tīsu koṭṭhāsesu āpodhātuṁ sandhāya vuttaṁ.",
  "atk-abh02a2:44_0": "Bāhiraāpodhātuniddese mūlaṁ paṭicca nibbatto raso mūlaraso nāma. Khandharasādīsupi eseva nayo. Khīrādīni pākaṭāneva.",
  "atk-abh02a2:44_1": "Yathā pana bhesajjasikkhāpade evamidha niyamo natthi. Yaṁ kiñci khīraṁ khīrameva. Sesesupi eseva nayo.",
  "atk-abh02a2:44_2": "Bhummānīti āvāṭādīsu ṭhitaudakāni.",
  "atk-abh02a2:44_3": "Antalikkhānīti pathaviṁ appattāni vassodakāni.",
  "atk-abh02a2:44_4": "Yaṁ vā panāti himodakakappavināsakaudakapathavīsandhārakaudakādīni idha yevāpanakaṭṭhānaṁ paviṭṭhāni.",
  "atk-abh02a2:45_0": "175.Tejodhātuniddese tejanavasena tejo.",
  "atk-abh02a2:45_1": "Tejova tejobhāvaṁ gatattā tejogataṁ. Usmāti uṇhākāro.",
  "atk-abh02a2:45_2": "Usmāva usmābhāvaṁ gatattā usmāgataṁ. Usumanti caṇḍausumaṁ.",
  "atk-abh02a2:45_3": "Tadeva usumabhāvaṁ gatattā usumagataṁ.",
  "atk-abh02a2:45_4": "Yena cāti yena tejogatena kuppitena.",
  "atk-abh02a2:45_5": "Santappatīti ayaṁ kāyo santappati,",
  "atk-abh02a2:45_6": "ekāhikajarādibhāvena usumajāto hoti.",
  "atk-abh02a2:45_7": "Yena ca jīrīyatīti yena ayaṁ kāyo jīrīyati,",
  "atk-abh02a2:45_8": "indriyavekallataṁ balaparikkhayaṁ valipalitādibhāvañca pāpuṇāti.",
  "atk-abh02a2:45_9": "Yena ca pariḍayhatīti yena kuppitena ayaṁ kāyo ḍayhati,",
  "atk-abh02a2:45_10": "so ca puggalo ‘ḍayhāmi ḍayhāmī’ti kandanto satadhotasappigosītacandanādilepanañceva tālavaṇṭavātañca paccāsīsati.",
  "atk-abh02a2:45_11": "Yena ca asitapītakhāyitasāyitaṁ sammā pariṇāmaṁ gacchatīti yenetaṁ asitaṁ vā odanādi, pītaṁ vā pānakādi,",
  "atk-abh02a2:45_12": "khāyitaṁ vā piṭṭhakhajjakādi,",
  "atk-abh02a2:45_13": "sāyitaṁ vā ambapakkamadhuphāṇitādi sammā paripākaṁ gacchati,",
  "atk-abh02a2:45_14": "rasādibhāvena vivekaṁ gacchatīti attho.",
  "atk-abh02a2:45_15": "Ettha ca purimā tayo tejodhātū catusamuṭṭhānā, pacchimo kammasamuṭṭhānova. Ayaṁ tāvettha padasaṁvaṇṇanā.",
  "atk-abh02a2:46_0": "Idaṁ pana manasikāravidhānaṁ – idha bhikkhu ‘yena santappati,",
  "atk-abh02a2:46_1": "ayaṁ imasmiṁ sarīre pāṭiyekko koṭṭhāso acetano abyākato suñño nissatto paripācanākāro tejodhātū’ti manasi karoti; ‘yena jīrīyati, yena pariḍayhati,",
  "atk-abh02a2:46_2": "yena asitapītakhāyitasāyitaṁ sammā pariṇāmaṁ gacchati,",
  "atk-abh02a2:46_3": "ayaṁ imasmiṁ sarīre pāṭiyekko koṭṭhāso acetano abyākato suñño nissatto paripācanākāro tejodhātū’ti manasi karoti.",
  "atk-abh02a2:46_4": "Yaṁ vā panāti imasmiṁ sarīre pākatiko eko utu atthi,",
  "atk-abh02a2:46_5": "so yevāpanakaṭṭhānaṁ paviṭṭho.",
  "atk-abh02a2:47_0": "Bāhiratejodhātuniddese kaṭṭhaṁ paṭicca pajjalito kaṭṭhupādāno aggi kaṭṭhaggi nāma.",
  "atk-abh02a2:47_1": "Sakalikaggiādīsupi eseva nayo.",
  "atk-abh02a2:47_2": "Saṅkāraggīti kacavaraṁ saṁkaḍḍhitvā jālāpito kacavaraggi. Indaggīti asaniaggi.",
  "atk-abh02a2:47_3": "Aggisantāpoti jālāya vā vītaccikaṅgārānaṁ vā santāpo. Sūriyasantāpoti ātapo.",
  "atk-abh02a2:47_4": "Kaṭṭhasannicayasantāpoti kaṭṭharāsiṭṭhāne santāpo. Sesesupi eseva nayo.",
  "atk-abh02a2:47_5": "Yaṁ vā panāti petaggi kappavināsaggi nirayaggiādayo idha yevāpanakaṭṭhānaṁ paviṭṭhā.",
  "atk-abh02a2:48_0": "176.Vāyodhātuniddese vāyanavasena vāyo.",
  "atk-abh02a2:48_1": "Vāyova vāyobhāvaṁ gatattā vāyogataṁ.",
  "atk-abh02a2:48_2": "Thambhitattaṁ rūpassāti avinibbhogarūpassa thambhitabhāvo.",
  "atk-abh02a2:48_3": "Uddhaṅgamā vātāti uggārahikkādi pavattakā uddhaṁ ārohanavātā .",
  "atk-abh02a2:48_4": "Adhogamā vātāti uccārapassāvādinīharaṇakā adho orohanavātā.",
  "atk-abh02a2:48_5": "Kucchisayā vātāti antānaṁ bahivātā.",
  "atk-abh02a2:48_6": "Koṭṭhāsayā vātāti antānaṁ antovātā.",
  "atk-abh02a2:48_7": "Aṅgamaṅgānusārino vātāti dhamanijālānusārena sakalasarīre aṅgamaṅgāni anusaṭā samiñjanapasāraṇādinibbattakā vātā.",
  "atk-abh02a2:48_8": "Satthakavātāti sandhibandhanāni kattariyā chindantā viya pavattavātā.",
  "atk-abh02a2:48_9": "Khurakavātāti khurena viya hadayaṁ phālanavātā.",
  "atk-abh02a2:48_10": "Uppalakavātāti hadayamaṁsameva uppāṭanakavātā.",
  "atk-abh02a2:48_11": "Assāsoti antopavisananāsikāvato.",
  "atk-abh02a2:48_12": "Passāsoti bahinikkhamananāsikāvato.",
  "atk-abh02a2:48_13": "Ettha ca purimā sabbe catusamuṭṭhānā,",
  "atk-abh02a2:48_14": "assāsapassāsā cittasamuṭṭhānāva. Ayamettha padavaṇṇanā.",
  "atk-abh02a2:49_0": "Idaṁ pana manasikāravidhānaṁ – idha bhikkhu uddhaṅgamādibhede vāte uddhaṅgamādivasena pariggahetvā ‘uddhaṅgamā vātā nāma imasmiṁ sarīre pāṭiyekko koṭṭhāso acetano abyākato suñño nissatto vitthambhanākāro vāyodhātū’ti manasi karoti. Sesesupi eseva nayo.",
  "atk-abh02a2:49_1": "Yaṁ vā panāti sese vāyokoṭṭhāse anugatā vātā idha yevāpanakaṭṭhānaṁ paviṭṭhā.",
  "atk-abh02a2:50_0": "Bāhiravāyodhātuniddese puratthimā vātāti puratthimadisato āgatā vātā.",
  "atk-abh02a2:50_1": "Pacchimuttaradakkhiṇesupi eseva nayo.",
  "atk-abh02a2:50_2": "Sarajā vātāti saha rajena sarajā.",
  "atk-abh02a2:50_3": "Arajā vātāti rajavirahitā suddhā arajā nāma.",
  "atk-abh02a2:50_4": "Sītāti sītautusamuṭṭhānā sītavalāhakantare samuṭṭhitā.",
  "atk-abh02a2:50_5": "Uṇhāti uṇhautusamuṭṭhānā uṇhavalāhakantare samuṭṭhitā. Parittāti mandā tanukavātā. Adhimattāti balavavātā.",
  "atk-abh02a2:50_6": "Kāḷāti kāḷavalāhakantare samuṭṭhitā,",
  "atk-abh02a2:50_7": "yehi abbhāhato chavivaṇṇo kāḷako hoti.",
  "atk-abh02a2:50_8": "Tesaṁ etaṁ adhivacanantipi eke.",
  "atk-abh02a2:50_9": "Verambhavātāti yojanato upari vāyanavātā.",
  "atk-abh02a2:50_10": "Pakkhavātāti antamaso makkhikāyapi pakkhāyūhanasamuṭṭhitā vātā. Supaṇṇavātāti garuḷavātā.",
  "atk-abh02a2:50_11": "Kāmañca imepi pakkhavātāva ussadavasena pana visuṁ gahitā.",
  "atk-abh02a2:50_12": "Tālavaṇṭavātāti tālapaṇṇehi vā aññena vā kenaci maṇḍalasaṇṭhānena samuṭṭhāpitā vātā.",
  "atk-abh02a2:50_13": "Vidhūpanavātāti bījanapattakena samuṭṭhāpitā vātā.",
  "atk-abh02a2:50_14": "Imāni ca tālavaṇṭavidhūpanāni anuppannampi vātaṁ uppādenti, uppannampi parivattenti.",
  "atk-abh02a2:50_15": "Yaṁ vā panāti idha pāḷiāgate ṭhapetvā sesavātā yevāpanakaṭṭhānaṁ paviṭṭhā.",
  "atk-abh02a2:51_0": "177.Ākāsadhātuniddese appaṭighaṭṭanaṭṭhena na kassatīti ākāso.",
  "atk-abh02a2:51_1": "Ākāsova ākāsabhāvaṁ gatattā ākāsagataṁ. Aghaṭṭanīyatāya aghaṁ.",
  "atk-abh02a2:51_2": "Aghameva aghabhāvaṁ gatattā aghagataṁ. Vivaroti antaraṁ.",
  "atk-abh02a2:51_3": "Tadeva vivarabhāvaṁ gatattā vivaragataṁ.",
  "atk-abh02a2:51_4": "Asamphuṭṭhaṁ maṁsalohitehīti maṁsalohitehi nissaṭaṁ.",
  "atk-abh02a2:51_5": "Kaṇṇacchiddantiādi pana tasseva pabhedadassanaṁ.",
  "atk-abh02a2:51_6": "Tattha kaṇṇacchiddanti kaṇṇasmiṁ chiddaṁ vivaraṁ maṁsalohitehi asamphuṭṭhokāso. Sesesupi eseva nayo.",
  "atk-abh02a2:51_7": "Yenāti yena vivarena etaṁ asitādibhedaṁ ajjhoharaṇīyaṁ ajjhoharati, anto paveseti.",
  "atk-abh02a2:51_8": "Yatthāti yasmiṁ antoudarapaṭalasaṅkhāte okāse etadeva catubbidhaṁ ajjhoharaṇīyaṁ tiṭṭhati.",
  "atk-abh02a2:51_9": "Yenāti yena vivarena sabbampetaṁ vipakkaṁ kasaṭabhāvaṁ āpannaṁ nikkhamati,",
  "atk-abh02a2:51_10": "taṁ udarapaṭalato yāva karīsamaggā vidatthicaturaṅgulamattaṁ chiddaṁ maṁsalohitehi asamphuṭṭhaṁ nissaṭaṁ ākāsadhātūti veditabbaṁ.",
  "atk-abh02a2:51_11": "Yaṁ vā panāti ettha cammantaraṁ maṁsantaraṁ nhāruntaraṁ aṭṭhintaraṁ lomantaranti idaṁ sabbaṁ yevāpanakaṭṭhānaṁ paviṭṭhaṁ.",
  "atk-abh02a2:52_0": "Bāhirakaākāsadhātuniddese asamphuṭṭhaṁ catūhi mahābhūtehīti catūhi mahābhūtehi nissaṭaṁ bhittichiddakavāṭachiddādikaṁ veditabbaṁ.",
  "atk-abh02a2:52_1": "Iminā yasmiṁ ākāse parikammaṁ karontassa catukkapañcakajjhānāni uppajjanti taṁ kathitaṁ.",
  "atk-abh02a2:53_0": "178.Viññāṇadhātuniddese cakkhuviññāṇasaṅkhātā dhātu cakkhuviññāṇadhātu. Sesāsupi eseva nayo.",
  "atk-abh02a2:53_1": "Iti imāsu chasu dhātūsu pariggahitāsu aṭṭhārasa dhātuyo pariggahitāva honti. Kathaṁ?",
  "atk-abh02a2:53_2": "Pathavītejovāyodhātuggahaṇena tāva phoṭṭhabbadhātu gahitāva hoti,",
  "atk-abh02a2:53_3": "āpodhātuākāsadhātuggahaṇena dhammadhātu,",
  "atk-abh02a2:53_4": "viññāṇadhātuggahaṇena tassā purecārikapacchācārikattā manodhātu gahitāva hoti.",
  "atk-abh02a2:53_5": "Cakkhuviññāṇadhātuādayo sutte āgatā eva.",
  "atk-abh02a2:53_6": "Sesā nava āharitvā dassetabbā .",
  "atk-abh02a2:53_7": "Cakkhuviññāṇadhātuggahaṇena hi tassā nissayabhūtā cakkhudhātu,",
  "atk-abh02a2:53_8": "ārammaṇabhūtā rūpadhātu ca gahitāva honti.",
  "atk-abh02a2:53_9": "Evaṁ sotaviññāṇadhātuādiggahaṇena sotadhātuādayoti aṭṭhārasāpi gahitāva honti.",
  "atk-abh02a2:53_10": "Tāsu dasahi dhātūhi rūpapariggaho kathito hoti. Sattahi arūpapariggaho.",
  "atk-abh02a2:53_11": "Dhammadhātuyā siyā rūpapariggaho, siyā arūpapariggaho.",
  "atk-abh02a2:53_12": "Iti aḍḍhekādasahi dhātūhi rūpapariggaho,",
  "atk-abh02a2:53_13": "aḍḍhaṭṭhadhātūhi arūpapariggahoti rūpārūpapariggaho kathito hoti. Rūpārūpaṁ pañcakkhandhā. Taṁ hoti dukkhasaccaṁ.",
  "atk-abh02a2:53_14": "Taṁsamuṭṭhāpikā purimataṇhā samudayasaccaṁ .",
  "atk-abh02a2:53_15": "Ubhinnaṁ appavatti nirodhasaccaṁ.",
  "atk-abh02a2:53_16": "Taṁpajānano maggo maggasaccanti idaṁ catusaccakammaṭṭhānaṁ aṭṭhārasadhātuvasena abhiniviṭṭhassa bhikkhuno yāva arahattā matthakaṁ pāpetvā nigamanaṁ kathitanti veditabbaṁ.",
  "atk-abh02a2:54_0": "179.",
  "atk-abh02a2:54_1": "Idāni dutiyachakkaṁ dassento aparāpi cha dhātuyotiādimāha.",
  "atk-abh02a2:54_2": "Tattha sukhadhātu dukkhadhātūti kāyappasādavatthukāni sukhadukkhāni sappaṭipakkhavasena yugaḷakato dassitāni.",
  "atk-abh02a2:54_3": "Sukhañhi dukkhassa paṭipakkho, dukkhaṁ sukhassa.",
  "atk-abh02a2:54_4": "Yattakaṁ sukhena pharitaṭṭhānaṁ tattakaṁ dukkhaṁ pharati.",
  "atk-abh02a2:54_5": "Yattakaṁ dukkhena pharitaṭṭhānaṁ tattakaṁ sukhaṁ pharati.",
  "atk-abh02a2:54_6": "Somanassadhātu domanassadhātūti idampi tatheva yugaḷakaṁ kataṁ.",
  "atk-abh02a2:54_7": "Somanassañhi domanassassa paṭipakkho, domanassaṁ somanassassa.",
  "atk-abh02a2:54_8": "Yattakaṁ somanassena pharitaṭṭhānaṁ tattakaṁ domanassaṁ pharati.",
  "atk-abh02a2:54_9": "Yattakaṁ domanassena pharitaṭṭhānaṁ tattakaṁ somanassaṁ pharati.",
  "atk-abh02a2:55_0": "Upekkhādhātu avijjādhātūti idaṁ pana dvayaṁ sarikkhakavasena yugaḷakaṁ kataṁ.",
  "atk-abh02a2:55_1": "Ubhayampi hetaṁ avibhūtattā sarikkhakaṁ hoti.",
  "atk-abh02a2:55_2": "Tattha sukhadukkhadhātuggahaṇena taṁ sampayuttā kāyaviññāṇadhātu, vatthubhūtā kāyadhātu,",
  "atk-abh02a2:55_3": "ārammaṇabhūtā phoṭṭhabbadhātu ca gahitāva honti.",
  "atk-abh02a2:55_4": "Somanassadomanassadhātuggahaṇena taṁ sampayuttā manoviññāṇadhātu gahitā hoti.",
  "atk-abh02a2:55_5": "Avijjādhātuggahaṇena dhammadhātu gahitā.",
  "atk-abh02a2:55_6": "Upekkhādhātuggahaṇena cakkhusotaghānajivhāviññāṇadhātumanodhātuyo ,",
  "atk-abh02a2:55_7": "tāsaṁyeva vatthārammaṇabhūtā cakkhudhāturūpadhātuādayo ca gahitāti evaṁ aṭṭhārasapi dhātuyo gahitāva honti.",
  "atk-abh02a2:55_8": "Idāni tāsu dasahi dhātūhi rūpapariggahotiādi sabbaṁ heṭṭhā vuttanayeneva veditabbaṁ.",
  "atk-abh02a2:55_9": "Evampi ekassa bhikkhuno yāva arahattā matthakaṁ pāpetvā nigamanaṁ kathitaṁ hotīti veditabbaṁ.",
  "atk-abh02a2:55_10": "Tattha katamā sukhadhātu yaṁ kāyikaṁ sātanti ādīni heṭṭhā vuttanayāneva.",
  "atk-abh02a2:56_0": "181.",
  "atk-abh02a2:56_1": "Tatiyachakke kāmoti dve kāmā – vatthukāmo ca kilesakāmo ca.",
  "atk-abh02a2:56_2": "Tattha kilesakāmaṁ sandhāya kāmapaṭisaṁyuttā dhātu kāmadhātu, kāmavitakkassetaṁ nāmaṁ.",
  "atk-abh02a2:56_3": "Vatthukāmaṁ sandhāya kāmoyeva dhātu kāmadhātu,",
  "atk-abh02a2:56_4": "kāmāvacaradhammānametaṁ nāmaṁ.",
  "atk-abh02a2:56_5": "Byāpādapaṭisaṁyuttā dhātu byāpādadhātu, byāpādavitakkassetaṁ nāmaṁ.",
  "atk-abh02a2:56_6": "Byāpādova dhātu byāpādadhātu,",
  "atk-abh02a2:56_7": "dasaāghātavatthukassa paṭighassetaṁ nāmaṁ.",
  "atk-abh02a2:56_8": "Vihiṁsā paṭisaṁyuttā dhātu vihiṁsādhātu, vihiṁsāvitakkassetaṁ nāmaṁ.",
  "atk-abh02a2:56_9": "Vihiṁsāyeva dhātu vihiṁsādhātu,",
  "atk-abh02a2:56_10": "parasattavihesanassetaṁ nāmaṁ.",
  "atk-abh02a2:56_11": "Ayaṁ pana heṭṭhā anāgatattā evaṁ atthādivibhāgato veditabbā – vihiṁsanti etāya satte,",
  "atk-abh02a2:56_12": "vihiṁsanaṁ vā etaṁ sattānanti vihiṁsā. Sā viheṭhanalakkhaṇā, karuṇāpaṭipakkhalakkhaṇā vā;",
  "atk-abh02a2:56_13": "parasantāne ubbegajananarasā,",
  "atk-abh02a2:56_14": "sakasantāne karuṇāviddhaṁsanarasā vā; dukkhāyatanapaccupaṭṭhānā;",
  "atk-abh02a2:56_15": "paṭighapadaṭṭhānāti veditabbā.",
  "atk-abh02a2:56_16": "Nekkhammaṁ vuccati lobhā nikkhantattā alobho,",
  "atk-abh02a2:56_17": "nīvaraṇehi nikkhantattā paṭhamajjhānaṁ,",
  "atk-abh02a2:56_18": "sabbākusalehi nikkhantattā sabbakusalaṁ.",
  "atk-abh02a2:56_19": "Nekkhammapaṭisaṁyuttā dhātu nekkhammadhātu, nekkhammavitakkassetaṁ nāmaṁ.",
  "atk-abh02a2:56_20": "Nekkhammameva dhātu nekkhammadhātu,",
  "atk-abh02a2:56_21": "sabbassāpi kusalassetaṁ nāmaṁ.",
  "atk-abh02a2:56_22": "Abyāpādapaṭisaṁyuttā dhātu abyāpādadhātu, abyāpādavitakkassetaṁ nāmaṁ.",
  "atk-abh02a2:56_23": "Abyāpādova dhātu abyāpādadhātu, mettāyetaṁ nāmaṁ.",
  "atk-abh02a2:56_24": "Avihiṁsāpaṭisaṁyuttā dhātu avihiṁsādhātu, avihiṁsā vitakkassetaṁ nāmaṁ.",
  "atk-abh02a2:56_25": "Avihiṁsāva dhātu avihiṁsādhātu, karuṇāyetaṁ nāmaṁ.",
  "atk-abh02a2:57_0": "182.",
  "atk-abh02a2:57_1": "Idāni tamevatthaṁ dassetuṁ tattha katamā kāmadhātūti padabhājanaṁ āraddhaṁ.",
  "atk-abh02a2:57_2": "Tattha paṭisaṁyuttoti saṁpayogavasena paṭisaṁyutto.",
  "atk-abh02a2:57_3": "Takko vitakkotiādīni vuttatthāneva. Viheṭhetīti bādheti, dukkhāpeti.",
  "atk-abh02a2:57_4": "Heṭhanāti pāṇippahārādīhi bādhanā, dukkhuppādanā. Balavaheṭhanā viheṭhanā. Hiṁsanti etāyāti hiṁsanā. Balavahiṁsanā vihiṁsanā. Rosanāti ghaṭṭanā. Virosanāti balavaghaṭṭanā.",
  "atk-abh02a2:57_5": "Sabbattha vā ‘vi’ upasaggena padaṁ vaḍḍhitaṁ. Upahananti etenāti upaghāto, paresaṁ upaghāto parūpaghāto.",
  "atk-abh02a2:58_0": "Mettāyanti etāyāti metti. Mettāyanākāro mettāyanā.",
  "atk-abh02a2:58_1": "Mettāya ayitassa mettāsamaṅgino bhāvo mettāyitattaṁ.",
  "atk-abh02a2:58_2": "Byāpādena vimuttassa cetaso vimutti cetovimutti.",
  "atk-abh02a2:58_3": "Ettha ca purimehi tīhi upacārappattāpi appanāpatāpi mettā kathitā, pacchimena appanāpattāva.",
  "atk-abh02a2:59_0": "Karuṇāyanti etāyāti karuṇā. Karuṇāyanākāro karuṇāyanā.",
  "atk-abh02a2:59_1": "Karuṇāya ayitassa karuṇāsamaṅgino bhāvo karuṇāyitattaṁ.",
  "atk-abh02a2:59_2": "Vihiṁsāya vimuttassa cetaso vimutti cetovimutti.",
  "atk-abh02a2:59_3": "Idhāpi purimanayeneva upacārappanābhedo veditabbo.",
  "atk-abh02a2:59_4": "Ubhayatthāpi ca pariyosānapade mettākaruṇāti cetovimuttivisesanatthaṁ vuttaṁ.",
  "atk-abh02a2:60_0": "Ettha ca kāmavitakko sattesupi uppajjati saṅkhāresupi.",
  "atk-abh02a2:60_1": "Ubhayattha uppannopi kammapathabhedova.",
  "atk-abh02a2:60_2": "Byāpādo pana sattesu uppannoyeva kammapathaṁ bhindati, na itaro. Vihiṁsāyapi eseva nayo.",
  "atk-abh02a2:60_3": "Ettha ca duvidhā kathā – sabbasaṅgāhikā ceva asambhinnā ca.",
  "atk-abh02a2:60_4": "Kāmadhātuggahaṇena hi byāpādavihiṁsādhātuyopi gahitā.",
  "atk-abh02a2:60_5": "Kāmadhātuyāyeva pana nīharitvā nīharitvā dvepi etā dassitāti.",
  "atk-abh02a2:60_6": "Ayaṁ tāvettha sabbasaṅgāhikakathā .",
  "atk-abh02a2:60_7": "Ṭhapetvā pana byāpādavihiṁsādhātuyo sesā sabbāpi kāmadhātu evāti. Ayaṁ asambhinnakathā nāma.",
  "atk-abh02a2:60_8": "Nekkhammadhātuggahaṇenāpi abyāpādaavihiṁsādhātuyo gahitāyeva.",
  "atk-abh02a2:60_9": "Nekkhammadhātuto pana nīharitvā nīharitvā tadubhayampi dassitanti ayametthāpi sabbasaṅgāhikakathā.",
  "atk-abh02a2:60_10": "Ṭhapetvā abyāpādaavihiṁsādhātuyo avasesā nekkhammadhātūti ayaṁ asambhinnakathā nāma.",
  "atk-abh02a2:61_0": "Imāhi ca chahi dhātūhi pariggahitā hi aṭṭhārasa dhātuyo pariggahitāva honti.",
  "atk-abh02a2:61_1": "Sabbāpi hi tā kāmadhātutova nīharitvā nīharitvā labhāpetabbā aṭṭhārasa dhātuyova hontīti tiṇṇaṁ chakkānaṁ vasena aṭṭhārasa honti.",
  "atk-abh02a2:61_2": "Evaṁ pana aggahetvā ekekasmiṁ chakke vuttanayena aṭṭhārasa aṭṭhārasa katvā sabbānipi tāni aṭṭhārasakāni ekajjhaṁ abhisaṅkhipitvā aṭṭhāraseva hontīti veditabbā.",
  "atk-abh02a2:61_3": "Iti imasmiṁ suttantabhājanīye soḷasa dhātuyo kāmāvacarā,",
  "atk-abh02a2:61_4": "dve tebhūmikāti evamettha sammasanacārova kathitoti veditabbo.",
  "atk-abh02a2:62_0": "Suttantabhājanīyavaṇṇanā.",
  "atk-abh02a2:63_0": "2. Abhidhammabhājanīyavaṇṇanā",
  "atk-abh02a2:64_0": "183.",
  "atk-abh02a2:64_1": "Abhidhammabhājanīye sarūpeneva sabbāpi dhātuyo dassento aṭṭhārasa dhātuyo – cakkhudhātu rūpadhātūtiādimāha. Tattha uddesavāre tāva –",
  "atk-abh02a2:65_0": "Atthato lakkhaṇādito, kamatāvatvasaṅkhato;",
  "atk-abh02a2:66_0": "Paccayā atha daṭṭhabbā, veditabbo vinicchayo.",
  "atk-abh02a2:67_0": "Tattha ‘atthato’ti cakkhatīti cakkhu. Rūpayatīti rūpaṁ.",
  "atk-abh02a2:67_1": "Cakkhussa viññāṇaṁ cakkhuviññāṇanti evamādinā tāva nayena cakkhādīnaṁ visesatthato veditabbo vinicchayo. Avisesena pana vidahati, dhīyate, vidhānaṁ, vidhīyate etāya, ettha vā dhīyatīti dhātu.",
  "atk-abh02a2:67_2": "Lokiyā hi dhātuyo kāraṇabhāvena vavatthitā hutvā suvaṇṇarajatādidhātuyo viya suvaṇṇarajatādiṁ anekappakāraṁ saṁsāradukkhaṁ vidahanti ;",
  "atk-abh02a2:67_3": "bhārahārehi ca bhāro viya sattehi dhīyante dhārīyanteti attho.",
  "atk-abh02a2:67_4": "Dukkhavidhānamattameva cetā avasavattanato.",
  "atk-abh02a2:67_5": "Etāhi ca karaṇabhūtāhi saṁsāradukkhaṁ sattehi anuvidhīyati;",
  "atk-abh02a2:67_6": "tathāvihitañcetaṁ etāsveva dhīyati ṭhapīyatīti attho.",
  "atk-abh02a2:67_7": "Iti cakkhādīsu ekeko dhammo yathāsambhavaṁ vidahati dhīyatetiādiatthavasena dhātūti vuccati.",
  "atk-abh02a2:68_0": "Apica yathā titthiyānaṁ attā nāma sabhāvato natthi, na evametā.",
  "atk-abh02a2:68_1": "Etā pana attano sabhāvaṁ dhārentīti dhātuyo.",
  "atk-abh02a2:68_2": "Yathā ca loke vicittā haritālamanosilādayo silāvayavā dhātuyoti vuccanti,",
  "atk-abh02a2:68_3": "evametāpi dhātuyo viya dhātuyo.",
  "atk-abh02a2:68_4": "Vicittā hetā ñāṇañeyyāvayavāti.",
  "atk-abh02a2:68_5": "Yathā vā sarīrasaṅkhātassa samudāyassa avayavabhūtesu rasasoṇitādīsu aññamaññaṁ visabhāgalakkhaṇaparicchinnesu dhātusamaññā,",
  "atk-abh02a2:68_6": "evametesupi pañcakkhandhasaṅkhātassa attabhāvassa avayavesu dhātusamaññā veditabbā.",
  "atk-abh02a2:68_7": "Aññamaññavisabhāgalakkhaṇaparicchinnā hete cakkhādayoti.",
  "atk-abh02a2:68_8": "Apica dhātūti nijjīvamattassetaṁ adhivacanaṁ.",
  "atk-abh02a2:68_9": "Tathā hi bhagavā – ‘‘cha dhāturo ayaṁ, bhikkhu, puriso’’tiādīsu (ma. ni.",
  "atk-abh02a2:68_10": "3.343-344) jīvasaññāsamūhanatthaṁ dhātudesanaṁ akāsīti.",
  "atk-abh02a2:68_11": "Tasmā yathāvuttenatthena cakkhu ca taṁ dhātu cāti cakkhudhātu …pe… manoviññāṇañca taṁ dhātu cāti manoviññāṇadhātūti evaṁ tāvettha atthato viññātabbo vinicchayo.",
  "atk-abh02a2:69_0": "‘Lakkhaṇādito’ti cakkhādīnaṁ lakkhaṇādito pettha veditabbo vinicchayo.",
  "atk-abh02a2:69_1": "Tāni ca pana tesaṁ lakkhaṇādīni heṭṭhā vuttanayeneva veditabbāni.",
  "atk-abh02a2:70_0": "‘Kamato’ti idhāpi pubbe vuttesu uppattikkamādīsu desanākkamova yujjati.",
  "atk-abh02a2:70_1": "So ca panāyaṁ hetuphalānupubbavavatthānavasena vutto.",
  "atk-abh02a2:70_2": "Cakkhudhātu rūpadhātūti idañhi dvayaṁ hetu. Cakkhuviññāṇadhātūti phalaṁ.",
  "atk-abh02a2:70_3": "Evaṁ sabbattha kamato veditabbo vinicchayo.",
  "atk-abh02a2:71_0": "‘Tāvatvato’ti tāvabhāvato.",
  "atk-abh02a2:71_1": "Idaṁ vuttaṁ hoti – tesu tesu hi suttābhidhammapadesesu ābhādhātu, subhadhātu, ākāsānañcāyatanadhātu, viññāṇañcāyatanadhātu, ākiñcaññāyatanadhātu , nevasaññānāsaññāyatanadhātu, saññāvedayitanirodhadhātu, kāmadhātu, byāpādadhātu, vihiṁsādhātu, nekkhammadhātu, abyāpādadhātu, avihiṁsādhātu, sukhadhātu, dukkhadhātu, somanassadhātu, domanassadhātu, upekkhādhātu , avijjādhātu, ārambhadhātu, nikkamadhātu, parakkamadhātu, hīnadhātu, majjhimadhātu, paṇītadhātu, pathavīdhātu, āpodhātu, tejodhātu, vāyodhātu, ākāsadhātu, viññāṇadhātu, saṅkhatadhātu, asaṅkhatadhātu,",
  "atk-abh02a2:71_2": "anekadhātunānādhātulokoti evamādayo aññāpi dhātuyo dissanti.",
  "atk-abh02a2:72_0": "Evaṁ sati sabbāsaṁ vasena paricchedaṁ akatvā kasmā aṭṭhārasāti ayameva paricchedo katoti ce?",
  "atk-abh02a2:72_1": "Sabhāvato vijjamānānaṁ sabbadhātūnaṁ tadantogadhattā. Rūpadhātuyeva hi ābhādhātu.",
  "atk-abh02a2:72_2": "Subhadhātu pana rūpādippaṭibaddhā. Kasmā? Subhanimittattā. Subhanimittañhi subhadhātu.",
  "atk-abh02a2:72_3": "Tañca rūpādivinimuttaṁ na vijjati,",
  "atk-abh02a2:72_4": "kusalavipākārammaṇā vā rūpādayo eva subhadhātūti rūpādimattamevesā.",
  "atk-abh02a2:72_5": "Ākāsānañcāyatanadhātuādīsu cittaṁ manoviññāṇadhātu. Sesā dhammā dhammadhātu.",
  "atk-abh02a2:72_6": "Saññāvedayitanirodhadhātu pana sabhāvato natthi;",
  "atk-abh02a2:72_7": "dhātudvayanirodhamattameva hi sā.",
  "atk-abh02a2:72_8": "Kāmadhātu dhammadhātumattaṁ vā hoti,",
  "atk-abh02a2:72_9": "yathāha ‘‘tattha katamā kāmadhātu?",
  "atk-abh02a2:72_10": "Kāmapaṭisaṁyutto takko …pe… micchāsaṅkappo’’ti; aṭṭhārasapi dhātuyo vā,",
  "atk-abh02a2:72_11": "yathāha ‘‘heṭṭhato avīcinirayaṁ pariyantaṁ katvā uparito paranimmitavasavattideve antokaritvā yaṁ etasmiṁ antare etthāvacarā ettha pariyāpannā khandhadhātuāyatanā, rūpā, vedanā, saññā, saṅkhārā,",
  "atk-abh02a2:72_12": "viññāṇaṁ – ayaṁ vuccati kāmadhātū’’ti.",
  "atk-abh02a2:72_13": "Nekkhammadhātu dhammadhātu eva;",
  "atk-abh02a2:72_14": "‘‘sabbepi kusalā dhammā nekkhammadhātū’’ti vā vacanato manoviññāṇadhātupi hotiyeva.",
  "atk-abh02a2:72_15": "Byāpādavihiṁsāabyāpādaavihiṁsāsukhadukkhasomanassadomanassupekkhāavijjāārambhanikkamaparakkamadhātuyo dhammadhātuyeva.",
  "atk-abh02a2:73_0": "Hīnamajjhimapaṇītadhātuyo aṭṭhārasadhātumattameva. Hīnā hi cakkhādayo hīnadhātu.",
  "atk-abh02a2:73_1": "Majjhimapaṇītā cakkhādayo majjhimā ceva paṇītā ca dhātū.",
  "atk-abh02a2:73_2": "Nippariyāyena pana akusalā dhammadhātumanoviññāṇadhātuyo hīnadhātu.",
  "atk-abh02a2:73_3": "Lokiyā kusalābyākatā ubhopi cakkhudhātuādayo ca majjhimadhātu.",
  "atk-abh02a2:73_4": "Lokuttarā pana dhammadhātumanoviññāṇadhātuyo paṇītadhātu.",
  "atk-abh02a2:73_5": "Pathavītejovāyodhātuyo phoṭṭhabbadhātuyeva.",
  "atk-abh02a2:73_6": "Āpodhātu ākāsadhātu ca dhammadhātuyeva.",
  "atk-abh02a2:73_7": "Viññāṇadhātu cakkhuviññāṇādisattaviññāṇadhātusaṅkhepoyeva.",
  "atk-abh02a2:73_8": "Sattarasa dhātuyo dhammadhātuekadeso ca saṅkhatadhātu.",
  "atk-abh02a2:73_9": "Asaṅkhatadhātu pana dhammadhātuekadesova.",
  "atk-abh02a2:73_10": "Anekadhātunānādhātuloko pana aṭṭhārasadhātuppabhedamattamevāti.",
  "atk-abh02a2:73_11": "Iti sabhāvato vijjamānānaṁ sabbadhātūnaṁ tadantogadhattā aṭṭhāraseva vuttāti.",
  "atk-abh02a2:74_0": "Apica vijānanasabhāve viññāṇe jīvasaññīnaṁ jīvasaññāsamūhanatthampi aṭṭhāraseva vuttā .",
  "atk-abh02a2:74_1": "Santi hi sattā vijānanasabhāve viññāṇe jīvasaññino.",
  "atk-abh02a2:74_2": "Tesaṁ cakkhusotaghānajivhākāyaviññāṇamanoviññāṇadhātubhedena tassā anekattaṁ,",
  "atk-abh02a2:74_3": "cakkhurūpādipaccayāyattavuttitāya aniccatañca pakāsetvā dīgharattānusayitaṁ jīvasaññaṁ samūhanitukāmena bhagavatā aṭṭhārasa dhātuyo pakāsitā. Kiñca bhiyyo? Tathā veneyyajjhāsayavasena;",
  "atk-abh02a2:74_4": "ye ca imāya nātisaṅkhepavitthārāya desanāya veneyyā sattā,",
  "atk-abh02a2:74_5": "tadajjhāsayavasena ca aṭṭhāraseva pakāsitā.",
  "atk-abh02a2:75_0": "Saṅkhepavitthāranayena tathā tathā hi,",
  "atk-abh02a2:76_0": "Dhammaṁ pakāsayati esa yathā yathāssa;",
  "atk-abh02a2:77_0": "Saddhammatejavihataṁ vilayaṁ khaṇena,",
  "atk-abh02a2:78_0": "Veneyyasattahadayesu tamo payātīti.",
  "atk-abh02a2:79_0": "Evamettha ‘tāvatvato’ veditabbo vinicchayo.",
  "atk-abh02a2:80_0": "‘Saṅkhato’ti cakkhudhātu tāva jātito eko dhammotveva saṅkhaṁ gacchati cakkhupasādavasena.",
  "atk-abh02a2:80_1": "Tathā sotaghānajivhākāyarūpasaddagandharasadhātuyo sotapasādādivasena.",
  "atk-abh02a2:80_2": "Phoṭṭhabbadhātu pana pathavītejovāyovasena tayo dhammāti saṅkhaṁ gacchati.",
  "atk-abh02a2:80_3": "Cakkhuviññāṇadhātu kusalākusalavipākavasena dve dhammāti saṅkhaṁ gacchati.",
  "atk-abh02a2:80_4": "Tathā sotaghānajivhākāyaviññāṇadhātuyo.",
  "atk-abh02a2:80_5": "Manodhātu pana pañcadvārāvajjanakusalākusalavipākasampaṭicchanavasena tayo dhammāti saṅkhaṁ gacchati.",
  "atk-abh02a2:80_6": "Dhammadhātu tiṇṇaṁ arūpakkhandhānaṁ, soḷasannaṁ sukhumarūpānaṁ,",
  "atk-abh02a2:80_7": "asaṅkhatāya ca dhātuyā vasena vīsatidhammāti saṅkhaṁ gacchati.",
  "atk-abh02a2:80_8": "Manoviññāṇadhātu sesakusalākusalābyākataviññāṇavasena chasattatidhammāti saṅkhaṁ gacchatīti evamettha ‘saṅkhato’ veditabbo vinicchayo.",
  "atk-abh02a2:81_0": "‘Paccayā’ti cakkhudhātuādīnaṁ cakkhuviññāṇadhātuādīsu paccayato veditabbo vinicchayo.",
  "atk-abh02a2:81_1": "So panetesaṁ paccayabhāvo niddesavāre āvi bhavissati.",
  "atk-abh02a2:82_0": "‘Daṭṭhabbā’ti daṭṭhabbatopettha vinicchayo veditabboti attho.",
  "atk-abh02a2:82_1": "Sabbā eva hi saṅkhatā dhātuyo pubbantāparantavivittato,",
  "atk-abh02a2:82_2": "dhuvasubhasukhattabhāvasuññato,",
  "atk-abh02a2:82_3": "paccayāyattavuttito ca daṭṭhabbā.",
  "atk-abh02a2:82_4": "Visesato panettha bheritalaṁ viya cakkhudhātu daṭṭhabbā, daṇḍo viya rūpadhātu,",
  "atk-abh02a2:82_5": "saddo viya cakkhuviññāṇadhātu .",
  "atk-abh02a2:82_6": "Tathā ādāsatalaṁ viya cakkhudhātu, mukhaṁ viya rūpadhātu,",
  "atk-abh02a2:82_7": "mukhanimittaṁ viya cakkhuviññāṇadhātu.",
  "atk-abh02a2:82_8": "Atha vā ucchutilāni viya cakkhudhātu,",
  "atk-abh02a2:82_9": "yantacakkayaṭṭhi viya rūpadhātu,",
  "atk-abh02a2:82_10": "ucchurasatelāni viya cakkhuviññāṇadhātu.",
  "atk-abh02a2:82_11": "Tathā adharāraṇī viya cakkhudhātu, uttarāraṇī viya rūpadhātu, aggi viya cakkhuviññāṇadhātu. Esa nayo sotadhātuādīsupi.",
  "atk-abh02a2:83_0": "Manodhātu pana yathāsambhavato cakkhuviññāṇadhātuādīnaṁ purecarānucarā viya daṭṭhabbā.",
  "atk-abh02a2:83_1": "Dhammadhātuyā vedanākkhandho sallamiva sūlamiva ca daṭṭhabbo ;",
  "atk-abh02a2:83_2": "saññāsaṅkhārakkhandhā vedanāsallasūlayogā āturā viya;",
  "atk-abh02a2:83_3": "puthujjanānaṁ vā saññā āsādukkhajananato rittamuṭṭhi viya,",
  "atk-abh02a2:83_4": "ayathābhuccanimittaggāhakato vanamigo viya;",
  "atk-abh02a2:83_5": "saṅkhārā paṭisandhiyaṁ pakkhipanato aṅgārakāsuyaṁ khipanakapuriso viya,",
  "atk-abh02a2:83_6": "jātidukkhānubandhanato rājapurisānubandhacorā viya,",
  "atk-abh02a2:83_7": "sabbānatthāvahassa khandhasantānassa hetuto visarukkhabījāni viya;",
  "atk-abh02a2:83_8": "rūpaṁ nānāvidhūpaddavanimittato khuracakkaṁ viya daṭṭhabbaṁ.",
  "atk-abh02a2:84_0": "Asaṅkhatā pana dhātu amatato santato khemato ca daṭṭhabbā. Kasmā?",
  "atk-abh02a2:84_1": "Sabbānatthapaṭipakkhabhūtattā.",
  "atk-abh02a2:84_2": "Manoviññāṇadhātu gahitārammaṇaṁ muñcitvāpi aññaṁ gahetvāva pavatanato vanamakkaṭo viya,",
  "atk-abh02a2:84_3": "duddamanato assakhaḷuṅko viya,",
  "atk-abh02a2:84_4": "yatthakāmanipātito vehāsaṁ khittadaṇḍo viya,",
  "atk-abh02a2:84_5": "lobhadosādinānappakārakilesayogato raṅganaṭo viya daṭṭhabboti.",
  "atk-abh02a2:85_0": "184.",
  "atk-abh02a2:85_1": "Niddesavāre cakkhuñca paṭicca rūpe cāti idañca dvayaṁ paṭicca aññañca kiriyāmanodhātuñceva sampayuttakhandhattayañcāti attho.",
  "atk-abh02a2:85_2": "Cakkhuviññāṇadhātuyā hi cakkhu nissayapaccayo hoti, rūpaṁ ārammaṇapaccayo,",
  "atk-abh02a2:85_3": "kiriyamanodhātu vigatapaccayo,",
  "atk-abh02a2:85_4": "tayo arūpakkhandhā sahajātapaccayo.",
  "atk-abh02a2:85_5": "Tasmā esā cakkhuviññāṇadhātu ime cattāro paṭicca uppajjati nāma.",
  "atk-abh02a2:85_6": "Sotañca paṭiccātiādīsupi eseva nayo.",
  "atk-abh02a2:86_0": "Niruddhasamanantarāti niruddhāya samanantarā.",
  "atk-abh02a2:86_1": "Tajjā manodhātūti tasmiṁ ārammaṇe jātā kusalākusalavipākato duvidhā manodhātu sampaṭicchanakiccā.",
  "atk-abh02a2:86_2": "Sabbadhammesu vā pana paṭhamasamannāhāroti etesu cakkhuviññāṇādīsu sabbadhammesu uppajjamānesu paṭhamasamannāhāro;",
  "atk-abh02a2:86_3": "cakkhuviññāṇadhātuādīnaṁ vā ārammaṇasaṅkhātesu sabbadhammesu paṭhamasamannāhāroti ayamettha attho veditabbo.",
  "atk-abh02a2:86_4": "Etena pañcadvārāvajjanakiccā kiriyamanodhātu gahitāti veditabbā.",
  "atk-abh02a2:87_0": "Manodhātuyāpi uppajjitvā niruddhasamanantarāti ettha pi-kāro sampiṇḍanattho.",
  "atk-abh02a2:87_1": "Tasmā manodhātuyāpi manoviññāṇadhātuyāpīti ayamettha attho veditabbo.",
  "atk-abh02a2:87_2": "Tena yā ca vipākamanodhātuyā uppajjitvā niruddhāya samanantarā uppajjati santīraṇakiccā vipākamanoviññāṇadhātu,",
  "atk-abh02a2:87_3": "yā ca tassā uppajjitvā niruddhāya samanantarā uppajjati voṭṭhabbanakiccā kiriyamanoviññāṇadhātu,",
  "atk-abh02a2:87_4": "yā ca tassā uppajjitvā niruddhāya samanantarā uppajjati javanakiccā manoviññāṇadhātu – tā sabbāpi kathitā hotīti veditabbā.",
  "atk-abh02a2:87_5": "Manañca paṭiccāti bhavaṅgamanaṁ.",
  "atk-abh02a2:87_6": "Dhamme cāti catubhūmikadhammārammaṇaṁ.",
  "atk-abh02a2:87_7": "Uppajjati manoviññāṇanti sahāvajjanakaṁ javanaṁ nibbattati.",
  "atk-abh02a2:88_0": "Imasmiṁ pana ṭhāne hatthe gahitapañhaṁ nāma gaṇhiṁsu.",
  "atk-abh02a2:88_1": "Mahādhammarakkhitatthero kira nāma dīghabhāṇakābhayattheraṁ hatthe gahetvā āha – ‘paṭiccāti nāma āgataṭṭhāne āvajjanaṁ visuṁ na kātabbaṁ,",
  "atk-abh02a2:88_2": "bhavaṅganissitakameva kātabba’nti.",
  "atk-abh02a2:88_3": "Tasmā idha manoti sahāvajjanakaṁ bhavaṅgaṁ.",
  "atk-abh02a2:88_4": "Manoviññāṇanti javanamanoviññāṇaṁ.",
  "atk-abh02a2:88_5": "Imasmiṁ pana abhidhammabhājanīye soḷasa dhātuyo kāmāvacarā,",
  "atk-abh02a2:88_6": "dve catubhūmikā lokiyalokuttaramissakā kathitāti.",
  "atk-abh02a2:89_0": "Abhidhammabhājanīyavaṇṇanā.",
  "atk-abh02a2:90_0": "3. Pañhāpucchakavaṇṇanā",
  "atk-abh02a2:91_0": "185.",
  "atk-abh02a2:91_1": "Pañhāpucchake aṭṭhārasannaṁ dhātūnaṁ heṭṭhā vuttanayānusāreneva kusalādibhāvo veditabbo.",
  "atk-abh02a2:91_2": "Ārammaṇattikesu pana cha dhātuyo parittārammaṇāti idaṁ pana pañcannaṁ cakkhuviññāṇādīnaṁ manodhātuyā ca ekantena pañcasu rūpārammaṇādīsu pavattiṁ sandhāya vuttaṁ.",
  "atk-abh02a2:91_3": "Dve dhātuyoti vuttānaṁ pana dhammadhātumanoviññāṇadhātūnaṁ manāyatanadhammāyatanesu vuttanayeneva parittārammaṇāditā veditabbā.",
  "atk-abh02a2:91_4": "Iti imasmimpi pañhāpucchake soḷasa dhātuyo kāmāvacarā,",
  "atk-abh02a2:91_5": "dve catubhūmikā lokiyalokuttaramissakā kathitā.",
  "atk-abh02a2:91_6": "Evamayaṁ dhātuvibhaṅgopi teparivaṭṭaṁ nīharitvāva bhājetvā desitoti.",
  "atk-abh02a2:92_0": "Sammohavinodaniyā vibhaṅgaṭṭhakathāya",
  "atk-abh02a2:93_0": "Dhātuvibhaṅgavaṇṇanā niṭṭhitā."
}