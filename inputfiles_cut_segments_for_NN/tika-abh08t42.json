{
  "tika-abh08t42:0_0": "18. Aṭṭhārasamo paricchedo",
  "tika-abh08t42:1_0": "Diṭṭhivisuddhiniddesavaṇṇanā",
  "tika-abh08t42:2_0": "1170-2.",
  "tika-abh08t42:2_1": "Idāni yasmā evaṁ abhiññāvasena adhigatānisaṁsāya thiratarāya samādhibhāvanāya samannāgatena bhikkhunā paññā bhāvetabbā hoti.",
  "tika-abh08t42:2_2": "Evañhi sā sabbākārena thiratarā sikhappattā ca hoti,",
  "tika-abh08t42:2_3": "tasmā tassā bhāvanānayavibhāvanatthamārabhanto āha “samādhiṁ panā”tiādi.",
  "tika-abh08t42:2_4": "Kā paññāti sarūpapucchā.",
  "tika-abh08t42:2_5": "Ko catthoti imissā ko attho.",
  "tika-abh08t42:2_6": "Paññāti padaṁ kaṁ abhidheyyatthaṁ nissāya vattatīti adhippāyo.",
  "tika-abh08t42:3_0": "1173-4.Paññā vipassanāpaññāti idhādhippetameva paññaṁ dasseti,",
  "tika-abh08t42:3_1": "aññattha pana bahuvidho paññāpabhedo hoti.",
  "tika-abh08t42:3_2": "Puññacittasamāyutāti kusalacittasampayuttā.",
  "tika-abh08t42:3_3": "Ettha ca puñña-ggahaṇena duvidhampi abyākataṁ nivatteti,",
  "tika-abh08t42:3_4": "tathā “atthi saṁkiliṭṭhā”ti evaṁ pavattaṁ micchāvādaṁ paṭisedheti.",
  "tika-abh08t42:3_5": "Vipassanā-ggahaṇena kammassakatādivasappavattaṁ sesakusalapaññaṁ.",
  "tika-abh08t42:3_6": "Jānanā vā pakāratoti vutte “kimidaṁ pakārato jānanaṁ nāmā”ti anuyogaṁ manasi nidhāya sañjānanavijānanākāravisiṭṭhaṁ",
  "tika-abh08t42:3_7": "nānappakārato jānananti dassetuṁ “saññāviññāṇapaññānaṁ,",
  "tika-abh08t42:3_8": "ko viseso kimantara”nti kathetukamyatāpucchaṁ katvā vissajjanamāha “saññāviññāṇapaññāna”ntiādinā.",
  "tika-abh08t42:3_9": "Jānanatte samepi cāti visayavijānanākāre samānepi.",
  "tika-abh08t42:4_0": "1175.Sañjānanamattaṁvāti “nīlapīta”ntiādikaṁ ārammaṇe vijjamānaṁ,",
  "tika-abh08t42:4_1": "avijjamānaṁ vā saññānimittaṁ katvā jānanaṁ.",
  "tika-abh08t42:4_2": "Tathā hesā puna sañjānanapaccayakaraṇarasā.",
  "tika-abh08t42:4_3": "Matta-saddena visesanivattiatthena vijānanappajānanākāre nivatteti,",
  "tika-abh08t42:4_4": "eva-kārena kadācipi imissā te visesā na santiyevāti avadhāreti.",
  "tika-abh08t42:4_5": "Tenāha “lakkhaṇappaṭivedha”ntiādi.",
  "tika-abh08t42:4_6": "“Aniccaṁ dukkhamanattā”ti lakkhaṇapaṭivedhaṁ kātuṁ neva sakkoti,",
  "tika-abh08t42:4_7": "viññāṇakiccampi kātuṁ na sakkoti,",
  "tika-abh08t42:4_8": "saññā kuto paññākiccaṁ kareyyāti lakkhaṇapaṭivedhaṁ kātuṁ na sakkoticceva vuttaṁ,",
  "tika-abh08t42:4_9": "na vuttaṁ “maggaṁ pāpetuṁ na sakkotī”ti.",
  "tika-abh08t42:5_0": "1176.",
  "tika-abh08t42:5_1": "Viññāṇaṁ pana ārammaṇe pavattamānaṁ na tattha saññā viya nīlapītādikassa sañjānanavaseneva pavattati,",
  "tika-abh08t42:5_2": "atha kho taṁ tattha aniccatādivisesaṁ,",
  "tika-abh08t42:5_3": "aññañca tādisaṁ visesaṁ jānantameva pavattatīti āha “viññāṇaṁ panā”tiādi.",
  "tika-abh08t42:5_4": "Kathaṁ pana viññāṇaṁ lakkhaṇapaṭivedhaṁ karotīti?",
  "tika-abh08t42:5_5": "Paññāya dassitamaggena.",
  "tika-abh08t42:5_6": "Lakkhaṇārammaṇikavipassanāya hi anekavāraṁ lakkhaṇāni paṭivijjhitvā pavattamānāya paguṇabhāvato paricayavasena",
  "tika-abh08t42:5_7": "ñāṇavippayuttacittenapi vipassanā sambhavati,",
  "tika-abh08t42:5_8": "yathā taṁ paguṇassa ganthassa sajjhāyane ñāyāgatāpi vārā na viññāyanti.",
  "tika-abh08t42:5_9": "Lakkhaṇaṁ paṭivijjhitunti ca lakkhaṇānaṁ ārammaṇakaraṇaṁ sandhāya vuttaṁ,",
  "tika-abh08t42:5_10": "na paṭivijjhanaṁ.",
  "tika-abh08t42:6_0": "1177.Ussakkitvāti 220 udayabbayādiñāṇapaṭipāṭiyā ārabhitvā maggaṁ pāpetumeva taṁ viññāṇaṁ na sakkoti asambodhasabhāvattā.",
  "tika-abh08t42:6_1": "Vuttanayanti viññāṇe vuttanayaṁ.",
  "tika-abh08t42:6_2": "Sā hi ārammaṇañca jānāti,",
  "tika-abh08t42:6_3": "lakkhaṇañca paṭivijjhati.",
  "tika-abh08t42:6_4": "Attano pana anaññasādhāraṇena ānubhāvena maggaṁ pāpetuñca sakkoti.",
  "tika-abh08t42:6_5": "Bālagāmikaheraññikānaṁ kahāpaṇajānanamiva ca nesaṁ ārammaṇajānanaṁ veditabbaṁ.",
  "tika-abh08t42:6_6": "Yathā hi heraññikaphalake ṭhapitaṁ kahāpaṇarāsiṁ eko asañjātavohārabuddhi bāladārako,",
  "tika-abh08t42:6_7": "eko gāmikapuriso,",
  "tika-abh08t42:6_8": "eko heraññikoti tīsu janesu passamānesu bāladārako kahāpaṇānaṁ cittavicittadīgharassacaturassaparimaṇḍalabhāvamattameva jānāti,",
  "tika-abh08t42:6_9": "“idaṁ manussānaṁ upabhogaparibhogāvahaṁ ratanasammata”nti na jānāti.",
  "tika-abh08t42:6_10": "Gāmikapuriso tadubhayaṁ jānāti,",
  "tika-abh08t42:6_11": "“ayaṁ cheko mahāsāro,",
  "tika-abh08t42:6_12": "ayaṁ kūṭo,",
  "tika-abh08t42:6_13": "ayaṁ aḍḍhasāro,",
  "tika-abh08t42:6_14": "ayaṁ pādasāro”tiādikaṁ pana vibhāgaṁ na jānāti.",
  "tika-abh08t42:6_15": "Heraññiko sabbepi te pakāre jānāti,",
  "tika-abh08t42:6_16": "jānanto ca oloketvāpi jānāti,",
  "tika-abh08t42:6_17": "ākoṭitasaddaṁ sutvāpi jānāti,",
  "tika-abh08t42:6_18": "gandhaṁ ghāyitvāpi rasaṁ sāyitvāpi hatthena dhārayitvāpi “asukasmiṁ gāme vā nigame vā nagare vā pabbate",
  "tika-abh08t42:6_19": "vā nadītīre vā kato”tipi “asukaācariyena kato”tipi jānāti.",
  "tika-abh08t42:6_20": "Tattha saññā asañjātavohārabuddhino bāladārakassa kahāpaṇadassanaṁ viya vibhāgaṁ akatvā piṇḍavaseneva",
  "tika-abh08t42:6_21": "ārammaṇaṁ gaṇhāti nīlādivasena ārammaṇassa upaṭṭhānākāraggahaṇato,",
  "tika-abh08t42:6_22": "viññāṇaṁ gāmikapurisassa kahāpaṇadassanamiva ekaccavisesaggahaṇasamatthatāya,",
  "tika-abh08t42:6_23": "paññā anavasesaggahaṇasamatthatāya heraññikassa kahāpaṇadassanamiva daṭṭhabbāti.",
  "tika-abh08t42:7_0": "1178-80.Sabhāvapaṭivedhananti sako bhāvo,",
  "tika-abh08t42:7_1": "samāno vā bhāvo sabhāvo,",
  "tika-abh08t42:7_2": "tassa paṭivedhanaṁ ñātapariññātīraṇapariññāvasena sabhāvasāmaññalakkhaṇapaṭivedhanaṁ.",
  "tika-abh08t42:7_3": "Ghaṭapaṭādipaṭicchādakassa bāhirandhakārassa dīpāloko viya yathāvuttadhammasabhāvapaṭicchādakassa viddhaṁsanarasā.",
  "tika-abh08t42:7_4": "Uppajjamānoyeva hi ñāṇāloko hadayandhakāraṁ vidhamento uppajjatīti āha “sammohanandhakārassa,",
  "tika-abh08t42:7_5": "viddhaṁsanarasā matā”ti.",
  "tika-abh08t42:7_6": "Tatoyeva sabbadhammesu asammuyhanākārena paccupatiṭṭhati,",
  "tika-abh08t42:7_7": "kāraṇabhūtā vā sayaṁ phalabhūtaṁ asammohaṁ paccupatiṭṭhāpetīti āha “asammohapaccupaṭṭhānā”ti.",
  "tika-abh08t42:7_8": "Vipassanāpaññāya idhādhippetattā samādhi tassā padaṭṭhānaṁ.",
  "tika-abh08t42:7_9": "Tathā hi “samāhito yathābhūtaṁ pajānātī”ti suttapadanti āha “samādhāsannakāraṇā”ti.",
  "tika-abh08t42:8_0": "1181-2.",
  "tika-abh08t42:8_1": "Dhammasabhāvapaṭivedho nāma paññāya āveṇiko sabhāvo,",
  "tika-abh08t42:8_2": "na tenassā koci vibhāgo labbhatīti āha “lakkhaṇenekadhā vuttā”ti.",
  "tika-abh08t42:8_3": "Lujjanapalujjanaṭṭhena loko vuccati vaṭṭaṁ,",
  "tika-abh08t42:8_4": "tappariyāpannatāya loke niyuttā,",
  "tika-abh08t42:8_5": "tattha vā viditāti lokikā.",
  "tika-abh08t42:8_6": "Tattha apariyāpannattā alokikā.",
  "tika-abh08t42:8_7": "Katamā panettha lokiyā,",
  "tika-abh08t42:8_8": "katamā lokuttarā cāti āha “lokiyenā”tiādi.",
  "tika-abh08t42:8_9": "Lokiyakusalacittuppādesu maggasampayuttā lokiyena maggena yuttā.",
  "tika-abh08t42:8_10": "Visesato pana diṭṭhivisuddhiādivisuddhicatukkasaṅgahitamaggasaṁyuttā samudāye pavattā paññā tadekadesesupi pavattatīti magga-ggahaṇaṁ kataṁ,",
  "tika-abh08t42:8_11": "paccekampi vā sammādiṭṭhiādīnaṁ maggasamaññāti katvā.",
  "tika-abh08t42:8_12": "Lokato uttarā uttiṇṇāti lokuttarā.",
  "tika-abh08t42:8_13": "Lokuttarāpi hi maggasampayuttā bhāvetabbā,",
  "tika-abh08t42:8_14": "vipassanāpariyosāne labbhatevāti lokuttara-ggahaṇaṁ na virujjhati.",
  "tika-abh08t42:8_15": "Tenāha “lokuttarenā”tiādi.",
  "tika-abh08t42:8_16": "Sutamayāditotiādiggahaṇena bhāvanāmayaṁ saṅgaṇhāti.",
  "tika-abh08t42:9_0": "1183-5.Attanova cintāyāti tassa tassa anavajjassa atthassa sādhane paropadesena vinā attano upāyacintāvaseneva.",
  "tika-abh08t42:9_1": "Bhūripaññenāti mahāpaññena,",
  "tika-abh08t42:9_2": "patthaṭatāya pathavīsamānapaññena vāti attho.",
  "tika-abh08t42:9_3": "Parato pana sutvānāti parato upadesaṁ sutvā.",
  "tika-abh08t42:9_4": "Suteneva ca nipphannāti antogatahetvatthamidaṁ visesanaṁ,",
  "tika-abh08t42:9_5": "suteneva nipphannattāti attho.",
  "tika-abh08t42:9_6": "“Nipphannattā sutena vā”ti vā pāṭho.",
  "tika-abh08t42:9_7": "Yathā vāpi tathā vāti parato sutvā vā asutvā vā.",
  "tika-abh08t42:9_8": "Appanāpattāti idaṁ sikhāpattaṁ bhāvanāmayaṁ dassetuṁ vuttaṁ,",
  "tika-abh08t42:9_9": "na pana appanāpattāva bhāvanāmayāti.",
  "tika-abh08t42:9_10": "Tissopi panetā paññā pāḷivasena evaṁ veditabbā –",
  "tika-abh08t42:10_0": "“Tattha katamā cintāmayā paññā?",
  "tika-abh08t42:10_1": "Yogavihitesu vā kammāyatanesu yogavihitesu vā sippāyatanesu yogavihitesu vā vijjāṭhānesu kammassakataṁ vā saccānulomikaṁ vā rūpaṁ aniccanti vā, vedanā, saññā, saṅkhārā,",
  "tika-abh08t42:10_2": "viññāṇaṁ aniccanti vā,",
  "tika-abh08t42:10_3": "yaṁ evarūpaṁ anulomikaṁ khantiṁ diṭṭhiṁ ruciṁ mudiṁ pekkhaṁ dhammanijjhānakkhantiṁ parato asutvā paṭilabhati,",
  "tika-abh08t42:10_4": "ayaṁ vuccati cintāmayā paññā.",
  "tika-abh08t42:10_5": "Tattha katamā sutamayā paññā…pe…",
  "tika-abh08t42:10_6": "sutvā paṭilabhati,",
  "tika-abh08t42:10_7": "ayaṁ vuccati sutamayā paññā.",
  "tika-abh08t42:10_8": "Sabbāpi samāpannassa paññā bhāvanāmayā paññā”ti.",
  "tika-abh08t42:11_0": "Ettha ca kiñcāpi kammāyatanādivasena cintāmayasutamayapaññā mahaggatalokuttaravasena bhāvanāmayapaññā ca vuttā,",
  "tika-abh08t42:11_1": "idha pana antimabhavikānaṁ dvinnaṁ bodhisattānameva labbhamānā cintāmayabhūtā saccānulomikā paññā,",
  "tika-abh08t42:11_2": "pūritapāramīnaṁ avasesamahāpaññānaṁ labbhamānā sutamayā saccānulomikā paññā,",
  "tika-abh08t42:11_3": "lokuttarappanāpattāpi bhāvanāmayapaññāva adhippetā.",
  "tika-abh08t42:12_0": "1186.Paṭisambhidācatukkassāti atthadhammaniruttipaṭibhānasaṅkhātassa paṭisambhidācatukkassa vasena.",
  "tika-abh08t42:12_1": "Nanu cettha vipassanāpaññā adhippetā,",
  "tika-abh08t42:12_2": "kasmā paṭisambhidā āhaṭāti?",
  "tika-abh08t42:12_3": "Vipassakānaṁ ñāṇapāṭavatthaṁ paññāppabhede niddisiyamāne paṭisambhidāpaññāpi vattukāmatāya,",
  "tika-abh08t42:12_4": "paṭisambhidāpaññāya vā vipassanāphalabhūtattā lokiyalokuttarapaññādhikāre vā lokuttarapaññāya saha pāpuṇitabbaṁ",
  "tika-abh08t42:12_5": "paṭisambhidāpaññampi vattukāmatāya idheva vuttāti.",
  "tika-abh08t42:12_6": "Atthadhammaniruttīsu ñāṇanti “atthe ñāṇaṁ atthapaṭisambhidā,",
  "tika-abh08t42:12_7": "dhamme ñāṇaṁ dhammapaṭisambhidā,",
  "tika-abh08t42:12_8": "tatra dhammaniruttābhilāpe ñāṇaṁ niruttipaṭisambhidā”ti evamāgataṁ atthādīsu tīsu pabhedagataṁ ñāṇattayaṁ.",
  "tika-abh08t42:12_9": "Tīsupīti yathāvuttesu tīsupi paṭisambhidāñāṇesu gocarakiccalakkhaṇarasapaccupaṭṭhānapadaṭṭhānabhūmiādivasena",
  "tika-abh08t42:12_10": "te ārammaṇaṁ katvā paccavekkhantassa imāni ñāṇāni idamatthajotakānīti evaṁ pabhedagataṁ ñāṇaṁ,",
  "tika-abh08t42:12_11": "parittamahaggataappamāṇavasena vā tīsu ñāṇesu ñāṇaṁ.",
  "tika-abh08t42:12_12": "Paṭisambhidārammaṇampi hi paṭibhānapaṭisambhidā hoti.",
  "tika-abh08t42:12_13": "Teneva ca suttantabhājanīyapāḷiyaṁ “ñāṇesu ñāṇa”nti,",
  "tika-abh08t42:12_14": "aṭṭhakathāya ca “sabbatthakañāṇaṁ ārammaṇaṁ katvā ñāṇaṁ paccavekkhantassa pabhedagataṁ ñāṇa”nti avisesena vuttaṁ.",
  "tika-abh08t42:12_15": "Evañca katvā mahaggatapaṭisambhidāñāṇassa abhāvepi niruttipaṭisambhidā parittārammaṇā,",
  "tika-abh08t42:12_16": "tisso paṭisambhidā siyā parittārammaṇā,",
  "tika-abh08t42:12_17": "siyā mahaggatārammaṇā,",
  "tika-abh08t42:12_18": "siyā appamāṇārammaṇāti paṭibhānapaṭisambhidāya mahaggatārammaṇatāpi pañhāpucchakapāḷiyaṁ vuttā.",
  "tika-abh08t42:13_0": "Abhidhammabhājanīye pana –",
  "tika-abh08t42:14_0": "“Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ rūpārammaṇaṁ vā…pe…",
  "tika-abh08t42:14_1": "dhammārammaṇaṁ vā,",
  "tika-abh08t42:14_2": "yaṁ yaṁ vā panārabbha,",
  "tika-abh08t42:14_3": "tasmiṁ samaye phasso hoti…pe…",
  "tika-abh08t42:14_4": "avikkhepo hoti.",
  "tika-abh08t42:14_5": "Ye vā pana tasmiṁ samaye aññepi atthi arūpino dhammā,",
  "tika-abh08t42:14_6": "ime dhammā kusalā.",
  "tika-abh08t42:14_7": "Tesu dhammesu ñāṇaṁ dhammapaṭisambhidā.",
  "tika-abh08t42:14_8": "Tesaṁ vipāke ñāṇaṁ atthapaṭisambhidā.",
  "tika-abh08t42:14_9": "Yāya niruttiyā tesaṁ dhammānaṁ paññatti hoti,",
  "tika-abh08t42:14_10": "tatra dhammaniruttābhilāpe ñāṇaṁ niruttipaṭisambhidā.",
  "tika-abh08t42:14_11": "Yena ñāṇena tāni ñāṇāni jānāti ‘imāni ñāṇāni idamatthajotakānī’ti,",
  "tika-abh08t42:14_12": "tesu ñāṇesu ñāṇaṁ paṭibhānapaṭisambhidā”ti –",
  "tika-abh08t42:15_0": "Cittuppādakkamena desanāya pavattattā sāvaseso pāṭho kato.",
  "tika-abh08t42:15_1": "Cittuppādasaṅgahite atthe asesetvā desanā hi abhidhammabhājanīye pavattā,",
  "tika-abh08t42:15_2": "na sabbañeyyeti yathādassitavisayavacanavasena “yena ñāṇena tāni ñāṇāni jānātī”ti vuttaṁ,",
  "tika-abh08t42:15_3": "na taṁ aññārammaṇataṁ paṭisedheti desanāya atapparabhāvato.",
  "tika-abh08t42:15_4": "Evañca katvā tattha nibbāne,",
  "tika-abh08t42:15_5": "anāgatepi atthapaṭisambhidā siyā na vattabbā atītārammaṇātipi anāgatārammaṇātipi paccuppannārammaṇātipīti atthapaṭisambhidāya nibbānārammaṇatā vuttā.",
  "tika-abh08t42:15_6": "Ettha ca atthoti saṅkhepato hetuphalassetaṁ adhivacanaṁ.",
  "tika-abh08t42:15_7": "Hetuphalañhi yasmā hetuanusārena arīyati adhigamīyati sampāpuṇīyati,",
  "tika-abh08t42:15_8": "tasmā atthoti vuccati.",
  "tika-abh08t42:15_9": "Dhammotipi saṅkhepato paccayassetaṁ adhivacanaṁ.",
  "tika-abh08t42:15_10": "So hi yasmā taṁ taṁ dahati pavatteti,",
  "tika-abh08t42:15_11": "sampāpuṇituṁ vā dhāreti,",
  "tika-abh08t42:15_12": "tasmā dhammoti vuccati.",
  "tika-abh08t42:15_13": "Niruttīti sattānaṁ mūlabhāsābhūtā māgadhikabhāsā,",
  "tika-abh08t42:15_14": "yāya buddhānaṁ desanā hoti.",
  "tika-abh08t42:15_15": "Paṭibhānanti heṭṭhā vuttaṁ ñāṇattayameva.",
  "tika-abh08t42:15_16": "Vuttañhetaṁ abhidhamme “dukkhe ñāṇaṁ…pe…",
  "tika-abh08t42:15_17": "tassa vipāke ñāṇaṁ atthapaṭisambhidā”tiādi.",
  "tika-abh08t42:16_0": "1187.",
  "tika-abh08t42:16_1": "Yasmā panāyaṁ saṅkhepatthova,",
  "tika-abh08t42:16_2": "pabhedavasena ca vuccamāno pākaṭo hoti,",
  "tika-abh08t42:16_3": "tasmā taṁ saṅgahetvā pabhedatova atthādike dassetuṁ “yaṁ kiñci paccayuppanna”ntiādi āraddhaṁ.",
  "tika-abh08t42:16_4": "Yaṁ kiñci paccayuppannanti yaṁ kiñci hetādipaccayato samuppannaṁ.",
  "tika-abh08t42:16_5": "Taṁ pana “idaṁ ito nibbatta”nti evaṁ hetuanusārena viññāyamānameva idha adhippetaṁ,",
  "tika-abh08t42:16_6": "tathā kusalākusalaphalabhūtā vipākā abyāpārasantivasena viññāyamānā,",
  "tika-abh08t42:16_7": "sesā abyāpārabhūtā kiriyā dhammā avipākasantivasena,",
  "tika-abh08t42:16_8": "asaṅkhataṁ nissaraṇabhūto nirodho nibbutisantivasena,",
  "tika-abh08t42:16_9": "buddhavacanatthabhūto khandhādiparamatthadhammo imāya ayaṁ dīpitoti evaṁ pāḷianusārena viññāyamānova",
  "tika-abh08t42:16_10": "atthasamaññaṁ labhatīti āha “yaṁ kiñci paccayuppanna”ntiādi.",
  "tika-abh08t42:16_11": "Tattha hetuphalaṁ,",
  "tika-abh08t42:16_12": "bhāsitattho ca sakasakahetupaṭibaddho,",
  "tika-abh08t42:16_13": "bhāsitapaṭibaddho ca viññāyatīti pariyāyato,",
  "tika-abh08t42:16_14": "sesaṁ sakasakabhāvavaseneva viññāyatīti nippariyāyatova attho nāma.",
  "tika-abh08t42:16_15": "Tattha pariyāyattho suttantabhājanīyavasena vutto,",
  "tika-abh08t42:16_16": "nippariyāyattho abhidhammabhājanīyavasenāti daṭṭhabbaṁ.",
  "tika-abh08t42:16_17": "Bhāsitanti pāḷidhammamāha.",
  "tika-abh08t42:16_18": "Sesaṁ atthapañcakesu vuttanayena yathārahaṁ yojetvā veditabbaṁ.",
  "tika-abh08t42:17_0": "Ettha ca nibbānaṁ pattabbo attho,",
  "tika-abh08t42:17_1": "bhāsitattho ñāpetabbo attho,",
  "tika-abh08t42:17_2": "itaro nibbattetabbo atthoti tividho hoti attho.",
  "tika-abh08t42:17_3": "Maggo sampāpako hetu,",
  "tika-abh08t42:17_4": "bhāsitaṁ ñāpako hetu,",
  "tika-abh08t42:17_5": "itaraṁ nibbattako hetūti evaṁ tividho hotīti daṭṭhabbaṁ.",
  "tika-abh08t42:17_6": "Kiriyādhammānañcettha avipākatāya dhammabhāvo na vutto.",
  "tika-abh08t42:17_7": "Yadi evaṁ vipākā na hontīti atthabhāvo na vattabbo? Na,",
  "tika-abh08t42:17_8": "paccayuppannabhāvato.",
  "tika-abh08t42:17_9": "Evaṁ sati kusalākusalānampi paccayuppannattā atthabhāvo āpajjati?",
  "tika-abh08t42:17_10": "Nāyaṁ doso appaṭisiddhattā.",
  "tika-abh08t42:17_11": "Vipākassa pana padhānahetutāya pākaṭabhāvato dhammabhāvo eva tesaṁ vutto,",
  "tika-abh08t42:17_12": "kiriyānaṁ paccayabhāvā dhammabhāvo āpajjatīti ce?",
  "tika-abh08t42:17_13": "Nāyaṁ doso appaṭisiddhattā.",
  "tika-abh08t42:17_14": "Kammaphalasambandhassa pana hetubhāvābhāvato dhammabhāvo na yuttoti.",
  "tika-abh08t42:17_15": "Apica “ayaṁ imassa paccayo,",
  "tika-abh08t42:17_16": "ayaṁ paccayuppanno”ti evaṁ bhedamakatvā kevalaṁ kusalākusale vipākakiriyadhamme ca paccavekkhantassa",
  "tika-abh08t42:17_17": "dhammatthapaṭisambhidā na hontīti tesaṁ atthadhammatā vuttāti daṭṭhabbaṁ.",
  "tika-abh08t42:18_0": "1189.Sabhāvaniruttīti aviparītanirutti,",
  "tika-abh08t42:18_1": "aviparītaniruttīti tassa tassa atthassa bodhane sabbakālaṁ paṭiniyatasambandho abyabhicāravohāro māgadhabhāsāti vuttaṁ hoti.",
  "tika-abh08t42:18_2": "Sā hi sabbakālaṁ paṭiniyatasambandho,",
  "tika-abh08t42:18_3": "itarā bhāsā pana kālantarena parivattanti.",
  "tika-abh08t42:18_4": "Atthato panesā nāmapaññattīti ācariyā. Yathāhu –",
  "tika-abh08t42:19_0": "“Nirutti māgadhā bhāsā, atthato nāmasammutī”ti.",
  "tika-abh08t42:20_0": "Apare pana –",
  "tika-abh08t42:20_1": "yadi sabhāvanirutti paññattisabhāvā,",
  "tika-abh08t42:20_2": "evaṁ sati paññatti abhilapitabbā,",
  "tika-abh08t42:20_3": "na vacananti āpajjati,",
  "tika-abh08t42:20_4": "evañca sati “tatra dhammaniruttābhilāpe ñāṇaṁ niruttipaṭisambhidā”ti idaṁ na sakkā vattuṁ,",
  "tika-abh08t42:20_5": "abhilapitabboti abhilāpo.",
  "tika-abh08t42:20_6": "Na hi vacanato aññaṁ abhilapitabbaṁ uccāretabbaṁ atthi,",
  "tika-abh08t42:20_7": "atha phassādivacanehi bodhetabbaṁ abhilapitabbaṁ,",
  "tika-abh08t42:20_8": "evañca sati atthadhammānampi bodhetabbattā tesampi niruttibhāvo āpajjati,",
  "tika-abh08t42:20_9": "apica aṭṭhakathāyaṁ “phassoti ca sabhāvanirutti,",
  "tika-abh08t42:20_10": "phassā phassanti na sabhāvaniruttī”ti vacanato viññattivikārasahito saddo niruttīti dassitameva,",
  "tika-abh08t42:20_11": "“taṁ sabhāvaniruttisaddaṁ ārammaṇaṁ katvā paccavekkhantassa tasmiṁ sabhāvaniruttābhilāpe pabhedagataṁ ñāṇaṁ niruttipaṭisambhidā,",
  "tika-abh08t42:20_12": "evamayaṁ niruttipaṭisambhidā saddārammaṇā nāma jātā,",
  "tika-abh08t42:20_13": "na paññattiārammaṇā”ti ca aṭṭhakathāyaṁ vuttattā niruttisaddārammaṇāya sotaviññāṇavīthiyā parato manodvāre niruttipaṭisambhidā pavattati,",
  "tika-abh08t42:20_14": "evañca katvā “niruttipaṭisambhidā parittārammaṇā”ti vacanaṁ upapannaṁ hotīti vadanti.",
  "tika-abh08t42:20_15": "Ācariyajotipālattherādayo panāhu –",
  "tika-abh08t42:20_16": "“niruttipaṭisambhidā paccuppannārammaṇā”ti vacanaṁ paccuppannaṁ saddaṁ gahetvā pacchājānanaṁ sandhāya vuttaṁ,",
  "tika-abh08t42:20_17": "evañca sati aññasmiṁ paccuppannārammaṇe aññaṁ paccuppannārammaṇanti vuttanti āpajjati,",
  "tika-abh08t42:20_18": "yathā pana dibbasotañāṇaṁ manussādisaddabhedanicchayassa paccayabhūtaṁ taṁtaṁsaddavibhāvakaṁ,",
  "tika-abh08t42:20_19": "evaṁ sabhāvāsabhāvaniruttinicchayassa paccayabhūtaṁ paccuppannasabhāvaniruttisaddārammaṇaṁ taṁvibhāvakaṁ",
  "tika-abh08t42:20_20": "ñāṇaṁ niruttipaṭisambhidāti vuccamāne na koci pāḷivirodho,",
  "tika-abh08t42:20_21": "taṁ sabhāvaniruttisaddaṁ ārammaṇaṁ katvā paccavekkhantassāti ca paccuppannasaddārammaṇapaccavekkhaṇaṁ pavattentassāti na na sakkā vattuṁ.",
  "tika-abh08t42:20_22": "Tampi hi ñāṇaṁ sabhāvaniruttiṁ vibhāventameva taṁtaṁsaddapaccavekkhaṇānantaraṁ taṁtaṁpabhedanicchayassa",
  "tika-abh08t42:20_23": "hetubhāvato niruttiṁ bhindantaṁ paṭivijjhantameva uppajjatīti ca pabhedagatampi hotīti.",
  "tika-abh08t42:21_0": "1190.Tividhanti idaṁ heṭṭhā vibhāvitanayamevāti.",
  "tika-abh08t42:21_1": "Paccavekkhatoti imāni ñāṇāni idamatthajotakānīti asammohavasena paccavekkhantassa.",
  "tika-abh08t42:21_2": "Nanu ca tīṇi ñāṇānipi atthadhammasabhāvaṁ nātivattantīti ñāṇesu ñāṇaṁ atthapaṭisambhidā,",
  "tika-abh08t42:21_3": "dhammapaṭisambhidā ca hoti,",
  "tika-abh08t42:21_4": "kasmā pana “tesu…pe…",
  "tika-abh08t42:21_5": "mata”nti visuṁ vuttanti?",
  "tika-abh08t42:21_6": "Sārammaṇesu tīsu ñāṇesu pavattañāṇassa adhippetattā.",
  "tika-abh08t42:21_7": "Yañhi ñāṇārammaṇaṁ ñāṇaṁ tassa ārammaṇampi asammohavasena paṭivijjhantameva pavattati,",
  "tika-abh08t42:21_8": "taṁ idha paṭibhānapaṭisambhidā nāma.",
  "tika-abh08t42:21_9": "Evañca katvā vuttaṁ “imāni ñāṇāni idamatthajotakānī”ti.",
  "tika-abh08t42:21_10": "Ñāṇamattārammaṇaṁ pana ñāṇaṁ atthapaṭisambhidāyeva.",
  "tika-abh08t42:21_11": "Ettha ca kiñcāpi ayaṁ paṭisambhidā sārammaṇesu ñāṇesu pavattati,",
  "tika-abh08t42:21_12": "ārammaṇānaṁ pana pabhedaṁ heṭṭhā ñāṇattayameva vibhāveti.",
  "tika-abh08t42:21_13": "Yathā kiṁ?",
  "tika-abh08t42:21_14": "Yathā dhammadesanāya asamattho bahussuto kiñcāpi dhammakathikena kathetabbaṁ dhammaṁ jānāti,",
  "tika-abh08t42:21_15": "desanā pana dhammakathikasseva visayoti,",
  "tika-abh08t42:21_16": "evaṁsampadamidaṁ daṭṭhabbaṁ.",
  "tika-abh08t42:21_17": "Imāsu pana pacchimānaṁ tissannaṁ sekhāsekhamaggakkhaṇe asammohavasena paṭivedho hoti,",
  "tika-abh08t42:21_18": "atthapaṭisambhidāya ārammaṇakaraṇavasenapi.",
  "tika-abh08t42:21_19": "Tathā hi sā maggaphalasabhāvāpi hoti.",
  "tika-abh08t42:21_20": "Evañca katvā sā lokiyalokuttarā,",
  "tika-abh08t42:21_21": "sesā tisso lokiyāva.",
  "tika-abh08t42:21_22": "Tenāhu porāṇā –",
  "tika-abh08t42:22_0": "“Lābho tāsamasammohā, sekhāsekhapathakkhaṇe;",
  "tika-abh08t42:23_0": "Atthapaññā yathālambā, sā dvidhāññā tu sāsavā”ti.",
  "tika-abh08t42:24_0": "1191.",
  "tika-abh08t42:24_1": "Imā pana catasso paṭisambhidā pañcahi ākārehi visadabhāvaṁ gacchantīti dassetuṁ “pariyattī”tiādi āraddhaṁ.",
  "tika-abh08t42:24_2": "Tattha pariyatti nāma buddhavacanassa pariyāpuṇanaṁ,",
  "tika-abh08t42:24_3": "pāḷiaṭṭhakathāsu gaṇṭhipadaatthapadavinicchayakathā paripucchā parito sabbato ñātuṁ pucchāti katvā.",
  "tika-abh08t42:24_4": "Savanaṁ sakkaccaṁ aṭṭhiṁ katvā sotaviññāṇavasena gahaṇaṁ,",
  "tika-abh08t42:24_5": "adhigamo magguppatti.",
  "tika-abh08t42:24_6": "Aṭṭhakathāyaṁ pana “adhigamo nāma arahattamagguppattī”ti vuttaṁ.",
  "tika-abh08t42:24_7": "Taṁ sekhabhūmiyaṁ pabhedagamanaṁ appavisayaṁ,",
  "tika-abh08t42:24_8": "asekhabhūmiyaṁ bahuvisayanti katvā vuttaṁ.",
  "tika-abh08t42:24_9": "Sātisayaṁ vā adhigamanaṁ sandhāyeva vuttaṁ.",
  "tika-abh08t42:24_10": "Sekhena pattānampi hi imāsaṁ arahattappattiyā visadabhāvādhigamoti.",
  "tika-abh08t42:24_11": "Pubbayogo viya pana arahattappatti arahatopi paṭisambhidāvisadatāya paccayo na na hotīti pañcannampi",
  "tika-abh08t42:24_12": "yathāyogaṁ sekkhāsekkhapaṭisambhidāvisadatāya kāraṇatā yojetabbā.",
  "tika-abh08t42:24_13": "Pubbayogo nāma pubbabuddhānaṁ sāsane gatapaccāgatikabhāvena yāva anulomagotrabhusamīpaṁ,",
  "tika-abh08t42:24_14": "tāva vipassanābhiyogo.",
  "tika-abh08t42:24_15": "Adhigamapubbayogā cettha anuppannaṁ uppādenti,",
  "tika-abh08t42:24_16": "uppannañca visadaṁ karonti,",
  "tika-abh08t42:24_17": "sesāni pana suvisadabhāvasseva paccayāti daṭṭhabbaṁ.",
  "tika-abh08t42:25_0": "1192-4.",
  "tika-abh08t42:25_1": "Evaṁ ekavidhādivasena paññāya pabhedaṁ dassetvā idāni bhāvanāvidhānaṁ vibhāvetuṁ “kathaṁ bhāvetabbā”tiādi āraddhaṁ.",
  "tika-abh08t42:25_2": "Tattha yasmā imāya paññāya khandhādayo dhammā bhūmi,",
  "tika-abh08t42:25_3": "sīlavisuddhi ceva cittavisuddhi cāti imā dve visuddhiyo mūlaṁ,",
  "tika-abh08t42:25_4": "diṭṭhivisuddhi kaṅkhāvitaraṇavisuddhi maggāmaggañāṇadassanavisuddhi paṭipadāñāṇadassanavisuddhi ñāṇadassanavisuddhīti imā pañca visuddhiyo sarīraṁ,",
  "tika-abh08t42:25_5": "tasmā tesu bhūmibhūtesu dhammesu uggahaparipucchāvasena ñāṇaparicayaṁ katvā mūlabhūtā dve visuddhiyo",
  "tika-abh08t42:25_6": "sampādetvā sarīrabhūtā pañca visuddhiyo sampādentena bhāvetabbāti dassetuṁ “khandhādīsū”tiādi āraddhaṁ.",
  "tika-abh08t42:25_7": "Khandhādīsūti khandhāyatanadhātuindriyapaṭiccasamuppādādibhedesu.",
  "tika-abh08t42:25_8": "Bhūmibhūtesu cāti lakkhaṇādiggahaṇavasena ñāṇassa pavattiṭṭhānabhūtesu.",
  "tika-abh08t42:25_9": "Sīlaṁ cittavisuddhinti mūlabhūtaṁ sīlavisuddhiṁ,",
  "tika-abh08t42:25_10": "cittavisuddhiñca.",
  "tika-abh08t42:25_11": "Sati hi sīlavisuddhiyaṁ,",
  "tika-abh08t42:25_12": "cittavisuddhiyañca ayaṁ paññā mūlajātā nāma hoti, nāsatīti.",
  "tika-abh08t42:25_13": "Diṭṭhivisuddhādayo pañcāti upabrūhetabbattā sarīrabhūtā diṭṭhivisuddhiādayo pañca.",
  "tika-abh08t42:25_14": "Imissā hi paññāya santānavasena pavattamānāya pādapāṇisīsaṭṭhāniyā diṭṭhivisuddhiādayo imā pañca visuddhiyo",
  "tika-abh08t42:25_15": "avayavena samudāyūpalakkhaṇanayena sarīranti veditabbā.",
  "tika-abh08t42:25_16": "Tāya paññāyāti uggahaparipucchādivasena khandhādīsu dhammesu pavattapaññāya.",
  "tika-abh08t42:25_17": "Jananāditoti jātijarāmaraṇādīhi.",
  "tika-abh08t42:26_0": "1195-6.",
  "tika-abh08t42:26_1": "“Bhāvetabbā”ti vatvā idāni yasmā khandhādibhūmīsu sīlavisuddhicittavisuddhisaṅkhātehi mūlehi suppatiṭṭhitena",
  "tika-abh08t42:26_2": "pañcavisuddhisaṅkhātasarīrassa vaḍḍhaneneva paññāvaḍḍhanā nāma hoti,",
  "tika-abh08t42:26_3": "tasmā vipassanāpaññāya bhūmibhūtesu khandhādīsu ekadesadassanatthaṁ “rūpañcā”tiādi vuttaṁ.",
  "tika-abh08t42:26_4": "Tatthāti tesu pañcasu khandhesu.",
  "tika-abh08t42:26_5": "Yaṁ kiñcīti anavasesapariyādānaṁ.",
  "tika-abh08t42:26_6": "Atītānāgatādikantiādinā pana tadeva ekādasasu okāsesu pakkhipitvā dasseti.",
  "tika-abh08t42:26_7": "Ādi-ggahaṇena paccuppannassa gahaṇaṁ.",
  "tika-abh08t42:27_0": "1197-1200.Hīnantiādīsu akusalakammasamuṭṭhānatāya hīnaṁ,",
  "tika-abh08t42:27_1": "kusalakammasamuṭṭhānatāya paṇītaṁ.",
  "tika-abh08t42:27_2": "Akusalavipākuppattihetubhūtatāya vā hīnaṁ,",
  "tika-abh08t42:27_3": "vipariyāyena paṇītaṁ.",
  "tika-abh08t42:27_4": "Duppariggahabhūtasukhumarūpādivasena dūraṁ,",
  "tika-abh08t42:27_5": "itaravasena santikantiādinā attho veditabbo.",
  "tika-abh08t42:27_6": "Sabbaṁ taṁ ekato katvāti atītādivibhāgabhinnaṁ sabbaṁ taṁ rūparāsivasena buddhiyā ekajjhaṁ gahetvā “mahāudakakkhandho”tiādīsu",
  "tika-abh08t42:27_7": "viya “rāsaṭṭhena rūpakkhandho”ti vuccati.",
  "tika-abh08t42:27_8": "Suttepi hi vuttaṁ “tadekajjhaṁ abhisaṁyūhitvā abhisaṅkhipitvā”ti.",
  "tika-abh08t42:27_9": "Vedanākkhandhotiādīsupi eseva nayo.",
  "tika-abh08t42:27_10": "Ekekesu pana vedanādīsu “samuddo mayā diṭṭho”tiādīsu viya samudāyavohārassa avayavepi dissanato khandha-saddo ruḷhīvasena pavattatīti daṭṭhabbaṁ.",
  "tika-abh08t42:27_11": "Yaṁ taṁ kiñci vedayitalakkhaṇanti sambandho.",
  "tika-abh08t42:27_12": "Vedanākkhandhoyeva vedanākkhandhatā.",
  "tika-abh08t42:27_13": "Vedanāya atītādivibhāge vitthārakathā visuddhimaggato gahetabbā.",
  "tika-abh08t42:27_14": "Abhisaṅkhāralakkhaṇanti saṅkhārakkhandhassa cetanāpadhānatāya evaṁ vuttaṁ,",
  "tika-abh08t42:27_15": "sampayuttadhamme ārammaṇe rāsikaraṇalakkhaṇaṁ sampiṇḍanalakkhaṇanti vuttaṁ hoti.",
  "tika-abh08t42:27_16": "Atha vā “saṅkhatamabhisaṅkharontī”ti vuttattā yathā attano phalasaṅkhataṁ sammadeva nipphannaṁ hoti,",
  "tika-abh08t42:27_17": "evaṁ abhisaṅkharaṇasabhāvanti attho.",
  "tika-abh08t42:27_18": "Ayaṁ pana kusalākusalacetanāya vasena vaṭṭati.",
  "tika-abh08t42:28_0": "1202-5.",
  "tika-abh08t42:28_1": "Evaṁ vipassanāpaññāya bhūmibhūte dhamme ekadesato dassetvā idāni sīlacittavisuddhīnaṁ heṭṭhā vuttattā",
  "tika-abh08t42:28_2": "tā avatvā idaṁ paññābhāvanāya ādibhūtaṁ diṭṭhivisuddhiṁ dassetuṁ “cattāro ca mahābhūtā”tiādi āraddhaṁ.",
  "tika-abh08t42:28_3": "Taṁ sampādetukāmena ca yogāvacarena catudhātuvavatthānavasena vā dvādasāyatanavasena vā pañcakkhandhavasena",
  "tika-abh08t42:28_4": "vā ubhinnaṁ saṅkhepakoṭṭhāsānaṁ vasena vā paṭiladdhajjhānavasena vā nāmarūpassa vavatthāpetabbabhāvepi",
  "tika-abh08t42:28_5": "tena tena mukhena vavatthānappakāsanassa atipapañcāvahattā yathādhigatakkhandhavaseneva idha vavatthānaṁ dassitaṁ.",
  "tika-abh08t42:28_6": "Ekāsītiyā cittenāti ekāsītiyā lokiyacittena.",
  "tika-abh08t42:28_7": "Lokuttaracittāni pana neva sukkhavipassakassa,",
  "tika-abh08t42:28_8": "na samathayānikassa pariggahaṁ gacchanti anadhigatattā.",
  "tika-abh08t42:28_9": "Cattārorūpino khandheti cattāro arūpino khandhe.",
  "tika-abh08t42:28_10": "Sītuṇhādivirodhipaccayasamavāye vikārāpajjanato rūpaṁ ruppanalakkhaṇaṁ.",
  "tika-abh08t42:28_11": "Ārammaṇābhimukhaṁ namanato nāmaṁ namanalakkhaṇaṁ.",
  "tika-abh08t42:28_12": "Parigaṇhatīti paricchedakārikāya paññāya paricchinditvā gaṇhāti.",
  "tika-abh08t42:29_0": "1206-9.Tālassa kandaṁ tu yamakanti dvīhi bījehi nibbattitaṁ ekībhūtaṁ yamakatālakandaṁ.",
  "tika-abh08t42:29_1": "Tañhi yamakaṁ bhinnasantānampi abhinnaṁ viya upaṭṭhāti,",
  "tika-abh08t42:29_2": "evaṁ rūpārūpadhammāti.",
  "tika-abh08t42:29_3": "Nāmañca rūpañcāti eteneva tassa duvidhabhāve siddhe “dvidhā vavatthapetī”ti idaṁ nāmarūpavinimuttassa aññassa abhāvadassanatthaṁ.",
  "tika-abh08t42:29_4": "Tenevāha “nāmato rūpato”tiādi.",
  "tika-abh08t42:29_5": "Nāmarūpamattatāya avinicchitattā,",
  "tika-abh08t42:29_6": "santānādighanabhedassa ca akatattā abhinivesena vinā samūhekattaggahaṇavasena “satto”ti pavatto sammoho sattasammoho,",
  "tika-abh08t42:29_7": "tassa ghātatthaṁ vikkhambhanatthaṁ.",
  "tika-abh08t42:29_8": "Bahusuttavasenāti “yathā hī”tiādinā idha dassitānaṁ,",
  "tika-abh08t42:29_9": "aññesañca “rūpañca hidaṁ, mahāli,",
  "tika-abh08t42:29_10": "attā abhavissa,",
  "tika-abh08t42:29_11": "nayidaṁ rūpaṁ ābādhāya saṁvatteyyā”ti evamādīnaṁ sambahulānaṁ suttantānaṁ vasena.",
  "tika-abh08t42:29_12": "Tanti taṁ nāmarūpaṁ.",
  "tika-abh08t42:30_0": "1210-2.Aṅgasambhārāti aṅgasambhārahetu tannimittaṁ amuñcitvā sati eva tasminti attho.",
  "tika-abh08t42:30_1": "Saddoti vohāro.",
  "tika-abh08t42:30_2": "Khandhesūti pañcasu upādānakkhandhesu santesu te amuñcitvāva sattoti sammuti vohāro.",
  "tika-abh08t42:30_3": "Idaṁ vuttaṁ hoti –",
  "tika-abh08t42:30_4": "yathā akkhacakkapañjaraīsādīsu aṅgasambhāresu ekenākārena ekajjhaṁ rāsi hutvā saṇṭhitesu “ratho”ti vohāramattaṁ hoti,",
  "tika-abh08t42:30_5": "paramatthato pana ekekasmiṁ aṅge upaparikkhiyamāne ratho nāma natthi,",
  "tika-abh08t42:30_6": "evameva upādānakkhandhasaṅkhātesu rūpārūpadhammesu santānavasena pavattamānesu “satto”ti vā “puggalo”ti vā “jīvo”ti vā vohāramattaṁ,",
  "tika-abh08t42:30_7": "paramatthato pana ekekasmiṁ dhamme upaparikkhiyamāne “asmī”ti vā “aha”nti vā gāhassa vatthubhūto satto nāma natthi,",
  "tika-abh08t42:30_8": "kevalaṁ nāmarūpamattameva atthīti.",
  "tika-abh08t42:30_9": "Evaṁ passato hi dassanaṁ yathābhūtadassanaṁ nāma hoti,",
  "tika-abh08t42:30_10": "yaṁ diṭṭhivisuddhīti vuccati.",
  "tika-abh08t42:30_11": "Sace koci satto nāma natthi,",
  "tika-abh08t42:30_12": "kathañcarahi nāmarūpamatte gamanādiatthakiccasiddhatā hotīti anuyogaṁ sandhāyāha “yathāpī”tiādi.",
  "tika-abh08t42:30_13": "Ayaṁ panettha saṅkhepattho –",
  "tika-abh08t42:30_14": "yathā dārumayaṁ yantaṁ nijjīvaṁ jīvavirahitaṁ abbhantare vattamānassa jīvassa abhāvato tatoyeva nirīhakaṁ nibyāpāraṁ,",
  "tika-abh08t42:30_15": "atha ca pana dārurajjusamāyoge paccayavisesavasena taṁ dāruyantaṁ gacchatipi tiṭṭhatipi,",
  "tika-abh08t42:30_16": "sajīvaṁ sabyāpāraṁ viya gamanādikiccaṁ sādhentamiva khāyati,",
  "tika-abh08t42:30_17": "tathā idaṁ nāmarūpampi kiñcāpi nijjīvaṁ nirīhakañca,",
  "tika-abh08t42:30_18": "atha ca pana aññamaññasaṅkhatapaccayavisesassa samāyoge sajīvaṁ sabyāpāraṁ gacchantaṁ tiṭṭhantañca khāyatīti.",
  "tika-abh08t42:31_0": "1213.Saccatoti bhūtato,",
  "tika-abh08t42:31_1": "paramatthatoti vuttaṁ hoti.",
  "tika-abh08t42:31_2": "Idaṁ nāmarūpaṁ abhisaṅkhataṁ yantamiva suññaṁ jīvādinā.",
  "tika-abh08t42:31_3": "Paccayehi abhisaṅkhataṁ idaṁ nāmarūpaṁ yantamiva suññanti vā sambandho.",
  "tika-abh08t42:31_4": "Dukkhassa puñjoti niccāturatāya dukkhassa rāsi.",
  "tika-abh08t42:31_5": "Tiṇakaṭṭhasādisoti attasuññatāya tiṇakaṭṭhasamo.",
  "tika-abh08t42:32_0": "1215.Yamakanti yugaḷaṁ.",
  "tika-abh08t42:32_1": "So ca yamakabhāvo aññamaññanissitabhāvenāti āha “ubho aññoññanissitā”ti.",
  "tika-abh08t42:32_2": "Tato eva ekasmiṁ bhijjamānasmiṁ ubho bhijjanti.",
  "tika-abh08t42:32_3": "Na hi kadāci pañcavokārabhave maraṇavasena rūpe nirujjhante arūpaṁ anirujjhantaṁ,",
  "tika-abh08t42:32_4": "arūpe vā nirujjhante rūpaṁ anirujjhantaṁ atthi.",
  "tika-abh08t42:32_5": "Ekavokārabhavacatuvokārabhavesu pana tesaṁ aññamaññaṁ anissāya pavattiyā kāraṇaṁ heṭṭhā vuttamevāti.",
  "tika-abh08t42:32_6": "So panāyaṁ bhaṅgo paccayavaseneva,",
  "tika-abh08t42:32_7": "paccayanirodheneva nāmarūpanirodhoti attho.",
  "tika-abh08t42:32_8": "Paccayāti paccayabhūtā,",
  "tika-abh08t42:32_9": "aññamaññassa paccayā hontāpi ekasmiṁ bhijjamānasmiṁ ubho bhijjantiyevāti attho.",
  "tika-abh08t42:33_0": "1216-9.Nittejanti tejahīnaṁ ānubhāvavirahitaṁ.",
  "tika-abh08t42:33_1": "Yattha pana taṁ nittejaṁ,",
  "tika-abh08t42:33_2": "taṁ dassetuṁ “na byāharatī”tiādi vuttaṁ.",
  "tika-abh08t42:33_3": "Na hi aññathā saddahanussāhanādīsu nāmaṁ nittejanti sakkā vattuṁ,",
  "tika-abh08t42:33_4": "nāpi rūpaṁ sandhāraṇābandhanādīsu.",
  "tika-abh08t42:33_5": "Teneva hi “tathā rūpampi nitteja”nti vatvā “bhuñjāmīti…pe…",
  "tika-abh08t42:33_6": "na vijjatī”ti vuttaṁ.",
  "tika-abh08t42:34_0": "1220-1.Nāmaṁ nissāyātiādinā byatirekavasenapi nāmarūpānaṁ nittejataṁyeva vibhāveti.",
  "tika-abh08t42:34_1": "Rūpañhi gamanādikiriyāsu nāmaṁ nissāya pavattati,",
  "tika-abh08t42:34_2": "nāmaṁ dassanādikiriyāsu rūpaṁ nissāya.",
  "tika-abh08t42:34_3": "Aññamaññaṁ sannissāya cassa attakiccasiddhipi paccekaṁ asamatthataṁ vibhāveti.",
  "tika-abh08t42:34_4": "Tathā hi nāmarūpassa attasuññatā,",
  "tika-abh08t42:34_5": "nibyāpāratā ca suṭṭhutaraṁ pākaṭā hontīti.",
  "tika-abh08t42:34_6": "Kathaṁ pana paccekaṁ asamatthānaṁ samuditabhāve sati samatthatā hoti asāmaggiyaṁ ahetūnaṁ sāmaggiyampi ahetukabhāvāpattito.",
  "tika-abh08t42:34_7": "Na hi paccekaṁ daṭṭhuṁ asakkontānaṁ satampi sahassampi samuditaṁ daṭṭhuṁ sakkotīti codanaṁ hadaye katvā āha “imassa panā”tiādi.",
  "tika-abh08t42:34_8": "Upamāyapi hi asiddho attho sādhetabbo.",
  "tika-abh08t42:34_9": "Tenevāha “upamaṁ te karissāmi,",
  "tika-abh08t42:34_10": "upamāyapi idhekacce viññū purisā bhāsitassa atthaṁ jānantī”ti.",
  "tika-abh08t42:34_11": "Ayaṁ panettha jaccandhapīṭhasappīnaṁ upamā –",
  "tika-abh08t42:34_12": "yathā jaccandho ca pīṭhasappī ca disā pakkamitukāmā assu.",
  "tika-abh08t42:34_13": "Jaccandho pīṭhasappiṁ evamāha “ahaṁ kho, bhaṇe,",
  "tika-abh08t42:34_14": "sakkomi pādehi pādakaraṇīyaṁ kātuṁ,",
  "tika-abh08t42:34_15": "natthi ca me cakkhūni,",
  "tika-abh08t42:34_16": "yehi samaṁ visamaṁ passeyya”nti.",
  "tika-abh08t42:34_17": "Pīṭhasappī jaccandhaṁ evamāha “ahaṁ kho, bhaṇe,",
  "tika-abh08t42:34_18": "sakkomi cakkhunā cakkhukaraṇīyaṁ kātuṁ,",
  "tika-abh08t42:34_19": "natthi ca me pādā,",
  "tika-abh08t42:34_20": "yehi abhikkameyyaṁ paṭikkameyyaṁ vā”ti.",
  "tika-abh08t42:34_21": "So tuṭṭhahaṭṭho jaccandho pīṭhasappiṁ aṁsakūṭaṁ āropesi,",
  "tika-abh08t42:34_22": "pīṭhasappī jaccandhassa aṁsakūṭe nisīditvā evamāha “vāmaṁ muñca,",
  "tika-abh08t42:34_23": "dakkhiṇaṁ gaṇha,",
  "tika-abh08t42:34_24": "dakkhiṇaṁ muñca,",
  "tika-abh08t42:34_25": "vāmaṁ gaṇhā”ti.",
  "tika-abh08t42:34_26": "Tattha jaccandhopi nittejo dubbalo na sakena balena gacchati,",
  "tika-abh08t42:34_27": "tatheva pīṭhasappī na sakena balena gacchati,",
  "tika-abh08t42:34_28": "na ca tesaṁ aññamaññaṁ nissāya gamanaṁ na pavattati,",
  "tika-abh08t42:34_29": "evameva nāmampi nittejaṁ na sakena tejena uppajjati,",
  "tika-abh08t42:34_30": "na tāsu tāsu kiriyāsu pavattati,",
  "tika-abh08t42:34_31": "rūpampi nittejaṁ na sakena tejena uppajjati,",
  "tika-abh08t42:34_32": "na tāsu tāsu kiriyāsu pavattati,",
  "tika-abh08t42:34_33": "na ca tesaṁ aññamaññaṁ nissāya uppatti vā pavatti vā na hotīti.",
  "tika-abh08t42:34_34": "Tenāhu porāṇā –",
  "tika-abh08t42:35_0": "“Na sakena balena jāyare,",
  "tika-abh08t42:36_0": "Nopi sakena balena tiṭṭhare;",
  "tika-abh08t42:37_0": "Paradhammavasānuvattino,",
  "tika-abh08t42:38_0": "Jāyare saṅkhatā attadubbalā.",
  "tika-abh08t42:39_0": "“Parapaccayato ca jāyare, paraārammaṇato samuṭṭhitā;",
  "tika-abh08t42:40_0": "Ārammaṇapaccayehi ca, paradhammehi cime pabhāvitā”ti. ;",
  "tika-abh08t42:41_0": "1222-3.",
  "tika-abh08t42:41_1": "Idāni nāvāyantikūpamāyapi nāmarūpānaṁ avasavattitaṁ vibhāvetuṁ “yathā hī”tiādigāthādvayaṁ vuttaṁ.",
  "tika-abh08t42:41_2": "Tattha nissāyāti patiṭṭhāya.",
  "tika-abh08t42:41_3": "Yantīti gacchanti.",
  "tika-abh08t42:41_4": "Manusse nissāyāti netubhūte niyāmakakammakarādimanusse apassāya.",
  "tika-abh08t42:41_5": "Na hi tesaṁ araṇaggahaṇalaṅkārasaṇṭhāpanaudakasiñcanādikiriyāya vinā nāvā icchitadesaṁ pāpuṇāti,",
  "tika-abh08t42:41_6": "yathā pana ubhopi aññamaññaṁ nissāya aṇṇave gacchanti,",
  "tika-abh08t42:41_7": "evaṁ nāmañca rūpañca ubho aññamaññaṁ nissitā pavattantīti adhippāyo.",
  "tika-abh08t42:42_0": "1224.Sattasaññaṁ vinodetvāti yathāvuttanayehi anādikālabhāvitaṁ khandhapañcake sattaggāhaṁ vikkhambhetvā. Nāma…pe…",
  "tika-abh08t42:42_1": "vuccatīti “idaṁ nāmaṁ,",
  "tika-abh08t42:42_2": "ettakaṁ nāmaṁ,",
  "tika-abh08t42:42_3": "na ito bhiyyo.",
  "tika-abh08t42:42_4": "Idaṁ rūpaṁ,",
  "tika-abh08t42:42_5": "ettakaṁ rūpaṁ,",
  "tika-abh08t42:42_6": "na ito bhiyyo”ti ca evaṁ sabbākārena tesaṁ lakkhaṇasallakkhaṇamukhena tamatthabhāvadassanaṁ etaṁ attadiṭṭhimalavisodhanato",
  "tika-abh08t42:42_7": "diṭṭhivisuddhīti vuccati buddhādīhīti attho.",
  "tika-abh08t42:42_8": "Na kevalañcetaṁ diṭṭhivisuddhiyeva vuccati,",
  "tika-abh08t42:42_9": "nāmarūpavavatthāpanantipi etasseva adhivacananti veditabbaṁ.",
  "tika-abh08t42:42_10": "Jātiāditoti jātijarābyādhiādito dukkhato.",
  "tika-abh08t42:42_11": "Yathāha “jātipi dukkhā,",
  "tika-abh08t42:42_12": "jarāpi dukkhā,",
  "tika-abh08t42:42_13": "byādhipi dukkho,",
  "tika-abh08t42:42_14": "maraṇampi dukkhaṁ,",
  "tika-abh08t42:42_15": "yampicchaṁ na labhati,",
  "tika-abh08t42:42_16": "tampi dukkhaṁ,",
  "tika-abh08t42:42_17": "saṁkhittena pañcupādānakkhandhā dukkhā”ti.",
  "tika-abh08t42:42_18": "Antadvayanti sassatucchedasaṅkhātaṁ antadvayaṁ.",
  "tika-abh08t42:42_19": "Atha vā sattassa accantaṁ atthibhāvasaṅkhātaṁ,",
  "tika-abh08t42:42_20": "tassa natthibhāvasaṅkhātañca antadvayaṁ.",
  "tika-abh08t42:42_21": "Paramatthato anupalabbhanato hi satto atthīti vajjitabbameva,",
  "tika-abh08t42:42_22": "lokasaṅketatova upalabbhanato natthītipi vajjitabbamevāti.",
  "tika-abh08t42:42_23": "Suṭṭhutaraṁ parisuddhaṁ karotīti sambandho.",
  "tika-abh08t42:42_24": "Diṭṭhigatāni malānīti diṭṭhigatasaṅkhātāni malāni.",
  "tika-abh08t42:42_25": "Asesaṁ nissesato nāsaṁ vināsaṁ vikkhambhanaṁ upenti.",
  "tika-abh08t42:42_26": "Tathā hetaṁ diṭṭhimalavisodhanato diṭṭhivisuddhīti vuccati.",
  "tika-abh08t42:43_0": "Iti abhidhammatthavikāsiniyā nāma",
  "tika-abh08t42:44_0": "Abhidhammāvatārasaṁvaṇṇanāya",
  "tika-abh08t42:45_0": "Diṭṭhivisuddhiniddesavaṇṇanā niṭṭhitā."
}