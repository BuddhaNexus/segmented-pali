{
  "mn19:0.1_0": "Majjhima Nikāya 19 ",
  "mn19:0.2_0": "Dvedhāvitakkasutta ",
  "mn19:1.1_0": "Evaṁ me sutaṁ—",
  "mn19:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn19:1.3_0": "Tatra kho bhagavā bhikkhū āmantesi: ",
  "mn19:1.4_0": "“bhikkhavo”ti. ",
  "mn19:1.5_0": "“Bhadante”ti te bhikkhū bhagavato paccassosuṁ. ",
  "mn19:1.6_0": "Bhagavā etadavoca: ",
  "mn19:2.1_0": "“Pubbeva me, bhikkhave, sambodhā anabhisambuddhassa bodhisattasseva sato etadahosi: ",
  "mn19:2.2_0": "‘yannūnāhaṁ dvidhā katvā dvidhā katvā vitakke vihareyyan’ti. ",
  "mn19:2.3_0": "So kho ahaṁ, bhikkhave, yo cāyaṁ kāmavitakko yo ca byāpādavitakko yo ca vihiṁsāvitakko—",
  "mn19:2.4_0": "imaṁ ekaṁ bhāgamakāsiṁ; ",
  "mn19:2.5_0": "yo cāyaṁ nekkhammavitakko yo ca abyāpādavitakko yo ca avihiṁsāvitakko—",
  "mn19:2.6_0": "imaṁ dutiyaṁ bhāgamakāsiṁ. ",
  "mn19:3.1_0": "Tassa mayhaṁ, bhikkhave, evaṁ appamattassa ātāpino pahitattassa viharato uppajjati kāmavitakko. ",
  "mn19:3.2_0": "So evaṁ pajānāmi: ",
  "mn19:3.3_0": "‘uppanno kho me ayaṁ kāmavitakko. ",
  "mn19:3.4_0": "So ca kho attabyābādhāyapi saṁvattati,",
  "mn19:3.4_1": "parabyābādhāyapi saṁvattati,",
  "mn19:3.4_2": "ubhayabyābādhāyapi saṁvattati,",
  "mn19:3.4_3": "paññānirodhiko vighātapakkhiko anibbānasaṁvattaniko’.",
  "mn19:3.5_0": "‘Attabyābādhāya saṁvattatī’tipi me, bhikkhave, paṭisañcikkhato abbhatthaṁ gacchati; ",
  "mn19:3.6_0": "‘parabyābādhāya saṁvattatī’tipi me, bhikkhave, paṭisañcikkhato abbhatthaṁ gacchati; ",
  "mn19:3.7_0": "‘ubhayabyābādhāya saṁvattatī’tipi me, bhikkhave, paṭisañcikkhato abbhatthaṁ gacchati; ",
  "mn19:3.8_0": "‘paññānirodhiko vighātapakkhiko anibbānasaṁvattaniko’tipi me,",
  "mn19:3.8_1": "bhikkhave,",
  "mn19:3.8_2": "paṭisañcikkhato abbhatthaṁ gacchati.",
  "mn19:3.9_0": "So kho ahaṁ, bhikkhave, uppannuppannaṁ kāmavitakkaṁ pajahameva vinodameva byantameva naṁ akāsiṁ. ",
  "mn19:4-5.1_0": "Tassa mayhaṁ,",
  "mn19:4-5.1_1": "bhikkhave,",
  "mn19:4-5.1_2": "evaṁ appamattassa ātāpino pahitattassa viharato uppajjati byāpādavitakko …pe…",
  "mn19:4-5.2_0": "uppajjati vihiṁsāvitakko. ",
  "mn19:4-5.3_0": "So evaṁ pajānāmi: ",
  "mn19:4-5.4_0": "‘uppanno kho me ayaṁ vihiṁsāvitakko. ",
  "mn19:4-5.5_0": "So ca kho attabyābādhāyapi saṁvattati,",
  "mn19:4-5.5_1": "parabyābādhāyapi saṁvattati,",
  "mn19:4-5.5_2": "ubhayabyābādhāyapi saṁvattati,",
  "mn19:4-5.5_3": "paññānirodhiko vighātapakkhiko anibbānasaṁvattaniko’.",
  "mn19:4-5.6_0": "‘Attabyābādhāya saṁvattatī’tipi me, bhikkhave, paṭisañcikkhato abbhatthaṁ gacchati; ",
  "mn19:4-5.7_0": "‘parabyābādhāya saṁvattatī’tipi me, bhikkhave, paṭisañcikkhato abbhatthaṁ gacchati; ",
  "mn19:4-5.8_0": "‘ubhayabyābādhāya saṁvattatī’tipi me, bhikkhave, paṭisañcikkhato abbhatthaṁ gacchati; ",
  "mn19:4-5.9_0": "‘paññānirodhiko vighātapakkhiko anibbānasaṁvattaniko’tipi me,",
  "mn19:4-5.9_1": "bhikkhave,",
  "mn19:4-5.9_2": "paṭisañcikkhato abbhatthaṁ gacchati.",
  "mn19:4-5.10_0": "So kho ahaṁ, bhikkhave, uppannuppannaṁ vihiṁsāvitakkaṁ pajahameva vinodameva byantameva naṁ akāsiṁ. ",
  "mn19:6.1_0": "Yaññadeva, bhikkhave, bhikkhu bahulamanuvitakketi anuvicāreti, tathā tathā nati hoti cetaso. ",
  "mn19:6.2_0": "Kāmavitakkañce,",
  "mn19:6.2_1": "bhikkhave,",
  "mn19:6.2_2": "bhikkhu bahulamanuvitakketi anuvicāreti,",
  "mn19:6.2_3": "pahāsi nekkhammavitakkaṁ,",
  "mn19:6.2_4": "kāmavitakkaṁ bahulamakāsi,",
  "mn19:6.2_5": "tassa taṁ kāmavitakkāya cittaṁ namati.",
  "mn19:6.3_0": "Byāpādavitakkañce, bhikkhave …pe… ",
  "mn19:6.4_0": "vihiṁsāvitakkañce,",
  "mn19:6.4_1": "bhikkhave,",
  "mn19:6.4_2": "bhikkhu bahulamanuvitakketi anuvicāreti,",
  "mn19:6.4_3": "pahāsi avihiṁsāvitakkaṁ,",
  "mn19:6.4_4": "vihiṁsāvitakkaṁ bahulamakāsi,",
  "mn19:6.4_5": "tassa taṁ vihiṁsāvitakkāya cittaṁ namati.",
  "mn19:7.1_0": "Seyyathāpi, bhikkhave, vassānaṁ pacchime māse saradasamaye kiṭṭhasambādhe gopālako gāvo rakkheyya. ",
  "mn19:7.2_0": "So tā gāvo tato tato daṇḍena ākoṭeyya paṭikoṭeyya sannirundheyya sannivāreyya. ",
  "mn19:7.3_0": "Taṁ kissa hetu? ",
  "mn19:7.4_0": "Passati hi so, bhikkhave, gopālako tatonidānaṁ vadhaṁ vā bandhanaṁ vā jāniṁ vā garahaṁ vā. ",
  "mn19:7.5_0": "Evameva kho ahaṁ,",
  "mn19:7.5_1": "bhikkhave,",
  "mn19:7.5_2": "addasaṁ akusalānaṁ dhammānaṁ ādīnavaṁ okāraṁ saṅkilesaṁ,",
  "mn19:7.5_3": "kusalānaṁ dhammānaṁ nekkhamme ānisaṁsaṁ vodānapakkhaṁ.",
  "mn19:8.1_0": "Tassa mayhaṁ,",
  "mn19:8.1_1": "bhikkhave,",
  "mn19:8.1_2": "evaṁ appamattassa ātāpino pahitattassa viharato uppajjati nekkhammavitakko.",
  "mn19:8.2_0": "So evaṁ pajānāmi: ",
  "mn19:8.3_0": "‘uppanno kho me ayaṁ nekkhammavitakko. ",
  "mn19:8.4_0": "So ca kho nevattabyābādhāya saṁvattati,",
  "mn19:8.4_1": "na parabyābādhāya saṁvattati,",
  "mn19:8.4_2": "na ubhayabyābādhāya saṁvattati,",
  "mn19:8.4_3": "paññāvuddhiko avighātapakkhiko nibbānasaṁvattaniko’.",
  "mn19:8.5_0": "Rattiñcepi naṁ, bhikkhave, anuvitakkeyyaṁ anuvicāreyyaṁ, neva tatonidānaṁ bhayaṁ samanupassāmi. ",
  "mn19:8.6_0": "Divasañcepi naṁ, bhikkhave, anuvitakkeyyaṁ anuvicāreyyaṁ, neva tatonidānaṁ bhayaṁ samanupassāmi. ",
  "mn19:8.7_0": "Rattindivañcepi naṁ,",
  "mn19:8.7_1": "bhikkhave,",
  "mn19:8.7_2": "anuvitakkeyyaṁ anuvicāreyyaṁ,",
  "mn19:8.7_3": "neva tatonidānaṁ bhayaṁ samanupassāmi.",
  "mn19:8.8_0": "Api ca kho me aticiraṁ anuvitakkayato anuvicārayato kāyo kilameyya. ",
  "mn19:8.9_0": "Kāye kilante cittaṁ ūhaññeyya. ",
  "mn19:8.10_0": "Ūhate citte ārā cittaṁ samādhimhāti. ",
  "mn19:8.11_0": "So kho ahaṁ, bhikkhave, ajjhattameva cittaṁ saṇṭhapemi sannisādemi ekodiṁ karomi samādahāmi. ",
  "mn19:8.12_0": "Taṁ kissa hetu? ",
  "mn19:8.13_0": "‘Mā me cittaṁ ūhaññī’ti. ",
  "mn19:9-10.1_0": "Tassa mayhaṁ,",
  "mn19:9-10.1_1": "bhikkhave,",
  "mn19:9-10.1_2": "evaṁ appamattassa ātāpino pahitattassa viharato uppajjati abyāpādavitakko …pe…",
  "mn19:9-10.2_0": "uppajjati avihiṁsāvitakko. ",
  "mn19:9-10.3_0": "So evaṁ pajānāmi: ",
  "mn19:9-10.4_0": "‘uppanno kho me ayaṁ avihiṁsāvitakko. ",
  "mn19:9-10.5_0": "So ca kho nevattabyābādhāya saṁvattati,",
  "mn19:9-10.5_1": "na parabyābādhāya saṁvattati,",
  "mn19:9-10.5_2": "na ubhayabyābādhāya saṁvattati,",
  "mn19:9-10.5_3": "paññāvuddhiko avighātapakkhiko nibbānasaṁvattaniko’.",
  "mn19:9-10.6_0": "Rattiñcepi naṁ, bhikkhave, anuvitakkeyyaṁ anuvicāreyyaṁ, neva tatonidānaṁ bhayaṁ samanupassāmi. ",
  "mn19:9-10.7_0": "Divasañcepi naṁ, bhikkhave, anuvitakkeyyaṁ anuvicāreyyaṁ, neva tatonidānaṁ bhayaṁ samanupassāmi. ",
  "mn19:9-10.8_0": "Rattindivañcepi naṁ,",
  "mn19:9-10.8_1": "bhikkhave,",
  "mn19:9-10.8_2": "anuvitakkeyyaṁ anuvicāreyyaṁ,",
  "mn19:9-10.8_3": "neva tatonidānaṁ bhayaṁ samanupassāmi.",
  "mn19:9-10.9_0": "Api ca kho me aticiraṁ anuvitakkayato anuvicārayato kāyo kilameyya. ",
  "mn19:9-10.10_0": "Kāye kilante cittaṁ ūhaññeyya. ",
  "mn19:9-10.11_0": "Ūhate citte ārā cittaṁ samādhimhāti. ",
  "mn19:9-10.12_0": "So kho ahaṁ, bhikkhave, ajjhattameva cittaṁ saṇṭhapemi, sannisādemi, ekodiṁ karomi samādahāmi. ",
  "mn19:9-10.13_0": "Taṁ kissa hetu? ",
  "mn19:9-10.14_0": "‘Mā me cittaṁ ūhaññī’ti. ",
  "mn19:11.1_0": "Yaññadeva, bhikkhave, bhikkhu bahulamanuvitakketi anuvicāreti, tathā tathā nati hoti cetaso. ",
  "mn19:11.2_0": "Nekkhammavitakkañce,",
  "mn19:11.2_1": "bhikkhave,",
  "mn19:11.2_2": "bhikkhu bahulamanuvitakketi anuvicāreti,",
  "mn19:11.2_3": "pahāsi kāmavitakkaṁ,",
  "mn19:11.2_4": "nekkhammavitakkaṁ bahulamakāsi,",
  "mn19:11.2_5": "tassaṁ taṁ nekkhammavitakkāya cittaṁ namati.",
  "mn19:11.3_0": "Abyāpādavitakkañce, bhikkhave …pe… ",
  "mn19:11.4_0": "avihiṁsāvitakkañce,",
  "mn19:11.4_1": "bhikkhave,",
  "mn19:11.4_2": "bhikkhu bahulamanuvitakketi anuvicāreti,",
  "mn19:11.4_3": "pahāsi vihiṁsāvitakkaṁ,",
  "mn19:11.4_4": "avihiṁsāvitakkaṁ bahulamakāsi,",
  "mn19:11.4_5": "tassa taṁ avihiṁsāvitakkāya cittaṁ namati.",
  "mn19:12.1_0": "Seyyathāpi,",
  "mn19:12.1_1": "bhikkhave,",
  "mn19:12.1_2": "gimhānaṁ pacchime māse sabbasassesu gāmantasambhatesu gopālako gāvo rakkheyya,",
  "mn19:12.1_3": "tassa rukkhamūlagatassa vā abbhokāsagatassa vā satikaraṇīyameva hoti:",
  "mn19:12.2_0": "‘etā gāvo’ti. ",
  "mn19:12.3_0": "Evamevaṁ kho, bhikkhave, satikaraṇīyameva ahosi: ",
  "mn19:12.4_0": "‘ete dhammā’ti. ",
  "mn19:13.1_0": "Āraddhaṁ kho pana me,",
  "mn19:13.1_1": "bhikkhave,",
  "mn19:13.1_2": "vīriyaṁ ahosi asallīnaṁ,",
  "mn19:13.1_3": "upaṭṭhitā sati asammuṭṭhā,",
  "mn19:13.1_4": "passaddho kāyo asāraddho,",
  "mn19:13.1_5": "samāhitaṁ cittaṁ ekaggaṁ.",
  "mn19:14.1_0": "So kho ahaṁ,",
  "mn19:14.1_1": "bhikkhave,",
  "mn19:14.1_2": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja vihāsiṁ.",
  "mn19:15.1_0": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja vihāsiṁ. ",
  "mn19:16.1_0": "Pītiyā ca virāgā upekkhako ca vihāsiṁ sato ca sampajāno,",
  "mn19:16.1_1": "sukhañca kāyena paṭisaṁvedesiṁ,",
  "mn19:16.1_2": "yaṁ taṁ ariyā ācikkhanti ‘upekkhako satimā sukhavihārī’ti,",
  "mn19:16.1_3": "tatiyaṁ jhānaṁ upasampajja vihāsiṁ.",
  "mn19:17.1_0": "Sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ",
  "mn19:17.1_1": "catutthaṁ jhānaṁ upasampajja vihāsiṁ.",
  "mn19:18.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn19:18.1_1": "pubbenivāsānussatiñāṇāya cittaṁ abhininnāmesiṁ.",
  "mn19:18.2_0": "So anekavihitaṁ pubbenivāsaṁ anussarāmi.",
  "mn19:18.2_1": "Seyyathidaṁ—ekampi jātiṁ …pe…",
  "mn19:18.2_2": "iti sākāraṁ sauddesaṁ anekavihitaṁ pubbenivāsaṁ anussarāmi.",
  "mn19:19.1_0": "Ayaṁ kho me, bhikkhave, rattiyā paṭhame yāme paṭhamā vijjā adhigatā; ",
  "mn19:19.2_0": "avijjā vihatā vijjā uppannā;",
  "mn19:19.2_1": "tamo vihato āloko uppanno;",
  "mn19:19.2_2": "yathā taṁ appamattassa ātāpino pahitattassa viharato.",
  "mn19:20.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn19:20.1_1": "sattānaṁ cutūpapātañāṇāya cittaṁ abhininnāmesiṁ.",
  "mn19:20.2_0": "So dibbena cakkhunā visuddhena atikkantamānusakena satte passāmi cavamāne upapajjamāne …pe…",
  "mn19:20.2_1": "ime vata bhonto sattā kāyaduccaritena samannāgatā …pe…",
  "mn19:20.2_2": "iti dibbena cakkhunā visuddhena atikkantamānusakena satte passāmi cavamāne upapajjamāne hīne paṇīte suvaṇṇe dubbaṇṇe sugate duggate,",
  "mn19:20.2_3": "yathākammūpage satte pajānāmi.",
  "mn19:21.1_0": "Ayaṁ kho me, bhikkhave, rattiyā majjhime yāme dutiyā vijjā adhigatā; ",
  "mn19:21.2_0": "avijjā vihatā vijjā uppannā;",
  "mn19:21.2_1": "tamo vihato āloko uppanno;",
  "mn19:21.2_2": "yathā taṁ appamattassa ātāpino pahitattassa viharato.",
  "mn19:22.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn19:22.1_1": "āsavānaṁ khayañāṇāya cittaṁ abhininnāmesiṁ.",
  "mn19:22.2_0": "So ‘idaṁ dukkhan’ti yathābhūtaṁ abbhaññāsiṁ,",
  "mn19:22.2_1": "‘ayaṁ dukkhasamudayo’ti yathābhūtaṁ abbhaññāsiṁ,",
  "mn19:22.2_2": "‘ayaṁ dukkhanirodho’ti yathābhūtaṁ abbhaññāsiṁ,",
  "mn19:22.2_3": "‘ayaṁ dukkhanirodhagāminī paṭipadā’ti yathābhūtaṁ abbhaññāsiṁ.",
  "mn19:23.1_0": "‘Ime āsavā’ti yathābhūtaṁ abbhaññāsiṁ,",
  "mn19:23.1_1": "‘ayaṁ āsavasamudayo’ti yathābhūtaṁ abbhaññāsiṁ,",
  "mn19:23.1_2": "‘ayaṁ āsavanirodho’ti yathābhūtaṁ abbhaññāsiṁ,",
  "mn19:23.1_3": "‘ayaṁ āsavanirodhagāminī paṭipadā’ti yathābhūtaṁ abbhaññāsiṁ.",
  "mn19:23.2_0": "Tassa me evaṁ jānato evaṁ passato kāmāsavāpi cittaṁ vimuccittha,",
  "mn19:23.2_1": "bhavāsavāpi cittaṁ vimuccittha,",
  "mn19:23.2_2": "avijjāsavāpi cittaṁ vimuccittha,",
  "mn19:23.2_3": "vimuttasmiṁ vimuttamiti ñāṇaṁ ahosi:",
  "mn19:23.3_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti abbhaññāsiṁ. ",
  "mn19:24.1_0": "Ayaṁ kho me, bhikkhave, rattiyā pacchime yāme tatiyā vijjā adhigatā; ",
  "mn19:24.2_0": "avijjā vihatā vijjā uppannā;",
  "mn19:24.2_1": "tamo vihato āloko uppanno;",
  "mn19:24.2_2": "yathā taṁ appamattassa ātāpino pahitattassa viharato.",
  "mn19:25.1_0": "Seyyathāpi, bhikkhave, araññe pavane mahantaṁ ninnaṁ pallalaṁ. ",
  "mn19:25.2_0": "Tamenaṁ mahāmigasaṅgho upanissāya vihareyya. ",
  "mn19:25.3_0": "Tassa kocideva puriso uppajjeyya anatthakāmo ahitakāmo ayogakkhemakāmo. ",
  "mn19:25.4_0": "So yvāssa maggo khemo sovatthiko pītigamanīyo taṁ maggaṁ pidaheyya,",
  "mn19:25.4_1": "vivareyya kummaggaṁ,",
  "mn19:25.4_2": "odaheyya okacaraṁ,",
  "mn19:25.4_3": "ṭhapeyya okacārikaṁ.",
  "mn19:25.5_0": "Evañhi so, bhikkhave, mahāmigasaṅgho aparena samayena anayabyasanaṁ āpajjeyya. ",
  "mn19:25.6_0": "Tasseva kho pana,",
  "mn19:25.6_1": "bhikkhave,",
  "mn19:25.6_2": "mahato migasaṅghassa kocideva puriso uppajjeyya atthakāmo hitakāmo yogakkhemakāmo.",
  "mn19:25.7_0": "So yvāssa maggo khemo sovatthiko pītigamanīyo taṁ maggaṁ vivareyya,",
  "mn19:25.7_1": "pidaheyya kummaggaṁ,",
  "mn19:25.7_2": "ūhaneyya okacaraṁ,",
  "mn19:25.7_3": "nāseyya okacārikaṁ.",
  "mn19:25.8_0": "Evañhi so, bhikkhave, mahāmigasaṅgho aparena samayena vuddhiṁ virūḷhiṁ vepullaṁ āpajjeyya. ",
  "mn19:26.1_0": "Upamā kho me ayaṁ, bhikkhave, katā atthassa viññāpanāya. ",
  "mn19:26.2_0": "Ayaṁ cevettha attho—",
  "mn19:26.3_0": "mahantaṁ ninnaṁ pallalanti kho, bhikkhave, kāmānametaṁ adhivacanaṁ. ",
  "mn19:26.4_0": "Mahāmigasaṅghoti kho, bhikkhave, sattānametaṁ adhivacanaṁ. ",
  "mn19:26.5_0": "Puriso anatthakāmo ahitakāmo ayogakkhemakāmoti kho, bhikkhave, mārassetaṁ pāpimato adhivacanaṁ. ",
  "mn19:26.6_0": "Kummaggoti kho, bhikkhave, aṭṭhaṅgikassetaṁ micchāmaggassa adhivacanaṁ, seyyathidaṁ—",
  "mn19:26.7_0": "micchādiṭṭhiyā micchāsaṅkappassa micchāvācāya micchākammantassa micchāājīvassa micchāvāyāmassa micchāsatiyā micchāsamādhissa. ",
  "mn19:26.8_0": "Okacaroti kho, bhikkhave, nandīrāgassetaṁ adhivacanaṁ. ",
  "mn19:26.9_0": "Okacārikāti kho, bhikkhave, avijjāyetaṁ adhivacanaṁ. ",
  "mn19:26.10_0": "Puriso atthakāmo hitakāmo yogakkhemakāmoti kho,",
  "mn19:26.10_1": "bhikkhave,",
  "mn19:26.10_2": "tathāgatassetaṁ adhivacanaṁ arahato sammāsambuddhassa.",
  "mn19:26.11_0": "Khemo maggo sovatthiko pītigamanīyoti kho,",
  "mn19:26.11_1": "bhikkhave,",
  "mn19:26.11_2": "ariyassetaṁ aṭṭhaṅgikassa maggassa adhivacanaṁ,",
  "mn19:26.11_3": "seyyathidaṁ—",
  "mn19:26.12_0": "sammādiṭṭhiyā sammāsaṅkappassa sammāvācāya sammākammantassa sammāājīvassa sammāvāyāmassa sammāsatiyā sammāsamādhissa. ",
  "mn19:26.13_0": "Iti kho,",
  "mn19:26.13_1": "bhikkhave,",
  "mn19:26.13_2": "vivaṭo mayā khemo maggo sovatthiko pītigamanīyo,",
  "mn19:26.13_3": "pihito kummaggo,",
  "mn19:26.13_4": "ūhato okacaro,",
  "mn19:26.13_5": "nāsitā okacārikā.",
  "mn19:27.1_0": "Yaṁ,",
  "mn19:27.1_1": "bhikkhave,",
  "mn19:27.1_2": "satthārā karaṇīyaṁ sāvakānaṁ hitesinā anukampakena anukampaṁ upādāya,",
  "mn19:27.1_3": "kataṁ vo taṁ mayā.",
  "mn19:27.2_0": "Etāni,",
  "mn19:27.2_1": "bhikkhave,",
  "mn19:27.2_2": "rukkhamūlāni,",
  "mn19:27.2_3": "etāni suññāgārāni; jhāyatha,",
  "mn19:27.2_4": "bhikkhave,",
  "mn19:27.2_5": "mā pamādattha;",
  "mn19:27.2_6": "mā pacchā vippaṭisārino ahuvattha.",
  "mn19:27.2_7": "Ayaṁ vo amhākaṁ anusāsanī”ti.",
  "mn19:27.3_0": "Idamavoca bhagavā. ",
  "mn19:27.4_0": "Attamanā te bhikkhū bhagavato bhāsitaṁ abhinandunti. ",
  "mn19:27.5_0": "Dvedhāvitakkasuttaṁ niṭṭhitaṁ navamaṁ. "
}