{
  "ud5.4:0.1_0": "Udāna 5.4",
  "ud5.4:0.2_0": "Kumārakasutta",
  "ud5.4:1.1_0": "Evaṁ me sutaṁ—",
  "ud5.4:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud5.4:1.3_0": "Tena kho pana samayena sambahulā kumārakā antarā ca sāvatthiṁ antarā ca jetavanaṁ macchake bādhenti.",
  "ud5.4:2.1_0": "Atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi.",
  "ud5.4:2.2_0": "Addasā kho bhagavā te sambahule kumārake antarā ca sāvatthiṁ antarā ca jetavanaṁ macchake bādhente.",
  "ud5.4:2.3_0": "Disvāna yena te kumārakā tenupasaṅkami; upasaṅkamitvā te kumārake etadavoca:",
  "ud5.4:2.4_0": "“bhāyatha vo, tumhe kumārakā, dukkhassa, appiyaṁ vo dukkhan”ti?",
  "ud5.4:2.5_0": "“Evaṁ, bhante, bhāyāma mayaṁ, bhante, dukkhassa, appiyaṁ no dukkhan”ti.",
  "ud5.4:3.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud5.4:4.1_0": "“Sace bhāyatha dukkhassa,",
  "ud5.4:4.2_0": "sace vo dukkhamappiyaṁ;",
  "ud5.4:4.3_0": "Mākattha pāpakaṁ kammaṁ,",
  "ud5.4:4.4_0": "āvi vā yadi vā raho.",
  "ud5.4:5.1_0": "Sace ca pāpakaṁ kammaṁ,",
  "ud5.4:5.2_0": "karissatha karotha vā;",
  "ud5.4:5.3_0": "Na vo dukkhā pamutyatthi,",
  "ud5.4:5.4_0": "upeccapi palāyatan”ti.",
  "ud5.4:5.5_0": "Catutthaṁ."
}