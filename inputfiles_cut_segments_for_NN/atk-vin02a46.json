{
  "atk-vin02a46:0_0": "Paṭhamagāthāsaṅgaṇikaṁ",
  "atk-vin02a46:1_0": "Sattanagaresu paññattasikkhāpadavaṇṇanā",
  "atk-vin02a46:2_0": "335.Ekaṁsaṁcīvaraṁ katvāti ekasmiṁ aṁsakūṭe cīvaraṁ katvā;",
  "atk-vin02a46:2_1": "sādhukaṁ uttarāsaṅgaṁ katvāti attho.",
  "atk-vin02a46:2_2": "Paggaṇhitvāna añjalinti dasanakhasamodhānasamujjalaṁ añjaliṁ ukkhipitvā.",
  "atk-vin02a46:2_3": "Āsīsamānarūpo vāti paccāsīsamānarūpo viya.",
  "atk-vin02a46:2_4": "Kissa tvaṁ idha māgatoti kena kāraṇena kimatthaṁ patthayamāno tvaṁ idha āgato.",
  "atk-vin02a46:2_5": "Ko evamāha?",
  "atk-vin02a46:2_6": "Sammāsambuddho.",
  "atk-vin02a46:2_7": "Kaṁ evamāha?",
  "atk-vin02a46:2_8": "Āyasmantaṁ upāliṁ.",
  "atk-vin02a46:2_9": "Iti āyasmā upāli bhagavantaṁ upasaṅkamitvā ‘‘dvīsu vinayesū’’ti imaṁ gāthaṁ pucchi.",
  "atk-vin02a46:2_10": "Athassa bhagavā ‘‘bhaddako te ummaṅgo’’tiādīni vatvā taṁ vissajjesi.",
  "atk-vin02a46:2_11": "Esa nayo sabbattha.",
  "atk-vin02a46:2_12": "Iti ime sabbapañhe buddhakāle upālitthero pucchi.",
  "atk-vin02a46:2_13": "Bhagavā byākāsi.",
  "atk-vin02a46:2_14": "Saṅgītikāle pana mahākassapatthero pucchi.",
  "atk-vin02a46:2_15": "Upālitthero byākāsi.",
  "atk-vin02a46:3_0": "Tattha bhaddako te ummaṅgoti bhaddakā te pañhā;",
  "atk-vin02a46:3_1": "pañhā hi avijjandhakārato ummujjitvā ṭhitattā ‘‘ummaṅgo’’ti vuccati.",
  "atk-vin02a46:3_2": "Tagghāti kāraṇatthe nipāto.",
  "atk-vin02a46:3_3": "Yasmā maṁ pucchasi,",
  "atk-vin02a46:3_4": "tasmā te ahamakkhissanti attho.",
  "atk-vin02a46:3_5": "Sampaṭicchanatthe vā,",
  "atk-vin02a46:3_6": "‘‘tagghā’’ti hi iminā vacanaṁ sampaṭicchitvā akkhissanti āha.",
  "atk-vin02a46:3_7": "‘‘Samādahitvā visibbenti, sāmisena,",
  "atk-vin02a46:3_8": "sasitthaka’’nti imāni tīṇiyeva sikkhāpadāni bhaggesu paññattāni.",
  "atk-vin02a46:4_0": "Catuvipattivaṇṇanā",
  "atk-vin02a46:5_0": "336.Yaṁ taṁ pucchimhāti yaṁ tvaṁ apucchimhā.",
  "atk-vin02a46:5_1": "Akittayīti abhāsi.",
  "atk-vin02a46:5_2": "Noti amhākaṁ .",
  "atk-vin02a46:5_3": "Taṁ taṁ byākatanti yaṁ yaṁ puṭṭhaṁ,",
  "atk-vin02a46:5_4": "taṁ tadeva byākataṁ.",
  "atk-vin02a46:5_5": "Anaññathāti aññathā akatvā byākataṁ.",
  "atk-vin02a46:6_0": "Ye duṭṭhullā sā sīlavipattīti ettha kiñcāpi sīlavipatti nāma pañhe natthi,",
  "atk-vin02a46:6_1": "atha kho duṭṭhullaṁ vissajjetukāmatāyetaṁ vuttaṁ.",
  "atk-vin02a46:6_2": "Catūsu hi vipattīsu duṭṭhullaṁ ekāya vipattiyā saṅgahitaṁ,",
  "atk-vin02a46:6_3": "aduṭṭhullaṁ tīhi vipattīhi saṅgahitaṁ.",
  "atk-vin02a46:6_4": "Tasmā ‘‘ye duṭṭhullā sā sīlavipattī’’ti vatvā tameva vitthārato dassetuṁ ‘‘pārājikaṁ saṅghādiseso sīlavipattīti vuccatī’’ti āha.",
  "atk-vin02a46:7_0": "Idāni tissannaṁ vipattīnaṁ vasena aduṭṭhullaṁ dassetuṁ ‘‘thullaccaya’’ntiādimāha.",
  "atk-vin02a46:7_1": "Tattha yo cāyaṁ,",
  "atk-vin02a46:7_2": "akkosati hasādhippāyoti idaṁ dubbhāsitassa vatthudassanatthaṁ vuttaṁ.",
  "atk-vin02a46:8_0": "Abbhācikkhantīti ‘‘tathāhaṁ bhagavatā dhammaṁ desitaṁ ājānāmī’’ti vadantā abbhācikkhanti.",
  "atk-vin02a46:9_0": "Ayaṁ sā ājīvavipattisammatāti ayaṁ chahi sikkhāpadehi saṅgahitā ājīvavipatti nāma catutthā vipatti sammatāti",
  "atk-vin02a46:9_1": "ettāvatā ‘‘aduṭṭhulla’’nti idaṁ vissajjitaṁ hoti.",
  "atk-vin02a46:10_0": "Idāni ‘‘ye ca yāvatatiyakā’’ti pañhaṁ vissajjetuṁ ‘‘ekādasā’’tiādimāha.",
  "atk-vin02a46:11_0": "Chedanakādivaṇṇanā",
  "atk-vin02a46:12_0": "337.",
  "atk-vin02a46:12_1": "Yasmā pana ‘‘ye ca yāvatatiyakā’’ti ayaṁ pañho ‘‘ekādasa yāvatatiyakā’’ti evaṁ saṅkhāvasena vissajjito,",
  "atk-vin02a46:12_2": "tasmā saṅkhānusandhivaseneva ‘‘kati chedanakānī’’tiādike aññe antarāpañhe pucchi.",
  "atk-vin02a46:12_3": "Tesaṁ vissajjanatthaṁ ‘‘cha chedanakānī’’tiādi vuttaṁ.",
  "atk-vin02a46:12_4": "Tattha ‘‘ekaṁ bhedanakaṁ,",
  "atk-vin02a46:12_5": "ekaṁ uddālanakaṁ,",
  "atk-vin02a46:12_6": "sodasa jānanti paññattā’’ti idameva apubbaṁ.",
  "atk-vin02a46:12_7": "Sesaṁ mahāvagge vibhattameva.",
  "atk-vin02a46:12_8": "Yaṁ panetaṁ apubbaṁ tattha ekaṁ bhedanakanti sūcigharaṁ.",
  "atk-vin02a46:12_9": "Ekaṁ uddālanakanti tūlonaddhamañcapīṭhaṁ.",
  "atk-vin02a46:12_10": "Sodasāti soḷasa.",
  "atk-vin02a46:12_11": "Jānanti paññattāti ‘‘jāna’’nti evaṁ vatvā paññattā,",
  "atk-vin02a46:12_12": "te evaṁ veditabbā –",
  "atk-vin02a46:12_13": "‘‘jānaṁ saṅghikaṁ lābhaṁ pariṇataṁ attano pariṇāmeyya,",
  "atk-vin02a46:12_14": "jānaṁ pubbupagataṁ bhikkhuṁ anupakhajja nisajjaṁ kappeyya,",
  "atk-vin02a46:12_15": "jānaṁ sappāṇakaṁ udakaṁ tiṇaṁ vā mattikaṁ vā siñceyya vā siñcāpeyya vā,",
  "atk-vin02a46:12_16": "jānaṁ bhikkhuniparipācitaṁ piṇḍapātaṁ bhuñjeyya,",
  "atk-vin02a46:12_17": "jānaṁ āsādanāpekkho bhuttasmiṁ pācittiyaṁ,",
  "atk-vin02a46:12_18": "jānaṁ sappāṇakaṁ udakaṁ paribhuñjeyya,",
  "atk-vin02a46:12_19": "jānaṁ yathādhammaṁ nihatādhikaraṇaṁ,",
  "atk-vin02a46:12_20": "jānaṁ duṭṭhullaṁ āpattiṁ paṭicchādeyya,",
  "atk-vin02a46:12_21": "jānaṁ ūnavīsativassaṁ puggalaṁ upasampādeyya,",
  "atk-vin02a46:12_22": "jānaṁ theyyasatthena saddhiṁ,",
  "atk-vin02a46:12_23": "jānaṁ tathāvādinā bhikkhunā akatānudhammena,",
  "atk-vin02a46:12_24": "jānaṁ tathānāsitaṁ samaṇuddesaṁ,",
  "atk-vin02a46:12_25": "jānaṁ saṅghikaṁ lābhaṁ pariṇataṁ puggalassa pariṇāmeyya,",
  "atk-vin02a46:12_26": "jānaṁ pārājikaṁ dhammaṁ ajjhāpannaṁ bhikkhuniṁ neva attanā paṭicodeyya,",
  "atk-vin02a46:12_27": "jānaṁ coriṁ vajjhaṁ viditaṁ anapaloketvā,",
  "atk-vin02a46:12_28": "jānaṁ sabhikkhukaṁ ārāmaṁ anāpucchā paviseyyā’’ti.",
  "atk-vin02a46:13_0": "Asādhāraṇādivaṇṇanā",
  "atk-vin02a46:14_0": "338.",
  "atk-vin02a46:14_1": "Idāni ‘‘sādhāraṇaṁ asādhāraṇa’’nti imaṁ purimapañhaṁ vissajjento ‘‘vīsaṁ dve satānī’’tiādimāha.",
  "atk-vin02a46:14_2": "Tattha bhikkhunīhi asādhāraṇesu cha saṅghādisesāti vissaṭṭhi,",
  "atk-vin02a46:14_3": "kāyasaṁsaggo,",
  "atk-vin02a46:14_4": "duṭṭhullaṁ, attakāma, kuṭi, vihāroti.",
  "atk-vin02a46:14_5": "Dve aniyatehi aṭṭhāti dvīhi aniyatehi saddhiṁ aṭṭha ime.",
  "atk-vin02a46:15_0": "Nissaggiyāni dvādasāti –",
  "atk-vin02a46:16_0": "Dhovanañca paṭiggaho, koseyyasuddhadvebhāgā;",
  "atk-vin02a46:17_0": "Chabbassāni nisīdanaṁ, dve lomā paṭhamo patto;",
  "atk-vin02a46:18_0": "Vassikā āraññakena cāti – ime dvādasa.",
  "atk-vin02a46:19_0": "Dvevīsati khuddakāti –",
  "atk-vin02a46:20_0": "Sakalo bhikkhunīvaggo, paramparañca bhojanaṁ;",
  "atk-vin02a46:21_0": "Anatirittaṁ abhihaṭaṁ, paṇītañca acelakaṁ;",
  "atk-vin02a46:22_0": "Ūnaṁ duṭṭhullachādanaṁ.",
  "atk-vin02a46:23_0": "Mātugāmena saddhiñca, yā ca anikkhantarājake;",
  "atk-vin02a46:24_0": "Santaṁ bhikkhuṁ anāpucchā, vikāle gāmappavesanā.",
  "atk-vin02a46:25_0": "Nisīdane ca yā sikkhā, vassikā yā ca sāṭikā;",
  "atk-vin02a46:26_0": "Dvāvīsati imā sikkhā, khuddakesu pakāsitāti.",
  "atk-vin02a46:27_0": "Bhikkhūhi asādhāraṇesupi saṅghamhā dasa nissareti ‘‘saṅghamhā nissārīyatī’’ti evaṁ vibhaṅge vuttā,",
  "atk-vin02a46:27_1": "mātikāyaṁ pana ‘‘nissāraṇīyaṁ saṅghādisesa’’nti evaṁ āgatā dasa.",
  "atk-vin02a46:27_2": "Nissaggiyāni dvādasāti bhikkhunivibhaṅge vibhattāni nissaggiyāneva.",
  "atk-vin02a46:27_3": "Khuddakāpi tattha vibhattakhuddakā eva.",
  "atk-vin02a46:27_4": "Tathā cattāro pāṭidesanīyā,",
  "atk-vin02a46:27_5": "iti satañceva tiṁsañca sikkhā vibhaṅge bhikkhunīnaṁ bhikkhūhi asādhāraṇā.",
  "atk-vin02a46:27_6": "Sesaṁ imasmiṁ sādhāraṇāsādhāraṇavissajjane uttānameva.",
  "atk-vin02a46:28_0": "Idāni vipattiyo ca ‘‘yehi samathehi sammantī’’ti idaṁ pañhaṁ vissajjento aṭṭheva pārājikātiādimāha.",
  "atk-vin02a46:28_1": "Tattha durāsadāti iminā tesaṁ sappaṭibhayataṁ dasseti.",
  "atk-vin02a46:28_2": "Kaṇhasappādayo viya hi ete durāsadā durūpagamanā durāsajjanā,",
  "atk-vin02a46:28_3": "āpajjiyamānā mūlacchedāya saṁvattanti.",
  "atk-vin02a46:28_4": "Tālavatthusamūpamāti sabbaṁ tālaṁ uddharitvā tālassa vatthumattakaraṇena samūpamā.",
  "atk-vin02a46:28_5": "Yathā vatthumattakato tālo na puna pākatiko hoti,",
  "atk-vin02a46:28_6": "evaṁ na puna pākatikā honti.",
  "atk-vin02a46:29_0": "Evaṁ sādhāraṇaṁ upamaṁ dassetvā puna ekekassa vuttaṁ upamaṁ dassento paṇḍupalāsotiādimāha.",
  "atk-vin02a46:29_1": "Aviruḷhī bhavanti teti yathā ete paṇḍupalāsādayo punaharitādibhāvena aviruḷhidhammā honti;",
  "atk-vin02a46:29_2": "evaṁ pārājikāpi puna pakatisīlābhāvena aviruḷhidhammā hontīti attho.",
  "atk-vin02a46:29_3": "Ettāvatā ‘‘vipattiyo ca yehi samathehi sammantī’’ti ettha imā tāva aṭṭha pārājikavipattiyo kehici samathehi na sammantīti evaṁ dassitaṁ hoti.",
  "atk-vin02a46:29_4": "Yā pana vipattiyo sammanti,",
  "atk-vin02a46:29_5": "tā dassetuṁ tevīsati saṅghādisesātiādi vuttaṁ.",
  "atk-vin02a46:29_6": "Tattha tīhi samathehīti sabbasaṅgāhikavacanametaṁ.",
  "atk-vin02a46:29_7": "Saṅghādisesā hi dvīhi samathehi sammanti,",
  "atk-vin02a46:29_8": "na tiṇavatthārakena.",
  "atk-vin02a46:29_9": "Sesā tīhipi sammanti.",
  "atk-vin02a46:30_0": "Dve uposathā dve pavāraṇāti idaṁ bhikkhūnañca bhikkhunīnañca vasena vuttaṁ.",
  "atk-vin02a46:30_1": "Vibhattimattadassaneneva cetaṁ vuttaṁ,",
  "atk-vin02a46:30_2": "na samathehi vūpasamanavasena.",
  "atk-vin02a46:30_3": "Bhikkhuuposatho,",
  "atk-vin02a46:30_4": "bhikkhuniuposatho,",
  "atk-vin02a46:30_5": "bhikkhupavāraṇā,",
  "atk-vin02a46:30_6": "bhikkhunipavāraṇāti imāpi hi catasso vibhattiyo ;",
  "atk-vin02a46:30_7": "vibhajanānīti attho.",
  "atk-vin02a46:30_8": "Cattāri kammānīti adhammenavaggādīni uposathakammāni.",
  "atk-vin02a46:30_9": "Pañceva uddesā caturo bhavanti anaññathāti bhikkhūnaṁ pañca uddesā bhikkhunīnaṁ caturo bhavanti,",
  "atk-vin02a46:30_10": "aññathā na bhavanti;",
  "atk-vin02a46:30_11": "imā aparāpi vibhattiyo.",
  "atk-vin02a46:30_12": "Āpattikkhandhā ca bhavanti satta,",
  "atk-vin02a46:30_13": "adhikaraṇāni cattārīti imā pana vibhattiyo samathehi sammanti,",
  "atk-vin02a46:30_14": "tasmā sattahi samathehītiādimāha.",
  "atk-vin02a46:30_15": "Atha vā ‘‘dve uposathā dve pavāraṇā cattāri kammāni pañceva uddesā caturo bhavanti,",
  "atk-vin02a46:30_16": "anaññathā’’ti imāpi catasso vibhattiyo nissāya ‘‘nassantete vinassantete’’tiādinā nayena yā āpattiyo āpajjanti,",
  "atk-vin02a46:30_17": "tā yasmā vuttappakāreheva samathehi sammanti,",
  "atk-vin02a46:30_18": "tasmā taṁmūlakānaṁ āpattīnaṁ samathadassanatthampi tā vibhattiyo vuttāti veditabbā.",
  "atk-vin02a46:30_19": "Kiccaṁ ekenāti kiccādhikaraṇaṁ ekena samathena sammati.",
  "atk-vin02a46:31_0": "Pārājikādiāpattivaṇṇanā",
  "atk-vin02a46:32_0": "339.",
  "atk-vin02a46:32_1": "Evaṁ pucchānukkamena sabbapañhe vissajjetvā idāni ‘‘āpattikkhandhā ca bhavanti sattā’’ti ettha saṅgahitaāpattikkhandhānaṁ",
  "atk-vin02a46:32_2": "paccekaṁ nibbacanamattaṁ dassento pārājikantiādimāha.",
  "atk-vin02a46:32_3": "Tattha pārājikanti gāthāya ayamattho –",
  "atk-vin02a46:32_4": "yadidaṁ puggalāpattisikkhāpadapārājikesu āpattipārājikaṁ nāma vuttaṁ,",
  "atk-vin02a46:32_5": "taṁ āpajjanto puggalo yasmā parājito parājayamāpanno saddhammā cuto paraddho bhaṭṭho niraṅkato ca hoti,",
  "atk-vin02a46:32_6": "anihate tasmiṁ puggale puna uposathappavāraṇādibhedo saṁvāso natthi.",
  "atk-vin02a46:32_7": "Tenetaṁ iti vuccatīti tena kāraṇena etaṁ āpattipārājikanti vuccati.",
  "atk-vin02a46:32_8": "Ayañhettha saṅkhepattho –",
  "atk-vin02a46:32_9": "yasmā parājito hoti tena,",
  "atk-vin02a46:32_10": "tasmā etaṁ pārājikanti vuccati.",
  "atk-vin02a46:33_0": "Dutiyagāthāyapi byañjanaṁ anādiyitvā atthamattameva dassetuṁ saṅghova deti parivāsantiādi vuttaṁ.",
  "atk-vin02a46:33_1": "Ayaṁ panettha attho –",
  "atk-vin02a46:33_2": "imaṁ āpattiṁ āpajjitvā vuṭṭhātukāmassa yaṁ taṁ āpattivuṭṭhānaṁ tassa ādimhi ceva parivāsadānatthāya ādito",
  "atk-vin02a46:33_3": "sese majjhe mānattadānatthāya mūlāyapaṭikassanena vā saha mānattadānatthāya,",
  "atk-vin02a46:33_4": "avasāne abbhānatthāya ca saṅgho icchitabbo,",
  "atk-vin02a46:33_5": "na hettha ekampi kammaṁ vinā saṅghena sakkā kātunti saṅgho,",
  "atk-vin02a46:33_6": "ādimhi ceva sese ca icchitabbo assāti saṅghādiseso.",
  "atk-vin02a46:34_0": "Tatiyagāthāya aniyato na niyatoti yasmā na niyato,",
  "atk-vin02a46:34_1": "tasmā aniyato ayamāpattikkhandhoti attho.",
  "atk-vin02a46:34_2": "Kiṁ kāraṇā na niyatoti?",
  "atk-vin02a46:34_3": "Anekaṁsikataṁpadaṁ,",
  "atk-vin02a46:34_4": "yasmā idaṁ sikkhāpadaṁ anekaṁsena katanti attho.",
  "atk-vin02a46:34_5": "Kathaṁ anekaṁsena?",
  "atk-vin02a46:34_6": "Tiṇṇamaññataraṁ ṭhānaṁ,",
  "atk-vin02a46:34_7": "tiṇṇaṁ dhammānaṁ aññatarena kāretabboti hi tattha vuttaṁ,",
  "atk-vin02a46:34_8": "tasmā ‘‘aniyato’’ti pavuccati,",
  "atk-vin02a46:34_9": "so āpattikkhandho aniyatoti vuccati.",
  "atk-vin02a46:34_10": "Yathā ca tiṇṇaṁ aññataraṁ ṭhānaṁ,",
  "atk-vin02a46:34_11": "evaṁ dvinnaṁ dhammānaṁ aññataraṁ ṭhānaṁ yattha vuttaṁ,",
  "atk-vin02a46:34_12": "sopi aniyato eva.",
  "atk-vin02a46:35_0": "Catutthagāthāya accayo tena samo natthīti desanāgāminīsu accayesu tena samo thūlo accayo natthi,",
  "atk-vin02a46:35_1": "tenetaṁ iti vuccati;",
  "atk-vin02a46:35_2": "thūlattā accayassa etaṁ thullaccayanti vuccatīti attho.",
  "atk-vin02a46:36_0": "Pañcamagāthāya nissajjitvāna deseti tenetanti nissajjitvā desetabbato nissaggiyanti vuccatīti attho.",
  "atk-vin02a46:37_0": "Chaṭṭhagāthāya pāteti kusalaṁ dhammanti sañcicca āpajjantassa kusaladhammasaṅkhātaṁ kusalacittaṁ pāteti,",
  "atk-vin02a46:37_1": "tasmā pāteti cittanti pācittiyaṁ.",
  "atk-vin02a46:37_2": "Yaṁ pana cittaṁ pāteti,",
  "atk-vin02a46:37_3": "taṁ yasmā ariyamaggaṁ aparajjhati,",
  "atk-vin02a46:37_4": "cittasammohakāraṇañca hoti,",
  "atk-vin02a46:37_5": "tasmā ‘‘ariyamaggaṁ aparajjhati,",
  "atk-vin02a46:37_6": "cittasammohanaṭṭhāna’’nti ca vuttaṁ.",
  "atk-vin02a46:38_0": "Pāṭidesanīyagāthāsu ‘‘gārayhaṁ āvuso dhammaṁ āpajji’’nti vuttagārayhabhāvakāraṇadassanatthameva bhikkhu aññātako santotiādi vuttaṁ.",
  "atk-vin02a46:38_1": "Paṭidesetabbato pana sā āpatti pāṭidesanīyāti vuccati.",
  "atk-vin02a46:39_0": "Dukkaṭagāthāya aparaddhaṁ viraddhañca khalitanti sabbametaṁ ‘‘yañca dukkaṭa’’nti ettha vuttassa dukkaṭassa pariyāyavacanaṁ.",
  "atk-vin02a46:39_1": "Yañhi duṭṭhu kataṁ virūpaṁ vā kataṁ,",
  "atk-vin02a46:39_2": "taṁ dukkaṭaṁ.",
  "atk-vin02a46:39_3": "Taṁ panetaṁ yathā satthārā vuttaṁ;",
  "atk-vin02a46:39_4": "evaṁ akatattā aparaddhaṁ,",
  "atk-vin02a46:39_5": "kusalaṁ virajjhitvā pavattattā viraddhaṁ,",
  "atk-vin02a46:39_6": "ariyavattapaṭipadaṁ anāruḷhattā khalitaṁ.",
  "atk-vin02a46:39_7": "Yaṁ manusso kareti idaṁ panassa opammanidassanaṁ.",
  "atk-vin02a46:39_8": "Tassattho –",
  "atk-vin02a46:39_9": "yathā hi yaṁ loke manusso āvi vā yadi vā raho pāpaṁ karoti,",
  "atk-vin02a46:39_10": "taṁ dukkaṭanti pavedenti;",
  "atk-vin02a46:39_11": "evamidampi buddhappaṭikuṭṭhena lāmakabhāvena pāpaṁ,",
  "atk-vin02a46:39_12": "tasmā dukkaṭanti veditabbaṁ.",
  "atk-vin02a46:40_0": "Dubbhāsitagāthāya dubbhāsitaṁ durābhaṭṭhanti duṭṭhu ābhaṭṭhaṁ bhāsitaṁ lapitanti durābhaṭṭhaṁ.",
  "atk-vin02a46:40_1": "Yaṁ durābhaṭṭhaṁ,",
  "atk-vin02a46:40_2": "taṁ dubbhāsitanti attho.",
  "atk-vin02a46:40_3": "Kiñca bhiyyo?",
  "atk-vin02a46:40_4": "Saṁkiliṭṭhañca yaṁ padaṁ,",
  "atk-vin02a46:40_5": "saṁkiliṭṭhaṁ yasmā taṁ padaṁ hotīti attho.",
  "atk-vin02a46:40_6": "Tathā yañca viññū garahanti,",
  "atk-vin02a46:40_7": "yasmā ca naṁ viññū garahantīti attho.",
  "atk-vin02a46:40_8": "Tenetaṁ iti vuccatīti tena saṁkiliṭṭhabhāvena ca viññugarahanenāpi ca etaṁ iti vuccati;",
  "atk-vin02a46:40_9": "‘‘dubbhāsita’’nti evaṁ vuccatīti attho.",
  "atk-vin02a46:41_0": "Sekhiyagāthāya ‘‘ādi cetaṁ caraṇañcā’’tiādinā nayena sekhassa santakabhāvaṁ dīpeti.",
  "atk-vin02a46:41_1": "Tasmā sekhassa idaṁ sekhiyanti ayamettha saṅkhepattho.",
  "atk-vin02a46:41_2": "Idaṁ ‘‘garukalahukañcāpī’’tiādipañhehi asaṅgahitassa ‘‘handa vākyaṁ suṇoma te’’ti iminā pana āyācanavacanena",
  "atk-vin02a46:41_3": "saṅgahitassa atthassa dīpanatthaṁ vuttanti veditabbaṁ.",
  "atk-vin02a46:42_0": "Channamativassatītiādimhipi eseva nayo.",
  "atk-vin02a46:42_1": "Tattha channamativassatīti gehaṁ tāva tiṇādīhi acchannaṁ ativassati.",
  "atk-vin02a46:42_2": "Idaṁ pana āpattisaṅkhātaṁ gehaṁ channaṁ ativassati;",
  "atk-vin02a46:42_3": "mūlāpattiñhi chādento aññaṁ navaṁ āpattiṁ āpajjati.",
  "atk-vin02a46:42_4": "Vivaṭaṁ nātivassatīti gehaṁ tāva avivaṭaṁ succhannaṁ nātivassati.",
  "atk-vin02a46:42_5": "Idaṁ pana āpattisaṅkhātaṁ gehaṁ vivaṭaṁ nātivassati;",
  "atk-vin02a46:42_6": "mūlāpattiñhi vivaranto desanāgāminiṁ desetvā vuṭṭhānagāminito vuṭṭhahitvā suddhante patiṭṭhāti.",
  "atk-vin02a46:42_7": "Āyatiṁ saṁvaranto aññaṁ āpattiṁ nāpajjati.",
  "atk-vin02a46:42_8": "Tasmā channaṁ vivarethāti tena kāraṇena desanāgāminiṁ desento vuṭṭhānagāminito ca vuṭṭhahanto channaṁ vivaretha.",
  "atk-vin02a46:42_9": "Evaṁ taṁ nātivassatīti evañcetaṁ vivaṭaṁ nātivassatīti attho.",
  "atk-vin02a46:43_0": "Gati migānaṁ pavananti ajjhokāse byagghādīhi paripātiyamānānaṁ migānaṁ pavanaṁ rukkhādigahanaṁ araññaṁ gati paṭisaraṇaṁ hoti,",
  "atk-vin02a46:43_1": "taṁ patvā te assāsanti.",
  "atk-vin02a46:43_2": "Eteneva nayena ākāso pakkhīnaṁ gati.",
  "atk-vin02a46:43_3": "Avassaṁ upagamanaṭṭhena pana vibhavo gati dhammānaṁ,",
  "atk-vin02a46:43_4": "sabbesampi saṅkhatadhammānaṁ vināsova tesaṁ gati.",
  "atk-vin02a46:43_5": "Na hi te vināsaṁ agacchantā ṭhātuṁ sakkonti.",
  "atk-vin02a46:43_6": "Sucirampi ṭhatvā pana nibbānaṁ arahato gati,",
  "atk-vin02a46:43_7": "khīṇāsavassa arahato anupādisesanibbānadhātu ekaṁsena gatīti attho.",
  "atk-vin02a46:44_0": "Paṭhamagāthāsaṅgaṇikavaṇṇanā niṭṭhitā."
}