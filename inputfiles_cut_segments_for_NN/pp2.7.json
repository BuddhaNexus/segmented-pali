{
  "pp2.7:0.1_0": "Puggalapaññatti",
  "pp2.7:0.2_0": "Niddesa",
  "pp2.7:0.3_0": "7. Sattakapuggalapaññatti",
  "pp2.7:1.1_0": "Kathañca puggalo sakiṁ nimuggo nimuggova hoti?",
  "pp2.7:1.2_0": "Idhekacco puggalo samannāgato hoti ekantakāḷakehi akusalehi dhammehi.",
  "pp2.7:1.3_0": "Evaṁ puggalo sakiṁ nimuggo nimuggova hoti. ",
  "pp2.7:2.1_0": "Kathañca puggalo ummujjitvā nimujjati?",
  "pp2.7:2.2_0": "Idhekacco puggalo ummujjati “sāhu saddhā kusalesu dhammesu,",
  "pp2.7:2.2_1": "sādhu hirī kusalesu dhammesu,",
  "pp2.7:2.2_2": "sādhu ottappaṁ kusalesu dhammesu,",
  "pp2.7:2.2_3": "sādhu vīriyaṁ kusalesu dhammesu,",
  "pp2.7:2.2_4": "sādhu paññā kusalesu dhammesū”ti.",
  "pp2.7:2.3_0": "Tassa sā saddhā neva tiṭṭhati no vaḍḍhati hāyatiyeva,",
  "pp2.7:2.3_1": "tassa sā hirī neva tiṭṭhati no vaḍḍhati hāyatiyeva,",
  "pp2.7:2.3_2": "tassa taṁ ottappaṁ neva tiṭṭhati no vaḍḍhati hāyatiyeva,",
  "pp2.7:2.3_3": "tassa taṁ vīriyaṁ neva tiṭṭhati no vaḍḍhati hāyatiyeva,",
  "pp2.7:2.3_4": "tassa sā paññā neva tiṭṭhati no vaḍḍhati hāyatiyeva.",
  "pp2.7:2.4_0": "Evaṁ puggalo ummujjitvā nimujjati. ",
  "pp2.7:3.1_0": "Kathañca puggalo ummujjitvā ṭhito hoti?",
  "pp2.7:3.2_0": "Idhekacco puggalo ummujjati “sāhu saddhā kusalesu dhammesu,",
  "pp2.7:3.2_1": "sādhu hirī kusalesu dhammesu,",
  "pp2.7:3.2_2": "sādhu ottappaṁ kusalesu dhammesu,",
  "pp2.7:3.2_3": "sādhu vīriyaṁ kusalesu dhammesu,",
  "pp2.7:3.2_4": "sādhu paññā kusalesu dhammesū”ti.",
  "pp2.7:3.3_0": "Tassa sā saddhā neva hāyati no vaḍḍhati ṭhitā hoti,",
  "pp2.7:3.3_1": "tassa sā hirī neva hāyati no vaḍḍhati ṭhitā hoti,",
  "pp2.7:3.3_2": "tassa taṁ ottappaṁ neva hāyati no vaḍḍhati ṭhitaṁ hoti,",
  "pp2.7:3.3_3": "tassa taṁ vīriyaṁ neva hāyati no vaḍḍhati ṭhitaṁ hoti,",
  "pp2.7:3.3_4": "tassa sā paññā neva hāyati no vaḍḍhati ṭhitā hoti.",
  "pp2.7:3.4_0": "Evaṁ puggalo ummujjitvā ṭhito hoti. ",
  "pp2.7:4.1_0": "Kathañca puggalo ummujjitvā vipassati viloketi?",
  "pp2.7:4.2_0": "Idhekacco puggalo ummujjati “sāhu saddhā kusalesu dhammesu,",
  "pp2.7:4.2_1": "sādhu hirī kusalesu dhammesu,",
  "pp2.7:4.2_2": "sādhu ottappaṁ kusalesu dhammesu,",
  "pp2.7:4.2_3": "sādhu vīriyaṁ kusalesu dhammesu,",
  "pp2.7:4.2_4": "sādhu paññā kusalesu dhammesū”ti.",
  "pp2.7:4.3_0": "So tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyano.",
  "pp2.7:4.4_0": "Evaṁ puggalo ummujjitvā vipassati viloketi. ",
  "pp2.7:5.1_0": "Kathañca puggalo ummujjitvā patarati?",
  "pp2.7:5.2_0": "Idhekacco puggalo ummujjati “sāhu saddhā kusalesu dhammesu,",
  "pp2.7:5.2_1": "sādhu hirī kusalesu dhammesu,",
  "pp2.7:5.2_2": "sādhu ottappaṁ kusalesu dhammesu,",
  "pp2.7:5.2_3": "sādhu vīriyaṁ kusalesu dhammesu,",
  "pp2.7:5.2_4": "sādhu paññā kusalesu dhammesū”ti.",
  "pp2.7:5.3_0": "So tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī hoti sakideva imaṁ lokaṁ āgantvā dukkhassantakaro hoti.",
  "pp2.7:5.4_0": "Evaṁ puggalo ummujjitvā patarati. ",
  "pp2.7:6.1_0": "Kathañca puggalo ummujjitvā patigādhappatto hoti?",
  "pp2.7:6.2_0": "Idhekacco puggalo ummujjati “sāhu saddhā kusalesu dhammesu,",
  "pp2.7:6.2_1": "sādhu hirī kusalesu dhammesu,",
  "pp2.7:6.2_2": "sādhu ottappaṁ kusalesu dhammesu,",
  "pp2.7:6.2_3": "sādhu vīriyaṁ kusalesu dhammesu,",
  "pp2.7:6.2_4": "sādhu paññā kusalesu dhammesū”ti.",
  "pp2.7:6.3_0": "So pañcannaṁ orambhāgiyānaṁ saṁyojanānaṁ parikkhayā opapātiko hoti tattha parinibbāyī anāvattidhammo tasmā lokā.",
  "pp2.7:6.4_0": "Evaṁ puggalo ummujjitvā paṭigādhappatto hoti. ",
  "pp2.7:7.1_0": "Kathañca puggalo ummujjitvā tiṇṇo hoti pāraṅgato thale tiṭṭhati brāhmaṇo?",
  "pp2.7:7.2_0": "Idhekacco puggalo ummujjati “sāhu saddhā kusalesu dhammesu,",
  "pp2.7:7.2_1": "sādhu hirī kusalesu dhammesu,",
  "pp2.7:7.2_2": "sādhu ottappaṁ kusalesu dhammesu,",
  "pp2.7:7.2_3": "sādhu vīriyaṁ kusalesu dhammesu,",
  "pp2.7:7.2_4": "sādhu paññā kusalesu dhammesū”ti.",
  "pp2.7:7.3_0": "So āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "pp2.7:7.4_0": "Evaṁ puggalo ummujjitvā tiṇṇo hoti pāraṅgato thale tiṭṭhati brāhmaṇo. ",
  "pp2.7:8.1_0": "Katamo ca puggalo ubhatobhāgavimutto?",
  "pp2.7:8.2_0": "Idhekacco puggalo aṭṭha vimokkhe kāyena phusitvā viharati paññāya cassa disvā āsavā parikkhīṇā honti.",
  "pp2.7:8.3_0": "Ayaṁ vuccati puggalo ubhatobhāgavimutto. ",
  "pp2.7:9.1_0": "Katamo ca puggalo paññāvimutto …pe…. ",
  "pp2.7:10.1_0": "Kāyasakkhī …. ",
  "pp2.7:11.1_0": "Diṭṭhippatto …. ",
  "pp2.7:12.1_0": "Saddhāvimutto …. ",
  "pp2.7:13.1_0": "Dhammānusārī …. ",
  "pp2.7:14.1_0": "Katamo ca puggalo saddhānusārī?",
  "pp2.7:14.2_0": "Yassa puggalassa sotāpattiphalasacchikiriyāya paṭipannassa saddhindriyaṁ adhimattaṁ hoti,",
  "pp2.7:14.2_1": "saddhāvāhiṁ saddhāpubbaṅgamaṁ ariyamaggaṁ bhāveti.",
  "pp2.7:14.3_0": "Ayaṁ vuccati puggalo saddhānusārī.",
  "pp2.7:14.4_0": "Sotāpattiphalasacchikiriyāya paṭipanno puggalo saddhānusārī, phale ṭhito saddhāvimuttoti. ",
  "pp2.7:15.1_0": "Sattakaniddeso."
}