{
  "atk-s0102a6:0_0": "7. Mahāsamayasuttavaṇṇanā",
  "atk-s0102a6:1_0": "Nidānavaṇṇanā",
  "atk-s0102a6:2_0": "331.Evaṁme sutanti mahāsamayasuttaṁ.",
  "atk-s0102a6:2_1": "Tatrāyamapubbapadavaṇṇanā –",
  "atk-s0102a6:2_2": "sakkesūti ambaṭṭhasutte vuttena uppattinayena “sakyā vata,",
  "atk-s0102a6:2_3": "bho kumārā”ti udānaṁ paṭicca sakkāti laddhanāmānaṁ rājakumārānaṁ nivāso ekopi janapado ruḷhīsaddena “sakkā”ti vuccati,",
  "atk-s0102a6:2_4": "tasmiṁ sakkesu janapade.",
  "atk-s0102a6:2_5": "Mahāvaneti sayaṁjāte aropite himavantena saddhiṁ ekābaddhe mahati vane.",
  "atk-s0102a6:2_6": "Sabbeheva arahantehīti imaṁ suttaṁ kathitadivaseyeva pattaarahattehi.",
  "atk-s0102a6:3_0": "Tatrāyaṁ anupubbikathā –",
  "atk-s0102a6:3_1": "sākiyakoliyā kira kapilavatthunagarassa ca koliyanagarassa ca antare rohiṇiṁ nāma nadiṁ ekeneva āvaraṇena bandhāpetvā sassāni karonti,",
  "atk-s0102a6:3_2": "atha jeṭṭhamūlamāse sassesu milāyantesu ubhayanagaravāsikānampi kammakarā sannipatiṁsu.",
  "atk-s0102a6:3_3": "Tattha koliyanagaravāsino āhaṁsu –",
  "atk-s0102a6:3_4": "“idaṁ udakaṁ ubhato hariyamānaṁ na tumhākaṁ na amhākaṁ pahossati,",
  "atk-s0102a6:3_5": "amhākaṁ pana sassaṁ ekena udakeneva nipphajjissati,",
  "atk-s0102a6:3_6": "idaṁ udakaṁ amhākaṁ dethā”ti.",
  "atk-s0102a6:3_7": "Kapilavatthunagaravāsino āhaṁsu –",
  "atk-s0102a6:3_8": "“tumhesu koṭṭhe pūretvā ṭhitesu mayaṁ rattasuvaṇṇanīlamaṇikāḷakahāpaṇe ca gahetvā pacchipasibbakādihatthā",
  "atk-s0102a6:3_9": "na sakkhissāma tumhākaṁ gharadvāre vicarituṁ,",
  "atk-s0102a6:3_10": "amhākampi sassaṁ ekeneva udakena nipphajjissati,",
  "atk-s0102a6:3_11": "idaṁ udakaṁ amhākaṁ dethā”ti.",
  "atk-s0102a6:3_12": "“Na mayaṁ dassāmā”ti.",
  "atk-s0102a6:3_13": "“Mayampi na dassāmā”ti.",
  "atk-s0102a6:3_14": "Evaṁ kalahaṁ vaḍḍhetvā eko uṭṭhāya ekassa pahāraṁ adāsi,",
  "atk-s0102a6:3_15": "sopi aññassāti evaṁ aññamaññaṁ paharitvā rājakulānaṁ jātiṁ ghaṭṭetvā kalahaṁ vaḍḍhayiṁsu.",
  "atk-s0102a6:4_0": "Koliyakammakarā vadanti –",
  "atk-s0102a6:4_1": "“tumhe kapilavatthuvāsike gahetvā gajjatha,",
  "atk-s0102a6:4_2": "ye soṇasiṅgālādayo viya attano bhaginīhi saddhiṁ saṁvasiṁsu.",
  "atk-s0102a6:4_3": "Etesaṁ hatthino ca assā ca phalakāvudhāni ca amhākaṁ kiṁ karissantī”ti?",
  "atk-s0102a6:4_4": "Sākiyakammakarāpi vadanti –",
  "atk-s0102a6:4_5": "“tumhe dāni kuṭṭhino dārake gahetvā gajjatha,",
  "atk-s0102a6:4_6": "ye anāthā niggatikā tiracchānā viya kolarukkhe vasiṁsu,",
  "atk-s0102a6:4_7": "etesaṁ hatthino ca assā ca phalakāvudhāni ca amhākaṁ kiṁ karissantī”ti?",
  "atk-s0102a6:4_8": "Te gantvā tasmiṁ kamme niyuttaamaccānaṁ kathesuṁ,",
  "atk-s0102a6:4_9": "amaccā rājakulānaṁ kathesuṁ,",
  "atk-s0102a6:4_10": "tato sākiyā –",
  "atk-s0102a6:4_11": "“bhaginīhi saddhiṁ saṁvāsikānaṁ thāmañca balañca dassessāmā”ti yuddhasajjā nikkhamiṁsu.",
  "atk-s0102a6:4_12": "Koliyāpi –",
  "atk-s0102a6:4_13": "“kolarukkhavāsīnaṁ thāmañca balañca dassessāmā”ti yuddhasajjā nikkhamiṁsu.",
  "atk-s0102a6:5_0": "Bhagavāpi rattiyā paccūsasamayeva mahākaruṇāsamāpattito vuṭṭhāya lokaṁ volokento ime evaṁ yuddhasajje nikkhamante addasa. Disvā –",
  "atk-s0102a6:5_1": "“mayi gate ayaṁ kalaho vūpasamissati nu kho udāhu no”ti upadhārento –",
  "atk-s0102a6:5_2": "“ahamettha gantvā kalahavūpasamanatthaṁ tīṇi jātakāni kathessāmi,",
  "atk-s0102a6:5_3": "tato kalaho vūpasamissati.",
  "atk-s0102a6:5_4": "Atha sāmaggidīpanatthāya dve jātakāni kathetvā attadaṇḍasuttaṁ desessāmi.",
  "atk-s0102a6:5_5": "Desanaṁ sutvā ubhayanagaravāsinopi aḍḍhatiyāni aḍḍhatiyāni kumārasatāni dassanti,",
  "atk-s0102a6:5_6": "ahaṁ te pabbajissāmi,",
  "atk-s0102a6:5_7": "tadā mahāsamāgamo bhavissatī”ti sanniṭṭhānamakāsi.",
  "atk-s0102a6:5_8": "Tasmā imesu yuddhasajjesu nikkhamantesu kassaci anārocetvā sayameva pattacīvaramādāya gantvā dvinnaṁ",
  "atk-s0102a6:5_9": "senānaṁ antare ākāse pallaṅkaṁ ābhujitvā chabbaṇṇarasmiyo vissajjetvā nisīdi.",
  "atk-s0102a6:6_0": "Kapilavatthuvāsino bhagavantaṁ disvāva –",
  "atk-s0102a6:6_1": "“amhākaṁ ñātiseṭṭho satthā āgato,",
  "atk-s0102a6:6_2": "diṭṭho nu kho tena amhākaṁ kalahakāraṇabhāvo”ti cintetvā –",
  "atk-s0102a6:6_3": "“na kho pana sakkā bhagavati āgate amhehi parassa sarīre satthaṁ pātetuṁ,",
  "atk-s0102a6:6_4": "koliyanagaravāsino amhe hanantu vā pacantu vā”ti āvudhāni chaḍḍetvā bhagavantaṁ vanditvā nisīdiṁsu.",
  "atk-s0102a6:6_5": "Koliyanagaravāsinopi tatheva cintetvā āvudhāni chaḍḍetvā bhagavantaṁ vanditvā nisīdiṁsu.",
  "atk-s0102a6:7_0": "Bhagavā jānantova –",
  "atk-s0102a6:7_1": "“kasmā āgatattha mahārājā”ti pucchi. Bhagavā,",
  "atk-s0102a6:7_2": "na titthakīḷāya na pabbatakīḷāya na nadīkīḷāya na giridassanatthaṁ,",
  "atk-s0102a6:7_3": "imasmiṁ pana ṭhāne saṅgāmaṁ paccupaṭṭhapetvā āgatamhāti.",
  "atk-s0102a6:7_4": "Kiṁ nissāya vo kalaho mahārājāti? Udakaṁ, bhanteti.",
  "atk-s0102a6:7_5": "Udakaṁ kiṁ agghati mahārājāti?",
  "atk-s0102a6:7_6": "Appagghaṁ, bhanteti.",
  "atk-s0102a6:7_7": "Pathavī nāma kiṁ agghati mahārājāti? Anagghā, bhanteti.",
  "atk-s0102a6:7_8": "Khattiyā kiṁ agghanti mahārājāti?",
  "atk-s0102a6:7_9": "Khattiyā nāma anagghā bhanteti.",
  "atk-s0102a6:7_10": "Appamūlakaṁ udakaṁ nissāya kimatthaṁ anagghe khattiye nāsetha,",
  "atk-s0102a6:7_11": "mahārājāti?",
  "atk-s0102a6:7_12": "“Kalahe assādo nāma natthi,",
  "atk-s0102a6:7_13": "kalahavasena mahārājā aṭṭhāne veraṁ katvā ekāya rukkhadevatāya kāḷasīhena saddhiṁ baddhāghāto sakalampi",
  "atk-s0102a6:7_14": "imaṁ kappaṁ anuppattoyevā”ti vatvā phandanajātakaṁ kathesi.",
  "atk-s0102a6:7_15": "Tato “parapattiyena nāma mahārājā na bhavitabbaṁ.",
  "atk-s0102a6:7_16": "Parapattiyā hutvā hi ekassa sasakassa kathāya tiyojanasahassavitthate himavante catuppadagaṇā mahāsamuddaṁ pakkhandino ahesuṁ.",
  "atk-s0102a6:7_17": "Tasmā parapattiyena na bhavitabba”nti vatvā pathavīundriyajātakaṁ kathesi. Tato – “kadāci, mahārājā,",
  "atk-s0102a6:7_18": "dubbalopi mahabbalassa randhaṁ vivaraṁ passati,",
  "atk-s0102a6:7_19": "kadāci mahabbalo dubbalassa.",
  "atk-s0102a6:7_20": "Laṭukikāpi hi sakuṇikā hatthināgaṁ ghātesī”ti vatvā laṭukikajātakaṁ kathesi.",
  "atk-s0102a6:7_21": "Evaṁ kalahavūpasamatthāya tīṇi jātakāni kathetvā sāmaggiparidīpanatthāya dve jātakāni kathesi. Kathaṁ?",
  "atk-s0102a6:7_22": "Samaggānañhi mahārājā koci otāraṁ nāma passituṁ na sakkotīti vatvā rukkhadhammajātakaṁ kathesi.",
  "atk-s0102a6:7_23": "Tato “samaggānaṁ mahārājā koci vivaraṁ passituṁ nāsakkhi.",
  "atk-s0102a6:7_24": "Yadā pana aññamaññaṁ vivādamakaṁsu,",
  "atk-s0102a6:7_25": "atha te nesādaputto jīvitā voropetvā ādāya gato.",
  "atk-s0102a6:7_26": "Vivāde assādo nāma natthī”ti vatvā vaṭṭakajātakaṁ kathesi.",
  "atk-s0102a6:7_27": "Evaṁ imāni pañca jātakāni kathetvā avasāne attadaṇḍasuttaṁ kathesi.",
  "atk-s0102a6:8_0": "Rājāno pasannā –",
  "atk-s0102a6:8_1": "“sace satthā nāgamissa,",
  "atk-s0102a6:8_2": "mayaṁ sahatthā aññamaññaṁyeva vadhitvā lohitanadiṁ pavattayissāma,",
  "atk-s0102a6:8_3": "amhākaṁ puttabhātaro gehadvāre na passeyyāma,",
  "atk-s0102a6:8_4": "sāsanapaṭisāsanampi no āharaṇako na bhavissati.",
  "atk-s0102a6:8_5": "Satthāraṁ nissāya no jīvitaṁ laddhaṁ.",
  "atk-s0102a6:8_6": "Sace pana satthā agāraṁ ajjhāvasissa,",
  "atk-s0102a6:8_7": "dvisahassadīpaparivāresu catūsu mahādīpesu rajjamassa hatthagataṁ abhavissa,",
  "atk-s0102a6:8_8": "atirekasahassaṁ kho panassa puttā abhavissaṁsu,",
  "atk-s0102a6:8_9": "tato khattiyaparivārova avicarissa.",
  "atk-s0102a6:8_10": "Taṁ kho panesa sampattiṁ pahāya nikkhamitvā sambodhiṁ patto,",
  "atk-s0102a6:8_11": "idānipi khattiyaparivāroyeva vicaratū”ti ubhayanagaravāsino aḍḍhatiyāni aḍḍhatiyāni kumārasatāni adaṁsu.",
  "atk-s0102a6:8_12": "Bhagavā te pabbājetvā mahāvanaṁ agamāsi.",
  "atk-s0102a6:8_13": "Tesaṁ garugāravavasena na attano ruciyā pabbajitānaṁ anabhirati uppajji.",
  "atk-s0102a6:8_14": "Purāṇadutiyikāyopi nesaṁ “ayyaputtā ukkaṇṭhantu,",
  "atk-s0102a6:8_15": "gharāvāso na saṇṭhātī”tiādīni vatvā sāsanaṁ pesenti.",
  "atk-s0102a6:8_16": "Te atirekataraṁ ukkaṇṭhiṁsu.",
  "atk-s0102a6:9_0": "Bhagavā āvajjanto tesaṁ anabhiratabhāvaṁ ñatvā “ime bhikkhū mādisena buddhena saddhiṁ ekato vasantā ukkaṇṭhanti,",
  "atk-s0102a6:9_1": "handa nesaṁ kuṇāladahassa vaṇṇaṁ kathetvā tattha netvā anabhiratiṁ vinodessāmī”ti kuṇāladahassa vaṇṇaṁ kathesi.",
  "atk-s0102a6:9_2": "Te taṁ daṭṭhukāmā ahesuṁ.",
  "atk-s0102a6:9_3": "Daṭṭhukāmattha,",
  "atk-s0102a6:9_4": "bhikkhave,",
  "atk-s0102a6:9_5": "kuṇāladahanti?",
  "atk-s0102a6:9_6": "Āma bhagavāti.",
  "atk-s0102a6:9_7": "Yadi evaṁ, etha,",
  "atk-s0102a6:9_8": "gacchāmāti.",
  "atk-s0102a6:9_9": "Iddhimantānaṁ bhagavā gamanaṭṭhānaṁ mayaṁ kathaṁ gamissāmāti?",
  "atk-s0102a6:9_10": "Tumhe gantukāmā hotha,",
  "atk-s0102a6:9_11": "ahaṁ mamānubhāvena gahetvā gamissāmīti. Sādhu, bhanteti.",
  "atk-s0102a6:9_12": "Atha bhagavā pañca bhikkhusatāni gahetvā ākāse uppatitvā kuṇāladahe patiṭṭhāya te bhikkhū āha –",
  "atk-s0102a6:9_13": "“bhikkhave,",
  "atk-s0102a6:9_14": "imasmiṁ kuṇāladahe yesaṁ macchānaṁ nāmaṁ na jānātha,",
  "atk-s0102a6:9_15": "tesaṁ nāmaṁ pucchathā”ti.",
  "atk-s0102a6:10_0": "Te pucchiṁsu,",
  "atk-s0102a6:10_1": "bhagavā pucchitapucchitaṁ kathesi.",
  "atk-s0102a6:10_2": "Na kevalaṁ macchānaṁyeva,",
  "atk-s0102a6:10_3": "tasmiṁ vanasaṇḍe rukkhānampi pabbatapāde dvipadacatuppadasakuṇānampi nāmāni pucchāpetvā kathesi.",
  "atk-s0102a6:10_4": "Atha dvīhi sakuṇehi mukhatuṇḍakena ḍaṁsitvā gahitadaṇḍake nisinno kuṇālasakuṇarājā purato pacchato ubhosu passesu sakuṇasaṅghaparivuto āgacchati.",
  "atk-s0102a6:10_5": "Bhikkhū taṁ disvā – “esa, bhante,",
  "atk-s0102a6:10_6": "imesaṁ sakuṇānaṁ rājā bhavissati,",
  "atk-s0102a6:10_7": "parivārā ete etassā”ti maññāmāti. Evameva,",
  "atk-s0102a6:10_8": "bhikkhave,",
  "atk-s0102a6:10_9": "ayampi mama vaṁso mama paveṇīti.",
  "atk-s0102a6:10_10": "Idāni tāva mayaṁ, bhante,",
  "atk-s0102a6:10_11": "ete sakuṇe passāma.",
  "atk-s0102a6:10_12": "Yaṁ pana bhagavā “ayampi mama vaṁso mama paveṇī”ti āha,",
  "atk-s0102a6:10_13": "taṁ sotukāmamhāti.",
  "atk-s0102a6:10_14": "Sotukāmattha bhikkhaveti? Āma,",
  "atk-s0102a6:10_15": "bhagavāti.",
  "atk-s0102a6:10_16": "Tena hi suṇāthāti tīhi gāthāsatehi maṇḍetvā kuṇālajātakaṁ kathento anabhiratiṁ vinodesi.",
  "atk-s0102a6:10_17": "Desanāpariyosāne sabbepi sotāpattiphale patiṭṭhahiṁsu,",
  "atk-s0102a6:10_18": "maggeneva ca nesaṁ iddhipi āgatā. Bhagavā –",
  "atk-s0102a6:10_19": "“hotu tāva ettakaṁ etesaṁ bhikkhūna”nti ākāse uppatitvā mahāvanameva agamāsi.",
  "atk-s0102a6:10_20": "Tepi bhikkhū gamanakāle dasabalassa ānubhāvena gantvā āgamanakāle attano ānubhāvena bhagavantaṁ parivāretvā mahāvane otariṁsu.",
  "atk-s0102a6:11_0": "Bhagavā paññattāsane nisīditvā te bhikkhū āmantetvā – “etha,",
  "atk-s0102a6:11_1": "bhikkhave,",
  "atk-s0102a6:11_2": "nisīdatha,",
  "atk-s0102a6:11_3": "uparimaggattayavajjhānaṁ vo kilesānaṁ pahānāya kammaṭṭhānaṁ kathessāmī”ti kammaṭṭhānaṁ kathesi.",
  "atk-s0102a6:11_4": "Bhikkhū cintesuṁ –",
  "atk-s0102a6:11_5": "“bhagavā amhākaṁ anabhiratabhāvaṁ ñatvā kuṇāladahaṁ netvā anabhiratiṁ vinodesi,",
  "atk-s0102a6:11_6": "tattha sotāpattiphalappattānaṁ no idāni idha tiṇṇaṁ maggānaṁ kammaṭṭhānaṁ adāsi,",
  "atk-s0102a6:11_7": "na kho panamhehi ‘sotāpannā maya’nti vītināmetuṁ vaṭṭati,",
  "atk-s0102a6:11_8": "uttamapurisasadisehi no bhavituṁ vaṭṭatī”ti te dasabalassa pāde vanditvā uṭṭhāya nisīdanaṁ papphoṭetvā visuṁ visuṁ pabbhārarukkhamūlesu nisīdiṁsu.",
  "atk-s0102a6:12_0": "Bhagavā cintesi –",
  "atk-s0102a6:12_1": "“ime bhikkhū pakatiyāpi avissaṭṭhakammaṭṭhānā,",
  "atk-s0102a6:12_2": "laddhupāyassa pana bhikkhuno kilamanakāraṇaṁ nāma natthi.",
  "atk-s0102a6:12_3": "Gacchantā gacchantā ca vipassanaṁ vaḍḍhetvā arahattaṁ patvā –",
  "atk-s0102a6:12_4": "“attanā attanā paṭiladdhaguṇaṁ ārocessāmā’ti mama santikaṁ āgamissanti.",
  "atk-s0102a6:12_5": "Etesu āgatesu dasasahassacakkavāḷe devatā ekacakkavāḷe sannipatissanti,",
  "atk-s0102a6:12_6": "mahāsamayo bhavissati,",
  "atk-s0102a6:12_7": "vivitte okāse mayā nisīdituṁ vaṭṭatī”ti.",
  "atk-s0102a6:12_8": "Tato vivitte okāse buddhāsanaṁ paññapetvā nisīdi.",
  "atk-s0102a6:13_0": "Sabbapaṭhamaṁ kammaṭṭhānaṁ gahetvā gatathero saha paṭisambhidāhi arahattaṁ pāpuṇi.",
  "atk-s0102a6:13_1": "Tato aparo tato aparoti pañcasatāpi paduminiyaṁ padumāni viya vikasiṁsu.",
  "atk-s0102a6:13_2": "Sabbapaṭhamaṁ arahattappattabhikkhu –",
  "atk-s0102a6:13_3": "“bhagavato ārocessāmī”ti pallaṅkaṁ vinibbhujitvā nisīdanaṁ papphoṭetvā uṭṭhāya dasabalābhimukho ahosi.",
  "atk-s0102a6:13_4": "Evaṁ aparopi aparopīti pañcasatāpi bhattasālaṁ pavisantā viya paṭipāṭiyāva āgamaṁsu.",
  "atk-s0102a6:13_5": "Paṭhamaṁ āgato vanditvā nisīdanaṁ paññapetvā ekamantaṁ nisīditvā paṭiladdhaguṇaṁ ārocetukāmo –",
  "atk-s0102a6:13_6": "“atthi nu kho añño koci,",
  "atk-s0102a6:13_7": "natthī”ti nivattitvā āgamanamaggaṁ olokento aparampi addasa aparampi addasa.",
  "atk-s0102a6:13_8": "Iti sabbepi te āgantvā ekamantaṁ nisīditvā ayaṁ imassa harāyamāno na kathesi,",
  "atk-s0102a6:13_9": "ayaṁ imassa harāyamāno na kathesīti.",
  "atk-s0102a6:13_10": "Khīṇāsavānaṁ kira dve ākārā honti –",
  "atk-s0102a6:13_11": "“aho vata mayā paṭiladdhaguṇaṁ sadevako loko khippameva paṭivijjheyyā”ti cittaṁ uppajjati.",
  "atk-s0102a6:13_12": "Paṭiladdhabhāvaṁ pana nidhiladdhapuriso viya na aññassa ārocetukāmo hoti.",
  "atk-s0102a6:14_0": "Evaṁ osīdamatte pana tasmiṁ ariyamaṇḍale pācīnayugandharaparikkhepato abbhā, mahikā, dhūmo, rajo,",
  "atk-s0102a6:14_1": "rāhūti imehi upakkilesehi vippamuttaṁ buddhuppādapaṭimaṇḍitassa lokassa rāmaṇeyyakadassanatthaṁ pācīnadisāya",
  "atk-s0102a6:14_2": "ukkhittarajatamayamahāādāsamaṇḍalaṁ viya,",
  "atk-s0102a6:14_3": "nemivaṭṭiyaṁ gahetvā parivattiyamānarajatacakkasassirikaṁ puṇṇacandamaṇḍalaṁ ullaṅghitvā anilapathaṁ paṭipajjittha.",
  "atk-s0102a6:14_4": "Iti evarūpe khaṇe laye muhutte bhagavā sakkesu viharati kapilavatthusmiṁ mahāvane mahatā bhikkhusaṅghena",
  "atk-s0102a6:14_5": "saddhiṁ pañcamattehi bhikkhusatehi sabbeheva arahantehi.",
  "atk-s0102a6:15_0": "Tattha bhagavāpi mahāsammatassa vaṁse uppanno,",
  "atk-s0102a6:15_1": "tepi pañcasatā bhikkhū mahāsammatassa kule uppannā.",
  "atk-s0102a6:15_2": "Bhagavāpi khattiyagabbhe jāto,",
  "atk-s0102a6:15_3": "tepi khattiyagabbhe jātā.",
  "atk-s0102a6:15_4": "Bhagavāpi rājapabbajito,",
  "atk-s0102a6:15_5": "tepi rājapabbajitā.",
  "atk-s0102a6:15_6": "Bhagavāpi setacchattaṁ pahāya hatthagataṁ cakkavattirajjaṁ nissajjetvā pabbajito,",
  "atk-s0102a6:15_7": "tepi setacchattaṁ pahāya hatthagatāni rajjāni nissajjetvā pabbajitā.",
  "atk-s0102a6:15_8": "Iti bhagavā parisuddhe okāse parisuddhe rattibhāge sayaṁ parisuddho parisuddhaparivāro vītarāgo vītarāgaparivāro",
  "atk-s0102a6:15_9": "vītadoso vītadosaparivāro vītamoho vītamohaparivāro nittaṇho nittaṇhaparivāro nikkileso nikkilesaparivāro",
  "atk-s0102a6:15_10": "santo santaparivāro danto dantaparivāro mutto muttaparivāro ativiya virocatīti.",
  "atk-s0102a6:15_11": "Vaṇṇabhūmi nāmesā,",
  "atk-s0102a6:15_12": "yattakaṁ sakkoti,",
  "atk-s0102a6:15_13": "tattakaṁ vattabbaṁ.",
  "atk-s0102a6:15_14": "Iti ime bhikkhū sandhāya vuttaṁ –",
  "atk-s0102a6:15_15": "“pañcamattehi bhikkhusatehi sabbeheva arahantehī”ti.",
  "atk-s0102a6:16_0": "Yebhuyyenāti bahutarā sannipatitā,",
  "atk-s0102a6:16_1": "mandā na sannipatitā asaññā arūpāvacaradevatā samāpannadevatā ca.",
  "atk-s0102a6:16_2": "Tatrāyaṁ sannipātakkamo mahāvanassa kira sāmantā devatā caliṁsu – “āyāma,",
  "atk-s0102a6:16_3": "bho buddhadassanaṁ nāma bahūpakāraṁ,",
  "atk-s0102a6:16_4": "dhammassavanaṁ bahūpakāraṁ,",
  "atk-s0102a6:16_5": "bhikkhusaṅghadassanaṁ bahūpakāraṁ,",
  "atk-s0102a6:16_6": "āyāma āyāmā”ti mahāsaddaṁ kurumānā āgantvā bhagavantañca taṁmuhuttaṁ arahattappattakhīṇāsave ca vanditvā ekamantaṁ aṭṭhaṁsu.",
  "atk-s0102a6:16_7": "Eteneva upāyena tāsaṁ tāsaṁ saddaṁ sutvā saddantaraaḍḍhagāvutagāvutaaḍḍhayojanayojanādivasena tiyojanasahassavitthate himavante,",
  "atk-s0102a6:16_8": "tikkhattuṁ tesaṭṭhiyā nagarasahassesu,",
  "atk-s0102a6:16_9": "navanavutiyā doṇamukhasatasahassesu,",
  "atk-s0102a6:16_10": "channavutiyā paṭṭanakoṭisatasahassesu,",
  "atk-s0102a6:16_11": "chapaṇṇāsāya ratanākaresūti sakalajambudīpe,",
  "atk-s0102a6:16_12": "pubbavidehe,",
  "atk-s0102a6:16_13": "aparagoyāne,",
  "atk-s0102a6:16_14": "uttarakurumhi,",
  "atk-s0102a6:16_15": "dvīsu parittadīpasahassesūti sakalacakkavāḷe,",
  "atk-s0102a6:16_16": "tato dutiyatatiyacakkavāḷeti evaṁ dasasahassacakkavāḷesu devatā sannipatitāti veditabbā.",
  "atk-s0102a6:16_17": "Dasasahassacakkavāḷañhi idha dasalokadhātuyoti adhippetā.",
  "atk-s0102a6:16_18": "Tena vuttaṁ –",
  "atk-s0102a6:16_19": "“dasahi ca lokadhātūhi devatā yebhuyyena sannipatitā hontī”ti.",
  "atk-s0102a6:17_0": "Evaṁ sannipatitāhi devatāhi sakalacakkavāḷagabbhaṁ yāva brahmalokā sūcighare nirantaraṁ pakkhittasūcīhi viya paripuṇṇaṁ hoti.",
  "atk-s0102a6:17_1": "Tatra brahmalokassa evaṁ uccattanaṁ veditabbaṁ.",
  "atk-s0102a6:17_2": "Lohapāsāde kira sattakūṭāgārasamo pāsāṇo brahmaloke ṭhatvā adho khitto catūhi māsehi pathaviṁ pāpuṇāti.",
  "atk-s0102a6:17_3": "Evaṁ mahante okāse yathā heṭṭhā ṭhatvā khittāni pupphāni vā dhūmo vā upari gantuṁ,",
  "atk-s0102a6:17_4": "upari vā ṭhatvā khittasāsapā heṭṭhā otarituṁ antaraṁ na labhanti,",
  "atk-s0102a6:17_5": "evaṁ nirantaraṁ devatā ahesuṁ.",
  "atk-s0102a6:17_6": "Yathā kho pana cakkavattirañño nisinnaṭṭhānaṁ asambādhaṁ hoti,",
  "atk-s0102a6:17_7": "āgatāgatā mahesakkhā khattiyā okāsaṁ labhantiyeva,",
  "atk-s0102a6:17_8": "parato parato pana atisambādhaṁ hoti,",
  "atk-s0102a6:17_9": "evameva bhagavato nisinnaṭṭhānaṁ asambādhaṁ,",
  "atk-s0102a6:17_10": "āgatāgatā mahesakkhā devatā ca mahābrahmāno ca okāsaṁ labhantiyeva.",
  "atk-s0102a6:17_11": "Apisudaṁ bhagavato āsannāsannaṭṭhāne mahāparinibbāne vuttanayeneva vālaggakoṭinitudanamatte padese dasapi",
  "atk-s0102a6:17_12": "vīsampi sabbaparato tiṁsampi devatā sukhume sukhume attabhāve māpetvā aṭṭhaṁsu.",
  "atk-s0102a6:17_13": "Saṭṭhi saṭṭhi devatā aṭṭhaṁsu.",
  "atk-s0102a6:18_0": "Suddhāvāsakāyikānanti suddhāvāsavāsīnaṁ.",
  "atk-s0102a6:18_1": "Suddhāvāsā nāma suddhānaṁ anāgāmikhīṇāsavānaṁ āvāsā pañca brahmalokā.",
  "atk-s0102a6:18_2": "Etadahosīti kasmā ahosi?",
  "atk-s0102a6:18_3": "Te kira brahmāno samāpattiṁ samāpajjitvā yathāparicchedena vuṭṭhitā brahmabhavanaṁ olokentā pacchābhatte bhattagehaṁ viya suññataṁ addasaṁsu.",
  "atk-s0102a6:18_4": "Tato “kuhiṁ brahmāno gatā”ti āvajjantā mahāsamāgamaṁ ñatvā –",
  "atk-s0102a6:18_5": "“ayaṁ samāgamo mahā,",
  "atk-s0102a6:18_6": "mayaṁ ohīnā,",
  "atk-s0102a6:18_7": "ohīnakānaṁ okāso dullabho hoti,",
  "atk-s0102a6:18_8": "tasmā gacchantā atucchahatthā hutvā ekekaṁ gāthaṁ abhisaṅkharitvā gacchāma.",
  "atk-s0102a6:18_9": "Tāya mahāsamāgame ca attano āgatabhāvaṁ jānāpessāma,",
  "atk-s0102a6:18_10": "dasabalassa ca vaṇṇaṁ bhāsissāmā”ti.",
  "atk-s0102a6:18_11": "Iti tesaṁ samāpattito vuṭṭhāya āvajjitattā etadahosi.",
  "atk-s0102a6:19_0": "332.Bhagavato purato pāturahesunti pāḷiyaṁ bhagavato santike abhimukhaṭṭhāneyeva otiṇṇā viya katvā vuttā,",
  "atk-s0102a6:19_1": "na kho panettha evaṁ attho veditabbo.",
  "atk-s0102a6:19_2": "Te pana brahmaloke ṭhitāyeva gāthā abhisaṅkharitvā eko puratthimacakkavāḷamukhavaṭṭiyaṁ otari,",
  "atk-s0102a6:19_3": "eko dakkhiṇacakkavāḷamukhavaṭṭiyaṁ,",
  "atk-s0102a6:19_4": "eko pacchimacakkavāḷamukhavaṭṭiyaṁ,",
  "atk-s0102a6:19_5": "eko uttaracakkavāḷamukhavaṭṭiyaṁ otari.",
  "atk-s0102a6:19_6": "Tato puratthimacakkavāḷamukhavaṭṭiyaṁ otiṇṇabrahmā nīlakasiṇaṁ samāpajjitvā nīlarasmiyo vissajjitvā dasasahassacakkavāḷadevatānaṁ",
  "atk-s0102a6:19_7": "maṇicammaṁ paṭimuñcanto viya attano āgatabhāvaṁ jānāpetvā buddhavīthi nāma kenaci ottharituṁ na sakkā,",
  "atk-s0102a6:19_8": "tasmā pahaṭabuddhavīthiyāva āgantvā bhagavantaṁ abhivādetvā ekamantaṁ aṭṭhāsi.",
  "atk-s0102a6:19_9": "Ekamantaṁ ṭhito attanā abhisaṅkhataṁ gāthaṁ abhāsi.",
  "atk-s0102a6:20_0": "Dakkhiṇacakkavāḷamukhavaṭṭiyaṁ otiṇṇabrahmāpi pītakasiṇaṁ samāpajjitvā pītarasmiyo suvaṇṇapabhaṁ muñcitvā",
  "atk-s0102a6:20_1": "dasasahassacakkavāḷadevatānaṁ suvaṇṇapaṭaṁ pārupento viya attano āgatabhāvaṁ jānāpetvā tatheva aṭṭhāsi.",
  "atk-s0102a6:20_2": "Pacchimacakkavāḷamukhavaṭṭiyaṁ otiṇṇabrahmāpi lohitakasiṇaṁ samāpajjitvā lohitarasmiyo muñcitvā dasasahassacakkavāḷadevatānaṁ",
  "atk-s0102a6:20_3": "rattavarakambalena parikkhipanto viya attano āgatabhāvaṁ jānāpetvā tatheva aṭṭhāsi.",
  "atk-s0102a6:20_4": "Uttaracakkavāḷamukhavaṭṭiyaṁ otiṇṇabrahmāpi odātakasiṇaṁ samāpajjitvā odātarasmiyo muñcitvā dasasahassacakkavāḷadevatānaṁ",
  "atk-s0102a6:20_5": "sumanapaṭaṁ pārupanto viya attano āgatabhāvaṁ jānāpetvā tatheva aṭṭhāsi.",
  "atk-s0102a6:21_0": "Pāḷiyaṁ pana “bhagavato purato pāturahesuṁ.",
  "atk-s0102a6:21_1": "Atha kho tā devatā bhagavantaṁ abhivādetvā ekamantaṁ aṭṭhaṁsū”ti evaṁ ekakkhaṇaṁ viya purato pātubhāvo ca abhivādetvā ekamantaṁ ṭhitabhāvo ca vutto,",
  "atk-s0102a6:21_2": "so iminā anukkamena ahosi,",
  "atk-s0102a6:21_3": "ekato katvā pana dassito.",
  "atk-s0102a6:21_4": "Gāthābhāsanaṁ pana pāḷiyaṁ visuṁ visuṁyeva vuttaṁ.",
  "atk-s0102a6:22_0": "Tattha mahāsamayoti mahāsamūho.",
  "atk-s0102a6:22_1": "Pavanaṁ vuccati vanasaṇḍo.",
  "atk-s0102a6:22_2": "Ubhayenapi bhagavā imasmiṁ vanasaṇḍe ajja mahāsamūho mahāsannipātoti āha.",
  "atk-s0102a6:22_3": "Tato yesaṁ so sannipāto,",
  "atk-s0102a6:22_4": "te dassetuṁ devakāyāsamāgatāti āha.",
  "atk-s0102a6:22_5": "Tattha devakāyāti devaghaṭā.",
  "atk-s0102a6:22_6": "Āgatamha imaṁ dhammasamayanti evaṁ samāgate devakāye disvā mayampi imaṁ dhammasamūhaṁ āgatā.",
  "atk-s0102a6:22_7": "Kiṁ kāraṇā?",
  "atk-s0102a6:22_8": "Dakkhitāye aparājitasaṅghaṁ,",
  "atk-s0102a6:22_9": "kenaci aparājitaṁ ajjeva tayo māre madditvā vijitasaṅgāmaṁ imaṁ aparājitasaṅghaṁ dassanatthāya āgatamhāti attho.",
  "atk-s0102a6:22_10": "So pana brahmā imaṁ gāthaṁ bhāsitvā bhagavantaṁ abhivādetvā puratthimacakkavāḷamukhavaṭṭiyaṁyeva aṭṭhāsi.",
  "atk-s0102a6:23_0": "Atha dutiyo vuttanayeneva āgantvā abhāsi.",
  "atk-s0102a6:23_1": "Tattha tatra bhikkhavoti tasmiṁ sannipātaṭṭhāne bhikkhū.",
  "atk-s0102a6:23_2": "Samādahaṁsūti samādhinā yojesuṁ.",
  "atk-s0102a6:23_3": "Cittamattano ujukaṁ akaṁsūti attano cittaṁ sabbe vaṅkakuṭilajimhabhāve haritvā ujukaṁ akariṁsu.",
  "atk-s0102a6:23_4": "Sārathīva nettāni gahetvāti yathā samappavattesu sindhavesu odhastapatodo sārathi sabbayottāni gahetvā acodento avārento tiṭṭhati,",
  "atk-s0102a6:23_5": "evaṁ chaḷaṅgupekkhāsamannāgatā guttadvārā sabbepete pañcasatā bhikkhū indriyāni rakkhanti paṇḍitā,",
  "atk-s0102a6:23_6": "ete daṭṭhuṁ idhāgatamha bhagavāti.",
  "atk-s0102a6:23_7": "Sopi gantvā yathāṭhāneyeva aṭṭhāsi.",
  "atk-s0102a6:24_0": "Atha tatiyo vuttanayeneva āgantvā abhāsi.",
  "atk-s0102a6:24_1": "Tattha chetvā khīlanti rāgadosamohakhīlaṁ chinditvā.",
  "atk-s0102a6:24_2": "Palighanti rāgadosamohapalighameva.",
  "atk-s0102a6:24_3": "Indakhīlantipi rāgadosamohaindakhīlameva.",
  "atk-s0102a6:24_4": "Ūhacca manejāti ete taṇhāejāya abhāvena anejā bhikkhū indakhīlaṁ ūhacca samūhanitvā.",
  "atk-s0102a6:24_5": "Te carantīti catūsu disāsu appaṭihatacārikaṁ caranti.",
  "atk-s0102a6:24_6": "Suddhāti nirupakkilesā.",
  "atk-s0102a6:24_7": "Vimalāti nimmalā.",
  "atk-s0102a6:24_8": "Idaṁ tasseva vevacanaṁ.",
  "atk-s0102a6:24_9": "Cakkhumatāti pañcahi cakkhūhi cakkhumantena.",
  "atk-s0102a6:24_10": "Sudantāti cakkhutopi dantā,",
  "atk-s0102a6:24_11": "sotatopi ghānatopi jivhātopi kāyatopi manatopi dantā.",
  "atk-s0102a6:24_12": "Susunāgāti taruṇanāgā.",
  "atk-s0102a6:24_13": "Te evarūpena anuttarena yogācariyena damite taruṇanāge dassanāya āgatamha bhagavāti.",
  "atk-s0102a6:24_14": "Sopi gantvā yathāṭhāneyeva aṭṭhāsi.",
  "atk-s0102a6:25_0": "Atha catuttho vuttanayeneva āgantvā abhāsi.",
  "atk-s0102a6:25_1": "Tattha gatāseti nibbematikasaraṇagamanena gatā.",
  "atk-s0102a6:25_2": "Sopi gantvā yathāṭhāneyeva aṭṭhāsi.",
  "atk-s0102a6:26_0": "Devatāsannipātavaṇṇanā",
  "atk-s0102a6:27_0": "333.",
  "atk-s0102a6:27_1": "Atha bhagavā olokento pathavītalato yāva cakkavāḷamukhavaṭṭiparicchedā yāva akaniṭṭhabrahmalokā devatāsannipātaṁ disvā cintesi –",
  "atk-s0102a6:27_2": "“mahā ayaṁ devatāsamāgamo,",
  "atk-s0102a6:27_3": "bhikkhū pana evaṁ mahā devatāya samāgamoti na jānanti, handa,",
  "atk-s0102a6:27_4": "nesaṁ ācikkhāmī”ti,",
  "atk-s0102a6:27_5": "evaṁ cintetvā “atha kho bhagavā bhikkhū āmantesī”ti sabbaṁ vitthāretabbaṁ.",
  "atk-s0102a6:27_6": "Tattha etaparamāti etaṁ paramaṁ pamāṇaṁ etesanti etaparamā.",
  "atk-s0102a6:27_7": "Idāni buddhānaṁ pana abhāvā “yepi te,",
  "atk-s0102a6:27_8": "bhikkhave,",
  "atk-s0102a6:27_9": "etarahī”ti tatiyo vāro na vutto.",
  "atk-s0102a6:27_10": "Ācikkhissāmi,",
  "atk-s0102a6:27_11": "bhikkhaveti kasmā āha?",
  "atk-s0102a6:27_12": "Devatānaṁ cittakallatājananatthaṁ.",
  "atk-s0102a6:27_13": "Devatā kira cintesuṁ –",
  "atk-s0102a6:27_14": "“bhagavā evaṁ mahante samāgame mahesakkhānaṁyeva devatānaṁ nāmagottāni kathessati,",
  "atk-s0102a6:27_15": "appesakkhānaṁ kiṁ kathessatī”ti?",
  "atk-s0102a6:27_16": "Atha bhagavā “imā devatā kiṁ cintentī”ti āvajjanto mukhena hatthaṁ pavesetvā hadayamaṁsaṁ maddanto viya",
  "atk-s0102a6:27_17": "sabhaṇḍaṁ coraṁ gaṇhanto viya ca taṁ tāsaṁ cittācāraṁ ñatvā –",
  "atk-s0102a6:27_18": "“dasasahassacakkavāḷato āgatāgatānaṁ appesakkhamahesakkhānaṁ sabbāsampi devatānaṁ nāmagottaṁ kathessāmī”ti cintesi.",
  "atk-s0102a6:28_0": "Buddhā nāma mahantā ete sattavisesā,",
  "atk-s0102a6:28_1": "yaṁ sadevakassa lokassa diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā,",
  "atk-s0102a6:28_2": "na kiñci katthaci nīlādivasena vibhattarūpārammaṇesu rūpārammaṇaṁ vā bherīsaddādivasena vibhattasaddārammaṇādīsu",
  "atk-s0102a6:28_3": "visuṁ visuṁ saddādiārammaṇaṁ vā atthi,",
  "atk-s0102a6:28_4": "yaṁ etesaṁ ñāṇamukhe āpāthaṁ nāgacchati. Yathāha –",
  "atk-s0102a6:29_0": "“Yaṁ bhikkhave sadevakassa lokassa…pe…",
  "atk-s0102a6:29_1": "sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā,",
  "atk-s0102a6:29_2": "tamahaṁ jānāmi,",
  "atk-s0102a6:29_3": "tamahaṁ passāmi,",
  "atk-s0102a6:29_4": "tamahaṁ abbhaññāsi”nti.",
  "atk-s0102a6:30_0": "Evaṁ sabbattha appaṭihatañāṇo bhagavā sabbāpi tā devatā bhabbābhabbavasena dve koṭṭhāse akāsi.",
  "atk-s0102a6:30_1": "“Kammāvaraṇena vā samannāgatā”tiādinā nayena vuttā sattā abhabbā nāma.",
  "atk-s0102a6:30_2": "Te ekavihāre vasantepi buddhā na olokenti.",
  "atk-s0102a6:30_3": "Viparītā pana bhabbā nāma,",
  "atk-s0102a6:30_4": "te dūre vasantepi gantvā saṅgaṇhanti.",
  "atk-s0102a6:30_5": "Tasmā tasmimpi devatāsannipāte ye abhabbā,",
  "atk-s0102a6:30_6": "te pahāya bhabbe pariggahesi.",
  "atk-s0102a6:30_7": "Pariggahetvā –",
  "atk-s0102a6:30_8": "“ettakā ettha rāgacaritā,",
  "atk-s0102a6:30_9": "ettakā dosacaritā,",
  "atk-s0102a6:30_10": "ettakā mohacaritā”ti caritavasena cha koṭṭhāse akāsi.",
  "atk-s0102a6:30_11": "Atha nesaṁ sappāyaṁ dhammadesanaṁ upadhārayanto –",
  "atk-s0102a6:30_12": "“rāgacaritānaṁ devatānaṁ sammāparibbājaniyasuttaṁ kathessāmi,",
  "atk-s0102a6:30_13": "dosacaritānaṁ kalahavivādasuttaṁ,",
  "atk-s0102a6:30_14": "mohacaritānaṁ mahābyūhasuttaṁ,",
  "atk-s0102a6:30_15": "vitakkacaritānaṁ cūḷabyūhasuttaṁ,",
  "atk-s0102a6:30_16": "saddhācaritānaṁ tuvaṭṭakapaṭipadaṁ,",
  "atk-s0102a6:30_17": "buddhicaritānaṁ purābhedasuttaṁ kathessāmī”ti desanaṁ vavatthapetvā puna taṁ parisaṁ manasākāsi –",
  "atk-s0102a6:30_18": "“attajjhāsayena nu kho jāneyya,",
  "atk-s0102a6:30_19": "parajjhāsayena atthuppattikena pucchāvasenā”ti.",
  "atk-s0102a6:30_20": "Tato “pucchāvasena jāneyyā”ti ñatvā “atthi nu kho koci devatānaṁ ajjhāsayaṁ gahetvā caritavasena pañhaṁ",
  "atk-s0102a6:30_21": "pucchituṁ samattho”ti “tesu pañcasatesu bhikkhūsu ekopi na sakkotī”ti addasa.",
  "atk-s0102a6:30_22": "Tato asītimahāsāvake dve aggasāvake ca samannāharitvā “tepi na sakkontī”ti disvā cintesi “sace paccekabuddho bhaveyya,",
  "atk-s0102a6:30_23": "sakkuṇeyya nu kho”ti “sopi na sakkuṇeyyā”ti ñatvā “sakkasuyāmādīsu koci sakkuṇeyyā”ti samannāhari.",
  "atk-s0102a6:30_24": "Sace hi tesu koci sakkuṇeyya,",
  "atk-s0102a6:30_25": "taṁ pucchāpetvā attanā vissajjeyya,",
  "atk-s0102a6:30_26": "na pana tesupi koci sakkoti.",
  "atk-s0102a6:31_0": "Athassa etadahosi –",
  "atk-s0102a6:31_1": "“mādiso buddhoyeva sakkuṇeyya,",
  "atk-s0102a6:31_2": "atthi pana katthaci añño buddho”ti anantāsu lokadhātūsu anantañāṇaṁ pattharitvā olokento aññaṁ buddhaṁ na addasa.",
  "atk-s0102a6:31_3": "Anacchariyañcetaṁ,",
  "atk-s0102a6:31_4": "yaṁ idāni attanā samaṁ na passeyya,",
  "atk-s0102a6:31_5": "so jātadivasepi brahmajālavaṇṇanāyaṁ vuttanayena attanā samaṁ apassanto –",
  "atk-s0102a6:31_6": "“aggohamasmi lokassā”ti appaṭivattiyaṁ sīhanādaṁ nadi.",
  "atk-s0102a6:31_7": "Evaṁ aññaṁ attanā samaṁ apassitvā cintesi –",
  "atk-s0102a6:31_8": "“sace ahaṁ pucchitvā ahameva vissajjeyyaṁ,",
  "atk-s0102a6:31_9": "evampetā devatā na sakkhissanti paṭivijjhituṁ.",
  "atk-s0102a6:31_10": "Aññasmiṁ pana buddheyeva pucchante mayi ca vissajjante accherakaṁ bhavissati,",
  "atk-s0102a6:31_11": "sakkhissanti ca devatā paṭivijjhituṁ,",
  "atk-s0102a6:31_12": "tasmā nimmitabuddhaṁ māpessāmī”ti abhiññāpādakajjhānaṁ samāpajjitvā vuṭṭhāya –",
  "atk-s0102a6:31_13": "“pattacīvaragahaṇaṁ ālokitavilokitaṁ samiñjitapasāritañca mama sadisaṁyeva hotū”ti kāmāvacaracittehi",
  "atk-s0102a6:31_14": "parikammaṁ katvā pācīnayugandharaparikkhepato ullaṅghamānaṁ candamaṇḍalaṁ bhinditvā nikkhamantaṁ viya",
  "atk-s0102a6:31_15": "rūpāvacaracittena adhiṭṭhāsi.",
  "atk-s0102a6:32_0": "Devasaṅgho taṁ disvā –",
  "atk-s0102a6:32_1": "“aññopi nu kho, bho,",
  "atk-s0102a6:32_2": "cando uggato”ti āha.",
  "atk-s0102a6:32_3": "Atha candaṁ ohāya āsannatare jāte “na cando,",
  "atk-s0102a6:32_4": "sūriyo uggato”ti,",
  "atk-s0102a6:32_5": "puna āsannatare jāte “na sūriyo,",
  "atk-s0102a6:32_6": "devavimānaṁ eka”nti,",
  "atk-s0102a6:32_7": "puna āsannatare jāte “na devavimānaṁ,",
  "atk-s0102a6:32_8": "devaputto eko”ti,",
  "atk-s0102a6:32_9": "puna āsannatare jāte “na devaputto,",
  "atk-s0102a6:32_10": "mahābrahmā eko”ti,",
  "atk-s0102a6:32_11": "puna āsannatare jāte “na mahābrahmā,",
  "atk-s0102a6:32_12": "aparopi bho buddho āgato”ti āha.",
  "atk-s0102a6:32_13": "Tattha puthujjanadevatā cintayiṁsu –",
  "atk-s0102a6:32_14": "“ekabuddhassa tāva ayaṁ devatāsannipāto,",
  "atk-s0102a6:32_15": "dvinnaṁ kīva mahanto bhavissatī”ti.",
  "atk-s0102a6:32_16": "Ariyadevatā cintayiṁsu –",
  "atk-s0102a6:32_17": "“ekissā lokadhātuyā dve buddhā nāma natthi,",
  "atk-s0102a6:32_18": "addhā bhagavatā attanā sadiso añño eko buddho nimmito”ti.",
  "atk-s0102a6:33_0": "Atha tassa devasaṅghassa passantasseva nimmitabuddho āgantvā dasabalaṁ avanditvāva sammukhaṭṭhāne samasamaṁ katvā māpite āsane nisīdi.",
  "atk-s0102a6:33_1": "Bhagavatopi dvattiṁsa mahāpurisalakkhaṇāni,",
  "atk-s0102a6:33_2": "nimmitassāpi dvattiṁsāva,",
  "atk-s0102a6:33_3": "bhagavatopi sarīrā chabbaṇṇarasmiyo nikkhamanti,",
  "atk-s0102a6:33_4": "nimmitassāpi,",
  "atk-s0102a6:33_5": "bhagavato sarīrarasmiyo nimmitassa sarīre paṭihaññanti,",
  "atk-s0102a6:33_6": "nimmitassa sarīrarasmiyo bhagavato kāye paṭihaññanti.",
  "atk-s0102a6:33_7": "Tā dvinnampi buddhānaṁ sarīrato uggamma akaniṭṭhabhavanaṁ āhacca tato paṭinivattitvā devatānaṁ matthakapariyante",
  "atk-s0102a6:33_8": "otaritvā cakkavāḷamukhavaṭṭiyaṁ patiṭṭhahiṁsu.",
  "atk-s0102a6:33_9": "Sakalacakkavāḷagabbhaṁ suvaṇṇamayavaṅkagopānasīvinaddhamiva cetiyagharaṁ virocittha.",
  "atk-s0102a6:33_10": "Dasasahassacakkavāḷadevatā ekacakkavāḷe rāsibhūtā dvinnaṁ buddhānaṁ rasmigabbhantaraṁ pavisitvā aṭṭhaṁsu.",
  "atk-s0102a6:33_11": "Nimmitabuddho nisīdantoyeva dasabalassa bodhipallaṅke kilesappahānaṁ abhitthavanto –",
  "atk-s0102a6:34_0": "“Pucchāmi muniṁ pahūtapaññaṁ,",
  "atk-s0102a6:35_0": "Tiṇṇaṁ pāraṅgataṁ parinibbutaṁ ṭhitattaṁ;",
  "atk-s0102a6:36_0": "Nikkhamma gharā panujja kāme,",
  "atk-s0102a6:37_0": "Kathaṁ bhikkhu sammā so loke paribbajeyyā”ti. –",
  "atk-s0102a6:38_0": "Gāthaṁ abhāsi.",
  "atk-s0102a6:38_1": "Satthā devatānaṁ tāva cittakallatājananatthaṁ āgatāgatānaṁ nāmagottāni kathessāmīti cintetvā ācikkhissāmi,",
  "atk-s0102a6:38_2": "bhikkhavetiādimāha.",
  "atk-s0102a6:39_0": "334.",
  "atk-s0102a6:39_1": "Tattha silokamanukassāmīti akkharapadaniyamitaṁ vacanasaṅghātaṁ pavattayissāmi.",
  "atk-s0102a6:39_2": "Yattha bhummā tadassitāti yesu yesu ṭhānesu bhummā devatā taṁ taṁ nissitā.",
  "atk-s0102a6:39_3": "Ye sitā girigabbharantiādīhi tesaṁ bhikkhūnaṁ vaṇṇaṁ kathesi,",
  "atk-s0102a6:39_4": "ye bhikkhū girikucchiṁ nissitāti attho.",
  "atk-s0102a6:39_5": "Pahitattāti pesitacittā.",
  "atk-s0102a6:39_6": "Samāhitāti avikkhittā.",
  "atk-s0102a6:40_0": "Puthūti bahujanā.",
  "atk-s0102a6:40_1": "Sīhāva sallīnāti sīhā viya nilīnā ekattaṁ upagatā.",
  "atk-s0102a6:40_2": "Lomahaṁsābhisambhunoti lomahaṁsaṁ abhibhavitvā ṭhitā,",
  "atk-s0102a6:40_3": "nibbhayāti vuttaṁ hoti.",
  "atk-s0102a6:40_4": "Odātamanasā suddhāti odātacittā hutvā suddhā.",
  "atk-s0102a6:40_5": "Vippasannāmanāvilāti vippasannaanāvilā.",
  "atk-s0102a6:41_0": "Bhiyyopañcasate ñatvāti sammāsambuddhena saddhiṁ atirekapañcasate bhikkhū jānitvā.",
  "atk-s0102a6:41_1": "Vane kāpilavatthaveti kapilavatthusamīpamhi jāte vanasaṇḍe.",
  "atk-s0102a6:41_2": "Tato āmantayī satthāti tadā āmantayi.",
  "atk-s0102a6:41_3": "Sāvakesāsane rateti attano dhammadesanāya savanante jātattā sāvake sikkhattayasāsane ratattā sāsane rate.",
  "atk-s0102a6:41_4": "Idaṁ sabbaṁ –",
  "atk-s0102a6:41_5": "“silokamanukassāmī”ti vacanato aññena vuttaṁ viya katvā vadati.",
  "atk-s0102a6:42_0": "Devakāyā abhikkantā,",
  "atk-s0102a6:42_1": "te vijānātha bhikkhavoti te dibbacakkhunā vijānāthāti nesaṁ bhikkhūnaṁ dibbacakkhuñāṇābhinīhāratthāya kathesi.",
  "atk-s0102a6:42_2": "Te ca ātappamakaruṁ,",
  "atk-s0102a6:42_3": "sutvā buddhassa sāsananti te ca bhikkhū taṁ buddhasāsanaṁ sutvā tāvadeva tadatthāya vīriyaṁ kariṁsu.",
  "atk-s0102a6:43_0": "Evaṁ katamattātappānaṁyeva tesaṁ pāturahu ñāṇaṁ. Kīdisaṁ?",
  "atk-s0102a6:43_1": "Amanussānaṁ dassanaṁ dibbacakkhuñāṇaṁ uppajji.",
  "atk-s0102a6:43_2": "Na taṁ tehi tasmiṁ khaṇe parikammaṁ katvā uppāditaṁ.",
  "atk-s0102a6:43_3": "Ariyamaggeneva hi taṁ nipphannaṁ.",
  "atk-s0102a6:43_4": "Amanussadassanatthaṁ panassa abhinīhāramattameva kataṁ.",
  "atk-s0102a6:43_5": "Satthāpi –",
  "atk-s0102a6:43_6": "“atthi tumhākaṁ ñāṇaṁ,",
  "atk-s0102a6:43_7": "taṁ nīharitvā tena hi te vijānāthā”ti idameva sandhāya “te vijānātha,",
  "atk-s0102a6:43_8": "bhikkhavo”ti āha.",
  "atk-s0102a6:44_0": "Appeke satamaddakkhunti tesu bhikkhūsu ekacce bhikkhū amanussānaṁ sataṁ addasaṁsu.",
  "atk-s0102a6:44_1": "Sahassaṁ atha sattarinti eke sahassaṁ.",
  "atk-s0102a6:44_2": "Eke sattati sahassāni.",
  "atk-s0102a6:45_0": "Sataṁ eke sahassānanti eke satasahassaṁ addasaṁsu.",
  "atk-s0102a6:45_1": "Appekenantamaddakkhunti vipulaṁ addasaṁsu,",
  "atk-s0102a6:45_2": "satavasena sahassavasena ca aparicchinnepi addasaṁsūti attho. Kasmā?",
  "atk-s0102a6:45_3": "Yasmā disā sabbā phuṭā ahuṁ,",
  "atk-s0102a6:45_4": "bharitā sampuṇṇāva ahesuṁ.",
  "atk-s0102a6:46_0": "Tañca sabbaṁ abhiññāyāti yaṁ tesu ekenekena diṭṭhaṁ,",
  "atk-s0102a6:46_1": "tañca sabbaṁ jānitvā.",
  "atk-s0102a6:46_2": "Vavatthitvāna cakkhumāti hatthatale lekhaṁ viya paccakkhato vavatthapetvā pañcahi cakkhūhi cakkhumā satthā.",
  "atk-s0102a6:46_3": "Tato āmantayīti pubbe vuttagāthameva nāmagottakittanatthāya āha.",
  "atk-s0102a6:46_4": "Tumhe ete vijānātha, passatha, oloketha,",
  "atk-s0102a6:46_5": "ye vohaṁ kittayissāmīti ayamettha sambandho.",
  "atk-s0102a6:46_6": "Girāhīti vacanehi.",
  "atk-s0102a6:46_7": "Anupubbasoti anupaṭipāṭiyā.",
  "atk-s0102a6:47_0": "335.Sattasahassā te yakkhā,",
  "atk-s0102a6:47_1": "bhummā kāpilavatthavāti sattasahassā tāvettha kapilavatthuṁ nissāya nibbattā bhummā yakkhāyevāti vadati.",
  "atk-s0102a6:47_2": "Iddhimantoti dibbaiddhiyuttā.",
  "atk-s0102a6:47_3": "Jutimantoti ānubhāvasampannā.",
  "atk-s0102a6:47_4": "Vaṇṇavantoti sarīravaṇṇasampannā.",
  "atk-s0102a6:47_5": "Yasassinoti parivārasampannā.",
  "atk-s0102a6:47_6": "Modamānā abhikkāmunti tuṭṭhacittā āgatā.",
  "atk-s0102a6:47_7": "Bhikkhūnaṁ samitiṁ vananti imaṁ mahāvanaṁ bhikkhūnaṁ santikaṁ bhikkhūnaṁ dassanatthāya āgatā.",
  "atk-s0102a6:47_8": "Atha vā samitinti samūhaṁ,",
  "atk-s0102a6:47_9": "bhikkhusamūhaṁ dassanāya āgatātipi attho.",
  "atk-s0102a6:48_0": "Chasahassā hemavatā,",
  "atk-s0102a6:48_1": "yakkhā nānattavaṇṇinoti chasahassā hemavatapabbate nibbattayakkhā,",
  "atk-s0102a6:48_2": "te ca sabbepi nīlādivaṇṇavasena nānattavaṇṇā.",
  "atk-s0102a6:49_0": "Sātāgirā tisahassāti sātāgiripabbate nibbattayakkhā tisahassā.",
  "atk-s0102a6:50_0": "Iccete soḷasasahassāti ete sabbepi soḷasasahassā honti.",
  "atk-s0102a6:51_0": "Vessāmittā pañcasatāti vessāmittapabbate nibbattā pañcasatā.",
  "atk-s0102a6:52_0": "Kumbhīro rājagahikoti rājagahanagare nibbatto kumbhīro nāma yakkho.",
  "atk-s0102a6:52_1": "Vepullassa nivesananti tassa vepullapabbato nivesanaṁ nivāsanaṭṭhānanti attho.",
  "atk-s0102a6:52_2": "Bhiyyo naṁ satasahassaṁ,",
  "atk-s0102a6:52_3": "yakkhānaṁ payirupāsatīti taṁ atirekaṁ yakkhānaṁ satasahassaṁ payirupāsati.",
  "atk-s0102a6:52_4": "Kumbhīro rājagahiko,",
  "atk-s0102a6:52_5": "sopāgā samitiṁ vananti sopi kumbhīro saparivāro imaṁ vanaṁ bhikkhusamitiṁ dassanatthāya āgato.",
  "atk-s0102a6:53_0": "336.Purimañca disaṁ rājā,",
  "atk-s0102a6:53_1": "dhataraṭṭho pasāsatīti pācīnadisaṁ anusāsati.",
  "atk-s0102a6:53_2": "Gandhabbānaṁ adhipatīti catūsupi disāsu gandhabbānaṁ jeṭṭhako.",
  "atk-s0102a6:53_3": "Sabbe te tassa vase vattanti.",
  "atk-s0102a6:53_4": "Mahārājā yasassisoti mahāparivāro eso mahārājā.",
  "atk-s0102a6:54_0": "Puttāpitassa bahavo,",
  "atk-s0102a6:54_1": "indanāmā mahabbalāti tassa dhataraṭṭhassa bahavo mahabbalā puttā,",
  "atk-s0102a6:54_2": "te sabbe sakkassa devarañño nāmadhārakā.",
  "atk-s0102a6:55_0": "Virūḷho taṁ pasāsatīti taṁ disaṁ virūḷho anusāsati.",
  "atk-s0102a6:56_0": "Puttāpi tassāti tassāpi tādisāyeva puttā.",
  "atk-s0102a6:56_1": "Pāḷiyaṁ pana “mahabbalā”ti likhanti.",
  "atk-s0102a6:56_2": "Aṭṭhakathāyaṁ sabbavāresu “mahābalā”ti pāṭho.",
  "atk-s0102a6:57_0": "“Purimaṁ disaṁ dhataraṭṭho, dakkhiṇena virūḷhako;",
  "atk-s0102a6:58_0": "Pacchimena virūpakkho, kuvero uttaraṁ disaṁ.",
  "atk-s0102a6:59_0": "Cattāro te mahārājā, samantā caturo disā;",
  "atk-s0102a6:60_0": "Daddallamānā aṭṭhaṁsu, vane kāpilavatthave”ti.",
  "atk-s0102a6:61_0": "Imā pana gāthā sabbasaṅgāhikavasena vuttā.",
  "atk-s0102a6:62_0": "Ayañcettha attho –",
  "atk-s0102a6:62_1": "dasasahassacakkavāḷe dhataraṭṭhā nāma mahārājāno atthi.",
  "atk-s0102a6:62_2": "Te sabbepi koṭisatasahassakoṭisatasahassagandhabbaparivārā āgantvā puratthimāya disāya kapilavatthumahāvanato paṭṭhāya cakkavāḷagabbhaṁ pūretvā ṭhitā.",
  "atk-s0102a6:62_3": "Evaṁ dakkhiṇadisādīsu virūḷhakādayo.",
  "atk-s0102a6:62_4": "Tenevāha –",
  "atk-s0102a6:62_5": "“samantā caturo disā,",
  "atk-s0102a6:62_6": "daddallamānā aṭṭhaṁsū”ti.",
  "atk-s0102a6:62_7": "Idañhi vuttaṁ hoti –",
  "atk-s0102a6:62_8": "“samantā cakkavāḷehi āgantvā caturo disā pabbatamatthakesu aggikkhandhā viya suṭṭhu jalamānā ṭhitā”ti.",
  "atk-s0102a6:62_9": "Te pana yasmā kapilavatthuvanameva sandhāya āgatā,",
  "atk-s0102a6:62_10": "tasmā cakkavāḷaṁ pūretvā cakkavāḷena samasamā ṭhitāpi –",
  "atk-s0102a6:62_11": "“vane kāpilavatthave”ti vuttā.",
  "atk-s0102a6:63_0": "337.Tesaṁ māyāvino dāsā,",
  "atk-s0102a6:63_1": "āguṁ vañcanikā saṭhāti tesaṁ mahārājānaṁ katapāpapaṭicchādanalakkhaṇāya māyāya yuttā kuṭilācārā dāsā atthi,",
  "atk-s0102a6:63_2": "ye sammukhaparammukhavañcanāhi lokaṁ vañcanato “vañcanikā”ti ca,",
  "atk-s0102a6:63_3": "kerāṭiyasāṭheyyena samannāgatattā “saṭhā”ti ca vuccanti,",
  "atk-s0102a6:63_4": "tepi āgatāti attho.",
  "atk-s0102a6:63_5": "Māyā kuṭeṇḍu viṭeṇḍu,",
  "atk-s0102a6:63_6": "viṭucca viṭuṭo sahāti te dāsā sabbepi māyākārakāva.",
  "atk-s0102a6:63_7": "Nāmena panettha eko kuṭeṇḍu nāma,",
  "atk-s0102a6:63_8": "eko viṭeṇḍu nāma.",
  "atk-s0102a6:63_9": "Pāḷiyaṁ pana “veṭeṇḍū”ti likhanti.",
  "atk-s0102a6:63_10": "Eko viṭucca nāma,",
  "atk-s0102a6:63_11": "eko viṭuṭo nāma.",
  "atk-s0102a6:63_12": "Sahāti sopi viṭuṭo tehi saheva āgato.",
  "atk-s0102a6:64_0": "Candanokāmaseṭṭho ca,",
  "atk-s0102a6:64_1": "kinnighaṇḍu nighaṇḍu cāti aparo kinnighaṇḍu nāma.",
  "atk-s0102a6:64_2": "Pāḷiyaṁ pana “kinnughaṇḍū”ti likhanti.",
  "atk-s0102a6:64_3": "Nighaṇḍu cāti añño nighaṇḍu nāma,",
  "atk-s0102a6:64_4": "ettakā dāsā.",
  "atk-s0102a6:64_5": "Ito pare pana –",
  "atk-s0102a6:65_0": "“Panādo opamañño ca, devasuto ca mātali;",
  "atk-s0102a6:66_0": "Cittaseno ca gandhabbo, naḷo rājā janesabho;",
  "atk-s0102a6:67_0": "Āguṁ pañcasikho ceva, timbarū sūriyavacchasā”ti. –",
  "atk-s0102a6:68_0": "Ime devarājāno.",
  "atk-s0102a6:68_1": "Tattha devasutoti devasārathi.",
  "atk-s0102a6:68_2": "Cittasenoti citto ca seno ca cittaseno ca.",
  "atk-s0102a6:68_3": "Gandhabboti ayaṁ cittaseno gandhabbakāyiko devaputto,",
  "atk-s0102a6:68_4": "na kevalaṁ cesa,",
  "atk-s0102a6:68_5": "sabbe pete panādādayo gandhabbā eva.",
  "atk-s0102a6:68_6": "Naḷorājāti naḷakāradevaputto nāmeko.",
  "atk-s0102a6:68_7": "Janesabhoti janavasabho devaputto.",
  "atk-s0102a6:68_8": "Āguṁ pañcasikho cevāti pañcasikho ceva devaputto āgato.",
  "atk-s0102a6:68_9": "Timbarūti timbarū nāma gandhabbadevarājā.",
  "atk-s0102a6:68_10": "Sūriyavacchasāti tasseva dhītā.",
  "atk-s0102a6:69_0": "Ete caññe ca rājāno,",
  "atk-s0102a6:69_1": "gandhabbā saha rājubhīti ete ca nāmavasena vuttagandhabbarājāno aññe ca etehi rājūhi saddhiṁ bahū gandhabbā.",
  "atk-s0102a6:69_2": "Modamānā abhikkāmuṁ,",
  "atk-s0102a6:69_3": "bhikkhūnaṁ samitiṁ vananti haṭṭhatuṭṭhacittā bhikkhusaṅghasamitiṁ imaṁ vanaṁ āgatāti attho.",
  "atk-s0102a6:70_0": "338.Athāguṁ nāgasā nāgā,",
  "atk-s0102a6:70_1": "vesālā sahatacchakāti nāgasadahavāsikā ca vesālīvāsikā ca nāgā saha tacchakanāgaparisāya āgatāti attho.",
  "atk-s0102a6:70_2": "Kambalassatarāti kambalo ca assataro ca.",
  "atk-s0102a6:70_3": "Ete kira sinerupāde vasanti,",
  "atk-s0102a6:70_4": "supaṇṇehipi anuddharaṇīyā mahesakkhanāgā pāyāgā saha ñātibhīti payāgatitthavāsino ca saha ñātisaṅghena āgatā.",
  "atk-s0102a6:71_0": "Yāmunā dhataraṭṭhā cāti yamunavāsino ca dhataraṭṭhakule uppannā nāgā ca.",
  "atk-s0102a6:71_1": "Erāvaṇo mahānāgoti erāvaṇo ca devaputto,",
  "atk-s0102a6:71_2": "jātiyā nāgo na hoti.",
  "atk-s0102a6:71_3": "Nāgavohārena panesa vohariyati.",
  "atk-s0102a6:71_4": "Sopāgāti sopi āgato.",
  "atk-s0102a6:72_0": "Yenāgarāje sahasā harantīti ye ime vuttappakāre nāge lobhābhibhūtā sāhasaṁ katvā haranti gaṇhanti.",
  "atk-s0102a6:72_1": "Dibbā dijā pakkhī visuddhacakkhūti dibbānubhāvato dibbā mātukucchito ca aṇḍakosato cāti dve vāre jātāti",
  "atk-s0102a6:72_2": "dijā pakkhayuttatāya pakkhī yojanasatantarepi yojanasahassantarepi nāge dassanasamatthacakkhutāya visuddhacakkhū.",
  "atk-s0102a6:72_3": "Vehāyasāte vanamajjhappattāti te ākāseneva imaṁ mahāvanaṁ sampattā.",
  "atk-s0102a6:72_4": "Citrā supaṇṇā iti tesa nāmanti tesaṁ “citrasupaṇṇā”ti nāmaṁ.",
  "atk-s0102a6:73_0": "Abhayaṁtadā nāgarājānamāsi,",
  "atk-s0102a6:73_1": "supaṇṇato khemamakāsi buddhoti tasmā sabbepi te aññamaññaṁ saṇhāhi vācāhi upavhayantā mittā viya bandhavā",
  "atk-s0102a6:73_2": "viya ca samullapantā sammodamānā āliṅgantā hatthe gaṇhantā aṁsakūṭe hatthaṁ ṭhapentā haṭṭhatuṭṭhacittā.",
  "atk-s0102a6:73_3": "Nāgā supaṇṇā saraṇamakaṁsu buddhanti buddhaṁyeva saraṇaṁ gatā.",
  "atk-s0102a6:74_0": "339.Jitā vajirahatthenāti indena devaraññā jitā.",
  "atk-s0102a6:74_1": "Samuddaṁ asurāsitāti mahāsamuddavāsino sujātāya asurakaññāya kāraṇā sabbepi bhātaro vāsavassete,",
  "atk-s0102a6:74_2": "iddhimanto yasassino.",
  "atk-s0102a6:75_0": "Tesu kālakañcā mahābhismāti kālakañcā ca mahante bhiṁsane attabhāve māpetvā āgamiṁsu.",
  "atk-s0102a6:75_1": "Asurā dānaveghasāti dānaveghasā nāma aññe dhanuggahaasurā.",
  "atk-s0102a6:75_2": "Vepacitti sucitti ca,",
  "atk-s0102a6:75_3": "pahārādo namucī sahāti vepacittiasuro,",
  "atk-s0102a6:75_4": "sucittiasuro cāti ete ca asurā namuci ca māro devaputto etehi saheva āgato.",
  "atk-s0102a6:75_5": "Ime asurā mahāsamuddavāsino,",
  "atk-s0102a6:75_6": "ayaṁ paranimmitadevalokavāsī,",
  "atk-s0102a6:75_7": "kasmā etehi sahāgatoti?",
  "atk-s0102a6:75_8": "Acchandikattā.",
  "atk-s0102a6:75_9": "Tepi hi acchandikā abhabbā,",
  "atk-s0102a6:75_10": "ayampi tādisoyeva.",
  "atk-s0102a6:75_11": "Tasmā dhātuso saṁsandamāno āgato.",
  "atk-s0102a6:76_0": "Satañca baliputtānanti balino mahāasurassa puttānaṁ sataṁ.",
  "atk-s0102a6:76_1": "Sabbe verocanāmakāti sabbe attano mātulassa rāhusseva nāmadharā.",
  "atk-s0102a6:76_2": "Sannayhitvā balisenanti attano balisenaṁ sannayhitvā sabbe katasannāhāva hutvā.",
  "atk-s0102a6:76_3": "Rāhubhaddamupāgamunti rāhuasurindaṁ upasaṅkamiṁsu.",
  "atk-s0102a6:76_4": "Samayodāni bhaddanteti bhaddaṁ tava hotu,",
  "atk-s0102a6:76_5": "samayo te bhikkhūnaṁ samitiṁ vanaṁ upasaṅkamitvā bhikkhusaṅghaṁ dassanāyāti attho.",
  "atk-s0102a6:77_0": "340.Āpo ca devā pathavī,",
  "atk-s0102a6:77_1": "tejo vāyo tadāgamunti āpokasiṇādīsu parikammaṁ katvā nibbattā āpotiādināmakā devā āgamuṁ.",
  "atk-s0102a6:77_2": "Varuṇā vāraṇā devā,",
  "atk-s0102a6:77_3": "somo ca yasasā sahāti varuṇadevatā,",
  "atk-s0102a6:77_4": "vāraṇadevatā,",
  "atk-s0102a6:77_5": "somadevatāti evaṁ nāmakā ca devā yasasā nāma devena sahāgatāti attho.",
  "atk-s0102a6:77_6": "Mettākaruṇākāyikāti mettājhāne ca karuṇājhāne ca parikammaṁ katvā nibbattadevā.",
  "atk-s0102a6:77_7": "Āguṁ devā yasassinoti etepi mahāyasā devā āgatā.",
  "atk-s0102a6:78_0": "Dasete dasadhā kāyā,",
  "atk-s0102a6:78_1": "sabbe nānattavaṇṇinoti te dasadhā ṭhitā dasa devakāyā sabbe nīlādivasena nānattavaṇṇā āgatāti attho.",
  "atk-s0102a6:79_0": "Veṇḍūca devāti veṇḍudevatā ca.",
  "atk-s0102a6:79_1": "Sahali cāti sahalidevatā ca.",
  "atk-s0102a6:79_2": "Asamā ca duve yamāti asamadevatā ca dve ca yamakā devā.",
  "atk-s0102a6:79_3": "Candassupanisā devā,",
  "atk-s0102a6:79_4": "candamāguṁ purakkhatvāti candanissitakā devā candaṁ purato katvā āgatā.",
  "atk-s0102a6:79_5": "Tathā sūriyanissitakā devā sūriyaṁ purakkhatvā.",
  "atk-s0102a6:79_6": "Nakkhattāni purakkhatvāti nakkhattanissitāpi devā nakkhattāni purato katvā āgatā.",
  "atk-s0102a6:79_7": "Āguṁ mandavalāhakāti vātavalāhakā,",
  "atk-s0102a6:79_8": "abbhavalāhakā,",
  "atk-s0102a6:79_9": "uṇhavalāhakā ete sabbepi valāhakāyikā “mandavalāhakā” nāma vuccanti.",
  "atk-s0102a6:79_10": "Tepi āgatāti attho.",
  "atk-s0102a6:79_11": "Vasūnaṁ vāsavo seṭṭho,",
  "atk-s0102a6:79_12": "sakkopāgā purindadoti vasūnaṁ devatānaṁ seṭṭho vāsavo yo sakkoti ca,",
  "atk-s0102a6:79_13": "purindadoti ca vuccati,",
  "atk-s0102a6:79_14": "sopi āgato.",
  "atk-s0102a6:80_0": "Dasete dasadhā kāyāti etepi dasa devakāyā dasadhāva āgatā.",
  "atk-s0102a6:80_1": "Sabbe nānattavaṇṇinoti nīlādivasena nānattavaṇṇā.",
  "atk-s0102a6:81_0": "Athāguṁ sahabhū devāti atha sahabhū nāma devā āgatā.",
  "atk-s0102a6:81_1": "Jalamaggisikhārivāti aggisikhā viya jalantā.",
  "atk-s0102a6:81_2": "Jalamaggi ca sikhārivāti imāni tesaṁ nāmānītipi vuttaṁ.",
  "atk-s0102a6:81_3": "Ariṭṭhakā ca rojā cāti ariṭṭhakadevā ca rojadevā ca.",
  "atk-s0102a6:81_4": "Umāpupphanibhāsinoti umāpupphadevā nāma ete devā.",
  "atk-s0102a6:81_5": "Umāpupphasadisā hi tesaṁ sarīrābhā,",
  "atk-s0102a6:81_6": "tasmā “umāpupphanibhāsino”ti vuccanti.",
  "atk-s0102a6:82_0": "Varuṇā sahadhammā cāti ete ca dve janā.",
  "atk-s0102a6:82_1": "Accutā ca anejakāti accutadevatā ca anejakadevatā ca.",
  "atk-s0102a6:82_2": "Suleyyarucirāāgunti suleyyā ca rucirā ca āgatā.",
  "atk-s0102a6:82_3": "Āguṁ vāsavanesinoti vāsavanesīdevā nāma āgatā.",
  "atk-s0102a6:82_4": "Dasete dasadhā kāyāti etepi dasadevakāyā dasadhāva āgatā.",
  "atk-s0102a6:83_0": "Samānā mahāsamānāti samānā ca mahāsamānā ca.",
  "atk-s0102a6:83_1": "Mānusā mānusuttamāti mānusā ca mānusuttamā ca.",
  "atk-s0102a6:83_2": "Khiḍḍāpadosikā āguṁ,",
  "atk-s0102a6:83_3": "āguṁ manopadosikāti khiḍḍāpadosikā manopadosikā ca devā āgatā.",
  "atk-s0102a6:84_0": "Athāguṁ harayo devāti haridevā nāma āgatā.",
  "atk-s0102a6:84_1": "Ye ca lohitavāsinoti lohitavāsino ca āgatā.",
  "atk-s0102a6:84_2": "Pāragā mahāpāragāti ete ca duvidhā āgatā.",
  "atk-s0102a6:84_3": "Dasete dasadhā kāyāti etepi dasadevakāyā dasadhāva āgatā.",
  "atk-s0102a6:85_0": "Sukkākarambhā aruṇā,",
  "atk-s0102a6:85_1": "āguṁ veghanasā sahāti ete sukkādayo tayo,",
  "atk-s0102a6:85_2": "tehi saha veghanasā ca āgatā.",
  "atk-s0102a6:85_3": "Odātagayhā pāmokkhāti odātagayhā nāma pāmokkhadevā āgatā.",
  "atk-s0102a6:85_4": "Āguṁ devā vicakkhaṇāti vicakkhaṇā nāma devā āgatā.",
  "atk-s0102a6:86_0": "Sadāmattā hāragajāti sadāmattā ca hāragajā ca.",
  "atk-s0102a6:86_1": "Missakā ca yasassinoti yasasampannā missakadevā ca.",
  "atk-s0102a6:86_2": "Thanayaṁ āga pajjunnoti pajjunno ca devarājā thanayanto āgato.",
  "atk-s0102a6:86_3": "Yo disā abhivassatīti yo yaṁ yaṁ disaṁ yāti,",
  "atk-s0102a6:86_4": "tattha tattha devo vassati.",
  "atk-s0102a6:86_5": "Dasete dasadhā kāyāti etepi dasadevakāyā dasadhā āgatā.",
  "atk-s0102a6:87_0": "Khemiyā tusitā yāmāti khemiyā devā tusitapuravāsino ca yāmādevalokavāsino ca.",
  "atk-s0102a6:87_1": "Kathakā ca yasassinoti yasasampannā kathakadevā ca.",
  "atk-s0102a6:87_2": "Pāḷiyaṁ pana “kaṭṭhakā cā”ti likhanti.",
  "atk-s0102a6:87_3": "Lambītakā lāmaseṭṭhāti lambitakadevā ca lāmaseṭṭhadevā ca.",
  "atk-s0102a6:87_4": "Jotināmā ca āsavāti pabbatamatthake katanaḷaggikkhandho viya jotamānā jotidevā nāma atthi,",
  "atk-s0102a6:87_5": "te ca āsā ca devā āgatāti attho.",
  "atk-s0102a6:87_6": "Pāḷiyaṁ pana “jātināmā”ti likhanti.",
  "atk-s0102a6:87_7": "Āsā devatā chandavasena āsavāti vuttā.",
  "atk-s0102a6:87_8": "Nimmānaratino āguṁ,",
  "atk-s0102a6:87_9": "athāguṁ paranimmitā.",
  "atk-s0102a6:87_10": "Dasete dasadhā kāyāti etepi dasa devakāyā dasadhāva āgatā.",
  "atk-s0102a6:88_0": "Saṭṭhetedevanikāyāti ete ca āpo ca devātiādikā cha dasakā saṭṭhi devanikāyā sabbe nīlādivasena nānattavaṇṇino.",
  "atk-s0102a6:88_1": "Nāmanvayena āgacchunti nāmabhāgena nāmakoṭṭhāsena āgatā.",
  "atk-s0102a6:88_2": "Ye caññe sadisā sahāti ye ca aññepi tehi sadisā vaṇṇatopi nāmatopi etādisāyeva sesacakkavāḷesu devā,",
  "atk-s0102a6:88_3": "tepi āgatāyevāti ekapadeneva kalāpaṁ viya puṭakaṁ viya ca katvā sabbā devatā niddisati.",
  "atk-s0102a6:89_0": "Evaṁ dasasu lokadhātusahassesu devakāye niddisitvā idāni yadatthaṁ te āgatā,",
  "atk-s0102a6:89_1": "taṁ dassento pavuṭṭhajātinti gāthamāha.",
  "atk-s0102a6:89_2": "Tassattho –",
  "atk-s0102a6:89_3": "pavuṭṭhā vigatā jāti assāti ariyasaṅgho pavuṭṭhajāti nāma,",
  "atk-s0102a6:89_4": "taṁ pavuṭṭhajātiṁ rāgadosamohakhīlānaṁ abhāvā akhīlaṁ cattāro oghe taritvā ṭhitattā oghatiṇṇaṁ catunnaṁ",
  "atk-s0102a6:89_5": "āsavānaṁ abhāvena anāsavaṁ ariyasaṅghaṁ dakkhema passissāma.",
  "atk-s0102a6:89_6": "Tesaññeva oghānaṁ tiṇṇattā oghataraṁ āguṁ akaraṇato nāgaṁ.",
  "atk-s0102a6:89_7": "Asitātiganti kāḷakabhāvātītaṁ candaṁva siriyā virocamānaṁ dasabalañca dakkhema passissāmāti etadatthaṁ sabbepi te nāmanvayena āgacchuṁ,",
  "atk-s0102a6:89_8": "ye caññe sadisā sahāti.",
  "atk-s0102a6:90_0": "341.",
  "atk-s0102a6:90_1": "Idāni brahmāno dassento subrahmā paramatto cātiādimāha.",
  "atk-s0102a6:90_2": "Tattha subrahmāti eko brahmā.",
  "atk-s0102a6:90_3": "Paramattopi brahmāva.",
  "atk-s0102a6:90_4": "Puttā iddhimato sahāti ete iddhimato buddhassa bhagavato puttā ariyabrahmāno saheva āgatā.",
  "atk-s0102a6:90_5": "Sanaṅkumāro tisso cāti sanaṅkumāro ca tissamahābrahmā ca.",
  "atk-s0102a6:90_6": "Sopāgāti sopi āgato.",
  "atk-s0102a6:91_0": "“Sahassaṁ brahmalokānaṁ, mahābrahmābhitiṭṭhati;",
  "atk-s0102a6:92_0": "Upapanno jutimanto, bhismākāyo yasassi so”ti. –",
  "atk-s0102a6:93_0": "Ettha sahassaṁ brahmalokānanti ekaṅguliyā ekasahassacakkavāḷe dasahi aṅgulīhi dasasahassicakkavāḷe ālokapharaṇasamatthānaṁ",
  "atk-s0102a6:93_1": "mahābrahmānaṁ sahassaṁ āgataṁ.",
  "atk-s0102a6:93_2": "Mahābrahmābhitiṭṭhatīti yattha ekeko mahābrahmā aññe brahme abhibhavitvā tiṭṭhati.",
  "atk-s0102a6:93_3": "Upapannoti brahmaloke nibbatto.",
  "atk-s0102a6:93_4": "Jutimantoti ānubhāvasampanno.",
  "atk-s0102a6:93_5": "Bhismākāyoti mahākāyo,",
  "atk-s0102a6:93_6": "dvīhi tīhi māgadhikehi gāmakkhettehi samappamāṇaattabhāvo.",
  "atk-s0102a6:93_7": "Yasassisoti attabhāvasirīsaṅkhātena yasena samannāgato.",
  "atk-s0102a6:94_0": "Dasettha issarā āguṁ,",
  "atk-s0102a6:94_1": "paccekavasavattinoti etasmiñca brahmasahasse ye pāṭiyekkaṁ pāṭiyekkaṁ vasaṁ vattenti,",
  "atk-s0102a6:94_2": "evarūpā dasa issarā mahābrahmāno āgatā.",
  "atk-s0102a6:94_3": "Tesañca majjhato āga,",
  "atk-s0102a6:94_4": "hārito parivāritoti tesaṁ brahmānaṁ majjhe hārito nāma mahābrahmā satasahassabrahmaparivāro āgato.",
  "atk-s0102a6:95_0": "342.Te ca sabbe abhikkante,",
  "atk-s0102a6:95_1": "sainde deve sabrahmaketi te sabbepi sakkaṁ devarājānaṁ jeṭṭhakaṁ katvā āgate devakāye,",
  "atk-s0102a6:95_2": "hāritamahābrahmānaṁ jeṭṭhakaṁ katvā āgate brahmakāye ca.",
  "atk-s0102a6:95_3": "Mārasenā abhikkāmīti mārasenā abhigatā.",
  "atk-s0102a6:95_4": "Passa kaṇhassa mandiyanti kāḷakassa mārasa bālabhāvaṁ passatha.",
  "atk-s0102a6:96_0": "Etha gaṇhatha bandhathāti evaṁ attano parisaṁ āṇāpesi.",
  "atk-s0102a6:96_1": "Rāgena baddhamatthu voti sabbaṁ vo idaṁ devamaṇḍalaṁ rāgena baddhaṁ hotu.",
  "atk-s0102a6:96_2": "Samantā parivāretha,",
  "atk-s0102a6:96_3": "mā vo muñcittha koci nanti tumhākaṁ ekopi etesu ekampi mā muñci.",
  "atk-s0102a6:96_4": "“Mā vo muñcethā”tipi pāṭho,",
  "atk-s0102a6:96_5": "esevattho.",
  "atk-s0102a6:97_0": "Iti tattha mahāseno,",
  "atk-s0102a6:97_1": "kaṇho senaṁ apesayīti evaṁ tattha mahāsamaye mahāseno māro mārasenaṁ apesayi.",
  "atk-s0102a6:97_2": "Pāṇinā talamāhaccāti hatthena pathavītalaṁ paharitvā.",
  "atk-s0102a6:97_3": "Saraṁ katvāna bheravanti māravibhiṁsakadassanatthaṁ bhayānakaṁ sarañca katvā.",
  "atk-s0102a6:98_0": "Yathā pāvussako megho,",
  "atk-s0102a6:98_1": "thanayanto savijjukoti savijjuko pāvussakamegho viya mahāgajjitaṁ gajjanto.",
  "atk-s0102a6:98_2": "Tadā so paccudāvattīti tasmiṁ samaye so māro taṁ vibhiṁsanakaṁ dassetvā paṭinivatto.",
  "atk-s0102a6:98_3": "Saṅkuddho asayaṁ vaseti suṭṭhu kuddho kupito kañci vase vattetuṁ asakkonto asayaṁvase asayaṁvasī attano vasena akāmako hutvā nivatto.",
  "atk-s0102a6:98_4": "Bhagavā kira “ayaṁ māro imaṁ mahāsamāgamaṁ disvā ‘abhisamayantarāyaṁ karissāmī’ti antarantare mārasenaṁ pesetvā māraṁ vibhiṁsakaṁ dassetī”ti aññāsi.",
  "atk-s0102a6:98_5": "Pakati cesā bhagavato,",
  "atk-s0102a6:98_6": "yattha abhisamayo na bhavissati,",
  "atk-s0102a6:98_7": "tattha māraṁ vibhiṁsakaṁ dassentaṁ na nivāreti.",
  "atk-s0102a6:98_8": "Yattha pana abhisamayo hoti,",
  "atk-s0102a6:98_9": "tattha yathā parisā neva mārassa rūpaṁ passati,",
  "atk-s0102a6:98_10": "na saddaṁ suṇāti,",
  "atk-s0102a6:98_11": "evaṁ adhiṭṭhātīti.",
  "atk-s0102a6:98_12": "Imasmiñca samāgame mahābhisamayo bhavissati,",
  "atk-s0102a6:98_13": "tasmā yathā devatā neva tassa rūpaṁ passanti,",
  "atk-s0102a6:98_14": "na saddaṁ suṇanti,",
  "atk-s0102a6:98_15": "evaṁ adhiṭṭhāsi.",
  "atk-s0102a6:98_16": "Tena vuttaṁ –“tadā so paccudāvatti,",
  "atk-s0102a6:98_17": "saṅkuddho asayaṁvase”ti.",
  "atk-s0102a6:99_0": "343.Tañca sabbaṁ abhiññāya, vavatthitvāna cakkhumāti taṁ sabbaṁ bhagavā jānitvā vavatthapetvā ca.",
  "atk-s0102a6:100_0": "Mārasenā abhikkantā,",
  "atk-s0102a6:100_1": "te vijānātha bhikkhavoti bhikkhave mārasenā abhikkantā,",
  "atk-s0102a6:100_2": "te tumhe attano anurūpaṁ vijānātha,",
  "atk-s0102a6:100_3": "phalasamāpattiṁ samāpajjathāti vadati.",
  "atk-s0102a6:100_4": "Ātappamakarunti phalasamāpattiṁ pavisanatthāya vīriyaṁ ārabhiṁsu.",
  "atk-s0102a6:100_5": "Vītarāgehi pakkāmunti māro ca mārasenā ca vītarāgehi ariyehi dūratova apakkamuṁ.",
  "atk-s0102a6:100_6": "Nesaṁ lomāpi iñjayunti tesaṁ vītarāgānaṁ lomānipi na cālayiṁsu.",
  "atk-s0102a6:100_7": "Atha māro bhikkhusaṅghaṁ ārabbha imaṁ gāthaṁ abhāsi –",
  "atk-s0102a6:101_0": "“Sabbe vijitasaṅgāmā, bhayātītā yasassino;",
  "atk-s0102a6:102_0": "Modanti saha bhūtehi, sāvakā te janesutā”ti.",
  "atk-s0102a6:103_0": "Tattha modanti saha bhūtehīti dasabalassa sāsane bhūtehi sañjātehi ariyehi saddhiṁ modanti pamodanti.",
  "atk-s0102a6:103_1": "Janesutāti jane vissutā pākaṭā abhiññātā.",
  "atk-s0102a6:104_0": "Idaṁ pana mahāsamayasuttaṁ nāma devatānaṁ piyaṁ manāpaṁ,",
  "atk-s0102a6:104_1": "tasmā maṅgalaṁ vadantena abhinavaṭṭhānesu idameva suttaṁ vattabbaṁ.",
  "atk-s0102a6:104_2": "Devatā kira –“imaṁ suttaṁ suṇissāmā”ti ohitasotā vicaranti.",
  "atk-s0102a6:104_3": "Desanāpariyosāne panassa koṭisatasahassadevatā arahattaṁ pattā,",
  "atk-s0102a6:104_4": "sotāpannādīnaṁ gaṇanā natthi.",
  "atk-s0102a6:105_0": "Devatānañcassa piyamanāpabhāve idaṁ vatthu –",
  "atk-s0102a6:105_1": "koṭipabbatavihāre kira nāgaleṇadvāre nāgarukkhe ekā devadhītā vasati.",
  "atk-s0102a6:105_2": "Eko daharo antoleṇe imaṁ suttaṁ sajjhāyati.",
  "atk-s0102a6:105_3": "Devadhītā sutvā suttapariyosāne mahāsaddena sādhukāramadāsi. Ko esoti. Ahaṁ, bhante,",
  "atk-s0102a6:105_4": "devadhītāti.",
  "atk-s0102a6:105_5": "Kasmā sādhukāramadāsīti? Bhante,",
  "atk-s0102a6:105_6": "dasabalena mahāvane nisīditvā kathitadivase imaṁ suttaṁ sutvā ajja assosiṁ,",
  "atk-s0102a6:105_7": "bhagavatā kathitato ekakkharampi ahāpetvā suggahito ayaṁ dhammo tumhehīti.",
  "atk-s0102a6:105_8": "Dasabalassa kathayato sutaṁ tayāti? Āma, bhanteti.",
  "atk-s0102a6:105_9": "Mahā kira devatāsannipāto ahosi,",
  "atk-s0102a6:105_10": "tvaṁ kattha ṭhitā suṇīti?",
  "atk-s0102a6:106_0": "Ahaṁ, bhante,",
  "atk-s0102a6:106_1": "mahāvanavāsiyā devatā,",
  "atk-s0102a6:106_2": "mahesakkhāsu pana devatāsu āgacchantīsu jambudīpe okāsaṁ nālatthaṁ,",
  "atk-s0102a6:106_3": "atha imaṁ tambapaṇṇidīpaṁ āgantvā jambukolapaṭṭane ṭhatvā sotuṁ āraddhamhi,",
  "atk-s0102a6:106_4": "tatrāpi mahesakkhāsu devatāsu āgacchantīsu anukkamena paṭikkamamānā rohaṇajanapade mahāgāmassa piṭṭhibhāgato",
  "atk-s0102a6:106_5": "samudde galappamāṇaṁ udakaṁ pavisitvā tattha ṭhitā assosinti.",
  "atk-s0102a6:106_6": "Tuyhaṁ ṭhitaṭṭhānato dūre satthāraṁ passasi devateti?",
  "atk-s0102a6:106_7": "Kiṁ kathetha, bhante,",
  "atk-s0102a6:106_8": "satthā mahāvane dhammaṁ desento nirantaraṁ mamaññeva oloketīti maññamānā otappamānā ūmīsu nilayāmīti.",
  "atk-s0102a6:107_0": "Taṁ divasaṁ kira koṭisatasahassadevatā arahattaṁ pattā,",
  "atk-s0102a6:107_1": "tumhepi tadā arahattaṁ pattāti? Natthi, bhante.",
  "atk-s0102a6:107_2": "Anāgāmiphalaṁ pattattha maññeti? Natthi, bhante.",
  "atk-s0102a6:107_3": "Sakadāgāmiphalaṁ pattattha maññeti? Natthi, bhante.",
  "atk-s0102a6:107_4": "Tayo magge pattā devatā kira gaṇanapathaṁ atītā,",
  "atk-s0102a6:107_5": "sotāpannā jātattha maññeti?",
  "atk-s0102a6:107_6": "Devatā taṁ divasaṁ sotāpattiphalaṁ pattattā harāyamānā –“apucchitabbaṁ pucchati ayyo”ti āha.",
  "atk-s0102a6:107_7": "Tato naṁ so bhikkhu āha –",
  "atk-s0102a6:107_8": "“sakkā pana devate,",
  "atk-s0102a6:107_9": "tava attabhāvaṁ amhākaṁ dassetu”nti?",
  "atk-s0102a6:107_10": "Na sakkā bhante sakalakāyaṁ dassetuṁ,",
  "atk-s0102a6:107_11": "aṅgulipabbamattaṁ dassessāmi ayyassāti kuñcikachiddena aṅguliṁ antoleṇābhimukhaṁ akāsi,",
  "atk-s0102a6:107_12": "candasahassasūriyasahassauggamanakālo viya ahosi.",
  "atk-s0102a6:107_13": "Devadhītā “appamattā, bhante,",
  "atk-s0102a6:107_14": "hothā”ti daharabhikkhuṁ vanditvā agamāsi.",
  "atk-s0102a6:107_15": "Evaṁ imaṁ suttaṁ devatānaṁ piyaṁ manāpaṁ,",
  "atk-s0102a6:107_16": "mamāyanti naṁ devatāti.",
  "atk-s0102a6:108_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a6:109_0": "Mahāsamayasuttavaṇṇanā niṭṭhitā."
}