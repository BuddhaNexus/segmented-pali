{
  "anya-e0804n2:0_0": "17. Rudhādichakka",
  "anya-e0804n2:1_0": "Rudhādigaṇika",
  "anya-e0804n2:2_0": "Ito paraṁ pavakkhāmi, rudhādikagaṇādayo;",
  "anya-e0804n2:3_0": "Sāsanassopakārāya, gaṇe tu chabbidhe kathaṁ.",
  "anya-e0804n2:4_0": "Rudhi āvaraṇe.",
  "anya-e0804n2:4_1": "Rudhidhātu āvaraṇe vattati.",
  "anya-e0804n2:4_2": "Ettha āvaraṇaṁ nāma pidahanaṁ vā parirundhanaṁ vā palibuddhanaṁ vā harituṁ vā appadānaṁ,",
  "anya-e0804n2:4_3": "sabbametaṁ vaṭṭati. Rundhati, rundhiti, rundhīti, rundheti,",
  "anya-e0804n2:4_4": "avarundheti. Kammani –",
  "anya-e0804n2:4_5": "maggo purisena rundhiyati. Rodho, orodho, virodho,",
  "anya-e0804n2:4_6": "paṭivirodho, viruddho,",
  "anya-e0804n2:4_7": "paṭiviruddho,",
  "anya-e0804n2:4_8": "pariruddho.",
  "anya-e0804n2:4_9": "Rundhituṁ,",
  "anya-e0804n2:4_10": "parirundhituṁ.",
  "anya-e0804n2:4_11": "Rundhitvā.",
  "anya-e0804n2:4_12": "Parirundhitvā.",
  "anya-e0804n2:5_0": "Tatra rodhoti cārako.",
  "anya-e0804n2:5_1": "So hi rundhati pavesitānaṁ kurūrakammantānaṁ sattānaṁ gamanaṁ āvaratīti rodhoti vuccati.",
  "anya-e0804n2:5_2": "Orodhoti rājubbarī,",
  "anya-e0804n2:5_3": "sā pana yathākāmacāraṁ carituṁ appadānena orundhiyati avarundhiyatīti orodho.",
  "anya-e0804n2:5_4": "Virodhoti ananukūlatā.",
  "anya-e0804n2:5_5": "Paṭivirodhoti punappunaṁ ananukūlatā.",
  "anya-e0804n2:5_6": "Viruddhoti virodhaṁ āpanno.",
  "anya-e0804n2:5_7": "Paṭiviruddhoti paṭisattubhāvena virodhaṁ āpanno.",
  "anya-e0804n2:5_8": "Pariruddhoti gahaṇatthāya samparivārito.",
  "anya-e0804n2:5_9": "Vuttañhi “yathā arīhi pariruddho,",
  "anya-e0804n2:5_10": "vijjante gamane pathe”ti.",
  "anya-e0804n2:5_11": "Avaruddhoti pabbājito.",
  "anya-e0804n2:6_0": "Muca mocane. Migaṁ bandhanā muñcati. Muñcanaṁ, mocanaṁ. Dukkhappamocanaṁ, moco.",
  "anya-e0804n2:7_0": "Mocoti cettha aṭṭhikakadalīrukkho. Muñcituṁ. Muñcitvā. Kārite “moceti, mocetuṁ, mocetvā”tiādīni.",
  "anya-e0804n2:8_0": "Rica virecane. Riñcati. Riñcanaṁ, virecanaṁ, vireko, virecako. Riñcituṁ. Riñcitvā.",
  "anya-e0804n2:9_0": "Sica paggharaṇe.",
  "anya-e0804n2:9_1": "Udakena bhūmiṁ siñcati.",
  "anya-e0804n2:9_2": "Puttaṁ rajje abhisiñci. Abhiseko.",
  "anya-e0804n2:9_3": "Muddhābhisitto khattiyo.",
  "anya-e0804n2:9_4": "Siñca bhikkhu imaṁ nāvaṁ,",
  "anya-e0804n2:9_5": "sittā te lahumessati.",
  "anya-e0804n2:9_6": "Sittaṭṭhānaṁ. Siñcituṁ. Siñcitvā.",
  "anya-e0804n2:10_0": "Yuja yoge. Yuñjati,",
  "anya-e0804n2:10_1": "anuyuñjati.",
  "anya-e0804n2:10_2": "Kammani “yuñjiyatī”ti rūpāni.",
  "anya-e0804n2:10_3": "Keci “yuñjate”ti icchanti. Yuñjanaṁ, saṁyogo, anuyogo,",
  "anya-e0804n2:10_4": "bhāvanānuyutto, saññogo,",
  "anya-e0804n2:10_5": "saññojanaṁ,",
  "anya-e0804n2:10_6": "atthayojanā.",
  "anya-e0804n2:10_7": "Dīghaṁ santassa yojanaṁ. Yuñjituṁ,",
  "anya-e0804n2:10_8": "anuyuñjituṁ.",
  "anya-e0804n2:10_9": "Anuyuñjitvā. Yojeti.",
  "anya-e0804n2:10_10": "Tattha saṁyojananti bandhanaṁ kāmarāgādi.",
  "anya-e0804n2:10_11": "Yojananti –",
  "anya-e0804n2:11_0": "Vidatthi dvādasaṅgulyo, tadvayaṁ ratanaṁ mataṁ;",
  "anya-e0804n2:12_0": "Sattaratanikā yaṭṭhi, usabhaṁ vīsayaṭṭhikaṁ;",
  "anya-e0804n2:13_0": "Gāvutaṁ usabhāsīti, yojanaṁ catugāvutaṁ.",
  "anya-e0804n2:14_0": "Bhuja pālanabyavaharaṇesu.",
  "anya-e0804n2:14_1": "Pālanaṁ rakkhaṇaṁ.",
  "anya-e0804n2:14_2": "Byavaharaṇaṁ ajjhoharaṇaṁ. Bhuñjati,",
  "anya-e0804n2:14_3": "paribhuñjati,",
  "anya-e0804n2:14_4": "saṁbhuñjati.",
  "anya-e0804n2:14_5": "Dāsaparibhogena paribhuñji.",
  "anya-e0804n2:14_6": "Kārite “bhojeti bhojayatī”tiādīni rūpāni. Bhojanaṁ, sambhogo,",
  "anya-e0804n2:14_7": "mahibhujo,",
  "anya-e0804n2:14_8": "gāmabhojako, upabhogo,",
  "anya-e0804n2:14_9": "paribhogo.",
  "anya-e0804n2:14_10": "Bhutto odano bhavatā.",
  "anya-e0804n2:14_11": "Sace bhutto bhaveyyāhaṁ.",
  "anya-e0804n2:14_12": "Odanaṁ bhutto bhuttavā bhuttāvī.",
  "anya-e0804n2:14_13": "Tumantāditte “bhuñjituṁ,",
  "anya-e0804n2:14_14": "paribhuñjituṁ, bhojetuṁ,",
  "anya-e0804n2:14_15": "bhojayituṁ,",
  "anya-e0804n2:14_16": "bhuñjitvā,",
  "anya-e0804n2:14_17": "bhuñjitvāna, bhuñjiya,",
  "anya-e0804n2:14_18": "bhuñjiyāna, bhojetvā,",
  "anya-e0804n2:14_19": "bhojetvāna,",
  "anya-e0804n2:14_20": "bhojayitvā,",
  "anya-e0804n2:14_21": "bhojayitvāna” iccādīni parisaddādīhi visesitabbāni.",
  "anya-e0804n2:15_0": "Tatra bhuñjatīti bhattaṁ bhuñjati,",
  "anya-e0804n2:15_1": "bhojanīyaṁ bhuñjati.",
  "anya-e0804n2:15_2": "Tathā hi “khādanīyaṁ vā bhojanīyaṁ vā khādati vā bhuñjati vā”tiādi vuttaṁ.",
  "anya-e0804n2:15_3": "Apica kadāci khādanīyepi “bhuñjatī”ti vohāro dissati.",
  "anya-e0804n2:15_4": "“Phalāni khuddakappāni,",
  "anya-e0804n2:15_5": "bhuñja rāja varāvara”nti hi vuttaṁ.",
  "anya-e0804n2:15_6": "Paribhuñjatīti cīvaraṁ paribhuñjati,",
  "anya-e0804n2:15_7": "piṇḍapātaṁ paribhuñjati,",
  "anya-e0804n2:15_8": "gilānapaccayabhesajjaparikkhāraṁ paribhuñjati,",
  "anya-e0804n2:15_9": "paṭisevatīti vuttaṁ hoti.",
  "anya-e0804n2:15_10": "Teneva ca paṭisevatīti paribhuñjatīti attho saṁvaṇṇiyati.",
  "anya-e0804n2:15_11": "Apica “kāme bhuñjatī”ti ca “pañcakāmaguṇe paribhuñjatī”ti ca dassanato pana bhuñjanaparibhuñjanasaddā",
  "anya-e0804n2:15_12": "paṭisevanatthena katthaci samānatthāpi hontīti avagantabbā.",
  "anya-e0804n2:15_13": "Saṁbhuñjatīti sambhogaṁ karoti,",
  "anya-e0804n2:15_14": "ekato vāsaṁ karotīti attho.",
  "anya-e0804n2:15_15": "Ettha siyā “nanu ca bho atra bhujadhātu pālanabyavaharaṇesu vutto,",
  "anya-e0804n2:15_16": "so kathaṁ ettakesupi atthesu vattatī”ti?",
  "anya-e0804n2:15_17": "Vattateva,",
  "anya-e0804n2:15_18": "anekatthā hi dhātavo,",
  "anya-e0804n2:15_19": "te upasaggasahāye labhitvāpi anekatthatarāva honti.",
  "anya-e0804n2:15_20": "Ito paṭṭhāya tumantādīni rūpāni na vakkhāma.",
  "anya-e0804n2:15_21": "Yattha pana viseso dissati,",
  "anya-e0804n2:15_22": "tattha vakkhāma.",
  "anya-e0804n2:16_0": "Kati chedane. Kantati, vikantati. Sallakatto.",
  "anya-e0804n2:17_0": "Bhidi vidāraṇe. Bhindati.",
  "anya-e0804n2:17_1": "Anāgatatthe vattabbe “bhejjissati,",
  "anya-e0804n2:17_2": "bhindissatī”ti dvidhā bhavanti rūpāni.",
  "anya-e0804n2:17_3": "Pāpake akusale dhamme bhindatīti bhikkhu. Tenāha –",
  "anya-e0804n2:18_0": "“Na tena bhikkhu so hoti, yāvatā bhikkhate pare;",
  "anya-e0804n2:19_0": "Visaṁ dhammaṁ samādāya, bhikkhu hoti na tāvatā.",
  "anya-e0804n2:20_0": "Yodha puññañca pāpañca, bāhitvā brahmacariyaṁ;",
  "anya-e0804n2:21_0": "Saṅkhāya loke carati, save ‘bhikkhū’ti vuccatī”ti.",
  "anya-e0804n2:22_0": "Idañca khīṇāsavaṁ sandhāya vuttaṁ,",
  "anya-e0804n2:22_1": "sekkhaputhujjanasamaṇāpi yathāsambhavaṁ “bhikkhū”ti vattabbataṁ pāpuṇantiyeva.",
  "anya-e0804n2:22_2": "Saṅghaṁ bhindatīti saṅghabhedako.",
  "anya-e0804n2:22_3": "Devadattena saṅgho bhinno,.",
  "anya-e0804n2:22_4": "Bhindiyatīti bhinnoti hi nibbacanaṁ.",
  "anya-e0804n2:22_5": "Na te kaṭṭhāni bhinnāni.",
  "anya-e0804n2:22_6": "Bhindatīti bhettā.",
  "anya-e0804n2:23_0": "Chidi dvedhākaraṇe.",
  "anya-e0804n2:23_1": "Chindatīti chedako,",
  "anya-e0804n2:23_2": "evaṁ chettā.",
  "anya-e0804n2:23_3": "Kese chettuṁ vaṭṭati.",
  "anya-e0804n2:23_4": "Chindiyatīti chinno.",
  "anya-e0804n2:23_5": "Chinnopi rukkho punadeva rūhati.",
  "anya-e0804n2:23_6": "Idaṁ pana bhidichididvayaṁ divādigaṇaṁ patvā “bhijjati chijjatī”ti suddhakattuvācakaṁ rūpadvayaṁ janeti,",
  "anya-e0804n2:23_7": "tasmā “bhijjatīti bhinno”tiādinā suddhakattuvasenapi nibbacanaṁ kātabbaṁ.",
  "anya-e0804n2:24_0": "Tadi hiṁsānādaresu. Tandati. Tandī, taddu. Taddati kacchu.",
  "anya-e0804n2:25_0": "Udi pasavakiledanesu. Pasavanaṁ sandanaṁ. Kiledanaṁ tindatā. Undati. Undūro, samuddo.",
  "anya-e0804n2:26_0": "Vida lābhe. Vindati. Govindo, vitti. Ettha vittīti anubhavanaṁ, vedanā vā.",
  "anya-e0804n2:27_0": "Vida tuṭṭhiyaṁ. Vindati,",
  "anya-e0804n2:27_1": "nibbindati.",
  "anya-e0804n2:27_2": "Nibbindanaṁ.",
  "anya-e0804n2:27_3": "Virajjati.",
  "anya-e0804n2:27_4": "Nibbindo kāmaratiyā. Vitti, vittaṁ, vedo.",
  "anya-e0804n2:27_5": "Labhati atthavedaṁ dhammavedaṁ.",
  "anya-e0804n2:28_0": "Ettha vittīti somanassaṁ.",
  "anya-e0804n2:28_1": "“Vitti hi maṁ vindati suta disvā”ti hi vuttaṁ.",
  "anya-e0804n2:28_2": "Vittanti vittijananattā vittasaṅkhātaṁ dhanaṁ.",
  "anya-e0804n2:28_3": "Vedoti ganthopi ñāṇampi somanassampi vuccati.",
  "anya-e0804n2:28_4": "“Tiṇṇaṁ vedānaṁ pāragū”tiādīsu hi gantho “vedo”ti vuccati.",
  "anya-e0804n2:28_5": "“Brāhmaṇaṁ vedagumabhijaññā akiñcanaṁ kāmabhave asatta”ntiādīsu ñāṇaṁ.",
  "anya-e0804n2:28_6": "“Ye vedajātā vicaranti loke”tiādīsu somanassaṁ.",
  "anya-e0804n2:29_0": "Vedaganthe ca ñāṇe ca, somanasse ca vattati;",
  "anya-e0804n2:30_0": "Vedasaddo imaṁ nānā-dhātuto samudīraye.",
  "anya-e0804n2:31_0": "Lipa limpane. Limpati, limpako. Avalepo. Avalepoti ahaṅkāro.",
  "anya-e0804n2:32_0": "Lupa acchedane. Lumpati. Vilumpako, vilutto vilopo.",
  "anya-e0804n2:33_0": "Vilumpateva puriso, yāvassa upakappati;",
  "anya-e0804n2:34_0": "Yadā caññe vilumpanti, so vilutto vilumpatīti.",
  "anya-e0804n2:35_0": "Pisa cuṇṇane. Piṁsati. Pisako.",
  "anya-e0804n2:35_1": "Pisuṇā vācā.",
  "anya-e0804n2:35_2": "Āgamaṭṭhakathāyaṁ pana “attano piyabhāvaṁ parassa ca suññabhāvaṁ yāya vācāya bhāsati,",
  "anya-e0804n2:35_3": "sā pisuṇā vācā”ti vuttaṁ,",
  "anya-e0804n2:35_4": "taṁ niruttilakkhaṇena vuttanti daṭṭhabbaṁ.",
  "anya-e0804n2:36_0": "Hisi vihiṁsāyaṁ. Hiṁsati, vihiṁsati. Hiṁsako.",
  "anya-e0804n2:37_0": "Ahiṁsakoti me nāmaṁ, hiṁsakassa pure sato;",
  "anya-e0804n2:38_0": "Ajjāhaṁ saccanāmomhi, na naṁ hiṁsāmi kiñcanaṁ.",
  "anya-e0804n2:39_0": "Hiṁsitabbaṁ kiṁsatīti sīho.",
  "anya-e0804n2:39_1": "Ādiantakkharavipallāsavasena saddasiddhi,",
  "anya-e0804n2:39_2": "yathā “kantanaṭṭhena takka”nti. Vihesako,",
  "anya-e0804n2:39_3": "vihesanaṁ.",
  "anya-e0804n2:40_0": "Sumbhapahāre. Yo no gāvova sumbhati. Parisumbhati. Sumbhoti. Atrime pāḷito payogā –",
  "anya-e0804n2:41_0": "“Saṁsumbhamānā attānaṁ, kālamāgamayāmase”ti ca,",
  "anya-e0804n2:42_0": "“Kesaggahaṇamukkhepā, bhūmyā ca parisumbhanā;",
  "anya-e0804n2:43_0": "Datvā ca no pakkamati, bahudukkhaṁ anappaka”nti ca,",
  "anya-e0804n2:44_0": "“Bhūmiṁ sumbhāmi vegasā”ti ca.",
  "anya-e0804n2:45_0": "Aññattha pana aññāpi vuttā.",
  "anya-e0804n2:45_1": "Tā idha anupapattito na vuttā.",
  "anya-e0804n2:45_2": "Kecettha maññeyyuṁ,",
  "anya-e0804n2:45_3": "yathā bhūvādigaṇe “saki saṅkāyaṁ khaji gativekalle”tiādīnaṁ dhātūnaṁ paṭiladdhavaggantabhāvassa niggahītāgamassa",
  "anya-e0804n2:45_4": "vasena “saṅkati khañjatī”ti rūpāni bhavanti,",
  "anya-e0804n2:45_5": "tathā imasmiṁ rudhādigaṇe “muca mocane kati chedane”tiādīnaṁ dhātūnaṁ paṭiladdhavaggantabhāvassa niggahītāgamassa",
  "anya-e0804n2:45_6": "vasena “muñcati kantatī”tiādīni rūpāni bhavanti.",
  "anya-e0804n2:45_7": "Evaṁ sante ko imesaṁ tesañca visesoti?",
  "anya-e0804n2:45_8": "Ettha vuccate –",
  "anya-e0804n2:45_9": "ye bhūvādigaṇasmiṁ anekassarā asaṁyogantā ikārantavasena niddiṭṭhā,",
  "anya-e0804n2:45_10": "te ākhyātattañca nāmikattañca patvā suddhakattuhetukattuvisayesu ekantato niggahītāgamena nipphannarūpā bhavanti,",
  "anya-e0804n2:45_11": "na katthacipi tesaṁ vinā niggahītāgamena rūpappavatti dissati.",
  "anya-e0804n2:45_12": "Taṁ yathā? Saṅkati, saṅkā, khañjati,",
  "anya-e0804n2:45_13": "khañjo iccādi.",
  "anya-e0804n2:45_14": "Ayaṁ anekassarānaṁ ikārantavasena niddiṭṭhānaṁ bhūvādigaṇikānaṁ viseso.",
  "anya-e0804n2:46_0": "Ye ca rudhādigaṇasmiṁ anekassarā asaṁyogantvā akārantavasena vā ukārantavasena vā niddiṭṭhā,",
  "anya-e0804n2:46_1": "te ākhyātattaṁ patvā suddhakattuvisayeyeva ekantato niggahītāgamena nipphannarūpā bhavanti,",
  "anya-e0804n2:46_2": "na hetukattuvisaye.",
  "anya-e0804n2:46_3": "Nāmikattaṁ pana sahaniggahītāgamena vinā ca niggahītāgamena nipphannarūpā bhavanti.",
  "anya-e0804n2:46_4": "Yattha vinā niggahītāgamena nipphannarūpā,",
  "anya-e0804n2:46_5": "tattha sasaṁyogarūpāyeva bhavanti.",
  "anya-e0804n2:46_6": "Taṁ yathā? Muñcati,",
  "anya-e0804n2:46_7": "muñcāpeti, moceti, mocāpeti.",
  "anya-e0804n2:46_8": "Chindāpeti. Chedeti,",
  "anya-e0804n2:46_9": "chedāpeti.",
  "anya-e0804n2:46_10": "Chindanaṁ, chedo. Muñcanaṁ, mocanaṁ. Kantati, kantanaṁ,",
  "anya-e0804n2:46_11": "sallakatto.",
  "anya-e0804n2:46_12": "Piṭṭhimaṁsāni attano,",
  "anya-e0804n2:46_13": "sāmaṁ ukkacca khādasi iccādīni.",
  "anya-e0804n2:46_14": "Tattha ukkaccāti ukkantitvā,",
  "anya-e0804n2:46_15": "chinditvāti attho.",
  "anya-e0804n2:47_0": "Nanu ca bho evaṁ sante ākhyātanāmikabhāvaṁ patvā suddhakattuhetukattuvisayesu ekantato paṭiladdhaniggahītāgamehi",
  "anya-e0804n2:47_1": "saki khaji ādīhiyeva rudhādigaṇikehi bhavitabbaṁ,",
  "anya-e0804n2:47_2": "na pana mucachidiādīhīti? Tanna,",
  "anya-e0804n2:47_3": "mucachidiādīhiyeva rudhādigaṇikehi bhavitabbaṁ rucadhātuyā samānagatikattā,",
  "anya-e0804n2:47_4": "tathā hi yathā “rundhissa,",
  "anya-e0804n2:47_5": "rundhayati,",
  "anya-e0804n2:47_6": "rundhāpeti,",
  "anya-e0804n2:47_7": "rundhanaṁ, rodho,",
  "anya-e0804n2:47_8": "virodho”tiādīsu niggahītāgamāniggahītāgamavasena dvippakārāni rūpāni dissanti,",
  "anya-e0804n2:47_9": "tathā mucachidiādīnampīti.",
  "anya-e0804n2:48_0": "Nanu kaccāyane niggahītāgamassa niccavidhānatthaṁ “rudhādito niggahītapubbañcā”ti lakkhaṇaṁ vuttanti? Saccaṁ,",
  "anya-e0804n2:48_1": "taṁ pana kriyāpadattaṁ sandhāya vuttaṁ.",
  "anya-e0804n2:48_2": "Yadi ca nāmikapadattampi sandhāya vuttaṁ bhaveyya,",
  "anya-e0804n2:48_3": "“virodho”tiādīnaṁ dassanato vāsaddaṁ pakkhipitvā vattabbaṁ siyā,",
  "anya-e0804n2:48_4": "na ca vāsaddaṁ pakkhipitvā vuttaṁ,",
  "anya-e0804n2:48_5": "tena ñāyati kriyāpadattaṁyeva sandhāya vuttanti.",
  "anya-e0804n2:49_0": "Nanu ca bho evaṁ sante sakikhajiādīnaṁ niccaṁ saniggahītāgamakriyāpadattaṁyeva sandhāya “rudhādito niggahītapubbañcā”ti idaṁ vuttanti sakkā mantunti? Na sakkā,",
  "anya-e0804n2:49_1": "sakikhajiādīnaṁ rudhadhātuyā asamānagatikattā nāmikatte dvippakārassa asambhavato.",
  "anya-e0804n2:49_2": "Tathā hi yesaṁ yā nāmikatte niggahītāgamāniggahītāgamavasena dvippakāravantatā,",
  "anya-e0804n2:49_3": "sā eva tesaṁ rudhādigaṇabhāvassa lakkhaṇaṁ.",
  "anya-e0804n2:49_4": "Tañca sakikhajiādīnaṁ natthi.",
  "anya-e0804n2:49_5": "“Saṅkā khañjo”tiādinā hi nāmatte ekoyeva pakāro dissati saniggahītāgamo,",
  "anya-e0804n2:49_6": "“kamu padavikkhepe”iccādīnaṁ pana “kamo, kamanaṁ, caṅkamo,",
  "anya-e0804n2:49_7": "caṅkamana”ntiādinā nāmikatte dvippakāravantatāsambhavepi niggahītāgamassa abbhāsavisaye pavattattā sā",
  "anya-e0804n2:49_8": "dvippakāravantatā rudhādigaṇabhāvassa lakkhaṇaṁ na hoti,",
  "anya-e0804n2:49_9": "tasmā abbhāsavisaye pavattaṁ niggahītāgamaṁ vajjetvā yā dvippakāravantatā,",
  "anya-e0804n2:49_10": "sāyeva rudhādigaṇikabhāvassa lakkhaṇanti sanniṭṭhānaṁ kātabbaṁ.",
  "anya-e0804n2:49_11": "Ayaṁ nayo atīva sukhumo sammā manasi kātabbo.",
  "anya-e0804n2:50_0": "Rudhādī ettakā diṭṭhā, dhātavo me yathābalaṁ;",
  "anya-e0804n2:51_0": "Suttesvaññepi pekkhitvā, gaṇhavho atthayuttitoti.",
  "anya-e0804n2:52_0": "Dudhādigaṇoyaṁ.",
  "anya-e0804n2:53_0": "Divādigaṇika",
  "anya-e0804n2:54_0": "Divu kīḷāvijigisābyavahārajutithutikantigatisattīsu.",
  "anya-e0804n2:54_1": "Ettha ca kīḷāti laḷanā,",
  "anya-e0804n2:54_2": "vihāro vā.",
  "anya-e0804n2:54_3": "Laḷanāti ca laḷitānubhavanavasena ramaṇaṁ.",
  "anya-e0804n2:54_4": "Vihāro iriyāpathaparivattanādinā vattanaṁ.",
  "anya-e0804n2:54_5": "Vijigisāti vijayicchā.",
  "anya-e0804n2:54_6": "Byavahāroti vohāro.",
  "anya-e0804n2:54_7": "Jutīti sobhā.",
  "anya-e0804n2:54_8": "Thutīti thomanā.",
  "anya-e0804n2:54_9": "Kantīti kamanīyatā.",
  "anya-e0804n2:54_10": "Gatīti gamanaṁ.",
  "anya-e0804n2:54_11": "Sattīti sāmatthiyaṁ.",
  "anya-e0804n2:54_12": "Imesu atthesu divudhātu vattati. Dibbati. Devo. Devī. Devatā.",
  "anya-e0804n2:55_0": "Ettha devoti tividhā devā sammutidevā upapattidevā visuddhidevāti.",
  "anya-e0804n2:55_1": "Tesu mahāsammatakālato paṭṭhāya lokena “devā”ti sammatattā rājarājakumārādayo sammutidevā nāma.",
  "anya-e0804n2:55_2": "Devaloke upapannā upapattidevā nāma.",
  "anya-e0804n2:55_3": "Khīṇāsavā visuddhidevā nāma.",
  "anya-e0804n2:55_4": "Vuttampi cetaṁ “sammutidevā nāma rājāno deviyo kumārā.",
  "anya-e0804n2:55_5": "Upapattidevā nāma bhummadeve upādāya taduttaridevā.",
  "anya-e0804n2:55_6": "Visuddhidevā nāma buddhapaccekabuddhakhīṇāsavā”ti.",
  "anya-e0804n2:56_0": "Idaṁ panettha nibbacanaṁ –",
  "anya-e0804n2:56_1": "dibbanti kāmaguṇajhānābhiññācittissariyādīhi kīḷanti,",
  "anya-e0804n2:56_2": "tesu vā viharantīti devā.",
  "anya-e0804n2:56_3": "Dibbanti yathābhilāsitaṁ visayaṁ appaṭighātena gacchantīti devā.",
  "anya-e0804n2:56_4": "Dibbanti yathicchitanipphādane sakkontīti devā.",
  "anya-e0804n2:56_5": "Atha vā taṁtaṁbyasananittharaṇatthikehi saraṇaṁ parāyaṇanti devanīyā abhitthavanīyāti devā.",
  "anya-e0804n2:56_6": "Sobhāvisesayogena kamanīyāti vā devā.",
  "anya-e0804n2:57_0": "Ettha ca thutikanti atthā kammasādhanavasena daṭṭhabbā,",
  "anya-e0804n2:57_1": "kīḷādayo cha atthā kattusādhanavasena.",
  "anya-e0804n2:57_2": "Keci pana “divu kīḷāvijigisābyavahārajutithutigatīsū”ti paṭhanti.",
  "anya-e0804n2:57_3": "Keci “gatī”ti padaṁ vihāya “jutithutīsū”ti paṭhanti.",
  "anya-e0804n2:57_4": "Keci “thutī”ti padaṁ vihāya “jutigatīsū”ti paṭhanti,",
  "anya-e0804n2:57_5": "keci pana divudhātuṁ “sattithutika”ntiatthepi icchanti.",
  "anya-e0804n2:57_6": "Tenāha abhidhammassa anuṭīkākāro “devasaddo yathā kīḷāvijigisāvohārajutigatiattho,",
  "anya-e0804n2:57_7": "evaṁ sattiabhitthavakamanatthopi hoti dhātusaddānaṁ anekatthabhāvato”tiādi.",
  "anya-e0804n2:58_0": "Idaṁ pana yathāvuttesu sammutidevādīsu paccekaṁ nibbacanaṁ –",
  "anya-e0804n2:58_1": "dibbanti kīḷanti attano visaye issariyaṁ karontīti devā, rājāno.",
  "anya-e0804n2:58_2": "Dibbanti kīḷanti pañcahi kāmaguṇehi,",
  "anya-e0804n2:58_3": "paṭipakkhe vā vijetuṁ icchanti,",
  "anya-e0804n2:58_4": "voharanti ca lokassa yuttāyuttaṁ,",
  "anya-e0804n2:58_5": "jotanti paramāya sarīrajutiyā,",
  "anya-e0804n2:58_6": "thomiyanti tabbhāvatthikehi,",
  "anya-e0804n2:58_7": "kāmiyanti daṭṭhuṁ sotuñca sobhāvisesayogena,",
  "anya-e0804n2:58_8": "gacchanti ca yathicchitaṭṭhānaṁ appaṭihatagamanena,",
  "anya-e0804n2:58_9": "sakkonti ca ānubhāvasampattiyā taṁtaṁkiccaṁ nipphādetunti devā,",
  "anya-e0804n2:58_10": "cātumahārājikādayo.",
  "anya-e0804n2:58_11": "Kīḷanti paramāya jhānakīḷāya,",
  "anya-e0804n2:58_12": "vijetuṁ icchanti paṭipakkhaṁ,",
  "anya-e0804n2:58_13": "paramasukhumañāṇavisesavisayaṁ atthañca voharanti,",
  "anya-e0804n2:58_14": "jotanti sabbakilesadosakalusābhāvā paramavisuddhāya ñāṇajutiyā,",
  "anya-e0804n2:58_15": "thomiyanti ca viññātasabhāvehi paramanimmalaguṇavisesayogato,",
  "anya-e0804n2:58_16": "kāmiyanti ca anuttarapuññakkhettatāya daṭṭhuṁ sotuṁ pūjituñca,",
  "anya-e0804n2:58_17": "gacchanti ca amatamahānibbānaṁ apaccāgamanīyāya gatiyā,",
  "anya-e0804n2:58_18": "sakkonti ca cittācāraṁ ñatvā te te satte hite niyojetuṁ amatamahānibbānasukhe ca patiṭṭhāpetunti devā,",
  "anya-e0804n2:58_19": "visuddhidevā.",
  "anya-e0804n2:59_0": "Devasadda “viddhe vigatavalāhake deve”tiādīsu ajaṭākāse āgato.",
  "anya-e0804n2:59_1": "“Devo ca thokaṁ thokaṁ phusāyatī”tiādīsu meghe.",
  "anya-e0804n2:59_2": "“Ayañhi deva kumāro”tiādīsu khattiye.",
  "anya-e0804n2:59_3": "“Ahaṁ deva sakalajambudīpe aññassa rañño santike kiñci bhayaṁ na passāmī”tiādīsu issarapuggale.",
  "anya-e0804n2:59_4": "“Pañcahi kāmaguṇehi samappito samaṅgībhūto paricāreti devo maññe”tiādīsu upapattideve.",
  "anya-e0804n2:59_5": "“Devātidevaṁ naradammasārathi”ntiādīsu visuddhideve āgato.",
  "anya-e0804n2:60_0": "Devīti rājabhariyāpi devadhītāpi “devī”ti vuccati.",
  "anya-e0804n2:60_1": "Devassa bhariyāti hi devī,",
  "anya-e0804n2:60_2": "sāpi atthato “dibbatīti devī”ti vattabbā,",
  "anya-e0804n2:60_3": "yathā “bhikkhatīti bhikkhunī”ti.",
  "anya-e0804n2:60_4": "Tathā hi vuttaṁ vimānavatthuaṭṭhakathāyaṁ “dibbati attano puññiddhiyā kīḷatīti devī”ti.",
  "anya-e0804n2:61_0": "Devatāti devaputtopi brahmāpi devadhītāpi.",
  "anya-e0804n2:61_1": "“Atha kho aññatarā devatā abhikkantāya ruttiyā abhikkantavaṇṇā”tiādīsu hi devaputto “devatā”ti vutto “devoyeva devatā”ti katvā,",
  "anya-e0804n2:61_2": "tathā “tā devatā sattasatā uḷārā,",
  "anya-e0804n2:61_3": "brahmā vimānā abhinikkhamitvā”tiādīsu brahmāno.",
  "anya-e0804n2:62_0": "“Abhikkantena vaṇṇena, yā tvaṁ tiṭṭhasi devate;",
  "anya-e0804n2:63_0": "Obhāsentī disā sabbā, osadhī viya tārakā”ti-",
  "anya-e0804n2:64_0": "Ādīsu devadhītā.",
  "anya-e0804n2:65_0": "Imāni upapattidevānaṁ nāmāni –",
  "anya-e0804n2:66_0": "Devo suro ca vibudho, nijjaro amaro maru;",
  "anya-e0804n2:67_0": "Sudhāsī tidaso sagga-vāsī animisopi ca;",
  "anya-e0804n2:68_0": "Divoko’matapāyī ca, saggaṭṭho devatāni ca.",
  "anya-e0804n2:69_0": "Khi khaye. Khiyati. Khayo. Khiyanaṁ. Rāgakkhayo.",
  "anya-e0804n2:70_0": "Khi nivāse kodhahiṁsāsu ca. Khiyati. Na gacchasi yamakkhayaṁ. Nāgadānena khiyanti.",
  "anya-e0804n2:71_0": "Tattha khiyatīti nivasati. Yamakkhayanti yamanivesanaṁ. Khiyantīti kujjhanti hiṁsanti vā.",
  "anya-e0804n2:72_0": "Ghā gandhopādāne. Ghāyatīti ghānaṁ. Ghānena gandhaṁ ghāyituṁ ghāyitvā.",
  "anya-e0804n2:73_0": "Ruca rocane.",
  "anya-e0804n2:73_1": "Rocanaṁ ruci.",
  "anya-e0804n2:73_2": "Bhattaṁ me ruccati.",
  "anya-e0804n2:73_3": "Bhattampitassa na ruccati.",
  "anya-e0804n2:73_4": "Pabbajjā mama ruccati. Ruccituṁ, ruccitvā.",
  "anya-e0804n2:73_5": "Keci pana imasmiṁ divādigaṇe “ruca dittimhī”ti paṭhanti.",
  "anya-e0804n2:73_6": "Taṁ na yuttaṁ katthacipi dittisaṅkhātasobhanatthavācakassa rucadhātuno “ruccatī”ti rūpābhāvato.",
  "anya-e0804n2:73_7": "Tasmā evaṁ sallakkhetabbaṁ,",
  "anya-e0804n2:73_8": "dittirucīnaṁ vācako rucadhātu bhuvādigaṇiko.",
  "anya-e0804n2:73_9": "Tassa hi “rocati, virocati.",
  "anya-e0804n2:73_10": "Ekattamuparocita”nti rūpāniyeva bhavanti,",
  "anya-e0804n2:73_11": "na “ruccatī”ti rūpaṁ.",
  "anya-e0804n2:73_12": "Ruciyāyeva vācako pana divādigaṇikopi hoti curādigaṇikopi.",
  "anya-e0804n2:73_13": "Tassa hi divādigaṇikakāle “gamanaṁ mayhaṁ ruccatī”ti rūpaṁ.",
  "anya-e0804n2:73_14": "Curādigaṇikakāle “kiṁ nu jātiṁ na rocesī”ti rūpaṁ.",
  "anya-e0804n2:73_15": "Āpubbo ce ācikkhane vattati, “āroceti,",
  "anya-e0804n2:73_16": "ārocayatī”ti rūpāni dissanti.",
  "anya-e0804n2:74_0": "Muca mokkhe. Dukkhato muccati. Saddhāya adhimuccati. Mutti, vimutti, adhimutti, muccamāno.",
  "anya-e0804n2:75_0": "Uca samavāye. Uccati. Oko, ūkā, ukkā.",
  "anya-e0804n2:76_0": "Okoti udakampi āvāsopi.",
  "anya-e0804n2:76_1": "“Okapuṇṇehi cīvarehī”ti ca,",
  "anya-e0804n2:76_2": "“vārijova thale khitto,",
  "anya-e0804n2:76_3": "okamokatamubbhato”ti cettha payogo.",
  "anya-e0804n2:76_4": "Ūkāti sīse nibbattakimiviseso.",
  "anya-e0804n2:77_0": "Ukkāti dīpikādayo vuccanti.",
  "anya-e0804n2:77_1": "“Ukkāsu dhāriyamānāsū”ti hi āgataṭṭhāne dīpikā “ukkā”ti vuccati.",
  "anya-e0804n2:77_2": "“Ukkaṁ bandheyya,",
  "anya-e0804n2:77_3": "ukkaṁ bandhitvā,",
  "anya-e0804n2:77_4": "ukkāmukhaṁ ālimpeyyā”ti āgataṭṭhāne aṅgārakapallaṁ.",
  "anya-e0804n2:77_5": "“Kammārānaṁ yathā ukkā,",
  "anya-e0804n2:77_6": "anto jhāyati no bahī”ti āgataṭṭhāne kammāruddhanaṁ.",
  "anya-e0804n2:77_7": "“Evaṁ vipāko ukkāpāto bhavissatī”ti āgataṭṭhāne vātavego “ukkā”ti vuccati.",
  "anya-e0804n2:77_8": "“Saṇḍāsena jātarūpaṁ gahetvā ukkāmukhe pakkhipeyyā”ti āgataṭṭhāne suvaṇṇakārānaṁ mūsā “ukkā”ti veditabbā. Iccevaṁ –",
  "anya-e0804n2:78_0": "Dīpikāvātavegesu, kammārānañca uddhane;",
  "anya-e0804n2:79_0": "Mūsāyampi ca aṅgāra-kapalle cāti pañcasu;",
  "anya-e0804n2:80_0": "Visayesu panetesu, ukkāsaddo pavattati;",
  "anya-e0804n2:81_0": "Che chedane. Chiyati, chiyanti. Avacchitaṁ, avacchātaṁ. Chetvāna moḷiṁ varagandhavāsitaṁ.",
  "anya-e0804n2:82_0": "Saja saṅge. Saṅgo laganaṁ. Sajjati. Sajjanaṁ, sajjito, satto.",
  "anya-e0804n2:83_0": "Yuja samādhimhi.",
  "anya-e0804n2:83_1": "Samādhānaṁ samādhi,",
  "anya-e0804n2:83_2": "kāyakammādīnaṁ sammāpayogavasena avippakiṇṇatāti attho. Yujjati. Yogo, yogī.",
  "anya-e0804n2:84_0": "Ettha yogoti vīriyaṁ. Tañhi –",
  "anya-e0804n2:85_0": "“Vāyametheva puriso, na nibbindeyya paṇḍito;",
  "anya-e0804n2:86_0": "Passāmi vo’ha’mattānaṁ, yathā icchiṁ tathā ahu”nti",
  "anya-e0804n2:87_0": "Vacanato avassaṁ kātuṁ yujjati upapajjatīti yogoti vuccati.",
  "anya-e0804n2:88_0": "Ranja rāge. Rajjati.",
  "anya-e0804n2:88_1": "Virajjati.",
  "anya-e0804n2:88_2": "Rajjamāno, rajjaṁ, rajjanto, rāgo, virāgo, rajjanaṁ,",
  "anya-e0804n2:88_3": "virajjanaṁ,",
  "anya-e0804n2:88_4": "rajanīyaṁ.",
  "anya-e0804n2:88_5": "Upasaggavasena añño attho bhavati.",
  "anya-e0804n2:88_6": "Samhā raṭṭhā nirajjati,",
  "anya-e0804n2:88_7": "attano raṭṭhā niggacchatīti attho.",
  "anya-e0804n2:89_0": "Tattha virāgoti virajjanti ettha saṁkilesadhammāti virāgo, nibbānaṁ maggo ca.",
  "anya-e0804n2:90_0": "Vijī bhayacalanesu. Vijjati, saṁvijjati. Saṁvego, saṁvejanīyaṁ. Ubbijjati. Ubbego, ubbiggahadayo.",
  "anya-e0804n2:91_0": "Lujavināse. Lujjatīti loko. Lopo, lutti, lujjanaṁ, lutto.",
  "anya-e0804n2:92_0": "Ṭhā gatinivattiyaṁ. Ṭhāyati. Ṭhāyī, ṭhiti, ṭhānaṁ, ṭhito,",
  "anya-e0804n2:92_1": "tatraṭṭho, tiṭṭhaṁ,",
  "anya-e0804n2:92_2": "kappaṭṭhāyī,",
  "anya-e0804n2:92_3": "āsabhaṭṭhānaṭṭhāyī.",
  "anya-e0804n2:93_0": "“Sukhaṁ sayāmi ṭhāyāmi, sukhaṁ kappemi jīvitaṁ;",
  "anya-e0804n2:94_0": "Ahatthapāso mārassa, aho satthānukampako”ti",
  "anya-e0804n2:95_0": "Pāḷi nidassanaṁ. Lāpaṁ gocaraṭṭhāyinanti ca. Tattha ṭhāyāmīti tiṭṭhāmi.",
  "anya-e0804n2:96_0": "Ḍigatiyaṁ. Ḍiyati. Ḍemāno. Ḍino vā.",
  "anya-e0804n2:96_1": "“Ucce sakuṇa ḍemāna,",
  "anya-e0804n2:96_2": "pattayāna vihaṅgama.",
  "anya-e0804n2:96_3": "Vajjesi kho tvaṁ vāmūru”nti nidassanaṁ.",
  "anya-e0804n2:97_0": "Ettha ḍiyatīti ḍemānoti nibbacanaṁ gahetabbaṁ.",
  "anya-e0804n2:98_0": "Tā pālane. Tāyati.",
  "anya-e0804n2:98_1": "Aghassa tātā.",
  "anya-e0804n2:98_2": "So nūna kapaṇo tāto,",
  "anya-e0804n2:98_3": "ciraṁ rujjati assame. Tāṇaṁ, parittaṁ, gottaṁ.",
  "anya-e0804n2:98_4": "Tvaṁ khosi upāsaka katakalyāṇo katabhīruttāṇo.",
  "anya-e0804n2:99_0": "Tatra parittanti mahātejavantatāya samantato sattānaṁ bhayaṁ upaddavaṁ upasaggañca tāyati rakkhatīti parittaṁ,",
  "anya-e0804n2:99_1": "gaṁ tāyatīti gottaṁ.",
  "anya-e0804n2:100_0": "Nata gattavināme. Gattavināmo gattavikkhepo. Naccati. Naccaṁ. Nigaṇṭho nāṭaputto.",
  "anya-e0804n2:101_0": "Dā sodhane. Dāyati. Dānaṁ. Anuyogadāpanatthaṁ. Anuyogaṁ datvā. Dānaṁ datvā.",
  "anya-e0804n2:102_0": "Dāsupane. Dāyati. Niddāyati. Niddāyanaṁ, niddāyamāno, niddāyanto.",
  "anya-e0804n2:103_0": "Dādāne.",
  "anya-e0804n2:103_1": "Puriso dānaṁ dāyati.",
  "anya-e0804n2:103_2": "Āpubbo gahaṇe.",
  "anya-e0804n2:103_3": "Adinnaṁ ādiyati.",
  "anya-e0804n2:103_4": "Sīlaṁ samādiyati. Kamme –",
  "anya-e0804n2:103_5": "purisena dānaṁ dīyati,",
  "anya-e0804n2:103_6": "adinnaṁ ādiyati. Kārite – ādapeti,",
  "anya-e0804n2:103_7": "samādapeti,",
  "anya-e0804n2:103_8": "ādapayati,",
  "anya-e0804n2:103_9": "samādapayati,",
  "anya-e0804n2:103_10": "ye dhammamevādapayanti santo.",
  "anya-e0804n2:104_0": "Dā avakhaṇḍane. Diyati, diyanti. Parittaṁ.",
  "anya-e0804n2:105_0": "Ettha ca parittanti samantato khaṇḍitattā parittaṁ.",
  "anya-e0804n2:105_1": "Appamattakañhi gomayapiṇḍaṁ parittanti vuccati.",
  "anya-e0804n2:105_2": "Tasmā parittanti appakassa nāmaṁ kāmāvacarassa ca dhammassa appesakkhattā.",
  "anya-e0804n2:106_0": "Dā suddhiyaṁ. Dāyati. Vodāyati. Vodānaṁ.",
  "anya-e0804n2:106_1": "Akammakoyaṁ dhātu.",
  "anya-e0804n2:106_2": "Tathā hi “vodāyati sujjhati etenāti vodānaṁ,",
  "anya-e0804n2:106_3": "samathavipassanā”ti nettisaṁvaṇṇanāyaṁ vuttaṁ.",
  "anya-e0804n2:107_0": "Dī khaye. Dīyate. Dīno, ādīnavo.",
  "anya-e0804n2:108_0": "Tatra dīnoti parikkhīṇañātidhanādibhāvena dukkhito.",
  "anya-e0804n2:108_1": "Ādīnavotiādīnaṁ dukkhaṁ vāti adhigacchati etenātiādīnavo, doso.",
  "anya-e0804n2:109_0": "Du paritāpe. Duyate. Duno, dūto.",
  "anya-e0804n2:110_0": "Bhidi bhijjane. Bhijjanadhammaṁ bhijjati. Bhijjatīti bhinno. Bhijjanaṁ bhedo.",
  "anya-e0804n2:111_0": "Chidi chijjane. Suttaṁ chijjati. Chijjatīti chinno. Evaṁ chiddaṁ. Chijjanaṁ chedo.",
  "anya-e0804n2:112_0": "Khididīniye.",
  "anya-e0804n2:112_1": "Dīnabhāvo dīniyaṁ,",
  "anya-e0804n2:112_2": "yathā dakkhiyaṁ. Khijjati, khinno,",
  "anya-e0804n2:112_3": "akhinnamati, khedo,",
  "anya-e0804n2:112_4": "khedaṅgato lokahitāya nātho.",
  "anya-e0804n2:113_0": "Ettha khedaṅgatoti kāyikadukkhasaṅkhātaṁ parissamaṁ patto, dukkhamanubhavīti attho.",
  "anya-e0804n2:114_0": "Pada gatiyaṁ. Pajjati.",
  "anya-e0804n2:114_1": "Maggaṁ paṭipajjati.",
  "anya-e0804n2:114_2": "Paṭipattiṁ paṭipajjati.",
  "anya-e0804n2:114_3": "Addhānamaggappaṭipanno hoti,",
  "anya-e0804n2:114_4": "phalasamāpattiṁ samāpajjati.",
  "anya-e0804n2:114_5": "Āpattiṁ āpajjati.",
  "anya-e0804n2:114_6": "Akammakampi bhavati,",
  "anya-e0804n2:114_7": "tesaṁ adhammo āpajjati, pajjo,",
  "anya-e0804n2:114_8": "byagghapajjo,",
  "anya-e0804n2:114_9": "sampadāyo.",
  "anya-e0804n2:115_0": "Ettha ca pajjoti maggo.",
  "anya-e0804n2:115_1": "Byagghapajje saddulapathe jātoti byagghapajjo,",
  "anya-e0804n2:115_2": "evaṁnāmako kulaputto.",
  "anya-e0804n2:115_3": "Sampadiyati ñāpiyati dhammo etenāti sampadāyo, akkhātā.",
  "anya-e0804n2:116_0": "Vida sattāyaṁ. Sattā vijjamānākāro. Vijjati, saṁvijjati. Jātavedo, vijjā, avijjā, vidito.",
  "anya-e0804n2:117_0": "Tattha jātavedoti aggi.",
  "anya-e0804n2:117_1": "So hi jātova vedayati dhūmajāluṭṭhānena paññāyati,",
  "anya-e0804n2:117_2": "tasmā jātavedoti vuccati.",
  "anya-e0804n2:117_3": "Vijjāti dhammānaṁ sabhāvaṁ viditaṁ karotīti vijjā, ñāṇaṁ.",
  "anya-e0804n2:117_4": "Avijjāti khandhānaṁ rāsaṭṭhaṁ,",
  "anya-e0804n2:117_5": "āyatanānaṁ āyatanaṭṭhaṁ,",
  "anya-e0804n2:117_6": "dhātūnaṁ suññaṭṭhaṁ,",
  "anya-e0804n2:117_7": "saccānaṁ tathaṭṭhaṁ,",
  "anya-e0804n2:117_8": "indriyānaṁ adhipatiyaṭṭhaṁ aviditaṁ karotīti avijjā.",
  "anya-e0804n2:117_9": "Dukkhādīnaṁ pīḷanādivasena vuttaṁ catubbidhaṁ atthaṁ aviditaṁ karotīti avijjā, moho.",
  "anya-e0804n2:118_0": "Mada ummāde.",
  "anya-e0804n2:118_1": "Ummādo nāma muyha naṁ vā sativippavāso vā cittavikkhepo vā. Majjati,",
  "anya-e0804n2:118_2": "pamajjati. Matto,",
  "anya-e0804n2:118_3": "surāmadamatto.",
  "anya-e0804n2:118_4": "Matto ahaṁ mahārāja.",
  "anya-e0804n2:118_5": "Puttamaṁsāni khādayiṁ.",
  "anya-e0804n2:118_6": "Mattahatthī, pamatto, ummatto.",
  "anya-e0804n2:119_0": "Appamādo amataṁ padaṁ, pamādo maccuno padaṁ;",
  "anya-e0804n2:120_0": "Appamattā na miyyanti, ye pamattā yathā matā.",
  "anya-e0804n2:121_0": "Mida sinehane. Mejjati. Mettā, metti, mittaṁ, mitto.",
  "anya-e0804n2:122_0": "Antaradhā adassane.",
  "anya-e0804n2:122_1": "Antarapubbo dhādhātu vijjamānassa vatthuno adassane vattati.",
  "anya-e0804n2:122_2": "Antaradhāyati.",
  "anya-e0804n2:122_3": "Antaradhānaṁ,",
  "anya-e0804n2:122_4": "antaradhāyanto.",
  "anya-e0804n2:122_5": "Sā devatā antarahitā.",
  "anya-e0804n2:122_6": "Antarāpidhāyati.",
  "anya-e0804n2:123_0": "Budha avagamane.",
  "anya-e0804n2:123_1": "Avagamanaṁ jānanaṁ. Bujjhati, buddho, buddhi, buddhaṁ, bodho, bodhi.",
  "anya-e0804n2:123_2": "Bujjhitā saccāni.",
  "anya-e0804n2:123_3": "Sakalaṁ buddho, buddhavā,",
  "anya-e0804n2:123_4": "vibodheti, bodhetā, buddho,",
  "anya-e0804n2:123_5": "vibuddho iccādīni.",
  "anya-e0804n2:124_0": "Tatra buddhoti bujjhitā saccānīti buddho,",
  "anya-e0804n2:124_1": "bodhetā pajāyāti buddho.",
  "anya-e0804n2:124_2": "Atha vā pāramitāparibhāvitāya paññāya sabbampi ñeyyaṁ abujjhīti buddho.",
  "anya-e0804n2:124_3": "Keci pana kammenapi buddhasaddassa siddhaṁ icchantā evaṁ nibbacanaṁ karonti “sammāsambuddho vata so bhagavāti",
  "anya-e0804n2:124_4": "adhigataguṇavisesehi khīṇāsavehi bujjhitabboti buddho”ti.",
  "anya-e0804n2:124_5": "Vitthāro pana niddese vuttanayena gahetabbo.",
  "anya-e0804n2:124_6": "Buddhīti bujjhatīti buddhi.",
  "anya-e0804n2:124_7": "Evaṁ buddhaṁ bodho bodhi ca.",
  "anya-e0804n2:124_8": "Atha vā bujjhanaṁ buddhi.",
  "anya-e0804n2:124_9": "Evaṁ bodho bodhi ca,",
  "anya-e0804n2:124_10": "sabbametaṁ paññāyādhivacanaṁ.",
  "anya-e0804n2:125_0": "Idāni bodhisaddassa atthuddhāraṁ vadāma.",
  "anya-e0804n2:125_1": "Bodhīti hi rukkhopi maggopi sabbaññutaññāṇampi nibbānampi evaṁpaṇṇattiko puggalopi vuccati,",
  "anya-e0804n2:125_2": "tathā hi “bodhirukkhamūle paṭhamābhisambuddho”ti ca,",
  "anya-e0804n2:125_3": "“antarā ca bodhiṁ antarā ca gaya”nti ca āgataṭṭhāne rukkho bodhīti vuccati.",
  "anya-e0804n2:125_4": "“Catūsu maggesu ñāṇa”nti āgataṭṭhāne maggo.",
  "anya-e0804n2:125_5": "“Pappoti bodhiṁ varabhūri sumedhaso”ti āgataṭṭhāne sabbaññutaññāṇaṁ.",
  "anya-e0804n2:125_6": "“Patvāna bodhiṁ amataṁ asaṅkhata”nti āgataṭṭhāne nibbānaṁ.",
  "anya-e0804n2:125_7": "“Bodhi bhante rājakumāro bhagavato pāde sirasā vandatī”ti “ariyasāvako bodhīti vuccatī”ti ca āgataṭṭhāne evaṁpaṇṇattiko puggalo.",
  "anya-e0804n2:126_0": "Atridaṁ vuccati –",
  "anya-e0804n2:127_0": "Rukkhe magge ca nibbāne, ñāṇe sabbaññutāya ca;",
  "anya-e0804n2:128_0": "Tathā paṇṇattiyañceva, bodhisaddo pavattati.",
  "anya-e0804n2:129_0": "Bujjhatīti bujjhitā, bodhetīti bodhetā.",
  "anya-e0804n2:130_0": "Ettha ca koci payogo tumantādīni ca rūpāni vuccante –",
  "anya-e0804n2:130_1": "“guyhamatthamasambuddhaṁ,",
  "anya-e0804n2:130_2": "sambodhayati yo naro.",
  "anya-e0804n2:130_3": "Paraṁ sambuddhumarahati.",
  "anya-e0804n2:130_4": "Bujjhituṁ, buddhuṁ,",
  "anya-e0804n2:130_5": "bujjhitvā,",
  "anya-e0804n2:130_6": "bujjhitvāna,",
  "anya-e0804n2:130_7": "bujjhituna, buddhiya,",
  "anya-e0804n2:130_8": "buddhiyāna, buddhā,",
  "anya-e0804n2:130_9": "buddhāna” iti bhavanti.",
  "anya-e0804n2:131_0": "Tatra asambuddhanti parehi aññātaṁ,",
  "anya-e0804n2:131_1": "“asambodha”ntipi pāṭho,",
  "anya-e0804n2:131_2": "paresaṁ bodhetuṁ ayuttanti attho.",
  "anya-e0804n2:131_3": "Sambuddhunti saṁbujjhituṁ.",
  "anya-e0804n2:131_4": "Buddhāti bujjhitvā,",
  "anya-e0804n2:131_5": "evaṁ buddhānāti etthāpi.",
  "anya-e0804n2:132_0": "Keci pana “nāmarūpaparicchede ‘bodhimaggena budhvā’ti ca,",
  "anya-e0804n2:132_1": "“budhvā bodhitale yamāha sugato’ti ca dhakāravakārasaññogavato padassa dassanato tvāpaccayantabhāvato",
  "anya-e0804n2:132_2": "ca dhakāravakārasaṁyogavasena “budhvā”ti padasiddhi icchitabbā”ti vadanti,",
  "anya-e0804n2:132_3": "taṁ tādisassa padarūpassa buddhavacane adassanato ca,",
  "anya-e0804n2:132_4": "buddhavacanassa ananukūlatāya ca,",
  "anya-e0804n2:132_5": "parisuddhe ca porāṇapotthake vakārasaṁyogavigatassa “bodhimaggena buddhā”tica,",
  "anya-e0804n2:132_6": "“buddhā bodhitale”ti ca padassa dassanato na gahetabbaṁ.",
  "anya-e0804n2:132_7": "Tathā hi na tādiso pāṭho buddhavacanassa anukūlo hotīti.",
  "anya-e0804n2:132_8": "Na hi buddhavacane vassasatampi vassasahassampi pariyesantā tādisaṁ vakāradhakārasaññogapadaṁ passissanti.",
  "anya-e0804n2:132_9": "Evaṁ “budhvā”ti padarūpassa buddhavacanassa ananukūlatā daṭṭhabbā.",
  "anya-e0804n2:132_10": "Tañhi sakkaṭaganthe kataparicayabhāvena vañcitehi vidūhi icchitaṁ,",
  "anya-e0804n2:132_11": "na saddhammanītividūhi.",
  "anya-e0804n2:132_12": "Ettha imāni nidassanapadāni veditabbāni –",
  "anya-e0804n2:133_0": "Ko maṁ viddhā nilīyati.",
  "anya-e0804n2:133_1": "Laddhā macco yadicchati.",
  "anya-e0804n2:133_2": "Laddhāna pubbāpariyaṁ visesaṁ,",
  "anya-e0804n2:133_3": "adassanaṁ maccurājassa gacche.",
  "anya-e0804n2:134_0": "Ummādantimahaṁ diṭṭhā, āmukkamaṇikuṇḍalaṁ;",
  "anya-e0804n2:135_0": "Na supāmi divārattiṁ, sahassaṁva parājito”ti;",
  "anya-e0804n2:136_0": "Tattha viddhāti vijjhitvā.",
  "anya-e0804n2:136_1": "Laddhāti labhitvā.",
  "anya-e0804n2:136_2": "Laddhānāti labhitvāna.",
  "anya-e0804n2:136_3": "Diṭṭhāti disvā.",
  "anya-e0804n2:136_4": "Iti “viddhā laddhā laddhāna diṭṭhā”ti padāni tvāpaccayena saddhiṁ gatānipi saññogavasena vakārapaṭibaddhāni na honti,",
  "anya-e0804n2:136_5": "tasmā “buddhā buddhāna” iccetānipi “laddhā laddhāna” iccādīni viya parihīnavakārasaññogāni eva gahetabbāni.",
  "anya-e0804n2:136_6": "Ye “budhvā”ti rūpaṁ icchanti paṭhanti ca,",
  "anya-e0804n2:136_7": "maññe te tvāpaccayo vañceti,",
  "anya-e0804n2:136_8": "tena te vañcanaṁ pāpuṇanti,",
  "anya-e0804n2:136_9": "tasmā tādisaṁ rūpaṁ aggahetvā yo saddanītiyaṁ saddavinicchayo vutto,",
  "anya-e0804n2:136_10": "soyeva āyasmantehi sārato paccetabbo.",
  "anya-e0804n2:137_0": "Budha bodhane.",
  "anya-e0804n2:137_1": "Sakammakākammakoyaṁ dhātu.",
  "anya-e0804n2:137_2": "Tathā hi bodhanasadduccāraṇena jānanaṁ vikasanaṁ niddakkhayo ca gahito,",
  "anya-e0804n2:137_3": "tasmā “budha ñāṇe,",
  "anya-e0804n2:137_4": "budha vikasane,",
  "anya-e0804n2:137_5": "budha niddakkhaye”ti vuttaṁ hoti.",
  "anya-e0804n2:137_6": "Bujjhati bhagavā,",
  "anya-e0804n2:137_7": "dhamme bujjhati,",
  "anya-e0804n2:137_8": "pabujjhati,",
  "anya-e0804n2:137_9": "padumaṁ bujjhati.",
  "anya-e0804n2:137_10": "Puriso buddho, pabuddho, bodhati,",
  "anya-e0804n2:137_11": "pabodhati iccādīni.",
  "anya-e0804n2:138_0": "Saṁdhāsandhimhi.",
  "anya-e0804n2:138_1": "Saṁpubbo dhādhātu sandhimhi vattati.",
  "anya-e0804n2:138_2": "Nevassa maddī bhākuṭi,",
  "anya-e0804n2:138_3": "na sandhiyati na rodati.",
  "anya-e0804n2:138_4": "Na sandhiyatīti idaṁ aññehi pakaraṇehi asādhāraṇaṁ divādirūpaṁ.",
  "anya-e0804n2:139_0": "Dhanu yācane. Mātā hi tava irandhati, vidharassa hadayaṁ dhaniyyati. Idampi asādhāraṇaṁ divādirūpaṁ.",
  "anya-e0804n2:140_0": "Dhī anādare. Dhīyate. Dhīno.",
  "anya-e0804n2:141_0": "Yudha sampahāre. Yujjhati. Yodho, yuddhaṁ,",
  "anya-e0804n2:141_1": "caraṇāyudho,",
  "anya-e0804n2:141_2": "yakārassa vakārabhāve “āvudha”nti rūpaṁ.",
  "anya-e0804n2:141_3": "Tatra caraṇāyudhoti kukkuṭo.",
  "anya-e0804n2:142_0": "Kudha kope. Kujjhati. Kodho, kujjhanā,",
  "anya-e0804n2:142_1": "kujjhitattaṁ.",
  "anya-e0804n2:142_2": "Kuddho atthaṁ na jānāti,",
  "anya-e0804n2:142_3": "kuddho dhammaṁ na passati.",
  "anya-e0804n2:143_0": "Sudha soceyye.",
  "anya-e0804n2:143_1": "Soceyyaṁ sucibhāvo. Sujjhati. Suddhi, visuddhi,",
  "anya-e0804n2:143_2": "sujjhanaṁ, suddho, visuddho,",
  "anya-e0804n2:143_3": "parisuddho.",
  "anya-e0804n2:143_4": "Kārite “sodheti,",
  "anya-e0804n2:143_5": "sodhako” iccādīni.",
  "anya-e0804n2:144_0": "Sidhu saṁrādhane. Sijjhati. Siddhi.",
  "anya-e0804n2:145_0": "Radha hiṁsāyaṁ. Rajjhati, virajjhati, aparajjhati. Aparādho.",
  "anya-e0804n2:146_0": "Rādha sādha saṁsiddhiyaṁ.",
  "anya-e0804n2:146_1": "Rādhayati,",
  "anya-e0804n2:146_2": "sādhayati.",
  "anya-e0804n2:146_3": "Ārādhanaṁ, sādhanaṁ.",
  "anya-e0804n2:146_4": "Saparahitaṁ sādhetīti sādhu,",
  "anya-e0804n2:146_5": "sappuriso.",
  "anya-e0804n2:146_6": "Accantaṁ sādhetabbanti sādhu,",
  "anya-e0804n2:146_7": "laddhakaṁ sundaraṁ dānasīlādi.",
  "anya-e0804n2:147_0": "Vidha vijjhane. Vijjhati.",
  "anya-e0804n2:147_1": "Paṭivijjhati.",
  "anya-e0804n2:147_2": "Khaṇa viddha, vidhu,",
  "anya-e0804n2:147_3": "vijjhanako, viddho,",
  "anya-e0804n2:147_4": "paṭividdho,",
  "anya-e0804n2:147_5": "vijjhanaṁ, vedho,",
  "anya-e0804n2:147_6": "paṭivedho,",
  "anya-e0804n2:147_7": "vijjhitvā, viddhā, viddhāna.",
  "anya-e0804n2:147_8": "Ko maṁ viddhā nilīyati.",
  "anya-e0804n2:148_0": "Idha vuddhiyaṁ. Ijjhati,",
  "anya-e0804n2:148_1": "samijjhati. Iddhi, ijjhanaṁ,",
  "anya-e0804n2:148_2": "samijjhanaṁ, iddho.",
  "anya-e0804n2:148_3": "Tattha iddhīti ijjhanaṁ iddhi.",
  "anya-e0804n2:148_4": "Ijjhanti vā sattā etāya iddhā vuddhā ukkaṁsagatā hontīti iddhi.",
  "anya-e0804n2:149_0": "Gidhuabhikaṅkhāyaṁ. Gijjhati, gijjho. Gaddho. Gaddhabādhipubbo. Kāmagiddho na jānāsi. Gedho.",
  "anya-e0804n2:150_0": "Rudhi āvaraṇe. Rujjhati,",
  "anya-e0804n2:150_1": "virujjhati,",
  "anya-e0804n2:150_2": "paṭivirujjhati.",
  "anya-e0804n2:150_3": "Virodhako, viruddho. Rodho, virodho,",
  "anya-e0804n2:150_4": "paṭivirodho,",
  "anya-e0804n2:150_5": "anuvirodho.",
  "anya-e0804n2:151_0": "Anuvidhā anukaraṇe.",
  "anya-e0804n2:151_1": "Anuvipubbo dhādhātu anukriyāyaṁ vattati.",
  "anya-e0804n2:151_2": "Puriso aññassa purisassa kriyaṁ anuvidhīyati tatrāyaṁ pāḷi –",
  "anya-e0804n2:152_0": "Dūsito giridattena, hayo sāmassa paṇḍavo;",
  "anya-e0804n2:153_0": "Porāṇaṁ pakatiṁ hitvā, tassevānuvidhīyatī”ti.",
  "anya-e0804n2:154_0": "Idampi asādhāraṇaṁ divādirūpaṁ.",
  "anya-e0804n2:155_0": "Anurudha kāme.",
  "anya-e0804n2:155_1": "Kāmo icchā.",
  "anya-e0804n2:155_2": "Anupubbo rudhadhātu icchāyaṁ vattati.",
  "anya-e0804n2:155_3": "Anuruddho, anurodho.",
  "anya-e0804n2:155_4": "Anusmāti kiṁ virodho.",
  "anya-e0804n2:156_0": "Tattha anuruddhoti anurujjhati paṇītaṁ paṇītaṁ vatthuṁ kāmetīti anuruddho.",
  "anya-e0804n2:156_1": "Anurodhoti anukūlatā.",
  "anya-e0804n2:156_2": "Ayaṁ pāḷi “so uppannaṁ lābhaṁ anurujjhati,",
  "anya-e0804n2:156_3": "alābhe paṭivirujjhatī”ti.",
  "anya-e0804n2:157_0": "Byadha tāḷane. Byajjhati. Byādho. Byādhoti luddho. Taṁ taṁ migaṁ byajjhati tāḷeti hiṁsatīti byādho.",
  "anya-e0804n2:158_0": "Gudha pariveṭhane. Gujjhati. Godhā.",
  "anya-e0804n2:159_0": "Mana ñāṇe. Maññati,",
  "anya-e0804n2:159_1": "avamaññati,",
  "anya-e0804n2:159_2": "atimaññati.",
  "anya-e0804n2:159_3": "Seyyādivasena maññatīti māno. “Maññanā,",
  "anya-e0804n2:159_4": "maññitattaṁ, māno, ahaṅkāro, unnati, ketu, paggaho,",
  "anya-e0804n2:159_5": "avalepo”ti pariyāyā.",
  "anya-e0804n2:160_0": "Janajanane.",
  "anya-e0804n2:160_1": "Sakammakoyaṁ dhātu.",
  "anya-e0804n2:160_2": "“Jaññatī”timassa rūpaṁ,",
  "anya-e0804n2:160_3": "karotīti attho. Kārite –",
  "anya-e0804n2:160_4": "janesi phussatī mamaṁ. Janayati,",
  "anya-e0804n2:160_5": "sukhaṁ janeti,",
  "anya-e0804n2:160_6": "janayatīti janako, pitā,",
  "anya-e0804n2:160_7": "yo koci vā nibbattetā.",
  "anya-e0804n2:160_8": "Puthu kilese janetīti puthujjano.",
  "anya-e0804n2:160_9": "Tattha “janeti janayatī”ti rūpāni curādigaṇaṁ patvā suddhakatturūpāni bhavanti.",
  "anya-e0804n2:160_10": "Karotīti hi tesaṁ attho.",
  "anya-e0804n2:160_11": "Hetukattuvasenapi tadattho vattabbo “nibbattetī”ti.",
  "anya-e0804n2:161_0": "Janī pātubhāve.",
  "anya-e0804n2:161_1": "Īkārantoyaṁ akammako dhātu,",
  "anya-e0804n2:161_2": "vipubbo ce,",
  "anya-e0804n2:161_3": "sakammako.",
  "anya-e0804n2:161_4": "Putto jāyati, jāto.",
  "anya-e0804n2:161_5": "Puthu kilesā jāyanti etthāti puthujjano.",
  "anya-e0804n2:161_6": "Jananaṁ jāti, “sañjāti, nibbatti,",
  "anya-e0804n2:161_7": "abhinibbatti,",
  "anya-e0804n2:161_8": "khandhānaṁ pātubhāvo”ti pariyāyā.",
  "anya-e0804n2:161_9": "Itthī puttaṁ vijāyati,",
  "anya-e0804n2:161_10": "itthī puttaṁ vijātā.",
  "anya-e0804n2:161_11": "So puriso vijātamātuyāpi amanāpo.",
  "anya-e0804n2:161_12": "Upavijaññā itthī.",
  "anya-e0804n2:161_13": "Kārite “jāpeti, jāpayati.",
  "anya-e0804n2:161_14": "Atthajāpikā paññā”ti rūpāni.",
  "anya-e0804n2:162_0": "Hana hiṁsāyaṁ.",
  "anya-e0804n2:162_1": "Idha hiṁsāvacanena ghaṭṭanaṁ gahetabbaṁ.",
  "anya-e0804n2:162_2": "Saddo sotamhi haññati.",
  "anya-e0804n2:162_3": "Paṭihaññati.",
  "anya-e0804n2:162_4": "Buddhassa bhagavato vohāro lokile sote paṭihaññati.",
  "anya-e0804n2:162_5": "Imāni kattupadāni.",
  "anya-e0804n2:162_6": "Bhūvādigaṇaṁ pana patvā “lohena ve haññati jātarūpaṁ,",
  "anya-e0804n2:162_7": "na jātarūpena hananti loha”nti pāḷiyaṁ “haññatī”ti padaṁ kammapadaṁ,",
  "anya-e0804n2:162_8": "jātarūpaṁ lohena kammārehi haññatīti attho.",
  "anya-e0804n2:162_9": "“Hanantī”ti padaṁ kattupadaṁ,",
  "anya-e0804n2:162_10": "lohaṁ jātarūpena kammārā hanantīti hi attho.",
  "anya-e0804n2:162_11": "Ettha hananaṁ paharaṇanti gahetabbaṁ.",
  "anya-e0804n2:163_0": "Rūpa ruppane.",
  "anya-e0804n2:163_1": "Ruppanaṁ kuppanaṁ ghaṭṭanaṁ pīḷanaṁ. Ruppati. Rūpaṁ, ruppanaṁ.",
  "anya-e0804n2:163_2": "Imassa pana “rūpa rūpakriyāya”nti curādigaṇe ṭhitassa “rūpeti rūpayatī”ti rūpāni bhavanti.",
  "anya-e0804n2:164_0": "Tattha rūpanti kenaṭṭhena rūpaṁ?",
  "anya-e0804n2:164_1": "Ruppanaṭṭhena rūpaṁ.",
  "anya-e0804n2:164_2": "Vuttañhetaṁ bhagavatā “kiñca bhikkhave rūpaṁ?",
  "anya-e0804n2:164_3": "Ruppatīti kho bhikkhave tasmā ‘rūpa’nti vuccati.",
  "anya-e0804n2:164_4": "Kena ruppati?",
  "anya-e0804n2:164_5": "Sītenapi ruppati,",
  "anya-e0804n2:164_6": "uṇhenapi ruppati,",
  "anya-e0804n2:164_7": "jighacchāyapi ruppati,",
  "anya-e0804n2:164_8": "pipāsāyapi ruppati,",
  "anya-e0804n2:164_9": "ḍaṁsamakasavātātapasarīsapasamphassenapi ruppati,",
  "anya-e0804n2:164_10": "ruppatīti kho bhikkhave tasmā ‘rupa’nti vuccatī”ti.",
  "anya-e0804n2:165_0": "Tattha ruppatīti kuppati ghaṭṭiyati pīḷiyati,",
  "anya-e0804n2:165_1": "bhijjatīti attho.",
  "anya-e0804n2:165_2": "Bhijjatīti vikāraṁ āpajjati,",
  "anya-e0804n2:165_3": "vikārāpatti ca sītādisannipāte visadisarūpappavattiyeva.",
  "anya-e0804n2:165_4": "Ettha ca kuppatīti etena kattuatthe rūpapadasiddhiṁ dasseti,",
  "anya-e0804n2:165_5": "ghaṭṭiyati pīḷiyatīti etehi kammatthe.",
  "anya-e0804n2:165_6": "Kopādikriyāyeva hi ruppanakriyāti,",
  "anya-e0804n2:165_7": "so pana kattubhūto kammabhūto ca attho bhijjamāno nāma hotīti imassa atthassa dassanatthaṁ “bhijjatīti attho”ti vuttaṁ.",
  "anya-e0804n2:166_0": "Atha vā ruppatīti rūpanti kammakattutthe rūpapadasiddhi vuttā.",
  "anya-e0804n2:166_1": "Vikāro hi ruppananti vuccati,",
  "anya-e0804n2:166_2": "teneva bhijjatīti atthoti kammakattutthena bhijjatīti saddena atthaṁ dasseti.",
  "anya-e0804n2:166_3": "Tattha yadā kammatthe “ruppatī”ti padaṁ,",
  "anya-e0804n2:166_4": "tadā “sītenā”tiādi kattuatthe karaṇavacanaṁ.",
  "anya-e0804n2:166_5": "Yadā pana “ruppatī”ti padaṁ kattuatthe kammakattuatthe vā,",
  "anya-e0804n2:166_6": "tadā hetumhi karaṇavacanaṁ daṭṭhabbaṁ.",
  "anya-e0804n2:167_0": "Rūpasaddo khandha bhava nimitta paccaya sarīra vaṇṇasaṇṭhānādīsu atthesu vattati.",
  "anya-e0804n2:167_1": "Ayañhi “yaṁ kiñci rūpaṁ atītānāgatapaccuppanna”nti ettha rūpakkhandhe vattati.",
  "anya-e0804n2:167_2": "“Rūpūpapattiyā maggaṁ bhāvetī”ti ettha rūpabhave.",
  "anya-e0804n2:167_3": "“Ajjhattaṁ arūpasaññī bahiddhārūpāni passatī”ti ettha kasiṇanimitte.",
  "anya-e0804n2:167_4": "“Sarūpā bhikkhave uppajjanti pāpakā akusalā dhammā,",
  "anya-e0804n2:167_5": "no arūpā”ti ettha paccaye.",
  "anya-e0804n2:167_6": "“Ākāso parivārito rūpantveva saṅkhaṁ gacchatī”ti ettha sarīre.",
  "anya-e0804n2:167_7": "“Cakkhuñca paṭicca rūpe ca uppajjati cakkhuviññāṇa”nti ettha vaṇṇe.",
  "anya-e0804n2:167_8": "“Rūpappamāṇo rūpappasanno”ti ettha saṇṭhāne. Iccevaṁ –",
  "anya-e0804n2:168_0": "Khandhe bhave nimitte ca, sarīre paccayepi ca;",
  "anya-e0804n2:169_0": "Vaṇṇe saṇṭhānaādimhi, rūpasaddo pavattati.",
  "anya-e0804n2:170_0": "Kupa kope. Kuppati. Kuppanti vātassapi eritassa. Kopo, pakopo. Vacīpakopaṁ rakkheyya.",
  "anya-e0804n2:171_0": "Tapa santāpe. Tappati, santappati. Santāpo.",
  "anya-e0804n2:172_0": "Tapa pīṇane. Tappati. Tappanaṁ.",
  "anya-e0804n2:173_0": "Dapa hāse. Dappati.",
  "anya-e0804n2:174_0": "Dīpa dittiyaṁ. Dippati. Dīpo.",
  "anya-e0804n2:175_0": "Lupa adassane. Luppanaṁ, lopo, lutti.",
  "anya-e0804n2:176_0": "Khipa peraṇe. Khippati. Khippaṁ.",
  "anya-e0804n2:177_0": "Lubha giddhiyaṁ. Lubbhati.",
  "anya-e0804n2:177_1": "Attanoyeva jaṇṇukaṁ olubbha tiṭṭhati.",
  "anya-e0804n2:177_2": "Lubbhanaṁ, lobho,",
  "anya-e0804n2:177_3": "lubbhitvā,",
  "anya-e0804n2:177_4": "lubbhitvāna, lubbhiya,",
  "anya-e0804n2:177_5": "lubbhiyāna,",
  "anya-e0804n2:177_6": "olubbhitvā,",
  "anya-e0804n2:177_7": "olubbhitvāna,",
  "anya-e0804n2:177_8": "olubbhiya,",
  "anya-e0804n2:177_9": "olubbhiyāna,",
  "anya-e0804n2:177_10": "lubbhituṁ,",
  "anya-e0804n2:177_11": "olubbhituṁ.",
  "anya-e0804n2:178_0": "Tattha lobhoti lubbhanti tena sattā,",
  "anya-e0804n2:178_1": "sayaṁ vā lubbhati,",
  "anya-e0804n2:178_2": "lubbhanamattameva vā tanti lobho.",
  "anya-e0804n2:178_3": "Ettha pana “lobho lubbhanā lubbhitattaṁ rāgo taṇhā tasiṇā mucchā ejā vanaṁ vanatho” iccādīni lobhassa bahunāmāni veditabbāni.",
  "anya-e0804n2:179_0": "Khubha sañcalane.",
  "anya-e0804n2:179_1": "Khubbhati,",
  "anya-e0804n2:179_2": "saṁkhubbhati.",
  "anya-e0804n2:179_3": "Khubbhitthanagaraṁ.",
  "anya-e0804n2:179_4": "Saṅkhobho. Kārite – khobheti,",
  "anya-e0804n2:179_5": "khobhayati.",
  "anya-e0804n2:180_0": "Samu upasame. Cittaṁ sammati, upasammati, vūpasammati, samaṇo, santi, santo.",
  "anya-e0804n2:181_0": "Ettha samaṇoti sammati santacitto bhavatīti samaṇo.",
  "anya-e0804n2:181_1": "Kāritavasena pana kilese sameti upasametīti samaṇoti nibbacanaṁ daṭṭhabbaṁ.",
  "anya-e0804n2:181_2": "Tathā hi “yaṁ sametīti idaṁ ariyaṁ.",
  "anya-e0804n2:181_3": "Samayatītidha sattāna”nti dve kāritarūpāni.",
  "anya-e0804n2:182_0": "Samu khede nirodhe ca. Khedo.",
  "anya-e0804n2:182_1": "Kilamanaṁ.",
  "anya-e0804n2:182_2": "Nirodho abhāvagamanaṁ.",
  "anya-e0804n2:182_3": "Addhānamaggappaṭipannassa kāyo sammati.",
  "anya-e0804n2:182_4": "Aggi sammati. Santo.",
  "anya-e0804n2:183_0": "Santasaddo “dīghaṁ santassa yojana”ntiādīsu kilantabhāve āgato.",
  "anya-e0804n2:183_1": "“Ayañca vitakko ayañca vicāro santā honti samitā”tiādīsu niruddhabhāve.",
  "anya-e0804n2:183_2": "“Adhigato kho myāyaṁ dhammo gambhīro duddaso duranubodho santo paṇīto”tiādīsu santañāṇagocaratāyaṁ.",
  "anya-e0804n2:183_3": "“Upasantassa sadā satīmato”tiādīsu kilesavūpasame.",
  "anya-e0804n2:183_4": "“Santo have sabbhi pavedayantī”tiādīsu sādhūsu.",
  "anya-e0804n2:183_5": "“Pañcime bhikkhave mahācorā santo saṁvijjamānā”tiādīsu atthibhāve.",
  "anya-e0804n2:183_6": "Etthetaṁ vuccati –",
  "anya-e0804n2:184_0": "“Kilantatte niruddhatte, santadhīgocarattane;",
  "anya-e0804n2:185_0": "Kilesūpasame ceva, atthibhāve ca sādhusu;",
  "anya-e0804n2:186_0": "Imesu chasu ṭhānesu, santasaddo panāgato”ti.",
  "anya-e0804n2:187_0": "Damu damane. Dammati. Danto, damo, damanaṁ. Kārite “cittaṁ dameti, damayatī”ti rūpāni.",
  "anya-e0804n2:188_0": "Tattha damoti indriyasaṁvarādīnaṁ etaṁ nāmaṁ.",
  "anya-e0804n2:188_1": "“Saccena danto damasā upeto.",
  "anya-e0804n2:188_2": "Vedantagū vusitabrahmacariyo”ti ettha hi indriyasaṁvaro “damo”ti vutto.",
  "anya-e0804n2:188_3": "“Yadi saccā damā cāgā,",
  "anya-e0804n2:188_4": "khantyā bhiyyodha vijjatī”ti ettha paññā “damo”ti vuttā.",
  "anya-e0804n2:188_5": "“Dānena damena saṁyamena saccavajjenā”ti ettha uposathakammaṁ “damo”ti vuttaṁ.",
  "anya-e0804n2:188_6": "“Damupasamenā”ti ettha khanti “damo”ti vuttā. Iccevaṁ –",
  "anya-e0804n2:189_0": "“Indriyasaṁvaro paññā, khanti cāpi uposatho;",
  "anya-e0804n2:190_0": "Ime atthā pavuccanti, damasaddena sāsane”ti.",
  "anya-e0804n2:191_0": "Yā gatipāpuṇesu. Yāyati, yāyanti. Pariyāyo.",
  "anya-e0804n2:191_1": "Yāyamāno mahārājā,",
  "anya-e0804n2:191_2": "addā sīdantare nage. Yāyanto.",
  "anya-e0804n2:191_3": "Yāyantamanuyāyati.",
  "anya-e0804n2:191_4": "Yātānuyāyī. Yāyituṁ,",
  "anya-e0804n2:191_5": "yāyitvā iccādīni.",
  "anya-e0804n2:192_0": "Ettha pariyāyasaddassa atthuddhāro vuccate,",
  "anya-e0804n2:192_1": "pariyāyasaddo vāradesanākāraṇesu samantato gantabbaṭṭhāne ca sadise ca vattati.",
  "anya-e0804n2:192_2": "“Kassa nu kho ānanda ajja pariyāyo bhikkhuniyo ovaditu”ntiādīsu hi vāre vattati.",
  "anya-e0804n2:192_3": "“Madhupiṇḍikapariyāyotinaṁ dhārehī”tiādīsu desanāyaṁ.",
  "anya-e0804n2:192_4": "“Imināpi kho te rājañña pariyāyena evaṁ hotū”tiādīsu kāraṇe.",
  "anya-e0804n2:192_5": "“Pariyāyapatho”tiādīsu samantato gantabbaṭṭhāne.",
  "anya-e0804n2:192_6": "“Kopasaddo khobhapariyāyo”tiādīsu sadise vattati. Iccevaṁ –",
  "anya-e0804n2:193_0": "Pariyāyaravo vāra-desanākāraṇesu ca;",
  "anya-e0804n2:194_0": "Samantatova gantabba-ṭṭhāne ca sadise siyā.",
  "anya-e0804n2:195_0": "Ri vasane. Riyati.",
  "anya-e0804n2:196_0": "Vilī vilīnabhāve. Sappi vilīyati. Kārite vilāpayati.",
  "anya-e0804n2:197_0": "Vā gatigandhanesu. Vāyati. Vāyo, vāto.",
  "anya-e0804n2:198_0": "Sivu tantasantāne. Sibbati,",
  "anya-e0804n2:198_1": "saṁsibbati. Sibbaṁ, sibbanto. Kārite – sibbeti,",
  "anya-e0804n2:198_2": "sibbayati,",
  "anya-e0804n2:198_3": "sibbāpeti,",
  "anya-e0804n2:198_4": "sibbāpayati.",
  "anya-e0804n2:199_0": "Sivu gatisosanesu. Sibbati.",
  "anya-e0804n2:200_0": "Dhivu khivu nidassane. Dhibbati. Khibbati.",
  "anya-e0804n2:201_0": "Sā tanukaraṇe. Siyati, siyanti.",
  "anya-e0804n2:202_0": "Sā antakammani. Siyati anavasesato mānaṁ siyati samucchindatīti aggamaggo mānasanti hi vuttaṁ.",
  "anya-e0804n2:203_0": "Sā assādane. Rasaṁ sāyati. Sāyitaṁ, sāyanaṁ.",
  "anya-e0804n2:204_0": "Si pāṇippasave. Sūyati, pasūyati. Pasūtā gāvī.",
  "anya-e0804n2:205_0": "Kusu haraṇadittīsu. Kusayati.",
  "anya-e0804n2:206_0": "Silisa āliṅgane. Silissati. Sileso.",
  "anya-e0804n2:207_0": "Kilisa upatāpe.",
  "anya-e0804n2:207_1": "Kilissati,",
  "anya-e0804n2:207_2": "saṁkilissati. Kileso,",
  "anya-e0804n2:207_3": "saṁkileso.",
  "anya-e0804n2:207_4": "Ikāralope klissati kleso iccādīni.",
  "anya-e0804n2:207_5": "Apica malīnatāpi kilisasaddena vuccati,",
  "anya-e0804n2:207_6": "kiliṭṭhavatthaṁ paridahati.",
  "anya-e0804n2:207_7": "“Cittena saṁkiliṭṭhena,",
  "anya-e0804n2:207_8": "saṁkilissanti māṇavā”tiādīsu dhātūnaṁ anekatthatāya.",
  "anya-e0804n2:208_0": "Masa appībhāve khamāyañca. Massati.",
  "anya-e0804n2:209_0": "Līsa appībhāve. Lissati. Leso. “Lisa lesane”tipi paṭhanti ācariyā.",
  "anya-e0804n2:210_0": "Tasa pipāsāyaṁ. Tassati, paritassati. Paritassanā, tasiṇā, tasito.",
  "anya-e0804n2:211_0": "Dusa dosane. Dussati. Doso, dosanaṁ, dosito.",
  "anya-e0804n2:212_0": "Dusa appītiyaṁ. Dussati, padussati. Doso, padoso, duṭṭho, paduṭṭho, dūsako, dūsito, dūsanā.",
  "anya-e0804n2:213_0": "Asu khepe. Khepo khipanaṁ. Assati. Nirassatiādiyati ca dhammaṁ. Issāso.",
  "anya-e0804n2:214_0": "Ettha ca nirassatīti chaḍḍeti satthāraṁ tathā dhammakkhānādīni.",
  "anya-e0804n2:214_1": "Issāsoti usuṁ assati khipatīti issāso,",
  "anya-e0804n2:214_2": "dhanuggaho.",
  "anya-e0804n2:215_0": "Yasu payatane. Yassati. Niyasakammaṁ.",
  "anya-e0804n2:216_0": "Ettha ca yena vinayakammena “nissāya te vatthabba”nti niyassiyati bhajāpiyatīti niyaso bālaṁ,",
  "anya-e0804n2:216_1": "taṁ niyasakammaṁ nāma.",
  "anya-e0804n2:216_2": "“Karohi me yakkha niyasakamma”nti ettha pana niggahakammaṁ niyasakammaṁ nāma.",
  "anya-e0804n2:217_0": "Bhassa bhassane. Bhassati. Bhassaṁ, bhassakārako.",
  "anya-e0804n2:218_0": "Vasa sadde. Sakuṇo vassati. Adhamo migajātānaṁ, siṅgālo tāta vassati. Maṇḍūko vassati.",
  "anya-e0804n2:219_0": "Nasaadassane.",
  "anya-e0804n2:219_1": "Nassanadhammaṁ nassati.",
  "anya-e0804n2:219_2": "Panassati.",
  "anya-e0804n2:219_3": "Vinassati.",
  "anya-e0804n2:219_4": "Nassa vasali,",
  "anya-e0804n2:219_5": "cara pire vinassa. Naṭṭho, vinaṭṭho. Kārite – nāseti, nāsayati.",
  "anya-e0804n2:220_0": "Susa sosane.",
  "anya-e0804n2:220_1": "Paṇṇaṁ sussati. Kārite –",
  "anya-e0804n2:220_2": "vāto paṇṇaṁ soseti, sosayati. Kamme –",
  "anya-e0804n2:220_3": "vātena paṇṇaṁ sosiyati.",
  "anya-e0804n2:220_4": "Bhāve kriyāpadamappasiddhaṁ. Soso,",
  "anya-e0804n2:220_5": "sukkhaṁ kaṭṭhaṁ. Sussaṁ, sussanto.",
  "anya-e0804n2:220_6": "Sussamāno dahado.",
  "anya-e0804n2:221_0": "Tusa tuṭṭhiyaṁ. Tussati,",
  "anya-e0804n2:221_1": "santussati.",
  "anya-e0804n2:221_2": "Santuṭṭhi, santoso, tosanaṁ,",
  "anya-e0804n2:221_3": "tuṭṭhabbaṁ,",
  "anya-e0804n2:221_4": "tussitabbaṁ, tusitā.",
  "anya-e0804n2:221_5": "Kārite “toseti” iccādīni.",
  "anya-e0804n2:222_0": "Hā parihāniyaṁ. Hāyati,",
  "anya-e0804n2:222_1": "parihāyati.",
  "anya-e0804n2:222_2": "Hāyanti tattha vaḷavā.",
  "anya-e0804n2:222_3": "Bhāve “bhayaṁ vā chambhitattaṁ vā lomahaṁso vā,",
  "anya-e0804n2:222_4": "so pahīyissatī”ti ca “rāgo pahīyatī”ti ca rūpaṁ.",
  "anya-e0804n2:222_5": "Kamme kriyāpadamappasiddhaṁ.",
  "anya-e0804n2:222_6": "“Rāgo pahīyatī”ti idaṁ pana “hā cāge”ti vuttassa bhūvādigaṇikadhātussa rūpaṁ “rāgaṁ pajahatī”ti kattupadassa dassanato.",
  "anya-e0804n2:223_0": "Naha bandhane. Nayhati. Upanayhati. Sannayhati. Sannāho. Sannaddho.",
  "anya-e0804n2:224_0": "Muha vecitte. Muyhati,",
  "anya-e0804n2:224_1": "sammuyhati,",
  "anya-e0804n2:224_2": "pamuyhati. Moho, pamoho. Mūḷho.",
  "anya-e0804n2:224_3": "Momūho puriso.",
  "anya-e0804n2:224_4": "Momūhaṁ cittaṁ. Kārite – moheti. Pamohako.",
  "anya-e0804n2:224_5": "Ettha ca momūhoti avisadatāya momūho,",
  "anya-e0804n2:224_6": "mahāmūḷhoti attho.",
  "anya-e0804n2:225_0": "Saha suha sattiyaṁ. Sayhati. Suyhati.",
  "anya-e0804n2:226_0": "Nhāsoceyye. Nhāyati,",
  "anya-e0804n2:226_1": "appakkharānaṁ bahubhāve nahāyati.",
  "anya-e0804n2:226_2": "Nahāyitvā, nhāyitvā. Nahānaṁ, nhānaṁ.",
  "anya-e0804n2:226_3": "Sīsaṁ nhāto.",
  "anya-e0804n2:226_4": "Ettha ca sīsaṁ nhātoti sīsaṁ dhovitvā nhātoti attho gahetabbo porāṇehi anumatattā.",
  "anya-e0804n2:227_0": "Siniha pītiyaṁ.",
  "anya-e0804n2:227_1": "Siniyhati. Sinehako, sinehito, siniddho.",
  "anya-e0804n2:227_2": "Putte sineho ajāyatha.",
  "anya-e0804n2:227_3": "Ikāralopena sneho.",
  "anya-e0804n2:227_4": "Tathā hi “nisnehamabhikaṅkhāmī”ti pāḷi dissati.",
  "anya-e0804n2:228_0": "Viriḷa lajjāyaṁ codane ca. Viriḷito.",
  "anya-e0804n2:228_1": "Lajjāvasena attho pasiddho,",
  "anya-e0804n2:228_2": "na codanāvasena.",
  "anya-e0804n2:228_3": "Tathā hi “viriḷitoti lajjito”ti atthasaṁvaṇṇakā garū vadanti “lajjanākārappatto”ti ca.",
  "anya-e0804n2:229_0": "Divādī ettakā diṭṭhā, dhātavo me yathābalaṁ;",
  "anya-e0804n2:230_0": "Suttesvaññepi pekkhitvā, gaṇhavho atthayuttitoti.",
  "anya-e0804n2:231_0": "Divādigaṇoyaṁ.",
  "anya-e0804n2:232_0": "Svādigaṇika",
  "anya-e0804n2:233_0": "Su savane. “Suṇoti, suṇāti. Suṇiṁsu.",
  "anya-e0804n2:233_1": "Paṭissuṇi,",
  "anya-e0804n2:233_2": "paṭissuṇiṁsu. Assosi, assosuṁ.",
  "anya-e0804n2:233_3": "Paccassosi,",
  "anya-e0804n2:233_4": "paccassosuṁ” iccādīni,",
  "anya-e0804n2:233_5": "“suṇissati,",
  "anya-e0804n2:233_6": "sossati” iccādīni ca bhavanti.",
  "anya-e0804n2:233_7": "Abbhāsavisaye “sussūsati,",
  "anya-e0804n2:233_8": "sussūsā” iccādīni.",
  "anya-e0804n2:233_9": "Anabbhāsavisaye – sāvako, soto, suṇaṁ, suṇanto, suṇamāno,",
  "anya-e0804n2:233_10": "suyyamāno, savanaṁ, sutaṁ.",
  "anya-e0804n2:233_11": "Asuyitthāti vā sutaṁ. Sutavā, sotaṁ, soṇo, suṇituṁ, sotuṁ. Suṇitvā, suṇiya, suṇiyāna, sutvā, sutvāna. Kārite – sāveti, sāvayati. Kamme –",
  "anya-e0804n2:233_12": "saddo suyyati,",
  "anya-e0804n2:233_13": "sūyati ca.",
  "anya-e0804n2:233_14": "Bhāve padarūpamappasiddhaṁ.",
  "anya-e0804n2:234_0": "Tattha sāvakoti antevāsiko,",
  "anya-e0804n2:234_1": "so duvidho āgatapphalo anāgatapphalo ca,",
  "anya-e0804n2:234_2": "tattha āgatapphalo savanante ariyāya jātiyā jātoti “sāvako”ti vuccati,",
  "anya-e0804n2:234_3": "itaro garūnaṁ ovādaṁ suṇātīti “sāvako”ti. Sāvako,",
  "anya-e0804n2:234_4": "antevāsiko,",
  "anya-e0804n2:234_5": "sissoti pariyāyā.",
  "anya-e0804n2:235_0": "Ettha sutasaddassa atthuddhāraṁ vadāma saddhiṁ sotasaddassa atthuddhārena.",
  "anya-e0804n2:235_1": "Sutasaddo saupasaggo anupasaggo ca anupapadena,",
  "anya-e0804n2:235_2": "sutasaddo ca –",
  "anya-e0804n2:236_0": "Gamane vissute tinte, niyogo’pacitepi ca;",
  "anya-e0804n2:237_0": "Sadde ca sotadvārānu-sārañātesu dissati.",
  "anya-e0804n2:238_0": "Tathā hi “senāya pasuto”tiādīsu gacchantoti attho.",
  "anya-e0804n2:238_1": "“Sutadhammassa passato”tiādīsu vissutadhammassāti attho.",
  "anya-e0804n2:238_2": "“Avassutā avassutassa purisapuggalassā”tiādīsu tintassāti attho.",
  "anya-e0804n2:238_3": "“Ye jhānappasutā dhīrā”tiādīsu anuyuttāti attho.",
  "anya-e0804n2:238_4": "“Tumhehi puññaṁ pasutaṁ anappaka”ntiādīsu upacitanti attho.",
  "anya-e0804n2:238_5": "“Diṭṭhaṁ sutaṁ mutaṁ viññāta”ntiādīsu saddoti attho.",
  "anya-e0804n2:238_6": "“Bahussuto hoti sutadharo sutasannicayo”tiādīsu sotadvārānusāraviññātadhammadharoti attho.",
  "anya-e0804n2:239_0": "Sotasaddopi anekatthappabhedo. Tathā hesa –",
  "anya-e0804n2:240_0": "Maṁsaviññāṇañāṇesu, taṇhādīsu ca dissati;",
  "anya-e0804n2:241_0": "Dhārāyaṁ ariyamagge, cittasantatiyampi ca.",
  "anya-e0804n2:242_0": "“Sotāyatanaṁ,",
  "anya-e0804n2:242_1": "sotadhātu,",
  "anya-e0804n2:242_2": "sotindriya”ntiādīsu sotasaddo maṁsasote dissati,",
  "anya-e0804n2:242_3": "“sotena saddaṁ sutvā”tiādīsu sotaviññāṇe.",
  "anya-e0804n2:242_4": "“Dibbāya sotadhātuyā”tiādīsu ñāṇasote.",
  "anya-e0804n2:242_5": "“Yāni sotāni lokasminti,",
  "anya-e0804n2:242_6": "yāni etāni sotāni mayā kittitāni pakittitāni ācikkhitāni desitāni paññapitāni paṭṭhapitāni vivaritāni vibhattāni uttānīkatāni pakāsitāni.",
  "anya-e0804n2:242_7": "Seyyathidaṁ?",
  "anya-e0804n2:242_8": "Taṇhāsoto diṭṭhisoto kilesasoto duccaritasoto avijjāsoto”tiādīsu pañcasu dhammesu.",
  "anya-e0804n2:242_9": "“Addasā kho bhagavā mahantaṁ dārukkhandhaṁ gaṅgāya nadiyā sotena vuyhamāna”ntiādīsu udakadhārāyaṁ.",
  "anya-e0804n2:242_10": "“Ariyassetaṁ āvuso aṭṭhaṅgikassa maggassa adhivacanaṁ,",
  "anya-e0804n2:242_11": "yadidaṁ soto”tiādīsu ariyamagge.",
  "anya-e0804n2:242_12": "“Purisassa ca viññāṇasotaṁ pajānāti ubhayato abbocchinnaṁ idhaloke patiṭṭhitañca paraloke patiṭṭhitañcā”tiādīsu cittasantatiyanti.",
  "anya-e0804n2:243_0": "Soṇoti sunakho. So hi sāmikassa vacanaṁ suṇātīti soṇoti vuccati.",
  "anya-e0804n2:244_0": "Imāni tadabhidhānāni –",
  "anya-e0804n2:245_0": "Sunakho sārameyyo ca, suṇo sūno ca kukkuro;",
  "anya-e0804n2:246_0": "Soṇo svāno suvāno ca, sāḷuro migadaṁsano.",
  "anya-e0804n2:247_0": "Sā sunidhāti’me saddā, pumānesu pavattare;",
  "anya-e0804n2:248_0": "Sunakhī kukkurī sī’ti, ime itthīsu vattare.",
  "anya-e0804n2:249_0": "Sunakhā sārameyyāti, ādi bahuvaco pana;",
  "anya-e0804n2:250_0": "Pavattati pumitthīsu, aññatrāpi ayaṁ nayo;",
  "anya-e0804n2:251_0": "Kukkuroti ayaṁ tattha, bālakāle ravena ve;",
  "anya-e0804n2:252_0": "Mahallakepi sunakhe, rūḷhiyā sampavattati.",
  "anya-e0804n2:253_0": "Tathā hi aṭṭhakathācariyā kukkurajātake “ye kukkurā rājakulamhi vaḍḍhā,",
  "anya-e0804n2:253_1": "koleyyakā vaṇṇabalūpapannā”tiimasmiṁpadese evamatthaṁ vaṇṇayiṁsu “ye kukkurāti ye sunakhā.",
  "anya-e0804n2:253_2": "Yathā hi taruṇopi passāvo pūtimuttanti tadahujātopi siṅgālo “jarasiṅgālo’ti,",
  "anya-e0804n2:253_3": "komalāpi gaḷācīlatā ‘pūtilatā’ti,",
  "anya-e0804n2:253_4": "suvaṇṇavaṇṇopi kāyo ‘pūtikāyo’ti vuccati,",
  "anya-e0804n2:253_5": "evameva vassasatikopi sunakho ‘kukkuro’ti vuccati,",
  "anya-e0804n2:253_6": "tasmā mahallakā kāyūpapannāpi te ‘kukkurā’tveva vuttā”ti.",
  "anya-e0804n2:254_0": "Ki hiṁsāyaṁ. Kiṇoti, kiṇāti, kiṇanti.",
  "anya-e0804n2:255_0": "Saka sāmatthiye.",
  "anya-e0804n2:255_1": "Samatthabhāvo sāmatthiyaṁ,",
  "anya-e0804n2:255_2": "yathā dakkhiyaṁ.",
  "anya-e0804n2:255_3": "Sakkuṇāti,",
  "anya-e0804n2:255_4": "sakkuṇanti. Asakkhi.",
  "anya-e0804n2:255_5": "Sakkhissati. Sakko. Sakkī.",
  "anya-e0804n2:256_0": "Ettha sakkoti devarājā.",
  "anya-e0804n2:256_1": "So hi parahitaṁ sakahitañca kātuṁ sakkuṇātīti sakko.",
  "anya-e0804n2:256_2": "Apica sakyakulajāto yo kocipi.",
  "anya-e0804n2:256_3": "Tathā hi “atha kho mahānāmo sakko”tiādi vuttaṁ.",
  "anya-e0804n2:256_4": "“Bhagavantañca piṅgiyo maṁ sakka samuddharāhīti ālapi.",
  "anya-e0804n2:256_5": "Sakyā vata bho kumārā paramasakyā vata bho kumārā”ti vacanamupādāya sabbepi sakyakule jātā “sakyā”ti ca “sākiyā”ti ca “sakkā”ti ca vuccanti.",
  "anya-e0804n2:256_6": "Ettha svādittepi anekassaradhātuto ekova uṇāpaccayo hoti,",
  "anya-e0804n2:256_7": "na ṇu ṇāpaccayāti daṭṭhabbaṁ.",
  "anya-e0804n2:257_0": "Khīkhaye. Khīṇoti. Khīṇāti. Khīṇā jāti. Khīṇo. Ayogā bhūrisaṅkhayo.",
  "anya-e0804n2:258_0": "Ge sadde. Giṇoti, giṇāti.",
  "anya-e0804n2:259_0": "Ci caye. Ṇakārassa nakārattaṁ. Pākāraṁ cinoti. Citaṁ kusalaṁ. Ceto puggalo.",
  "anya-e0804n2:260_0": "Ru upatāpe. Ruṇoti, ruṇāti.",
  "anya-e0804n2:261_0": "Rādha sādha saṁsiddhiyaṁ. Rādhuṇāti. Sādhuṇāti. Rādhanaṁ. Ārādhanaṁ. Sādhanaṁ.",
  "anya-e0804n2:262_0": "Pī pītiyaṁ. Pīṇoti, pīṇāti. Pīti, piyo.",
  "anya-e0804n2:263_0": "Apa pāpuṇe sambhu ca. Pāpuṇoti, pāpuṇāti. Patto.",
  "anya-e0804n2:263_1": "Sabbaññutaṁ satthā patto.",
  "anya-e0804n2:263_2": "Sampatto yamasādhanaṁ.",
  "anya-e0804n2:263_3": "Sambhuṇāti,",
  "anya-e0804n2:263_4": "na kiñci atthaṁ abhisambhuṇāti.",
  "anya-e0804n2:263_5": "Sambhuṇanto,",
  "anya-e0804n2:263_6": "abhisambhuṇamāno.",
  "anya-e0804n2:264_0": "Tattha pattoti pasaddo upasaggo “pappotī”ti ettha pasaddo viya.",
  "anya-e0804n2:264_1": "Tathā hi “patto”ti ettha pāpuṇīti atthe papubbassa apadhātussa pakāre lutte tapaccayassa dvibhāvo bhavati.",
  "anya-e0804n2:264_2": "Tattha na abhisambhuṇātīti na sampāpuṇāti,",
  "anya-e0804n2:264_3": "na sādhetīti vuttaṁ hoti.",
  "anya-e0804n2:265_0": "Khipa khepe. Khipuṇāti. Khippaṁ. Khippanti macchapañjaro.",
  "anya-e0804n2:266_0": "Āpa byāpane. Āpuṇāti. Āpo.",
  "anya-e0804n2:267_0": "Mi pakkhepane. Minoti. Mitto.",
  "anya-e0804n2:268_0": "Ettha ca sabbaguyhesu nimiyati pakkhipiyatīti mitto.",
  "anya-e0804n2:268_1": "“Mitto have sattapadena hotī”ti vacanaṁ pana vohāravasena vuttaṁ,",
  "anya-e0804n2:268_2": "na atthavasena.",
  "anya-e0804n2:268_3": "Vucceyya ce,",
  "anya-e0804n2:268_4": "yo koci avissāsiko attano paṭiviruddhopi ca mitto nāma bhaveyya,",
  "anya-e0804n2:268_5": "na cevaṁ daṭṭhabbaṁ.",
  "anya-e0804n2:268_6": "Evañca pana daṭṭhabbaṁ “sattapadavītihāramattenapi saha gacchanto saha gacchantassa piyavācānicchāraṇena",
  "anya-e0804n2:268_7": "aññamaññaṁ ālāpasallāpakaraṇamattena mitto nāma hotīti vattabbaṁ.",
  "anya-e0804n2:268_8": "Kiṁkāraṇā?",
  "anya-e0804n2:268_9": "Daḷhavissāso mitto nāma na bhaveyyāti mittassa guṇapasaṁsāvasena evaṁ vutta”nti.",
  "anya-e0804n2:269_0": "Vu saṁvaraṇe. Vuṇoti, vuṇāti, saṁvuṇoti, saṁvuṇāti. Paṇḍito sīlasaṁvuto.",
  "anya-e0804n2:270_0": "Su abhisave. Abhisavo nāma pīḷanaṁ manthanaṁ sandhānaṁ sinhānaṁ vā. Suṇoti, suṇāti.",
  "anya-e0804n2:271_0": "Si bandhane. Sinoti.",
  "anya-e0804n2:272_0": "Si nisāne. Siṇoti, siṇāti. Nisitasatthaṁ.",
  "anya-e0804n2:273_0": "Na hi nūnāyaṁ sā khujjā, labhati jivhāya chedanaṁ;",
  "anya-e0804n2:274_0": "Sunisitena satthena, evaṁ dubbhāsitaṁ bhaṇaṁ;",
  "anya-e0804n2:275_0": "Ettha bhaṇanti bhaṇantī.",
  "anya-e0804n2:276_0": "Vusa pāgabbiye. Pāgabbiyaṁ nāma kāyavācāmanehi pagabbabhāvo. Vusuṇāti.",
  "anya-e0804n2:277_0": "Asu byāpane. Asuṇāti. Assu.",
  "anya-e0804n2:278_0": "Hi gatibuddhīsu upatāpe ca. Hinoti.",
  "anya-e0804n2:279_0": "Ettha pana asamānantattepi samānatthānaṁ samodhānaṁ vuccati.",
  "anya-e0804n2:280_0": "Tika tiga sagha dikkha kivi ciri jiri dāsa du hiṁsāyaṁ. Tikuṇāti. Tiguṇāti.",
  "anya-e0804n2:280_1": "Saghuṇāti.",
  "anya-e0804n2:280_2": "Dikkhuṇāti. Kivuṇāti. Ciruṇāti. Jiruṇāti. Dāsuṇāti. Duṇoti,",
  "anya-e0804n2:280_3": "duṇātīti rūpāni hiṁsāvācakāni bhavanti.",
  "anya-e0804n2:281_0": "Suvādī ettakā diṭṭhā, dhātavo me yathābalaṁ;",
  "anya-e0804n2:282_0": "Suttesvaññepi pekkhitvā, gaṇavho atthayuttito.",
  "anya-e0804n2:283_0": "Svādigaṇoyaṁ.",
  "anya-e0804n2:284_0": "Kiyādigaṇika",
  "anya-e0804n2:285_0": "Kī dabbavinimaye.",
  "anya-e0804n2:285_1": "Dabbavinimayo kayavikkayavasena bhaṇḍassa parivattanaṁ. Kiṇāti, kiṇanti.",
  "anya-e0804n2:285_2": "Vikkiṇāti,",
  "anya-e0804n2:285_3": "vikkiṇanti. Ketuṁ, kiṇituṁ. Vikketuṁ,",
  "anya-e0804n2:285_4": "vikkiṇituṁ. Kiṇitvā,",
  "anya-e0804n2:285_5": "vikkiṇitvā.",
  "anya-e0804n2:285_6": "Kītaṁ bhaṇḍaṁ. Kayo, vikkayo.",
  "anya-e0804n2:285_7": "Vikkiṇeyya haneyya vā.",
  "anya-e0804n2:286_0": "Khi gatiyaṁ. Khiṇāti. Atikhiṇo saro. Khaṁ, khāni. Nakārassa ṇakārattaṁ.",
  "anya-e0804n2:287_0": "Tattha khiṇātīti gacchati.",
  "anya-e0804n2:287_1": "Atikhinoti atigato.",
  "anya-e0804n2:287_2": "Atrāyaṁ pāḷi “senti cāpātikhiṇāva,",
  "anya-e0804n2:287_3": "purāṇāni anutthuna”nti.",
  "anya-e0804n2:287_4": "Tattha cāpātikhiṇā’ti cāpato atikhiṇā atigatā.",
  "anya-e0804n2:287_5": "Aṭṭhakathāyaṁ pana “cāpātikhiṇāti cāpato atikhiṇā cāpā vinimuttāti attho”ti padatthavivaraṇaṁ kataṁ,",
  "anya-e0804n2:287_6": "tampi gatatthaññeva sandhāya adhippāyatthavasena katanti daṭṭhabbaṁ.",
  "anya-e0804n2:287_7": "Tatra khanti saggo.",
  "anya-e0804n2:287_8": "So hi katapuññehi gantabbattā “kha”nti vuccati.",
  "anya-e0804n2:287_9": "Khānīti saggā.",
  "anya-e0804n2:288_0": "Ci caye.",
  "anya-e0804n2:288_1": "Puññaṁ cināti.",
  "anya-e0804n2:288_2": "Pākāraṁ cināti.",
  "anya-e0804n2:288_3": "Pāramiyo vicināti,",
  "anya-e0804n2:288_4": "vicinati ca.",
  "anya-e0804n2:288_5": "Pupphaṁ ocināti,",
  "anya-e0804n2:288_6": "ocinati vā. Pacināti.",
  "anya-e0804n2:288_7": "Pacinitvā.",
  "anya-e0804n2:288_8": "Citaṁ kusalaṁ.",
  "anya-e0804n2:288_9": "Cayo sañcayo.",
  "anya-e0804n2:288_10": "Cito pākāro.",
  "anya-e0804n2:288_11": "Cinātīti ceto,",
  "anya-e0804n2:288_12": "iṭṭhakavaḍḍhakī.",
  "anya-e0804n2:288_13": "Yo satto puññasañcayo.",
  "anya-e0804n2:288_14": "“Sañcayo rāsi samūho piṇḍo gaṇo saṅgho kadambo vaggo karo ghaṭā”iccevamādayo pariyāyā.",
  "anya-e0804n2:289_0": "Ji jaye. Jināti, vijināti, jiniyati. Jetā, jino.",
  "anya-e0804n2:289_1": "Jito māro.",
  "anya-e0804n2:289_2": "Māraṁ jito. Jitavā, jitāvī, jitabbo, jeyyo, jayanaṁ, jitaṁ, vijitaṁ, jayo,",
  "anya-e0804n2:289_3": "parājayanaṁ, parājayo.",
  "anya-e0804n2:289_4": "Yassa jitaṁ nāvajīyati.",
  "anya-e0804n2:289_5": "Jitamassa noyāti koci loke.",
  "anya-e0804n2:289_6": "Jayo hi buddhassa sirīmato ayaṁ,",
  "anya-e0804n2:289_7": "mārassa ca pāpimato parājayo.",
  "anya-e0804n2:290_0": "Tattha jetāti jinātīti jetā,",
  "anya-e0804n2:290_1": "yo koci puggalo.",
  "anya-e0804n2:290_2": "Ajinīti jino,",
  "anya-e0804n2:290_3": "sabbaññū dhammarājā.",
  "anya-e0804n2:290_4": "Kiṁ so ajini?",
  "anya-e0804n2:290_5": "Pāpake akusale dhamme mārādiarayo ca.",
  "anya-e0804n2:290_6": "Iti pāpake akusale dhamme mārādayo ca arayo ajinīti jino.",
  "anya-e0804n2:290_7": "Vuttampi cetaṁ –",
  "anya-e0804n2:291_0": "“Mādisā ve jinā honti, ye pattā āsavakkhayaṁ;",
  "anya-e0804n2:292_0": "Jitā me pāpakā dhammā, tasmāhaṁ upaka jino”ti,",
  "anya-e0804n2:293_0": "“Tathāgato bhikkhave abhibhū anabhibhūto”ti ca.",
  "anya-e0804n2:294_0": "Jinasaddo hi kevalo sabbaññumhi pavattati,",
  "anya-e0804n2:294_1": "sopapado pana paccekabuddhādīsu tamhi ca yathārahaṁ pavattati.",
  "anya-e0804n2:294_2": "“Paccekajino, odhijino,",
  "anya-e0804n2:294_3": "anodhijino,",
  "anya-e0804n2:294_4": "vipākajino,",
  "anya-e0804n2:294_5": "avipākajino”ti imānettha nidassanapadāni.",
  "anya-e0804n2:295_0": "Ji jāniyaṁ. Jināti,",
  "anya-e0804n2:295_1": "na jināti na jāpaye,",
  "anya-e0804n2:295_2": "jino rathassaṁ maṇikuṇḍale ca,",
  "anya-e0804n2:295_3": "putte ca dāre ca tatheva jino.",
  "anya-e0804n2:295_4": "Jino dhanañca dāse ca.",
  "anya-e0804n2:296_0": "Ñāavabodhane. Jānāti, ñāyati, nāyati.",
  "anya-e0804n2:296_1": "Animittā na nāyare.",
  "anya-e0804n2:296_2": "Jaññā so yadi hāpaye.",
  "anya-e0804n2:296_3": "Mā maṁ jaññūti icchati.",
  "anya-e0804n2:296_4": "“Ime amhāka”nti ñātabbaṭṭhena ñāti, ñātako.",
  "anya-e0804n2:296_5": "Ñātimittā suhajjā ca.",
  "anya-e0804n2:296_6": "Ñātako no nisinnoti.",
  "anya-e0804n2:296_7": "Ñātabbaṁ ñeyyaṁ,",
  "anya-e0804n2:296_8": "saṅkhāravikāralakkhaṇanibbānapaññattidhammā.",
  "anya-e0804n2:296_9": "Īdisesu ṭhānesu ñeyyasaddo ekantena napuṁsako,",
  "anya-e0804n2:296_10": "vāccaliṅgatte sabbaliṅgiko, yathā?",
  "anya-e0804n2:296_11": "Ñeyyo phasso.",
  "anya-e0804n2:296_12": "Ñeyyā vedanā.",
  "anya-e0804n2:296_13": "Ñeyyaṁ cittaṁ.",
  "anya-e0804n2:296_14": "Ñeyyo puriso,",
  "anya-e0804n2:296_15": "ñeyyā itthī,",
  "anya-e0804n2:296_16": "ñeyyaṁ dhananti ca.",
  "anya-e0804n2:297_0": "Thu abhitthave. Thunāti. Abhitthunāti. Thuti, abhitthuti. Thavanā, abhitthavanā, thuto, abhitthuto.",
  "anya-e0804n2:298_0": "Thu nitthunane. Thunāti.",
  "anya-e0804n2:299_0": "Uṭṭhehi revate supāpadhamme,",
  "anya-e0804n2:300_0": "Apārutadvāre adānasīle;",
  "anya-e0804n2:301_0": "Nessāma taṁ yattha thunanti duggatā,",
  "anya-e0804n2:302_0": "Samappitā nerayikā dukkhena;",
  "anya-e0804n2:303_0": "Purāṇāni anutthuna”nti ca payogo.",
  "anya-e0804n2:304_0": "Du hiṁsāyaṁ. Dunāti. Mittaddu. Dumo.",
  "anya-e0804n2:305_0": "Ettha mittaddūti mittaṁ dunāti hiṁsati dubbhatīti mittaddu.",
  "anya-e0804n2:305_1": "Atra “vedā na tāṇāya bhavanti tassa,",
  "anya-e0804n2:305_2": "mittadduno bhūnahuno narassā”ti pāḷi nidassanaṁ.",
  "anya-e0804n2:305_3": "Dumoti duniyati gehasambhārādiatthāya hiṁsiyati chindiyati,",
  "anya-e0804n2:305_4": "paṇṇapupphādiatthikehi vā paṇṇapupphādiharaṇena pīḷiyatīti dumo.",
  "anya-e0804n2:306_0": "Dhū kampane. Dhunāti. Dhūmo, dhonā, dhono, dhuto. Dhunanto vākacīrāni, gacchāmi ambare tadā.",
  "anya-e0804n2:307_0": "Tattha dhūmoti dhunāti kampatīti dhūmo.",
  "anya-e0804n2:307_1": "Dhūmasaddo kodhe taṇhāya vitakke pañcasu kāmaguṇesu dhammadesanāyaṁ pakatidhūmeti imesu atthesu vattati.",
  "anya-e0804n2:307_2": "“Kodho dhūmo bhasmāni mosavajja”nti ettha hi kodhe vattati.",
  "anya-e0804n2:307_3": "“Icchā dhūmāyito sadā”ti ettha taṇhāyaṁ.",
  "anya-e0804n2:307_4": "“Tena kho pana samayena aññataro bhikkhu bhagavato avidūre dhūmāyanto nisinno hotī”ti ettha vitakke.",
  "anya-e0804n2:308_0": "“Paṅko ca kāmā palipo ca kāmā,",
  "anya-e0804n2:309_0": "Bhayañca metaṁ timulaṁ pavuttaṁ;",
  "anya-e0804n2:310_0": "Rajo ca dhūmo ca mayā pakāsito,",
  "anya-e0804n2:311_0": "Hitvā tuvaṁ pabbaja brahmadattā”ti",
  "anya-e0804n2:312_0": "Ettha pañcasu kāmaguṇesu.",
  "anya-e0804n2:312_1": "“Dhūmaṁ kattā hotī”ti ettha dhammadesanāyaṁ.",
  "anya-e0804n2:312_2": "“Dhajo rathassa paññāno,",
  "anya-e0804n2:312_3": "dhūmo paññānamaggino”ti ettha pakatidhūme. Iccevaṁ –",
  "anya-e0804n2:313_0": "Kodhataṇhāvitakkesu, pañcakāmaguṇesu ca;",
  "anya-e0804n2:314_0": "Desanāyañca pakati-dhūme dhūmo pavattati.",
  "anya-e0804n2:315_0": "Dhonāti paññā.",
  "anya-e0804n2:315_1": "Vuttañhetaṁ niddese “dhonā vuccati paññā,",
  "anya-e0804n2:315_2": "yā paññā pajānanā sammādiṭṭhi,",
  "anya-e0804n2:315_3": "kiṁkāraṇā dhonāti vuccati paññā?",
  "anya-e0804n2:315_4": "Yaṁ tāya paññāya kāyaduccaritaṁ dhutañca dhotañca sandhotañca niddhotañca,",
  "anya-e0804n2:315_5": "vacīduccaritaṁ manoduccaritaṁ dhutañca dhotañca sandhotañca niddhotañca.",
  "anya-e0804n2:315_6": "Taṁkāraṇā dhonā vuccati paññā.",
  "anya-e0804n2:315_7": "Atha vā sammādiṭṭhi micchādiṭṭhiṁ dhutā ca dhotā ca sandhotā ca niddhotā ca,",
  "anya-e0804n2:315_8": "taṁkāraṇā dhonā vuccati paññā”ti.",
  "anya-e0804n2:315_9": "“Dhonassa hi natthi kuhiñci loke,",
  "anya-e0804n2:315_10": "pakappitā diṭṭhi bhavābhavesū”ti ayamettha pāḷi nidassanaṁ.",
  "anya-e0804n2:315_11": "Atra dhonā assa atthīti dhono,",
  "anya-e0804n2:315_12": "tassa dhonassāti nibbacanaṁ.",
  "anya-e0804n2:315_13": "Dhātūnamanekatthatāya dhūdhātu kampanatthepi dhovanatthepi vattati.",
  "anya-e0804n2:316_0": "Muna ñāṇe. Munāti. Monaṁ, muni.",
  "anya-e0804n2:316_1": "Imasmiṁ ṭhāne dhātuyā ākhyātatte ekantena antalopo bhavati.",
  "anya-e0804n2:316_2": "Sobhitattheragāthāyaṁ pana anāgatavacane ukārassa vuddhivasena “ahaṁ monena monissa”nti rūpantarañca dissati.",
  "anya-e0804n2:316_3": "Tattha monissanti jānissaṁ.",
  "anya-e0804n2:316_4": "Nāmatte antalopo na hoti.",
  "anya-e0804n2:316_5": "Tattha monanti kiñcāpi “na monena muni hotī”ti ettha tuṇhībhāvo “mona”nti vuccati,",
  "anya-e0804n2:316_6": "tathāpi idha “ñāṇe”ti vacanato na so adhippeto,",
  "anya-e0804n2:316_7": "ñāṇamevādhippetaṁ,",
  "anya-e0804n2:316_8": "tasmā moneyyapaṭipadāsaṅkhātaṁ maggañāṇamonampi gahetabbaṁ.",
  "anya-e0804n2:316_9": "Munīti munāti jānāti hitāhitaṁ paricchindatīti muni.",
  "anya-e0804n2:316_10": "Atha vā khandhādiloke tulaṁ āropetvā minanto viya “ime ajjhattikā khandhā,",
  "anya-e0804n2:316_11": "ime bāhirā”tiādinā nayena ime ubho atthe munātīti muni.",
  "anya-e0804n2:316_12": "Tenāha bhagavā –",
  "anya-e0804n2:317_0": "“Na monena muni hoti, mūḷharūpo aviddasu;",
  "anya-e0804n2:318_0": "Yo ca tulaṁva paggayha, varamādāya paṇḍito.",
  "anya-e0804n2:319_0": "Pāpāni parivajjeti, sa muni tena so muni;",
  "anya-e0804n2:320_0": "Yo munāti ubho loke, muni tena pavuccatī”ti.",
  "anya-e0804n2:321_0": "Aparāpettha bhavati atthavibhāvanā.",
  "anya-e0804n2:321_1": "Munīti monaṁ vuccati ñāṇaṁ,",
  "anya-e0804n2:321_2": "kāyamoneyyādīsu vā aññataraṁ,",
  "anya-e0804n2:321_3": "tena samannāgatattā puggalo “munī”ti vuccati.",
  "anya-e0804n2:321_4": "So panesa agāriyamuni anagāriyamuni sekkhamuni asekkhamuni paccekamuni munimunīti anekavidho.",
  "anya-e0804n2:321_5": "Tattha agāriyamunīti gihipi āgataphalo viññātasāsano.",
  "anya-e0804n2:321_6": "Anagāriyamunīti tathārūpova pabbajito.",
  "anya-e0804n2:321_7": "Sekkhamunīti satta sekkhā.",
  "anya-e0804n2:321_8": "Asekkhamunīti khīṇāsavo.",
  "anya-e0804n2:321_9": "Paccekamunīti paccekabuddho.",
  "anya-e0804n2:321_10": "Munimunīti sammāsambuddho.",
  "anya-e0804n2:321_11": "Tathā hi āyasmāpi sāriputto āha “munīti vuccati tathāgato arahaṁ sammāsambuddho”ti.",
  "anya-e0804n2:322_0": "Pū pavane. Pavanaṁ sodhanaṁ. Punāti. Puññaṁ, putto, dantapoṇaṁ.",
  "anya-e0804n2:323_0": "Ettha ca puññanti attano kārakaṁ punāti sodhetīti puññaṁ.",
  "anya-e0804n2:323_1": "Atha vā yattha sayaṁ uppannaṁ taṁsantānaṁ punāti visodhetīti puññaṁ. Kintaṁ?",
  "anya-e0804n2:323_2": "Sucaritaṁ kusalakammaṁ.",
  "anya-e0804n2:323_3": "Sakammikattā dhātussa kāritavasena atthavivaraṇaṁ labbhati.",
  "anya-e0804n2:323_4": "Puttoti attano kulaṁ punāti sodhetīti putto.",
  "anya-e0804n2:323_5": "Evañca sati hīnajaccānaṁ caṇḍālādīnaṁ putto nāma na bhaveyyāti na vattabbaṁ saddānamatthakathanassa nānappakārena pavattito,",
  "anya-e0804n2:323_6": "tasmā attano pitu hadayaṁ pūretīti puttoti evamādināpi nibbacanaṁ gahetabbameva.",
  "anya-e0804n2:323_7": "Nānādhātuvasenapi hi padāni siddhiṁ samupagacchanti.",
  "anya-e0804n2:324_0": "Putto ca nāma atrajo khetrajo antevāsiko dinnakoti catubbidho.",
  "anya-e0804n2:324_1": "Tattha attānaṁ paṭicca jāto atrajo nāma.",
  "anya-e0804n2:324_2": "Sayanapīṭhe pallaṅke ureti evamādīsu nibbatto khetrajo nāma.",
  "anya-e0804n2:324_3": "Santike sippuggaṇhanako antevāsiko nāma.",
  "anya-e0804n2:324_4": "Posāpanatthāya dinno dinnako nāma dantapoṇanti dante punanti visodhenti etenāti dantapoṇaṁ,",
  "anya-e0804n2:324_5": "dantakaṭṭhaṁ.",
  "anya-e0804n2:325_0": "Pī tappanakantīsu.",
  "anya-e0804n2:325_1": "Piṇātīti pīti.",
  "anya-e0804n2:325_2": "Ettha ca pītīti pīṇanaṁ pīti,",
  "anya-e0804n2:325_3": "tappanaṁ kantīti ca vuttaṁ hoti.",
  "anya-e0804n2:325_4": "Idaṁ bhāvavasena nibbacanaṁ.",
  "anya-e0804n2:325_5": "Idaṁ pana hetukattuvasena piṇayatīti pīti,",
  "anya-e0804n2:325_6": "tappetīti attho.",
  "anya-e0804n2:326_0": "Sā panesā khuddakāpīti khaṇikāpīti okkantikāpīti ubbegāpīti pharaṇāpītīti pañcavidhā hoti.",
  "anya-e0804n2:326_1": "Tattha khuddakāpīti sarīre lomahaṁsanamattameva kātuṁ sakkoti.",
  "anya-e0804n2:326_2": "Khaṇikāpīti khaṇe khaṇe vijjuppādasadisā hoti.",
  "anya-e0804n2:326_3": "Okkantikāpīti samuddatīraṁ vīci viya kāyaṁ okkamitvā okkamitvā bhijjati.",
  "anya-e0804n2:326_4": "Ubbegāpīti balavatī hoti kāyaṁ uddhaggaṁ katvā ākāse laṅghāpanappamāṇā hoti.",
  "anya-e0804n2:326_5": "Pharaṇāpītiyā pana uppannāya sakalasarīraṁ dhamitvā pūritavatthi viya mahatā udakoghena pakkhandapabbatakucchi viya ca anupariphuṭaṁ hoti,",
  "anya-e0804n2:326_6": "evaṁ pañcavidhā pīti,",
  "anya-e0804n2:326_7": "sā sampiyāyanalakkhaṇattā “piṇātī”ti pītīti suddhakattuvasenapi vattuṁ yujjati.",
  "anya-e0804n2:326_8": "Ettha “piyāyati, pitā, piyo,",
  "anya-e0804n2:326_9": "pemo”tiādīni pīdhātuyā eva rūpāni.",
  "anya-e0804n2:326_10": "Tattha “puttaṁ piyāyatīti pitā”ti vadanti.",
  "anya-e0804n2:326_11": "Piyāyitabboti piyo.",
  "anya-e0804n2:326_12": "Pemanaṁ pemo.",
  "anya-e0804n2:327_0": "Mā parimāṇe. Mināti. Mānaṁ,",
  "anya-e0804n2:327_1": "parimāṇaṁ, mattaṁ, mattā, mano, vimānaṁ,",
  "anya-e0804n2:327_2": "minitabbaṁ, metabbaṁ,",
  "anya-e0804n2:327_3": "chāyā metabbā.",
  "anya-e0804n2:327_4": "Īdisesu ṭhānesu anīyapaccayo na labbhati.",
  "anya-e0804n2:328_0": "Ettha manoti ekāya nāḷiyā ekāya ca tulāya minamāno viya ārammaṇaṁ mināti paricchindatīti mano.",
  "anya-e0804n2:328_1": "Visesato miniyate paricchindiyateti vimānaṁ,",
  "anya-e0804n2:328_2": "devānaṁ puññabalena nibbattabyamhaṁ devaniketaṁ.",
  "anya-e0804n2:328_3": "Yaṁ vimānaṁ upasobhitaṁ,",
  "anya-e0804n2:328_4": "pabhāsatimidaṁ byamhanti ca ādinā thomiyati.",
  "anya-e0804n2:329_0": "Mī hiṁsāyaṁ. Mināti. Mīno, kumīnaṁ.",
  "anya-e0804n2:330_0": "Ettha mīnoti maccho.",
  "anya-e0804n2:330_1": "Macchassa hi “mīno maccho ambujo vārijo vāricaro”ti anekāni nāmāni.",
  "anya-e0804n2:330_2": "Visesanāmāni pana “amaro khaliso candakulo kandaphali indaphali indavalo kuliso vāmi kuṅkutalo kaṇḍiko",
  "anya-e0804n2:330_3": "sakulo maṅguro siṅgī satavaṅko rohito pāṭhīno kāṇo savaṅko pāvuso” iccevamādīni,",
  "anya-e0804n2:330_4": "“timi timiṅgalo” iccevamādīni ca bhavanti.",
  "anya-e0804n2:330_5": "Kumīnanti kucchitenākārena macche minanti hiṁsanti etenāti kumīnaṁ,",
  "anya-e0804n2:330_6": "macchabandhanapañjaro.",
  "anya-e0804n2:330_7": "So pana pāḷiyaṁ kumīnasaddena vuccati.",
  "anya-e0804n2:330_8": "Tathā hi –",
  "anya-e0804n2:331_0": "“Vārijasseva me sato, bandhassa kumināmukhe;",
  "anya-e0804n2:332_0": "Akkosati paharati, piye putte apassato”ti",
  "anya-e0804n2:333_0": "Pāḷi dissati.",
  "anya-e0804n2:334_0": "Mū bandhane. Munāti. Muni.",
  "anya-e0804n2:335_0": "Ettha munīti attano cittaṁ munāti mavati bandhati rāgadosādivasaṁ gantuṁ na detīti muni.",
  "anya-e0804n2:336_0": "Ri gatidesanesu. Rikāti. Reṇu. Nakārassa ṇattaṁ.",
  "anya-e0804n2:337_0": "Lī silese. Lināti, nilināti. Līnaṁ, sallīnaṁ, paṭisallānaṁ.",
  "anya-e0804n2:338_0": "Vī tantasantāne.",
  "anya-e0804n2:338_1": "Vatthaṁ vināti.",
  "anya-e0804n2:338_2": "Iminā suttena cīvaraṁ vināhi. Kamme –",
  "anya-e0804n2:338_3": "idaṁ kho āvuso cīvaraṁ maṁ uddissa viyyati. Vītaṁ. Suvītaṁ.",
  "anya-e0804n2:338_4": "Appakaṁ hoti vetabbaṁ.",
  "anya-e0804n2:338_5": "Kārite “vāyāpeti,",
  "anya-e0804n2:338_6": "tantavāyehi cīvaraṁ vāyāpessāmā’ti cīvaraṁ vāyāpesuṁ” iccevamādīni bhavanti.",
  "anya-e0804n2:339_0": "Vī hiṁsāyaṁ. Vināti. Veṇu. Veṇūti vaṁso.",
  "anya-e0804n2:340_0": "Lū chedane. Lunāti. Loṇaṁ, kusalaṁ, bālo, lūto.",
  "anya-e0804n2:341_0": "Ettha ca loṇanti lunāti vītarasabhāvaṁ vināseti sarasabhāvaṁ karotīti loṇaṁ, lavaṇaṁ.",
  "anya-e0804n2:341_1": "Kuso viya hatthappadesaṁ akusaladhamme lunātīti kusalaṁ,",
  "anya-e0804n2:341_2": "anavajjaiṭṭhavipākalakkhaṇo dhammo.",
  "anya-e0804n2:341_3": "Diṭṭhadhammikasamparāyike dve atthe lunātīti bālo, avidvā.",
  "anya-e0804n2:341_4": "Lūtoti makkaṭako vuccati.",
  "anya-e0804n2:341_5": "Tassa hi suttaṁ “lūtasutta”nti vadanti.",
  "anya-e0804n2:341_6": "Yūsaṁ pātuṁ paṭaṅgamakkhikādīnaṁ jīvitaṁ lunātīti lūto.",
  "anya-e0804n2:342_0": "Si bandhane. Sināti. Sīmā, sīsaṁ.",
  "anya-e0804n2:343_0": "Ettha sīmāti sinīyate samaggena saṅghena kammavācāya bandhiyateti sīmā.",
  "anya-e0804n2:343_1": "Sā duvidhā baddhasīmā abaddhasīmāti.",
  "anya-e0804n2:343_2": "Tāsu abaddhasīmā mariyādakaraṇavasena “sīmā”ti veditabbā.",
  "anya-e0804n2:343_3": "Sināti bandhati kese moḷikaraṇavasena etthāti sīsaṁ.",
  "anya-e0804n2:343_4": "Aññānipi yojetabbāni.",
  "anya-e0804n2:344_0": "Sā pāke. Sināti.",
  "anya-e0804n2:345_0": "Su hiṁsāyaṁ. Suṇāti. Parasu. Paraṁ suṇanti hiṁsanti etenāti parasu.",
  "anya-e0804n2:346_0": "Asa bhojane. Vuttānaṁ phalamasnāti. Asanaṁ.",
  "anya-e0804n2:347_0": "Ettha asananti āhāro.",
  "anya-e0804n2:347_1": "So hi asiyati bhuñjiyatīti “asana”nti vuccati.",
  "anya-e0804n2:347_2": "“Asnātha khādatha pivathā”ti idamettha nidassanaṁ.",
  "anya-e0804n2:348_0": "Kilisa vibādhane. Kilisnāti. Kileso.",
  "anya-e0804n2:349_0": "Ettha ca kilesoti rāgādayopi dukkhampi vuccati.",
  "anya-e0804n2:350_0": "Uddhasa uñche. Uñcho pariyesanaṁ. Uddhasnāti.",
  "anya-e0804n2:351_0": "Isaabhikkhaṇe. Isnāti.",
  "anya-e0804n2:352_0": "Visa vippayoge. Visnāti. Visaṁ.",
  "anya-e0804n2:353_0": "Pusa sinehasavanapūraṇesu. Pusnāti.",
  "anya-e0804n2:354_0": "Pusa posane. Pusnāti.",
  "anya-e0804n2:355_0": "Musa theyye. Musnāti. Musalo.",
  "anya-e0804n2:356_0": "Kiyādī ettakā diṭṭhā, dhātavo me yathābalaṁ;",
  "anya-e0804n2:357_0": "Suttesvaññepi pekkhitvā, gaṇhavho atthayuttito.",
  "anya-e0804n2:358_0": "Sāsanā lokato cete,",
  "anya-e0804n2:359_0": "Dassitā tesu lokato;",
  "anya-e0804n2:360_0": "Sāsanassopakārāya,",
  "anya-e0804n2:361_0": "Vuttā tadanurūpakā.",
  "anya-e0804n2:362_0": "Kiyādigaṇoyaṁ.",
  "anya-e0804n2:363_0": "Gahādigaṇika",
  "anya-e0804n2:364_0": "Idāni gahādigaṇo vuccate. Ettheke evaṁ maññanti.",
  "anya-e0804n2:365_0": "Gahādīnaṁ gaṇo nāma, paccekaṁ nupalabbhati;",
  "anya-e0804n2:366_0": "Athameko gahadhātu, gahādīnaṁ gaṇo siyā.",
  "anya-e0804n2:367_0": "Yato ppaṇhā parā heyyuṁ, dhātuto jinasāsane;",
  "anya-e0804n2:368_0": "Tepi aññe na vijjanti, aññatra gahadhātuyā.",
  "anya-e0804n2:369_0": "Iti cintāya ekacce, gahadhātuṁ kiyādinaṁ;",
  "anya-e0804n2:370_0": "Pakkhipiṁsu gaṇe evaṁ, na vadiṁsu gahādikaṁ.",
  "anya-e0804n2:371_0": "Na tesaṁ gahaṇaṁ dhīro, gaṇheyya suvicakkhaṇo;",
  "anya-e0804n2:372_0": "Yato kaccāyane vutto, gahādīnaṁ gaṇo visuṁ.",
  "anya-e0804n2:373_0": "“Gahādito ppaṇhā” iti, lakkhaṇaṁ vadatā hi so;",
  "anya-e0804n2:374_0": "Kaccāyanena garunā, dassito nanu sāsane.",
  "anya-e0804n2:375_0": "Sace visuṁ gahādīnaṁ, gaṇo nāma na labbhati;",
  "anya-e0804n2:376_0": "Gahādidīpake sutte, hitvāna bāhiraṁ idaṁ.",
  "anya-e0804n2:377_0": "“Gahato ppaṇhā” icceva, vattabbaṁ atha vā pana;",
  "anya-e0804n2:378_0": "“Kiyādito nāppaṇhā”ti, kātabbaṁ ekalakkhaṇaṁ.",
  "anya-e0804n2:379_0": "Yasmā tathā na vuttañca, na katañcekalakkhaṇaṁ;",
  "anya-e0804n2:380_0": "Tasmā ayaṁ visuṁyeva, gaṇo icceva ñāyati.",
  "anya-e0804n2:381_0": "“Sarā sare lopa”miti-ādīni lakkhaṇāniva;",
  "anya-e0804n2:382_0": "Gambhīraṁ lakkhaṇaṁ etaṁ, dujjānaṁ takkagāhinā.",
  "anya-e0804n2:383_0": "Usādayopi sandhāya, ādiggaho kato tahiṁ;",
  "anya-e0804n2:384_0": "Tathā hi “uṇhāpetī”ti, ādirūpāni dissare.",
  "anya-e0804n2:385_0": "Idāni pākaṭaṁ katvā, ādisaddaphalaṁ ahaṁ;",
  "anya-e0804n2:386_0": "Sappayogaṁ gahādīnaṁ, gaṇaṁ vakkhāmi me suṇa.",
  "anya-e0804n2:387_0": "Gaha upādāne.",
  "anya-e0804n2:387_1": "Upādānaṁ gahaṇaṁ,",
  "anya-e0804n2:387_2": "na kilesupādānaṁ.",
  "anya-e0804n2:387_3": "Upasaddo hettha na kiñci atthavisesaṁ vadati.",
  "anya-e0804n2:387_4": "Atha vā kāyena cittena vā upagantvā ādānaṁ gahaṇaṁ upādānanti samīpattho upasaddo.",
  "anya-e0804n2:387_5": "Katthaci hi upasaddo ādānasaddasahito daḷhaggahaṇe vattati “kāmupādāna”ntiādīsu.",
  "anya-e0804n2:387_6": "Idha pana daḷhaggahaṇaṁ vā hotu sithilaggahaṇaṁ vā,",
  "anya-e0804n2:387_7": "yaṁ kiñci gahaṇaṁ upādānameva,",
  "anya-e0804n2:387_8": "tasmā gahadhātu gahaṇe vattatīti attho gahetabbo. Gheppati,",
  "anya-e0804n2:387_9": "gaṇhāti vā.",
  "anya-e0804n2:387_10": "Pariggaṇhāti,",
  "anya-e0804n2:387_11": "paṭiggaṇhāti,",
  "anya-e0804n2:387_12": "adhigaṇhāti,",
  "anya-e0804n2:387_13": "paggaṇhāti,",
  "anya-e0804n2:387_14": "niggaṇhāti.",
  "anya-e0804n2:387_15": "Padhānagaṇhanako. Gaṇhituṁ,",
  "anya-e0804n2:387_16": "uggaṇhituṁ. Gaṇhitvā,",
  "anya-e0804n2:387_17": "uggaṇhitvā.",
  "anya-e0804n2:387_18": "Aññathāpi rūpāni bhavanti.",
  "anya-e0804n2:387_19": "Ahaṁ jāliṁ gahessāmi. Gahetuṁ. Gahetvā. Uggāhako,",
  "anya-e0804n2:387_20": "saṅgāhako,",
  "anya-e0804n2:387_21": "ajjhogāḷho.",
  "anya-e0804n2:387_22": "Kārite “gaṇhāpeti,",
  "anya-e0804n2:387_23": "gaṇhāpayati,",
  "anya-e0804n2:387_24": "aññataraṁ satipaṭṭhānaṁ uggaṇhāpenti,",
  "anya-e0804n2:387_25": "saddhiṁ amaccasahassena gaṇhāpetvā.",
  "anya-e0804n2:387_26": "Upajjhaṁ gāhāpetabbo.",
  "anya-e0804n2:387_27": "Upajjhaṁ gāhāpetvā. Gāheti, gāhayati,",
  "anya-e0804n2:387_28": "gāhāpessati.",
  "anya-e0804n2:387_29": "Gāhāpayanti sabbhāvaṁ. Gāhako,",
  "anya-e0804n2:387_30": "gāhetvā” iccādīni. Kammani – gayhati,",
  "anya-e0804n2:387_31": "saṅgayhati,",
  "anya-e0804n2:387_32": "gaṇhiyati vā.",
  "anya-e0804n2:387_33": "Tathā hi “gaṇhiyanti uggaṇhiyantī”ti niddesapāḷi dissati. “Gehaṁ, gāho,",
  "anya-e0804n2:387_34": "pariggaho,",
  "anya-e0804n2:387_35": "saṅgāhako,",
  "anya-e0804n2:387_36": "saṅgahetā” iccādīni yojetabbāni.",
  "anya-e0804n2:388_0": "Tatra akārānantaratyantapadānaṁ “gheppati,",
  "anya-e0804n2:388_1": "gheppanti.",
  "anya-e0804n2:388_2": "Gheppasī”ti ca “gaṇhati, gaṇhanti.",
  "anya-e0804n2:388_3": "Gaṇhasī”ti ca ādinā nayena sabbāsu vibhattīsu sabbathā padamālā yojetabbā.",
  "anya-e0804n2:388_4": "Ākārekārānantaratyantapadānaṁ “gaṇhāti gaṇhāpetī”tiādinā yathāsambhavaṁ padamālā yojetabbā vajjetabbaṭṭhānaṁ vajjetvā.",
  "anya-e0804n2:389_0": "Imāni pana pasiddhāni kānici ajjatanīrūpāni “aggahī mattikāpattaṁ. Aggahuṁ,",
  "anya-e0804n2:389_1": "aggahiṁsu,",
  "anya-e0804n2:389_2": "aggahesu”nti.",
  "anya-e0804n2:389_3": "Bhavissantīādīsu gahessati,",
  "anya-e0804n2:389_4": "gahessanti.",
  "anya-e0804n2:389_5": "Sesaṁ paripuṇṇaṁ kātabbaṁ.",
  "anya-e0804n2:389_6": "Aggahissā,",
  "anya-e0804n2:389_7": "aggahissaṁsu.",
  "anya-e0804n2:389_8": "Sesaṁ paripuṇṇaṁ kātabbaṁ.",
  "anya-e0804n2:390_0": "Usa dāhe.",
  "anya-e0804n2:390_1": "Dāho uṇhaṁ.",
  "anya-e0804n2:390_2": "Usati dahatīti uṇhaṁ.",
  "anya-e0804n2:390_3": "Uṇhasaddo “uṇhaṁ bhattaṁ bhuñjatī”tiādīsu dabbamapekkhati,",
  "anya-e0804n2:390_4": "“sītaṁ uṇhaṁ paṭihanatī”tiādīsu pana guṇaṁ uṇhabhāvassa icchitattā.",
  "anya-e0804n2:390_5": "Uṇhabhāvo hi sītabhāvo ca guṇo.",
  "anya-e0804n2:391_0": "Tasa vipāsāyaṁ. Taṇhā. Kenaṭṭhena taṇhā? Tassati paritassatīti atthena.",
  "anya-e0804n2:392_0": "Jusi pītisevanesu. Juṇho samayo. Kāḷe vā yadi vā juṇhe, yadā vāyati māluto.",
  "anya-e0804n2:393_0": "Tattha juṇhoti joseti lokassa pītiṁsomanassañca uppādetīti juṇho.",
  "anya-e0804n2:394_0": "Jutadittiyaṁ.",
  "anya-e0804n2:394_1": "Juṇhā ratti.",
  "anya-e0804n2:394_2": "Jotati sayaṁ nippabhāpi samānā candatārakappabhāsenapi dibbati virocati sappabhā hotīti juṇhā.",
  "anya-e0804n2:395_0": "Sā tanukaraṇe. Saṇhavācā. Siyati tanukariyati, na pharusabhāvena kakkasā kariyatīti saṇhā.",
  "anya-e0804n2:396_0": "So antakammani. Saṇhaṁ, ñāṇaṁ.",
  "anya-e0804n2:396_1": "Siyati sayaṁ sukhumabhāvena atisukhumampi atthaṁ antaṁ karoti nipphattiṁ pāpetīti saṇhaṁ.",
  "anya-e0804n2:397_0": "Tija nisāne. Nisānaṁ tikkhatā. Tiṇho parasu. Titikkhatīti tiṇho.",
  "anya-e0804n2:398_0": "Si sevāyaṁ.",
  "anya-e0804n2:398_1": "Attano hitamāsīsantehi seviyateti sippaṁ,",
  "anya-e0804n2:398_2": "yaṁ kiñci jīvitahetu sikkhitabbaṁ sippāyatanaṁ.",
  "anya-e0804n2:398_3": "Apica sippanti aṭṭhārasa mahāsippāni –",
  "anya-e0804n2:398_4": "suti sūramati byākaraṇaṁ chandoviciti nirutti jotisatthaṁ sikkhā mokkhañāṇaṁ kriyāvidhi dhanubbedo hatthisikkhā",
  "anya-e0804n2:398_5": "kāmatantaṁ assalakkhaṇaṁ purāṇaṁ itihāso nīti takko vejjakañcāti.",
  "anya-e0804n2:399_0": "Ku kucchāyaṁ. Kucchā garahā. Kaṇhā dhammā. Kaṇho puriso.",
  "anya-e0804n2:400_0": "Tattha kaṇhāti apabhassarabhāvakaraṇattā paṇḍitehi kucchitabbā garahitabbāti kaṇhā,",
  "anya-e0804n2:400_1": "akusaladhammā.",
  "anya-e0804n2:400_2": "Kāḷavaṇṇattā suvaṇṇavaṇṇādikaṁ upanidhāya kucchitabbo ninditabboti kaṇho,",
  "anya-e0804n2:400_3": "kāḷavaṇṇo.",
  "anya-e0804n2:400_4": "Vuttampi cetaṁ –",
  "anya-e0804n2:401_0": "“Kaṇho vatāyaṁ puriso, kaṇhaṁ bhuñjati bhojanaṁ;",
  "anya-e0804n2:402_0": "Kaṇhe bhūmippadesasmiṁ, na mayhaṁ manaso piyo”ti ca,",
  "anya-e0804n2:403_0": "“Na kaṇho tacasā hoti,",
  "anya-e0804n2:404_0": "Antosāro hi brāhmaṇo;",
  "anya-e0804n2:405_0": "Yasmiṁ pāpāni kammāni,",
  "anya-e0804n2:406_0": "Sa ve kaṇho sujampatī”ti ca.",
  "anya-e0804n2:407_0": "Iccevaṁ –",
  "anya-e0804n2:408_0": "Gahādike dhātugaṇe, sandhāya tasiādayo;",
  "anya-e0804n2:409_0": "Ādiggaho kato ppaṇhā, gahādīsu yathārahaṁ.",
  "anya-e0804n2:410_0": "Gahato dhātuto hi ppo,ākhyātattevadissati;",
  "anya-e0804n2:411_0": "Ākhyātatte ca nāmatte, ṇhāsaddo usato tathā.",
  "anya-e0804n2:412_0": "Usagahehi aññasmā, nāmatteva duve matā;",
  "anya-e0804n2:413_0": "Evaṁ visesato ñeyyo, gahādigaṇanicchayo.",
  "anya-e0804n2:414_0": "Ettha pana kiñcāpi sāsane “taṇhāyatī”ti kriyāpadampi dissati,",
  "anya-e0804n2:414_1": "tathāpi tassa “pabbatāyati,",
  "anya-e0804n2:414_2": "mettāyatī”tiādīni viya nāmasmā vihitassa āyapaccayassa vasena siddhattā kriyāpadattepi ṇhāpaccayo mukhyato labbhatīti na sakkā vattuṁ.",
  "anya-e0804n2:414_3": "“Taṇhāyatī”ti hi idaṁ ṇhāpaccayavatā tasadhātuto nipphannataṇhāsaddasmā parassa āyapaccayassa vasena nipphannaṁ.",
  "anya-e0804n2:414_4": "Tathā kiñcāpi rūpiyasaṁvohārasikkhāpadavaṇṇanāyaṁ “vāsiphalaṁ tāpetvā udakaṁ vā khīraṁ vā uṇhāpetī”ti",
  "anya-e0804n2:414_5": "imasmiṁ padese “uṇhāpetī”ti hetukattuvācakaṁ kriyāpadaṁ dissati,",
  "anya-e0804n2:414_6": "tathāpi tassa ṇhāpaccayavatā usadhātuto nipphannauṇhāsaddato vihitassa kāritasaññassa ṇāpepaccayassa",
  "anya-e0804n2:414_7": "vasena nipphannattā kriyāpadattepi ṇhāpaccayo mukhyato labbhatīti na sakkā vattuṁ.",
  "anya-e0804n2:414_8": "“Uṇhāpetī”ti idaṁ vuttappakārauṇhāsaddato ṇāpepaccayavasena nipphannaṁ,",
  "anya-e0804n2:414_9": "etasmiṁ diṭṭhe “uṇhāpayatī”ti padampi diṭṭhameva hoti.",
  "anya-e0804n2:415_0": "Kiñca bhiyyo vinayaṭṭhakathāyaṁ “uṇhāpetī”ti kāritapadassa diṭṭhattāyeva “uṇhatī”ti kattupadampi nayato",
  "anya-e0804n2:415_1": "diṭṭhameva hoti kattukāritapadānaṁ ekadhātumhi upalabbhamānattā, yathā? Gaṇhati,",
  "anya-e0804n2:415_2": "gaṇhāpeti, gacchati,",
  "anya-e0804n2:415_3": "gacchāpetīti,",
  "anya-e0804n2:415_4": "tasmā “usa dāhe”ti dhātussa “uṇhatī”ti rūpaṁ upalabbhatīti mantvā “uṇhatīti uṇha”nti nibbacanaṁ kātabbaṁ.",
  "anya-e0804n2:415_5": "Iti ppapaccayo gahato ca aññato ca ekadhā labbhati,",
  "anya-e0804n2:415_6": "ṇhāpaccayo pana gahato usato ca dvidhā aññato ekadhā labbhatīti daṭṭhabbaṁ.",
  "anya-e0804n2:415_7": "Kiñcāpettha evaṁ niyamo vutto,",
  "anya-e0804n2:415_8": "tathāpi sāṭṭhakathe tepiṭake buddhavacane aññānipi ekekassa dhātussa nāmikapadāni dve dve kriyāpadāni vicinitabbāni.",
  "anya-e0804n2:415_9": "Yena pana buddhavacanānurūpena nayena gahādigaṇe ādisaddena tasadhātādayo amhehi gahitā,",
  "anya-e0804n2:415_10": "imasmā nayā añño nayo pasatthataro natthi,",
  "anya-e0804n2:415_11": "ayameva pasatthataro,",
  "anya-e0804n2:415_12": "tasmā ayaṁ nīti sāsanaṭṭhitiyā āyasmantehi sādhukaṁ dhāretabbā vācetabbā ca.",
  "anya-e0804n2:416_0": "Gahādī ettakā diṭṭhā, dhātavo me yathābalaṁ;",
  "anya-e0804n2:417_0": "Suttesvaññepi pekkhitvā, gaṇhavho atthayuttito.",
  "anya-e0804n2:418_0": "Gahādigaṇoyaṁ.",
  "anya-e0804n2:419_0": "Tanādigaṇika",
  "anya-e0804n2:420_0": "Tanu vitthāre. Tanoti. Āyatanaṁ, tanu.",
  "anya-e0804n2:420_1": "Kammani “taniyyati,",
  "anya-e0804n2:420_2": "taniyyanti.",
  "anya-e0804n2:420_3": "Vitaniyyatī”ti rūpāni.",
  "anya-e0804n2:420_4": "Atrāyaṁ pāḷi “yathā hi āsabhaṁ cammaṁ,",
  "anya-e0804n2:420_5": "pathabyā vitaniyyatī”ti.",
  "anya-e0804n2:420_6": "Garū pana “patāyate,",
  "anya-e0804n2:420_7": "pataññatī”ti rūpāni vadanti. Tanituṁ,",
  "anya-e0804n2:420_8": "tanitvāna.",
  "anya-e0804n2:420_9": "Tumantādirūpāni.",
  "anya-e0804n2:421_0": "Tattha āyatananti āyabhūte dhamme tanoti vitthāretīti āyatanaṁ.",
  "anya-e0804n2:421_1": "Tanūti sarīraṁ.",
  "anya-e0804n2:421_2": "Tañhi kalalato paṭṭhāya kammādīhi yathāsambhavaṁ taniyyati vitthāriyati mahattaṁ pāpiyatīti “tanū”ti vuccati.",
  "anya-e0804n2:421_3": "“Tanu vapu sarīraṁ puṁ kāyo deho”tiādayo sarīravācakā saddā.",
  "anya-e0804n2:421_4": "Sarīraṁ khandhapañcakaṁ.",
  "anya-e0804n2:421_5": "Yañhi mahājano sarīranti vadati,",
  "anya-e0804n2:421_6": "taṁ paramatthato khandhapañcakamattameva,",
  "anya-e0804n2:421_7": "na tato attā vā attaniyaṁ vā upalabbhati.",
  "anya-e0804n2:421_8": "“Kāmarāgabyāpādānaṁ tanuttakaraṁ sakadāgāmimaggacitta”ntiādīsu pana tanusaddo appatthavācako,",
  "anya-e0804n2:421_9": "appatthavācakassa ca tassa kriyāpadaṁ na passāma,",
  "anya-e0804n2:421_10": "tasmā nipātapadena tena bhavitabbaṁ.",
  "anya-e0804n2:421_11": "Tanusaddo nipātapadanti vuttaṭṭhānampi na passāma,",
  "anya-e0804n2:421_12": "nicchayena pana anipphannapāṭipadikoti gahetabbo.",
  "anya-e0804n2:422_0": "Tanoti, tanonti. Tanosi, tanotha. Tanomi, tanoma. Tanute, tanunte. Tanuse, tanuse, tanuvhe. Tane, tanumhe.",
  "anya-e0804n2:422_1": "Sesaṁ yathāsambhavaṁ vitthāretabbaṁ.",
  "anya-e0804n2:423_0": "Tanotu, tanontu. Taneyya, tane, taneyyuṁ. Vitana, vitanu. Atanā, atanu.",
  "anya-e0804n2:423_1": "Ammāya patanu kesā. Atani, ataniṁsu.",
  "anya-e0804n2:423_2": "Tanissati,",
  "anya-e0804n2:423_3": "tanissanti. Atanissā,",
  "anya-e0804n2:423_4": "atanissaṁsu.",
  "anya-e0804n2:423_5": "Kammani “taniyyati,",
  "anya-e0804n2:423_6": "taniyyanti.",
  "anya-e0804n2:423_7": "Taniyyasī”tiādinā vitthāretabbaṁ.",
  "anya-e0804n2:424_0": "Saka sattiyaṁ.",
  "anya-e0804n2:424_1": "Satti samatthabhāvo.",
  "anya-e0804n2:424_2": "Sakkoti sakko.",
  "anya-e0804n2:424_3": "Viññāpetuṁ asakkhi.",
  "anya-e0804n2:424_4": "Sakkhissasi. Sakkhati.",
  "anya-e0804n2:424_5": "Tvampi amma pabbajituṁ sakkhissasi.",
  "anya-e0804n2:424_6": "Sakkate jarāya paṭikammaṁ kātunti pāḷi.",
  "anya-e0804n2:425_0": "Tattha sakkoti devarājā.",
  "anya-e0804n2:425_1": "So hi atthānaṁ sahassampi muhuttena cintanasamatthatāya saparahitaṁ kātuṁ sakkotīti “sakko”ti vuccati.",
  "anya-e0804n2:425_2": "Aññatra pana dhātūnaṁ avisaye taddhitavasena sakkaccaṁ dānaṁ adāsīti sakkoti evampi atthaṁ gahetvā sakkasaddo niruttinayena sādhetabbo.",
  "anya-e0804n2:425_3": "Vuttañhi bhagavatā “sakko mahāli devānamindo pubbe manussabhūto samāno sakkaccaṁ dānaṁ adāsi,",
  "anya-e0804n2:425_4": "tasmā ‘sakko’ti vuccatī”ti. Sakkonto. Sakkontī.",
  "anya-e0804n2:425_5": "Sakkontaṁ kulaṁ.",
  "anya-e0804n2:426_0": "Khuṇu khiṇu hiṁsāyaṁ. Khuṇoti. Khiṇoti.",
  "anya-e0804n2:427_0": "Iṇu gatiyaṁ. Iṇoti. Iṇaṁ iṇāyiko.",
  "anya-e0804n2:428_0": "Tiṇu adane. Tiṇoti. Tiṇaṁ.",
  "anya-e0804n2:428_1": "Ettha tiṇanti yavasaṁ.",
  "anya-e0804n2:428_2": "Tañhi tiṇiyate tiṇabhakkhehi goṇādīhi adiyate khādiyateti tiṇaṁ.",
  "anya-e0804n2:429_0": "Ghiṇu dittiyaṁ. Ghiṇoti.",
  "anya-e0804n2:430_0": "Hanu apanayane. Apanayanaṁ anālāpakaraṇaṁ nibbacanatākaraṇaṁ. Hanoti. Hanute.",
  "anya-e0804n2:431_0": "Panu dāne panoti. Panute.",
  "anya-e0804n2:432_0": "Manu bodhane. Manoti. Manute. Mano. Manaṁ. Mānasaṁ. Manusso. Mānavo. Māṇavo.",
  "anya-e0804n2:433_0": "Ettha manoti manute bujjhatīti mano,",
  "anya-e0804n2:433_1": "evaṁ manaṁ.",
  "anya-e0804n2:433_2": "Imesaṁ pana dvinnaṁ manasaddānaṁ “yasmiṁ mano nivisati.",
  "anya-e0804n2:433_3": "Santaṁ tassa manaṁ hotī”tiādīsu punnapuṁsakaliṅgatā daṭṭhabbā.",
  "anya-e0804n2:433_4": "Mānasanti rāgopi cittampi arahattampi.",
  "anya-e0804n2:433_5": "“Antalikkhacaro pāso,",
  "anya-e0804n2:433_6": "yvāyaṁ carati mānaso”ti ettha hi rāgo mānasaṁ.",
  "anya-e0804n2:433_7": "“Cittaṁ mano mānasa”nti ettha cittaṁ.",
  "anya-e0804n2:433_8": "“Appattamānaso sekkho,",
  "anya-e0804n2:433_9": "kālaṁ kayirā jane suto”ti ettha arahattaṁ.",
  "anya-e0804n2:433_10": "Etthetaṁ vuccati –",
  "anya-e0804n2:434_0": "Rāgo cittaṁ arahattañca, “mānasa”nti samīritaṁ;",
  "anya-e0804n2:435_0": "Satthuno sāsane pāpa-sāsane’khilasāsane.",
  "anya-e0804n2:436_0": "Tattha sampayuttamanasi bhavoti rāgo mānaso.",
  "anya-e0804n2:436_1": "Mano eva mānasanti katvā cittaṁ mānasaṁ.",
  "anya-e0804n2:436_2": "Anavasesato mānaṁ siyati samucchindatīti aggamaggo mānasaṁ.",
  "anya-e0804n2:436_3": "Tannibbattattā pana arahattassa mānasatā daṭṭhabbā.",
  "anya-e0804n2:436_4": "Manūti satto.",
  "anya-e0804n2:436_5": "“Yena cakkhupasādena,",
  "anya-e0804n2:436_6": "rūpāni manu passatī”ti ettha hi “manū”ti satto vutto.",
  "anya-e0804n2:436_7": "Atha vā manūti paṭhamakappikakāle manussānaṁ mātāpibhuṭṭhāne ṭhito manunāmako puriso,",
  "anya-e0804n2:436_8": "yo sāsane “mahāsammatarājā”ti vutto.",
  "anya-e0804n2:436_9": "So hi sakalalokassa hitaṁ kātuṁ manute jānātīti “manū”ti vuccati.",
  "anya-e0804n2:436_10": "Yathābalaṁ attano hitaṁ manute jānātīti manusso,",
  "anya-e0804n2:436_11": "manassa vā ussannattā manusso.",
  "anya-e0804n2:436_12": "Atha vā vuttappakārassa manuno apaccaṁ manusso.",
  "anya-e0804n2:436_13": "Evaṁ mānavo māṇavo ca,",
  "anya-e0804n2:436_14": "nakārassa hi ṇakāre kate “māṇavo”ti rūpaṁ sijjhati.",
  "anya-e0804n2:436_15": "Keci panāhu “dantajanakārasahito mānavasaddo sabbasattasādhāraṇavacano,",
  "anya-e0804n2:436_16": "muddhajaṇakārasahito pana māṇavasaddo kucchitamūḷhāpaccavacano”ti,",
  "anya-e0804n2:436_17": "taṁ vīmaṁsitvā yuttañce,",
  "anya-e0804n2:436_18": "gahetabbaṁ,",
  "anya-e0804n2:436_19": "na panettha vattabbaṁ “māṇavasaddassa atthuddhāravacane idaṁ vacanaṁ virujjhatī”ti antarasaddassa atthuddhāre",
  "anya-e0804n2:436_20": "antaraantarikāsaddānampi āharaṇassa dassanato.",
  "anya-e0804n2:437_0": "Tatra panāyaṁ vīmaṁsanā –",
  "anya-e0804n2:437_1": "cūḷakammavibhaṅgasuttasmiñhi “subho māṇavotodeyyaputto”ti imasmiṁ padese aṭṭhakathācariyehi “subhoti so kira dassanīyo ahosi pāsādiko,",
  "anya-e0804n2:437_2": "tenassa aṅgasubhatāya ‘subho’tveva nāmaṁ akaṁsu.",
  "anya-e0804n2:437_3": "‘Māṇavo’ti pana taṁ taruṇakāle vohariṁsu,",
  "anya-e0804n2:437_4": "so mahallakakālepi teneva vohārena vohariyatī”ti evaṁ muddhajaṇakārassa māṇavasaddassa attho pakāsito,",
  "anya-e0804n2:437_5": "taṭṭīkāyampi garūhi “yaṁ apaccaṁ kucchitaṁ muddhaṁ vā,",
  "anya-e0804n2:437_6": "tattha loke māṇavavohāro,",
  "anya-e0804n2:437_7": "yebhuyyena ca sattā daharakāle muddhadhātukā hontīti vuttaṁ ‘taruṇakāle vohariṁsū”ti,",
  "anya-e0804n2:437_8": "evaṁ muddhajaṇakārassa māṇavasaddassa attho pakāsito.",
  "anya-e0804n2:437_9": "Idāni māṇavasaddassa atthuddhāro bhavati,",
  "anya-e0804n2:437_10": "māṇavoti sattopi coropi taruṇopi vuccati.",
  "anya-e0804n2:437_11": "“Coditā devadūtehi,",
  "anya-e0804n2:437_12": "ye pamajjanti māṇavā”tiādīsu hi satto “māṇavo”ti vutto.",
  "anya-e0804n2:437_13": "“Māṇavehi saha gacchanti katakammehipi akatakammehipī”tiādīsu coro.",
  "anya-e0804n2:437_14": "“Ambaṭṭho māṇavo”tiādīsu taruṇo “māṇavo”ti vutto.",
  "anya-e0804n2:438_0": "Appa pāpuṇe. Appoti. Āpo.",
  "anya-e0804n2:439_0": "Ettha āpoti appoti taṁ taṁ ṭhānaṁ vissaratīti āpo.",
  "anya-e0804n2:440_0": "Mā parimāṇe. Minoti. Upamā, upamānaṁ, vimānaṁ. Aññānipi yojetabbāni.",
  "anya-e0804n2:441_0": "Ettha ca yā accantaṁ na minoti na vicchindati,",
  "anya-e0804n2:441_1": "sā mānassa samīpe vattatīti upamā yathā “goṇo viya gavajo”ti.",
  "anya-e0804n2:441_2": "Upamānanti upamā eva.",
  "anya-e0804n2:441_3": "Tathā hi “vītopamānamappamāṇamanāthanātha”nti.",
  "anya-e0804n2:441_4": "Ettha vītopamānanti imassa vītopamaṁ,",
  "anya-e0804n2:441_5": "nirupamanti attho.",
  "anya-e0804n2:441_6": "Atha vā upamānanti upametabbākāro “sīho viya bhagavā”ti.",
  "anya-e0804n2:441_7": "Ettha hi sīho upamā,",
  "anya-e0804n2:441_8": "bhagavā upameyyo tejoparakkamādīhi upametabbattā,",
  "anya-e0804n2:441_9": "tejoparakkamādayo upametabbākāro.",
  "anya-e0804n2:441_10": "Ettha pana sātisayattā kiñcāpi sīhassa tejādīhi bhagavato tejādiupametabbākāro natthi,",
  "anya-e0804n2:441_11": "tathāpi hīnūpamāvasena “sīho viya bhagavā”ti vuttanti daṭṭhabbaṁ.",
  "anya-e0804n2:441_12": "Vimānanti utusamuṭṭhānattepi kammapaccayautusamuṭṭhānattā kammena visesato miniyati paricchindiyatīti vimānaṁ.",
  "anya-e0804n2:442_0": "Kara karaṇe. “Karoti, kayirati, kubbati, krubbati, pakaroti,",
  "anya-e0804n2:442_1": "upakaroti,",
  "anya-e0804n2:442_2": "apakaroti,",
  "anya-e0804n2:442_3": "paṭikaroti,",
  "anya-e0804n2:442_4": "nirākaroti,",
  "anya-e0804n2:442_5": "paṭisaṅkharoti,",
  "anya-e0804n2:442_6": "abhisaṅkharoti” iccevamādīni kattari bhavanti.",
  "anya-e0804n2:442_7": "Kamme pāḷinayavasena ikārāgamaṭṭhāne yakārassa dvebhāvo.",
  "anya-e0804n2:442_8": "Tasmiṁyevaṭhāne rayakārānaṁ vipariyāye sati na dvebhāvo.",
  "anya-e0804n2:442_9": "Tathā īkārāgamaṭṭhāne “kariyyati, kayirati, karīyati, kayyati,",
  "anya-e0804n2:442_10": "pakarīyati,",
  "anya-e0804n2:442_11": "pakariyyati,",
  "anya-e0804n2:442_12": "paṭisaṅkhariyyati,",
  "anya-e0804n2:442_13": "abhisaṅkhariyyati” iccevamādīni kammani bhavanti.",
  "anya-e0804n2:443_0": "Ettha ca kayiratīti padaṁ dvīsu ṭhānesu dissati kattari kamme ca.",
  "anya-e0804n2:443_1": "Tesa kattuvasena “puriso kammaṁ kayiratī”ti yojetabbaṁ,",
  "anya-e0804n2:443_2": "kammavasena pana ayaṁ pāḷi “kuṭi me kayirati adesitavatthukā”ti.",
  "anya-e0804n2:443_3": "Tattha ca kattuvasena vuttaṁ kattupadaṁ yirapaccayena siddhaṁ.",
  "anya-e0804n2:443_4": "Kammavasena pana vuttaṁ kammapadaṁ ikārāgamassa ādiantabhūtānaṁ rayakārānaṁ vipariyāyenāti daṭṭhabbaṁ. “Kāreti, kārayati, kārāpeti,",
  "anya-e0804n2:443_5": "kārāpayatī”ti cattāri kāritarūpāni,",
  "anya-e0804n2:443_6": "yāni “hetukatturūpānī”ti vuccanti taddīpakattā.",
  "anya-e0804n2:444_0": "Idāni pana padamālā vattabbā,",
  "anya-e0804n2:444_1": "tatra paṭhamaṁ “kubbatī”ti padasseva padamālaṁ yojessāma sabbāsu vibhattīsu ekākārena yojetabbattā.",
  "anya-e0804n2:444_2": "“Karotī”ti okārānantaratyantapadassa pana “kāretī”ti ekārānantaratyantapadassa ca padamālaṁ yathāsambhavaṁ pacchā yojessāma ekākārena ayojetabbattā.",
  "anya-e0804n2:445_0": "Tatra kubbati, kubbanti. Kubbasi, kubbatha. Kubbāmi, kubbāma. Kubbate, kubbante. Kubbase, kubbavhe. Kubbe, kubbamhe.",
  "anya-e0804n2:445_1": "Vattamānāvasena vuttarūpāni.",
  "anya-e0804n2:446_0": "Pañcamiyādīnaṁ vasena pana kubbatu, kubbantu. Kubbeyya,",
  "anya-e0804n2:446_1": "kubbeyyuṁ.",
  "anya-e0804n2:446_2": "Sesaṁ “bhavati,",
  "anya-e0804n2:446_3": "bhavantī”ti vuttanayānusārena sabbattha vitthāretabbaṁ.",
  "anya-e0804n2:447_0": "“Kariyatī”tiādīnipi a kārānantaratyantapadāni evameva yojetabbāni.",
  "anya-e0804n2:447_1": "Ettha ca “kubbati, kubbanti.",
  "anya-e0804n2:447_2": "Kubbasī”tiādinā vuttā ayaṁ padamālā pāḷinayadassanato edisī vuttā.",
  "anya-e0804n2:447_3": "Saddasatthavidū pana sāsanikā saddasattheyeva ādaraṁ katvā “kubbati,",
  "anya-e0804n2:447_4": "kubbasī”ti evaṁpakārāni rūpāni pāḷiyaṁ natthīti maññantā na icchanti.",
  "anya-e0804n2:447_5": "Tehi saddasatthe viya pāḷiyampi “asanto nānukubbantī”tiādīsu okārapaccayassādesabhūto ukāro sareyeva pare vakāraṁ pappotīti maññamānā “kubbanti,",
  "anya-e0804n2:447_6": "kubbante”tiādīniyeva rūpāni icchanti,",
  "anya-e0804n2:447_7": "parasarassābhāvato “kubbati,",
  "anya-e0804n2:447_8": "kubbasī”tiādīni pāḷiyaṁ natthīti na icchanti.",
  "anya-e0804n2:447_9": "Mayaṁ pana pāḷinayadassanato tāni rūpāni icchāma.",
  "anya-e0804n2:447_10": "Atra sotārānaṁ kaṅkhāvinodanatthaṁ kiñci pāḷinayaṁ vadāma –",
  "anya-e0804n2:447_11": "“sīlavanto na kubbanti,",
  "anya-e0804n2:447_12": "bālo sīlāni kubbatī”ti ca,",
  "anya-e0804n2:447_13": "“kasmā bhavaṁ vijanamaraññanissito,",
  "anya-e0804n2:447_14": "tapo idha krubbatī”ti ca,",
  "anya-e0804n2:447_15": "“pharusāhi vācāhi pakrubbamāno”ti ca.",
  "anya-e0804n2:447_16": "Īdisesu pana ṭhānesu akārāgamo kātabbo.",
  "anya-e0804n2:447_17": "Acinteyyo hi pāḷinayo,",
  "anya-e0804n2:447_18": "yebhuyyena saddasatthanayavidūro ca.",
  "anya-e0804n2:447_19": "Tathā hi yathā “agginiṁ sampajjalitaṁ pavisantī”ti pāḷigatidassanato “aggini, agginī, agginayo. Agginiṁ, agginī, agginayo.",
  "anya-e0804n2:447_20": "Aggininā”ti padamālā kātabbā hoti,",
  "anya-e0804n2:447_21": "evameva “bālo sīlāni kubbatī”ti pāḷigatidassanato “kubbati, kubbanti.",
  "anya-e0804n2:447_22": "Kubbasī”ti padamālāpi yojetabbāva.",
  "anya-e0804n2:448_0": "Yathā ca “bahumpetaṁ asabbhi jātavedā”ti pāḷigatidassanato “santo sabbhīhi saddhiṁ sataṁ dhammo na jaraṁ",
  "anya-e0804n2:448_1": "upetīti pavedayantī”ti aṭṭhakathāgatidassanato ca “sabbhi, sabbhī, sabbhayo. Sabbhiṁ, sabbhī, sabbhayo.",
  "anya-e0804n2:448_2": "Sabbhinā”ti padamālā yojetabbā hoti,",
  "anya-e0804n2:448_3": "evameva “bālo sīlāni kubbatī”ti pāḷigatidassanato “kubbati, kubbanti.",
  "anya-e0804n2:448_4": "Kubbasī”ti padamālāpi yojetabbāva.",
  "anya-e0804n2:448_5": "Tathā “krubbati,",
  "anya-e0804n2:448_6": "krubbanti.",
  "anya-e0804n2:448_7": "Krubbasī”tiādi sabbaṁ sabbattha yojetabbaṁ.",
  "anya-e0804n2:449_0": "Idāni yathāpaṭiññātā padamālā anuppattā. Karoti, karonti. Karosi, karotha. Karomi, kummi, karoma, kumma. Kurute, kubbante. Kuruse, kuruvhe. Kare, karumhe.",
  "anya-e0804n2:449_1": "Vattamānāvasena vuttarūpāni.",
  "anya-e0804n2:450_0": "Karotu, kurutu, karontu. Karohi, karotha. Karomi, kummi, karoma, kumma. Kurutaṁ,",
  "anya-e0804n2:450_1": "kubbantaṁ. Karassu, kurussu, kuruvho. Kare,",
  "anya-e0804n2:450_2": "kubbāmase.",
  "anya-e0804n2:450_3": "Pañcamīvasena vuttarūpāni.",
  "anya-e0804n2:451_0": "Ettha pana koci vadeyya –",
  "anya-e0804n2:452_0": "“Na no vivāho nāgehi, katapubbo kudācanaṁ;",
  "anya-e0804n2:453_0": "Taṁ vivāhaṁ asaṁyuttaṁ, kathaṁ amhe karomase”ti",
  "anya-e0804n2:454_0": "Pāḷidassanato “karomase”ti padaṁ kasmā idha na vuttaṁ,",
  "anya-e0804n2:454_1": "nanu karadhātuto paraṁ okāraṁ paṭicca āmasevacanassāvayavabhūto ākāro lopaṁ pappotīti? Tanna,",
  "anya-e0804n2:454_2": "“karomase”ti ettha “āmase”ti vacanassa abhāvato mavacanassa sabbhāvato.",
  "anya-e0804n2:454_3": "Ettha hi sekāro āgamo,",
  "anya-e0804n2:454_4": "tasmā “karomā”ti vattamānāvacanavasena attho gahetabbo,",
  "anya-e0804n2:454_5": "na pana pañcamīvacanavasena.",
  "anya-e0804n2:454_6": "Evaṁbhūto ca sekāro katthaci nāmikapadato paro hoti “ye keci buddhaṁ saraṇaṁ gatāse.",
  "anya-e0804n2:454_7": "Yaṁ balaṁ ahuvamhase”tiādīsu.",
  "anya-e0804n2:454_8": "Katthaci panākhyātikapadato sādesanirādesavasena –",
  "anya-e0804n2:455_0": "“Akaramhasa te kiccaṁ; Okkantāmasi bhūtāni;",
  "anya-e0804n2:456_0": "Sutaṁ netaṁ abhiṇhaso, tasmā evaṁ vademase”ti",
  "anya-e0804n2:457_0": "Ādīsu.",
  "anya-e0804n2:458_0": "Kareyya, kareyyuṁ.",
  "anya-e0804n2:458_1": "Kareyyāsi,",
  "anya-e0804n2:458_2": "kareyyātha.",
  "anya-e0804n2:458_3": "Kareyyāmi,",
  "anya-e0804n2:458_4": "kareyyāma. Kubbetha, kubberaṁ. Kubbetho,",
  "anya-e0804n2:458_5": "kubbeyyavho. Kareyyaṁ, kare,",
  "anya-e0804n2:458_6": "kareyyāmhe.",
  "anya-e0804n2:458_7": "Sattamīvasena vuttarūpāni.",
  "anya-e0804n2:459_0": "Kara, karu. Kare, karittha. Karaṁ, karimha. Karittha, karire. Karittho, karivho. Kariṁ, karimhe.",
  "anya-e0804n2:459_1": "Parokkhāvasena vuttarūpāni.",
  "anya-e0804n2:460_0": "Ettha karāti puriso kammaṁ karīti paṭhamapurisayojanāya yojetabbaṁ.",
  "anya-e0804n2:460_1": "“Āguṁ kara mahārāja,",
  "anya-e0804n2:460_2": "akaraṁ kammadukkaṭa”nti etthāpi “mahārāja bhavaṁ āguṁ karī”ti paṭhamapurisayojanāya yojetabbaṁ.",
  "anya-e0804n2:460_3": "Evañhi sati ayaṁ payogo “maññe bhavaṁ patthayati,",
  "anya-e0804n2:460_4": "rañño bhariyaṁ patibbata”ntiādayo viya paṭhamapurisappayogo bhavati.",
  "anya-e0804n2:461_0": "Jātakaṭṭhakathāyaṁ pana majjhimapurisappayogo vutto “āguṁ karāti mahārāja tvaṁ mahāparādhaṁ mahāpāpaṁ kari.",
  "anya-e0804n2:461_1": "Dukkaṭanti yaṁ kataṁ dukkaṭaṁ hoti,taṁ lāmakaṁ kammaṁ akara”nti,",
  "anya-e0804n2:461_2": "tasmā jātakaṭṭhakathāvasenāpi kadāci karaiti ca karīti ca akaranti ca majjhimapurisappayogo bhavatīti daṭṭhabbaṁ.",
  "anya-e0804n2:461_3": "Yebhuyyavasena pana “puriso kammaṁ kara,",
  "anya-e0804n2:461_4": "puriso kammaṁ kari,",
  "anya-e0804n2:461_5": "ahaṁ kammaṁ akara”nti paṭhamuttamapurisappayogo daṭṭhabbo.",
  "anya-e0804n2:461_6": "Ettha ca karaiti yathāvuttavibhattivasena,",
  "anya-e0804n2:461_7": "karīti ajjatanīvasena,",
  "anya-e0804n2:461_8": "akaranti hiyyattanīvasena vuttaṁ.",
  "anya-e0804n2:461_9": "Tattha “karittho”ti padaṁ “aññaṁ bhattāraṁ pariyesa,",
  "anya-e0804n2:461_10": "mā kisittho mayā vinā”ti ettha “kisittho”ti padena samaṁ parokkhāyattanopadamajjhimapurisekavacanavasena,",
  "anya-e0804n2:461_11": "ediso pana nayo aññatrāpi yathāsambhavaṁ yojetabbo.",
  "anya-e0804n2:462_0": "Akā, akarā,",
  "anya-e0804n2:462_1": "akara iti rassapāṭhopi. Akaru.",
  "anya-e0804n2:462_2": "Ettha “sabbārivijayaṁ akā”ti padaṁ nidassanaṁ.",
  "anya-e0804n2:462_3": "Akarāti puriso kammaṁ akāsīti atītakriyāvācako paṭhamapurisappayogo daṭṭhabbo.",
  "anya-e0804n2:462_4": "Tathā hi “rajjassa kira so bhīto,",
  "anya-e0804n2:462_5": "akarā ālaye bahū”ti pāḷi dissati.",
  "anya-e0804n2:462_6": "“Mā metaṁ akarā kammaṁ,",
  "anya-e0804n2:462_7": "mā me udakamāharī”ti ettha pana santepi atītavācakapaṭṭhamapurisappayogabhāve māsaddayogato hiyyattanajjatanīvibhattiyo",
  "anya-e0804n2:462_8": "pañcamīvibhattiatthe anuttakālikā hutvā “tvaṁ mā karosi,",
  "anya-e0804n2:462_9": "mā āharasī”ti majjhimapurisappayogārahā bhavanti.",
  "anya-e0804n2:463_0": "Kiñca bhiyyo “jarādhammaṁ mā jīrīti alabbhaneyyaṁ ṭhāna”ntiādīsupi santepi atītavācakapaṭhamapurisappayogabhāve",
  "anya-e0804n2:463_1": "māsaddayogato ajjatanīvibhattipañcamīvibhattiatthe anuttakālikā hutvā “mā jīratū”tiādinā paṭhamapurisappayogārahā bhavanti.",
  "anya-e0804n2:463_2": "Tenāhu aṭṭhakathācariyā “jarādhammaṁ mā jīrīti yaṁ mayhaṁ jarāsabhāvaṁ,",
  "anya-e0804n2:463_3": "taṁ mā jīritu.",
  "anya-e0804n2:463_4": "Esa nayo sesesupī”ti.",
  "anya-e0804n2:463_5": "Yaṁ panamhehi “akara iti rassapāṭhopī”ti vuttaṁ,",
  "anya-e0804n2:463_6": "tassa “atikara’makarā’cariya,",
  "anya-e0804n2:463_7": "mayhampetaṁ na ruccatī”ti imāya pāḷiyā vasena atthitā veditabbā.",
  "anya-e0804n2:463_8": "Tassāyamattho “ācariya bhavaṁ atikkantakaraṇaṁ akarā”ti paṭhamapurisavasena gahetabbo.",
  "anya-e0804n2:463_9": "Apica “bhava”nti vattabbe atthe “tva”nti vacanaṁ vattabbamevāti adhippāyavasena “ācariya tvaṁ atikkantakaraṇaṁ karosī”ti yojanāpi kātabbāva.",
  "anya-e0804n2:464_0": "Akaro, akattha, akarotha. Akaraṁ, akaṁ, akaramha, akamha.",
  "anya-e0804n2:464_1": "Ettha “saṁvaḍḍhayitvā puḷinaṁ,",
  "anya-e0804n2:464_2": "akaṁ puḷinacetiya”nti pāḷi nidassanaṁ. Akattha, akatthuṁ. Akuruse,",
  "anya-e0804n2:464_3": "akaravhaṁ. Akariṁ, akaraṁ,",
  "anya-e0804n2:464_4": "akaramhase.",
  "anya-e0804n2:464_5": "Hiyyattanīvasena vuttarūpāni.",
  "anya-e0804n2:465_0": "Ettha ca pañcavidho sekāro āharitvā dassetabbo.",
  "anya-e0804n2:465_1": "Tathā hi pañcavidho sekāro padāvayava apadāvayavaanekantapadāvayava sosaddattha ādesavasena.",
  "anya-e0804n2:465_2": "Tattha padāvayavo sekāro “tvaṁ kammaṁ kuruse,",
  "anya-e0804n2:465_3": "tvaṁ atthakusalo abhavase”tiādīsu daṭṭhabbo.",
  "anya-e0804n2:465_4": "Apadāvayavo pana “tasmā evaṁ vademase.",
  "anya-e0804n2:465_5": "Mūlā akusalā samūhatāse”tiādīsu daṭṭhabbo.",
  "anya-e0804n2:465_6": "Anekantapadāvayavo “arogā ca bhavāmase.",
  "anya-e0804n2:465_7": "Maṇiṁ tāta gaṇhāmase”ādīsu daṭṭhabbo.",
  "anya-e0804n2:465_8": "Ettha hi sekāro yadi pañcamīvibhattiyaṁ āmasevacanassāvayavo,",
  "anya-e0804n2:465_9": "tadā pañcamīvibhattiyuttānaṁ patthanāsīsanatthānaṁ “bhavāmase,",
  "anya-e0804n2:465_10": "gaṇhāmase”ti padānaṁ avayavo hoti.",
  "anya-e0804n2:465_11": "Yadi pana āgamo,",
  "anya-e0804n2:465_12": "pañcamīvibhattiyuttānaṁ patthanāsīsanatthānaṁ “bhavāma,",
  "anya-e0804n2:465_13": "gaṇhāmā”ti padānaṁ avayavo na hoti,",
  "anya-e0804n2:465_14": "evaṁ “bhavāmase”tiādīsu sekārassa anekantapadāvayavattaṁ veditabbaṁ.",
  "anya-e0804n2:465_15": "Sosaddattho “esese eke ekaṭṭhe”ti ettha daṭṭhabbo.",
  "anya-e0804n2:465_16": "Eseseti imassa hi “esoso eko ekaṭṭho”ti attho.",
  "anya-e0804n2:465_17": "Ādeso “akaramhasa te kicca”nti ettha,",
  "anya-e0804n2:465_18": "“okkantāmasi bhūtānī”ti cettha daṭṭhabbo ekārassa akārikārādesakaraṇavasena.",
  "anya-e0804n2:465_19": "Tattha “akaramhasa te kicca”nti imassa “akaramhase te kicca”nti attho.",
  "anya-e0804n2:465_20": "“Akaramhase”ti cettha sace sekāro āgamo,",
  "anya-e0804n2:465_21": "tadā “karamhā”ti padaṁ hiyyattanīparassapade uttamapurisabahuvacanantaṁ.",
  "anya-e0804n2:465_22": "Sace pana mhasevacanassāvayavo,",
  "anya-e0804n2:465_23": "tadā “akaramhase”ti padaṁ hiyyattanīattanopade uttamapurisabahuvacanantaṁ.",
  "anya-e0804n2:465_24": "Evaṁ pañcavidho sekāro bhavatīti avagantabbaṁ.",
  "anya-e0804n2:466_0": "Akari, kari, akāsi, akaruṁ, akariṁsu, akaṁsu, akaṁsuṁ. Akaro, akarittha, akāsittha.",
  "anya-e0804n2:467_0": "Ettha ca akaroti tvaṁ akaroti yojetabbaṁ.",
  "anya-e0804n2:467_1": "“Akaro” iti hi padaṁ “varañce me ado sakkā”ti ettha majjhimapurisekavacanatthaṁ “ado”ti padamiva daṭṭhabbaṁ",
  "anya-e0804n2:467_2": "pāḷiyaṁ avijjamānattepi nayavasena gahetabbattā.",
  "anya-e0804n2:467_3": "Garū pana “akaro”ti vuttaṭṭhāne “akāsī”ti majjhimapurisavacanaṁ icchanti.",
  "anya-e0804n2:467_4": "Tādisañhi padaṁ yebhuyyena paṭhamapurisavacanameva hoti.",
  "anya-e0804n2:467_5": "Tathā hi “adāsi me,",
  "anya-e0804n2:467_6": "akāsi me”ti paṭhamapurisapāḷiyo bahū sandissanti.",
  "anya-e0804n2:467_7": "“Mākāsi mukhasā pāpaṁ,",
  "anya-e0804n2:467_8": "mā kho sūkaramukho ahū”tiādīsu pana māsaddayogato “tvaṁ pāpaṁ mā akāsi,",
  "anya-e0804n2:467_9": "mā sūkaramukho ahosī”ti padayojanā kātabbā hotīti daṭṭhabbaṁ.",
  "anya-e0804n2:468_0": "Akariṁ, kariṁ, akāsiṁ, akarimha, karimha, akāsimha. Akarā, akarū. Akaruse,",
  "anya-e0804n2:468_1": "akarivhaṁ. Akaraṁ, akarimhe.",
  "anya-e0804n2:468_2": "Ajjatanīvasena vuttarūpāni.",
  "anya-e0804n2:469_0": "Karissati,",
  "anya-e0804n2:469_1": "karissanti.",
  "anya-e0804n2:469_2": "Karissasi,",
  "anya-e0804n2:469_3": "karissatha.",
  "anya-e0804n2:469_4": "Karissāmi,",
  "anya-e0804n2:469_5": "karissāma.",
  "anya-e0804n2:469_6": "Karissate,",
  "anya-e0804n2:469_7": "karissante.",
  "anya-e0804n2:469_8": "Karissase,",
  "anya-e0804n2:469_9": "karissavhe. Karissaṁ,",
  "anya-e0804n2:469_10": "kassaṁ iccapi.",
  "anya-e0804n2:469_11": "Tathā hi pāḷi dissati “kassaṁ purisakāriya”nti.",
  "anya-e0804n2:469_12": "Karissamhe.",
  "anya-e0804n2:469_13": "Tathā kāhati, kāhanti. Kāhasi, kāhatha. Kāhāmi, kāhāma. Kāhiti, kāhinti.",
  "anya-e0804n2:469_14": "Kāhisi iccevamādinā yathāsambhavaṁ yojetabbaṁ.",
  "anya-e0804n2:469_15": "Bhavissantīvasena vuttarūpāni.",
  "anya-e0804n2:470_0": "Akarissā, akarissa, akarissaṁsūti sesaṁ sabbaṁ yojetabbaṁ. Kālātipattivasena vuttarūpāni.",
  "anya-e0804n2:471_0": "Kayirati,",
  "anya-e0804n2:471_1": "kayiranti. Kayirasi,",
  "anya-e0804n2:471_2": "kayirātha. Kayirāmi, kayirāma. Kayirate.",
  "anya-e0804n2:471_3": "Sesaṁ yojetabbaṁ.",
  "anya-e0804n2:471_4": "Vattamānāvasena vuttarūpāni.",
  "anya-e0804n2:472_0": "Kayiratu, kayirantu. Sesaṁ yojetabbaṁ. Pañcamīvasena vuttarūpāni.",
  "anya-e0804n2:473_0": "Kayirā, kuyirā. Kayiruṁ.",
  "anya-e0804n2:473_1": "Atrāyaṁ pāḷi “kumbhimhipa’ñjaliṁ kuyirā,",
  "anya-e0804n2:473_2": "cātañcāpi padakkhiṇa”nti.",
  "anya-e0804n2:473_3": "Tattha kumbhimhipi añjalinti chedo. Kayirāsi,",
  "anya-e0804n2:473_4": "kayirātha. Kayirāmi, kayirāma.",
  "anya-e0804n2:473_5": "Kayiretha,",
  "anya-e0804n2:473_6": "kayireraṁ.",
  "anya-e0804n2:473_7": "Kayiretho,",
  "anya-e0804n2:473_8": "kayirāvho. Kayiraṁ,",
  "anya-e0804n2:473_9": "kayirāmhe.",
  "anya-e0804n2:473_10": "Sattamīvasena vuttarūpāni.",
  "anya-e0804n2:474_0": "Tattha kayirāti idaṁ “puññañce puriso kayirā”ti dassanato paṭhamapurisavasena yojetabbaṁ,",
  "anya-e0804n2:474_1": "“adhammaṁ sārathi kayirā”ti etthāpi “sārathi bhavaṁ adhammaṁ kareyyā”ti paṭhamapurisavasena yojetabbaṁ,",
  "anya-e0804n2:474_2": "na majjhimapurisavasena.",
  "anya-e0804n2:474_3": "Atha vā “kayirāsī”ti vattabbe sikāralopaṁ katvā “kayirā”ti majjhimapurisavacanaṁ vuttanti gahetabbaṁ.",
  "anya-e0804n2:475_0": "Ettha pana siyā –",
  "anya-e0804n2:475_1": "yathā “puttaṁ labhetha varada”nti pāḷiyaṁ “labhethā”ti imassa padassa “sabbhireva samāsetha,",
  "anya-e0804n2:475_2": "sabbhi kubbetha santhava”ntiādīsu “samāsethā”tiādīnaṁ viya paṭhamapurisavasena atthaṁ aggahetvā purisavipallāsaṁ",
  "anya-e0804n2:475_3": "katvā “labheyya”nti uttamapurisavasenattho aṭṭhakathācariyehi gahito,",
  "anya-e0804n2:475_4": "tathā tumhehipi “adhammaṁ sārathi kayirā”ti ettha “kayirā”ti padassa purisavipallāsaṁ katvā “kareyyāsī”ti majjhimapurisavasenattho vattabbo,",
  "anya-e0804n2:475_5": "aṭṭhakathācariyehipi “kareyyāsī”ti tadattho vuttoti? Saccaṁ,",
  "anya-e0804n2:475_6": "evaṁ santepi aṭṭhakathācariyehi vohāratthesu paramakosallasamannāgatattā “tva”nti vattabbe atthe bhavaṁsaddo pavattati,",
  "anya-e0804n2:475_7": "“bhava”nti vattabbe atthe tvaṁsaddo pavattatīti cintetvā adhippāyatthavasena “kareyyāsī”ti attho vutto,",
  "anya-e0804n2:475_8": "na purisavipallāsavasena.",
  "anya-e0804n2:475_9": "Tathā hi “puttaṁ labhetha varada”nti imassa aṭṭhakathāyaṁ “labhethā”ti ulliṅgitvā “labheyya”nti purisavipallāsavasena vivaraṇaṁ kataṁ.",
  "anya-e0804n2:475_10": "“Adhammaṁ sārathi kayirā”ti imassa pana aṭṭhakathāyaṁ “kayirā”ti ulliṅgitvā “kareyyāsī”ti vivaraṇaṁ kataṁ,",
  "anya-e0804n2:475_11": "tasmā “adhammaṁ sārathi kayirā”ti ettha purisavipallāso na cintetabbo.",
  "anya-e0804n2:475_12": "Atha vā yathā “puttaṁ labhetha varada”nti ettha ca “kāye rajo na limpethā”tiādīsu ethavacanaṁ gahitaṁ,",
  "anya-e0804n2:475_13": "evaṁ ethavacanaṁ aggahetvā “labhe athā”ti padacchedo karaṇīyo.",
  "anya-e0804n2:475_14": "Evañhi sati purisavipallāsena kiccaṁ natthi.",
  "anya-e0804n2:475_15": "Tattha labheti sattamiyā uttamapurisavacanaṁ “vajjhañcāpi pamocaye”ti padamiva.",
  "anya-e0804n2:475_16": "Athāti adhikārantare nipāto padapūraṇe vā.",
  "anya-e0804n2:475_17": "Ettha ca adhikārantaravasena aparampi varaṁ puttaṁ labheyyanti attho.",
  "anya-e0804n2:475_18": "Yasmā panettha dvinnamatthānaṁ uppatti dissati,",
  "anya-e0804n2:475_19": "yasmā cetesu dvīsu dujjāno bhagavato adhippāyo,",
  "anya-e0804n2:475_20": "tasmā dvepi atthā gahetabbāva.",
  "anya-e0804n2:476_0": "Ettha pana kiñcāpi liṅgavipallāso vibhattivipallāso vacanavipallāso kālavipallāso purisavipallāso akkharavipallāsoti",
  "anya-e0804n2:476_1": "chabbidho vipallāso āharitvā dassetabbo,",
  "anya-e0804n2:476_2": "tathāpi so upari āvibhavissatīti na dassito.",
  "anya-e0804n2:476_3": "Tatra kayirāthāti padaṁ sattamiyā parassapadavasena attanopadavasena ca dvidhā bhijjati,",
  "anya-e0804n2:476_4": "tathā majjhimapurisabahuvacanavasena paṭhamapurisekavacanavasena ca.",
  "anya-e0804n2:476_5": "Tathā hi “yathā puññāni kayirātha,",
  "anya-e0804n2:476_6": "dadantā aparāpara”nti ettha “kayirāthā”ti idaṁ sattamiyā parassapadavasena majjhimapurisabahuvacanavasena ca vuttaṁ.",
  "anya-e0804n2:476_7": "Yathānurūpaṁ puññāni kareyyāthayevāti hi attho.",
  "anya-e0804n2:476_8": "“Kayirātha dhīro puññānī”ti ettha pana “kayirāthā”ti idaṁ sattamiyā attanopadavasena paṭhamapurisekavacanavasena ca vuttaṁ.",
  "anya-e0804n2:476_9": "Kareyyāti hi attho.",
  "anya-e0804n2:476_10": "Idha parokkhādivasena yirapaccayasahitāni rūpāni yebhuyyena sāsane appasiddhānīti na dassitāni.",
  "anya-e0804n2:477_0": "Attano phalaṁ karotīti kāraṇaṁ.",
  "anya-e0804n2:477_1": "Karotīti kattā,",
  "anya-e0804n2:477_2": "evaṁ kārako kārakaṁ vā.",
  "anya-e0804n2:477_3": "Ettha hi kārakasaddo yattha kattukārakakammakārakādivācako,",
  "anya-e0804n2:477_4": "tattha pulliṅgopi hoti,",
  "anya-e0804n2:477_5": "yebhuyyena napuṁsakaliṅgopi.",
  "anya-e0804n2:477_6": "Yattha pana rajatakārakammakāralohakārādivācako,",
  "anya-e0804n2:477_7": "tattha pulliṅgo eva.",
  "anya-e0804n2:477_8": "Kārāpetīti kārāpako. Karaṁ, kubbaṁ, krubbaṁ, karonto, kubbanto, kubbāno, kurumāno,",
  "anya-e0804n2:477_9": "pakruṁbbamāno. Kārikā, kārāpikā. Karontī, kubbantī.",
  "anya-e0804n2:477_10": "Kārakaṁ kulaṁ.",
  "anya-e0804n2:477_11": "Kārāpakaṁ, karontaṁ,",
  "anya-e0804n2:477_12": "kubbantaṁ,",
  "anya-e0804n2:477_13": "kurumānaṁ. Saṅkhāro,",
  "anya-e0804n2:477_14": "parikkhāro,",
  "anya-e0804n2:477_15": "parikkhato,",
  "anya-e0804n2:477_16": "purakkhato, karaṇaṁ, kriyā.",
  "anya-e0804n2:477_17": "Akkharacintakā pana “kriyā” iccapi padamicchanti.",
  "anya-e0804n2:477_18": "Ettha kriyāsaddo kiñcāpi “aphalā hoti akrubbato”tiādīsu kakārarakārasaṁyogavantāni padāni dissanti,",
  "anya-e0804n2:477_19": "tathāpi klesasaddo viya pāḷiyaṁ na dissati,",
  "anya-e0804n2:477_20": "adissamānopi so aṭṭhakathācariyādīhi garūhi gahitattā gahetabbova.",
  "anya-e0804n2:477_21": "Tathā hi “kriyākriyāpattivibhāgadesako”tiādikā saddaracanā dissati.",
  "anya-e0804n2:478_0": "Kātuṁ, kattuṁ. Kātave, kāretuṁ. Katvā, katvāna, kātuna, karitvā,",
  "anya-e0804n2:478_1": "karitvāna, kacca,",
  "anya-e0804n2:478_2": "adhikacca, kariya, kariyāna,",
  "anya-e0804n2:478_3": "purakkhitvā, kāretvā.",
  "anya-e0804n2:478_4": "Aññānipi tumantādīni yojetabbāni.",
  "anya-e0804n2:479_0": "Tatra kaccāti katvā.",
  "anya-e0804n2:479_1": "Adhikaccāti adhikaṁ katvā.",
  "anya-e0804n2:479_2": "Akkharacintakā pana saddasatthanayaṁ nissāya “adhikicca” iti rūpaṁ icchanti,",
  "anya-e0804n2:479_3": "mayaṁ panetādisaṁ rūpaṁ pāḷiyā anukūlaṁ na hotīti na icchāma.",
  "anya-e0804n2:479_4": "Tathā hi therikāgāthāyaṁ gotamiyā parinibbānavacane “padakkhiṇaṁ kacca nipacca pāde”ti pāḷi dissati.",
  "anya-e0804n2:479_5": "Tattha hi padakkhiṇaṁ katvāti attho.",
  "anya-e0804n2:479_6": "Kaccāti padassa dassanena adhikaccāti padampi diṭṭhameva hoti,",
  "anya-e0804n2:479_7": "esa nayo aññatrāpi yathārahaṁ veditabbo.",
  "anya-e0804n2:480_0": "Idāni karotissa dhātussa appamattakaṁ atthātisayayogaṁ kathayāma –",
  "anya-e0804n2:480_1": "taṇhaṅkaro. Kāraṇā.",
  "anya-e0804n2:480_2": "Pharusāhi vācāhi pakrubbamāno.",
  "anya-e0804n2:480_3": "Sante na kurute piyanti.",
  "anya-e0804n2:481_0": "Tatra taṇhaṅkaroti veneyyānaṁ taṇhaṁ lobhaṁ karoti hiṁsatīti taṇhaṅkaro.",
  "anya-e0804n2:481_1": "Atha vā rūpakāyadhammakāyasampattiyā attani sakalalokassa taṇhaṁ sinehaṁ karoti janetīti taṇhaṅkaro.",
  "anya-e0804n2:481_2": "Kāraṇāti hiṁsanā.",
  "anya-e0804n2:481_3": "Pakrubbamānoti hiṁsamāno.",
  "anya-e0804n2:481_4": "Sante na kurute piyanti sappurise attano piye iṭṭhe kante manāpe na karotīti attho.",
  "anya-e0804n2:481_5": "Atha vā piyaṁ piyāyamāno tussamāno modamāno sante na kurute na sevatīti attho.",
  "anya-e0804n2:481_6": "Yathā “rājānaṁ sevatī”ti etasmiṁ atthe rājānaṁ piyaṁ kuruteti saddasatthavidū mantenti,",
  "anya-e0804n2:481_7": "dullabhāyaṁ nīti sādhukaṁ manasi kātabbā.",
  "anya-e0804n2:482_0": "Ettha ca parikkhārasaddassa atthuddhāro nīyate,",
  "anya-e0804n2:482_1": "“parikkhāroti sattahi nagaraparikkhārehi suparikkhittaṁ hotī”tiādīsu parivāro vuccati.",
  "anya-e0804n2:482_2": "“Ratho setaparikkhāro,",
  "anya-e0804n2:482_3": "jhānakkho cakkavīriyo”tiādīsu alaṅkāro.",
  "anya-e0804n2:482_4": "“Ye cime pabbajitena jīvitaparikkhārā samudānetabbā”tiādīsu sambhāro.",
  "anya-e0804n2:482_5": "Etthetañhi vuccati –",
  "anya-e0804n2:483_0": "Sāsanaññūhi viññūhi, parikkhāroti sāsane;",
  "anya-e0804n2:484_0": "Parivāro alaṅkāro, sambhāro ca pavuccati.",
  "anya-e0804n2:485_0": "Jāgara niddakkhaye. Jāgaroti. Jāgaraṁ. Dīghā jāgarato ratti.",
  "anya-e0804n2:486_0": "Tanādī ettakā diṭṭhā, dhātavo me yathābalaṁ;",
  "anya-e0804n2:487_0": "Suttesvaññepi pekkhitvā, gaṇhavho atthayuttitoti.",
  "anya-e0804n2:488_0": "Tanādigaṇoyaṁ.",
  "anya-e0804n2:489_0": "Rudhādichakkaṁ vividhatthasāraṁ,",
  "anya-e0804n2:490_0": "Matiṅkaraṁ viññujanādhirāmaṁ;",
  "anya-e0804n2:491_0": "Uḷārachandehi susevanīyaṁ,",
  "anya-e0804n2:492_0": "Suvaṇṇahaṁsehi suciṁva ṭhānaṁ.",
  "anya-e0804n2:493_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0804n2:494_0": "Kosallatthāya kate saddanītippakaraṇe rudhādichakkaṁ",
  "anya-e0804n2:495_0": "Nāma",
  "anya-e0804n2:496_0": "Sattarasamo paricchedo."
}