{
  "mn61:0.1_0": "Majjhima Nikāya 61 ",
  "mn61:0.2_0": "Ambalaṭṭhikarāhulovādasutta ",
  "mn61:1.1_0": "Evaṁ me sutaṁ—",
  "mn61:1.2_0": "ekaṁ samayaṁ bhagavā rājagahe viharati veḷuvane kalandakanivāpe. ",
  "mn61:2.1_0": "Tena kho pana samayena āyasmā rāhulo ambalaṭṭhikāyaṁ viharati. ",
  "mn61:2.2_0": "Atha kho bhagavā sāyanhasamayaṁ paṭisallānā vuṭṭhito yena ambalaṭṭhikā yenāyasmā rāhulo tenupasaṅkami. ",
  "mn61:2.3_0": "Addasā kho āyasmā rāhulo bhagavantaṁ dūratova āgacchantaṁ. ",
  "mn61:2.4_0": "Disvāna āsanaṁ paññāpesi, udakañca pādānaṁ. ",
  "mn61:2.5_0": "Nisīdi bhagavā paññatte āsane. ",
  "mn61:2.6_0": "Nisajja pāde pakkhālesi. ",
  "mn61:2.7_0": "Āyasmāpi kho rāhulo bhagavantaṁ abhivādetvā ekamantaṁ nisīdi. ",
  "mn61:3.1_0": "Atha kho bhagavā parittaṁ udakāvasesaṁ udakādhāne ṭhapetvā āyasmantaṁ rāhulaṁ āmantesi: ",
  "mn61:3.2_0": "“passasi no tvaṁ, rāhula, imaṁ parittaṁ udakāvasesaṁ udakādhāne ṭhapitan”ti? ",
  "mn61:3.3_0": "“Evaṁ, bhante”. ",
  "mn61:3.4_0": "“Evaṁ parittakaṁ kho, rāhula, tesaṁ sāmaññaṁ yesaṁ natthi sampajānamusāvāde lajjā”ti. ",
  "mn61:4.1_0": "Atha kho bhagavā parittaṁ udakāvasesaṁ chaḍḍetvā āyasmantaṁ rāhulaṁ āmantesi: ",
  "mn61:4.2_0": "“passasi no tvaṁ, rāhula, parittaṁ udakāvasesaṁ chaḍḍitan”ti? ",
  "mn61:4.3_0": "“Evaṁ, bhante”. ",
  "mn61:4.4_0": "“Evaṁ chaḍḍitaṁ kho, rāhula, tesaṁ sāmaññaṁ yesaṁ natthi sampajānamusāvāde lajjā”ti. ",
  "mn61:5.1_0": "Atha kho bhagavā taṁ udakādhānaṁ nikkujjitvā āyasmantaṁ rāhulaṁ āmantesi: ",
  "mn61:5.2_0": "“passasi no tvaṁ, rāhula, imaṁ udakādhānaṁ nikkujjitan”ti? ",
  "mn61:5.3_0": "“Evaṁ, bhante”. ",
  "mn61:5.4_0": "“Evaṁ nikkujjitaṁ kho, rāhula, tesaṁ sāmaññaṁ yesaṁ natthi sampajānamusāvāde lajjā”ti. ",
  "mn61:6.1_0": "Atha kho bhagavā taṁ udakādhānaṁ ukkujjitvā āyasmantaṁ rāhulaṁ āmantesi: ",
  "mn61:6.2_0": "“passasi no tvaṁ, rāhula, imaṁ udakādhānaṁ rittaṁ tucchan”ti? ",
  "mn61:6.3_0": "“Evaṁ, bhante”. ",
  "mn61:6.4_0": "“Evaṁ rittaṁ tucchaṁ kho, rāhula, tesaṁ sāmaññaṁ yesaṁ natthi sampajānamusāvāde lajjāti. ",
  "mn61:7.1_0": "Seyyathāpi, rāhula,",
  "mn61:7.1_1": "rañño nāgo īsādanto urūḷhavā abhijāto saṅgāmāvacaro saṅgāmagato purimehipi pādehi kammaṁ karoti,",
  "mn61:7.1_2": "pacchimehipi pādehi kammaṁ karoti,",
  "mn61:7.1_3": "purimenapi kāyena kammaṁ karoti,",
  "mn61:7.1_4": "pacchimenapi kāyena kammaṁ karoti,",
  "mn61:7.1_5": "sīsenapi kammaṁ karoti,",
  "mn61:7.1_6": "kaṇṇehipi kammaṁ karoti,",
  "mn61:7.1_7": "dantehipi kammaṁ karoti,",
  "mn61:7.1_8": "naṅguṭṭhenapi kammaṁ karoti;",
  "mn61:7.1_9": "rakkhateva soṇḍaṁ.",
  "mn61:7.2_0": "Tattha hatthārohassa evaṁ hoti: ",
  "mn61:7.3_0": "‘ayaṁ kho rañño nāgo īsādanto urūḷhavā abhijāto saṅgāmāvacaro saṅgāmagato purimehipi pādehi kammaṁ karoti,",
  "mn61:7.3_1": "pacchimehipi pādehi kammaṁ karoti …pe…",
  "mn61:7.3_2": "naṅguṭṭhenapi kammaṁ karoti;",
  "mn61:7.3_3": "rakkhateva soṇḍaṁ.",
  "mn61:7.4_0": "Apariccattaṁ kho rañño nāgassa jīvitan’ti. ",
  "mn61:7.5_0": "Yato kho, rāhula,",
  "mn61:7.5_1": "rañño nāgo īsādanto urūḷhavā abhijāto saṅgāmāvacaro saṅgāmagato purimehipi pādehi kammaṁ karoti,",
  "mn61:7.5_2": "pacchimehipi pādehi kammaṁ karoti …pe…",
  "mn61:7.5_3": "naṅguṭṭhenapi kammaṁ karoti,",
  "mn61:7.5_4": "soṇḍāyapi kammaṁ karoti,",
  "mn61:7.5_5": "tattha hatthārohassa evaṁ hoti:",
  "mn61:7.6_0": "‘ayaṁ kho rañño nāgo īsādanto urūḷhavā abhijāto saṅgāmāvacaro saṅgāmagato purimehipi pādehi kammaṁ karoti,",
  "mn61:7.6_1": "pacchimehipi pādehi kammaṁ karoti,",
  "mn61:7.6_2": "purimenapi kāyena kammaṁ karoti,",
  "mn61:7.6_3": "pacchimenapi kāyena kammaṁ karoti,",
  "mn61:7.6_4": "sīsenapi kammaṁ karoti,",
  "mn61:7.6_5": "kaṇṇehipi kammaṁ karoti,",
  "mn61:7.6_6": "dantehipi kammaṁ karoti,",
  "mn61:7.6_7": "naṅguṭṭhenapi kammaṁ karoti,",
  "mn61:7.6_8": "soṇḍāyapi kammaṁ karoti.",
  "mn61:7.7_0": "Pariccattaṁ kho rañño nāgassa jīvitaṁ. ",
  "mn61:7.8_0": "Natthi dāni kiñci rañño nāgassa akaraṇīyan’ti. ",
  "mn61:7.9_0": "Evameva kho, rāhula,",
  "mn61:7.9_1": "yassa kassaci sampajānamusāvāde natthi lajjā,",
  "mn61:7.9_2": "nāhaṁ tassa kiñci pāpaṁ akaraṇīyanti vadāmi.",
  "mn61:7.10_0": "Tasmātiha te, rāhula, ‘hassāpi na musā bhaṇissāmī’ti—",
  "mn61:7.11_0": "evañhi te, rāhula, sikkhitabbaṁ. ",
  "mn61:8.1_0": "Taṁ kiṁ maññasi, rāhula, ",
  "mn61:8.2_0": "kimatthiyo ādāso”ti? ",
  "mn61:8.3_0": "“Paccavekkhaṇattho, bhante”ti. ",
  "mn61:8.4_0": "“Evameva kho, rāhula,",
  "mn61:8.4_1": "paccavekkhitvā paccavekkhitvā kāyena kammaṁ kattabbaṁ,",
  "mn61:8.4_2": "paccavekkhitvā paccavekkhitvā vācāya kammaṁ kattabbaṁ,",
  "mn61:8.4_3": "paccavekkhitvā paccavekkhitvā manasā kammaṁ kattabbaṁ.",
  "mn61:9.1_0": "Yadeva tvaṁ, rāhula, kāyena kammaṁ kattukāmo ahosi, tadeva te kāyakammaṁ paccavekkhitabbaṁ: ",
  "mn61:9.2_0": "‘yannu kho ahaṁ idaṁ kāyena kammaṁ kattukāmo idaṁ me kāyakammaṁ attabyābādhāyapi saṁvatteyya,",
  "mn61:9.2_1": "parabyābādhāyapi saṁvatteyya,",
  "mn61:9.2_2": "ubhayabyābādhāyapi saṁvatteyya—",
  "mn61:9.3_0": "akusalaṁ idaṁ kāyakammaṁ dukkhudrayaṁ dukkhavipākan’ti? ",
  "mn61:9.4_0": "Sace tvaṁ, rāhula, paccavekkhamāno evaṁ jāneyyāsi: ",
  "mn61:9.5_0": "‘yaṁ kho ahaṁ idaṁ kāyena kammaṁ kattukāmo idaṁ me kāyakammaṁ attabyābādhāyapi saṁvatteyya,",
  "mn61:9.5_1": "parabyābādhāyapi saṁvatteyya,",
  "mn61:9.5_2": "ubhayabyābādhāyapi saṁvatteyya—",
  "mn61:9.6_0": "akusalaṁ idaṁ kāyakammaṁ dukkhudrayaṁ dukkhavipākan’ti,",
  "mn61:9.6_1": "evarūpaṁ te, rāhula,",
  "mn61:9.6_2": "kāyena kammaṁ sasakkaṁ na karaṇīyaṁ.",
  "mn61:9.7_0": "Sace pana tvaṁ, rāhula, paccavekkhamāno evaṁ jāneyyāsi: ",
  "mn61:9.8_0": "‘yaṁ kho ahaṁ idaṁ kāyena kammaṁ kattukāmo idaṁ me kāyakammaṁ nevattabyābādhāyapi saṁvatteyya,",
  "mn61:9.8_1": "na parabyābādhāyapi saṁvatteyya,",
  "mn61:9.8_2": "na ubhayabyābādhāyapi saṁvatteyya—",
  "mn61:9.9_0": "kusalaṁ idaṁ kāyakammaṁ sukhudrayaṁ sukhavipākan’ti, evarūpaṁ te, rāhula, kāyena kammaṁ karaṇīyaṁ. ",
  "mn61:10.1_0": "Karontenapi te, rāhula, kāyena kammaṁ tadeva te kāyakammaṁ paccavekkhitabbaṁ: ",
  "mn61:10.2_0": "‘yannu kho ahaṁ idaṁ kāyena kammaṁ karomi idaṁ me kāyakammaṁ attabyābādhāyapi saṁvattati,",
  "mn61:10.2_1": "parabyābādhāyapi saṁvattati,",
  "mn61:10.2_2": "ubhayabyābādhāyapi saṁvattati—",
  "mn61:10.3_0": "akusalaṁ idaṁ kāyakammaṁ dukkhudrayaṁ dukkhavipākan’ti? ",
  "mn61:10.4_0": "Sace pana tvaṁ, rāhula, paccavekkhamāno evaṁ jāneyyāsi: ",
  "mn61:10.5_0": "‘yaṁ kho ahaṁ idaṁ kāyena kammaṁ karomi idaṁ me kāyakammaṁ attabyābādhāyapi saṁvattati,",
  "mn61:10.5_1": "parabyābādhāyapi saṁvattati,",
  "mn61:10.5_2": "ubhayabyābādhāyapi saṁvattati—",
  "mn61:10.6_0": "akusalaṁ idaṁ kāyakammaṁ dukkhudrayaṁ dukkhavipākan’ti,",
  "mn61:10.6_1": "paṭisaṁhareyyāsi tvaṁ, rāhula,",
  "mn61:10.6_2": "evarūpaṁ kāyakammaṁ.",
  "mn61:10.7_0": "Sace pana tvaṁ, rāhula, paccavekkhamāno evaṁ jāneyyāsi: ",
  "mn61:10.8_0": "‘yaṁ kho ahaṁ idaṁ kāyena kammaṁ karomi idaṁ me kāyakammaṁ nevattabyābādhāyapi saṁvattati,",
  "mn61:10.8_1": "na parabyābādhāyapi saṁvattati,",
  "mn61:10.8_2": "na ubhayabyābādhāyapi saṁvattati—",
  "mn61:10.9_0": "kusalaṁ idaṁ kāyakammaṁ sukhudrayaṁ sukhavipākan’ti,",
  "mn61:10.9_1": "anupadajjeyyāsi tvaṁ, rāhula,",
  "mn61:10.9_2": "evarūpaṁ kāyakammaṁ.",
  "mn61:11.1_0": "Katvāpi te, rāhula, kāyena kammaṁ tadeva te kāyakammaṁ paccavekkhitabbaṁ: ",
  "mn61:11.2_0": "‘yannu kho ahaṁ idaṁ kāyena kammaṁ akāsiṁ idaṁ me kāyakammaṁ attabyābādhāyapi saṁvattati,",
  "mn61:11.2_1": "parabyābādhāyapi saṁvattati,",
  "mn61:11.2_2": "ubhayabyābādhāyapi saṁvattati—",
  "mn61:11.3_0": "akusalaṁ idaṁ kāyakammaṁ dukkhudrayaṁ dukkhavipākan’ti? ",
  "mn61:11.4_0": "Sace kho tvaṁ, rāhula, paccavekkhamāno evaṁ jāneyyāsi: ",
  "mn61:11.5_0": "‘yaṁ kho ahaṁ idaṁ kāyena kammaṁ akāsiṁ,",
  "mn61:11.5_1": "idaṁ me kāyakammaṁ attabyābādhāyapi saṁvattati,",
  "mn61:11.5_2": "parabyābādhāyapi saṁvattati,",
  "mn61:11.5_3": "ubhayabyābādhāyapi saṁvattati—",
  "mn61:11.6_0": "akusalaṁ idaṁ kāyakammaṁ dukkhudrayaṁ dukkhavipākan’ti,",
  "mn61:11.6_1": "evarūpaṁ te, rāhula,",
  "mn61:11.6_2": "kāyakammaṁ satthari vā viññūsu vā sabrahmacārīsu desetabbaṁ,",
  "mn61:11.6_3": "vivaritabbaṁ,",
  "mn61:11.6_4": "uttānīkātabbaṁ;",
  "mn61:11.7_0": "desetvā vivaritvā uttānīkatvā āyatiṁ saṁvaraṁ āpajjitabbaṁ. ",
  "mn61:11.8_0": "Sace pana tvaṁ, rāhula, paccavekkhamāno evaṁ jāneyyāsi: ",
  "mn61:11.9_0": "‘yaṁ kho ahaṁ idaṁ kāyena kammaṁ akāsiṁ idaṁ me kāyakammaṁ nevattabyābādhāyapi saṁvattati,",
  "mn61:11.9_1": "na parabyābādhāyapi saṁvattati,",
  "mn61:11.9_2": "na ubhayabyābādhāyapi saṁvattati—",
  "mn61:11.10_0": "kusalaṁ idaṁ kāyakammaṁ sukhudrayaṁ sukhavipākan’ti,",
  "mn61:11.10_1": "teneva tvaṁ, rāhula,",
  "mn61:11.10_2": "pītipāmojjena vihareyyāsi ahorattānusikkhī kusalesu dhammesu.",
  "mn61:12.1_0": "“Yadeva tvaṁ, rāhula, vācāya kammaṁ kattukāmo ahosi, tadeva te vacīkammaṁ paccavekkhitabbaṁ: ",
  "mn61:12.2_0": "‘yannu kho ahaṁ idaṁ vācāya kammaṁ kattukāmo idaṁ me vacīkammaṁ attabyābādhāyapi saṁvatteyya,",
  "mn61:12.2_1": "parabyābādhāyapi saṁvatteyya,",
  "mn61:12.2_2": "ubhayabyābādhāyapi saṁvatteyya—",
  "mn61:12.3_0": "akusalaṁ idaṁ vacīkammaṁ dukkhudrayaṁ dukkhavipākan’ti? ",
  "mn61:12.4_0": "Sace tvaṁ, rāhula, paccavekkhamāno evaṁ jāneyyāsi: ",
  "mn61:12.5_0": "‘yaṁ kho ahaṁ idaṁ vācāya kammaṁ kattukāmo idaṁ me vacīkammaṁ attabyābādhāyapi saṁvatteyya,",
  "mn61:12.5_1": "parabyābādhāyapi saṁvatteyya,",
  "mn61:12.5_2": "ubhayabyābādhāyapi saṁvatteyya—",
  "mn61:12.6_0": "akusalaṁ idaṁ vacīkammaṁ dukkhudrayaṁ dukkhavipākan’ti,",
  "mn61:12.6_1": "evarūpaṁ te, rāhula,",
  "mn61:12.6_2": "vācāya kammaṁ sasakkaṁ na karaṇīyaṁ.",
  "mn61:12.7_0": "Sace pana tvaṁ, rāhula, paccavekkhamāno evaṁ jāneyyāsi: ",
  "mn61:12.8_0": "‘yaṁ kho ahaṁ idaṁ vācāya kammaṁ kattukāmo idaṁ me vacīkammaṁ nevattabyābādhāyapi saṁvatteyya,",
  "mn61:12.8_1": "na parabyābādhāyapi saṁvatteyya—",
  "mn61:12.9_0": "kusalaṁ idaṁ vacīkammaṁ sukhudrayaṁ sukhavipākan’ti, evarūpaṁ te, rāhula, vācāya kammaṁ karaṇīyaṁ. ",
  "mn61:13.1_0": "Karontenapi te, rāhula, vācāya kammaṁ tadeva te vacīkammaṁ paccavekkhitabbaṁ: ",
  "mn61:13.2_0": "‘yannu kho ahaṁ idaṁ vācāya kammaṁ karomi idaṁ me vacīkammaṁ attabyābādhāyapi saṁvattati,",
  "mn61:13.2_1": "parabyābādhāyapi saṁvattati,",
  "mn61:13.2_2": "ubhayabyābādhāyapi saṁvattati—",
  "mn61:13.3_0": "akusalaṁ idaṁ vacīkammaṁ dukkhudrayaṁ dukkhavipākan’ti? ",
  "mn61:13.4_0": "Sace pana tvaṁ, rāhula, paccavekkhamāno evaṁ jāneyyāsi: ",
  "mn61:13.5_0": "‘yaṁ kho ahaṁ idaṁ vācāya kammaṁ karomi idaṁ me vacīkammaṁ attabyābādhāyapi saṁvattati,",
  "mn61:13.5_1": "parabyābādhāyapi saṁvattati,",
  "mn61:13.5_2": "ubhayabyābādhāyapi saṁvattati—",
  "mn61:13.6_0": "akusalaṁ idaṁ vacīkammaṁ dukkhudrayaṁ dukkhavipākan’ti,",
  "mn61:13.6_1": "paṭisaṁhareyyāsi tvaṁ, rāhula,",
  "mn61:13.6_2": "evarūpaṁ vacīkammaṁ.",
  "mn61:13.7_0": "Sace pana tvaṁ, rāhula, paccavekkhamāno evaṁ jāneyyāsi: ",
  "mn61:13.8_0": "‘yaṁ kho ahaṁ idaṁ vācāya kammaṁ karomi idaṁ me vacīkammaṁ nevattabyābādhāyapi saṁvattati,",
  "mn61:13.8_1": "na parabyābādhāyapi saṁvattati,",
  "mn61:13.8_2": "na ubhayabyābādhāyapi saṁvattati—",
  "mn61:13.9_0": "kusalaṁ idaṁ vacīkammaṁ sukhudrayaṁ sukhavipākan’ti,",
  "mn61:13.9_1": "anupadajjeyyāsi tvaṁ, rāhula,",
  "mn61:13.9_2": "evarūpaṁ vacīkammaṁ.",
  "mn61:14.1_0": "Katvāpi te, rāhula, vācāya kammaṁ tadeva te vacīkammaṁ paccavekkhitabbaṁ: ",
  "mn61:14.2_0": "‘yannu kho ahaṁ idaṁ vācāya kammaṁ akāsiṁ idaṁ me vacīkammaṁ attabyābādhāyapi saṁvattati,",
  "mn61:14.2_1": "parabyābādhāyapi saṁvattati,",
  "mn61:14.2_2": "ubhayabyābādhāyapi saṁvattati—",
  "mn61:14.3_0": "akusalaṁ idaṁ vacīkammaṁ dukkhudrayaṁ dukkhavipākan’ti? ",
  "mn61:14.4_0": "Sace kho tvaṁ, rāhula, paccavekkhamāno evaṁ jāneyyāsi: ",
  "mn61:14.5_0": "‘yaṁ kho ahaṁ idaṁ vācāya kammaṁ akāsiṁ idaṁ me vacīkammaṁ attabyābādhāyapi saṁvattati,",
  "mn61:14.5_1": "parabyābādhāyapi saṁvattati,",
  "mn61:14.5_2": "ubhayabyābādhāyapi saṁvattati—",
  "mn61:14.6_0": "akusalaṁ idaṁ vacīkammaṁ dukkhudrayaṁ dukkhavipākan’ti,",
  "mn61:14.6_1": "evarūpaṁ te, rāhula,",
  "mn61:14.6_2": "vacīkammaṁ satthari vā viññūsu vā sabrahmacārīsu desetabbaṁ,",
  "mn61:14.6_3": "vivaritabbaṁ,",
  "mn61:14.6_4": "uttānīkattabbaṁ;",
  "mn61:14.7_0": "desetvā vivaritvā uttānīkatvā āyatiṁ saṁvaraṁ āpajjitabbaṁ. ",
  "mn61:14.8_0": "Sace pana tvaṁ, rāhula, paccavekkhamāno evaṁ jāneyyāsi: ",
  "mn61:14.9_0": "‘yaṁ kho ahaṁ idaṁ vācāya kammaṁ akāsiṁ idaṁ me vacīkammaṁ nevattabyābādhāyapi saṁvattati,",
  "mn61:14.9_1": "na parabyābādhāyapi saṁvattati,",
  "mn61:14.9_2": "na ubhayabyābādhāyapi saṁvattati—",
  "mn61:14.10_0": "kusalaṁ idaṁ vacīkammaṁ sukhudrayaṁ sukhavipākan’ti,",
  "mn61:14.10_1": "teneva tvaṁ, rāhula,",
  "mn61:14.10_2": "pītipāmojjena vihareyyāsi ahorattānusikkhī kusalesu dhammesu.",
  "mn61:15.1_0": "Yadeva tvaṁ, rāhula, manasā kammaṁ kattukāmo ahosi, tadeva te manokammaṁ paccavekkhitabbaṁ: ",
  "mn61:15.2_0": "‘yannu kho ahaṁ idaṁ manasā kammaṁ kattukāmo idaṁ me manokammaṁ attabyābādhāyapi saṁvatteyya,",
  "mn61:15.2_1": "parabyābādhāyapi saṁvatteyya,",
  "mn61:15.2_2": "ubhayabyābādhāyapi saṁvatteyya—",
  "mn61:15.3_0": "akusalaṁ idaṁ manokammaṁ dukkhudrayaṁ dukkhavipākan’ti? ",
  "mn61:15.4_0": "Sace tvaṁ, rāhula, paccavekkhamāno evaṁ jāneyyāsi: ",
  "mn61:15.5_0": "‘yaṁ kho ahaṁ idaṁ manasā kammaṁ kattukāmo idaṁ me manokammaṁ attabyābādhāyapi saṁvatteyya,",
  "mn61:15.5_1": "parabyābādhāyapi saṁvatteyya,",
  "mn61:15.5_2": "ubhayabyābādhāyapi saṁvatteyya—",
  "mn61:15.6_0": "akusalaṁ idaṁ manokammaṁ dukkhudrayaṁ dukkhavipākan’ti,",
  "mn61:15.6_1": "evarūpaṁ te, rāhula,",
  "mn61:15.6_2": "manasā kammaṁ sasakkaṁ na karaṇīyaṁ.",
  "mn61:15.7_0": "Sace pana tvaṁ, rāhula, paccavekkhamāno evaṁ jāneyyāsi: ",
  "mn61:15.8_0": "‘yaṁ kho ahaṁ idaṁ manasā kammaṁ kattukāmo idaṁ me manokammaṁ nevattabyābādhāyapi saṁvatteyya,",
  "mn61:15.8_1": "na parabyābādhāyapi saṁvatteyya,",
  "mn61:15.8_2": "na ubhayabyābādhāyapi saṁvatteyya—",
  "mn61:15.9_0": "kusalaṁ idaṁ manokammaṁ sukhudrayaṁ sukhavipākan’ti, evarūpaṁ te, rāhula, manasā kammaṁ karaṇīyaṁ. ",
  "mn61:16.1_0": "Karontenapi te, rāhula, manasā kammaṁ tadeva te manokammaṁ paccavekkhitabbaṁ: ",
  "mn61:16.2_0": "‘yannu kho ahaṁ idaṁ manasā kammaṁ karomi idaṁ me manokammaṁ attabyābādhāyapi saṁvattati,",
  "mn61:16.2_1": "parabyābādhāyapi saṁvattati,",
  "mn61:16.2_2": "ubhayabyābādhāyapi saṁvattati—",
  "mn61:16.3_0": "akusalaṁ idaṁ manokammaṁ dukkhudrayaṁ dukkhavipākan’ti? ",
  "mn61:16.4_0": "Sace pana tvaṁ, rāhula, paccavekkhamāno evaṁ jāneyyāsi: ",
  "mn61:16.5_0": "‘yaṁ kho ahaṁ idaṁ manasā kammaṁ karomi idaṁ me manokammaṁ attabyābādhāyapi saṁvattati,",
  "mn61:16.5_1": "parabyābādhāyapi saṁvattati,",
  "mn61:16.5_2": "ubhayabyābādhāyapi saṁvattati—",
  "mn61:16.6_0": "akusalaṁ idaṁ manokammaṁ dukkhudrayaṁ dukkhavipākan’ti,",
  "mn61:16.6_1": "paṭisaṁhareyyāsi tvaṁ, rāhula,",
  "mn61:16.6_2": "evarūpaṁ manokammaṁ.",
  "mn61:16.7_0": "Sace pana tvaṁ, rāhula, paccavekkhamāno evaṁ jāneyyāsi: ",
  "mn61:16.8_0": "‘yaṁ kho ahaṁ idaṁ manasā kammaṁ karomi idaṁ me manokammaṁ nevattabyābādhāyapi saṁvattati,",
  "mn61:16.8_1": "na parabyābādhāyapi saṁvattati,",
  "mn61:16.8_2": "na ubhayabyābādhāyapi saṁvattati—",
  "mn61:16.9_0": "kusalaṁ idaṁ manokammaṁ sukhudrayaṁ sukhavipākan’ti,",
  "mn61:16.9_1": "anupadajjeyyāsi tvaṁ, rāhula,",
  "mn61:16.9_2": "evarūpaṁ manokammaṁ.",
  "mn61:17.1_0": "Katvāpi te, rāhula, manasā kammaṁ tadeva te manokammaṁ paccavekkhitabbaṁ: ",
  "mn61:17.2_0": "‘yannu kho ahaṁ idaṁ manasā kammaṁ akāsiṁ idaṁ me manokammaṁ attabyābādhāyapi saṁvattati,",
  "mn61:17.2_1": "parabyābādhāyapi saṁvattati,",
  "mn61:17.2_2": "ubhayabyābādhāyapi saṁvattati—",
  "mn61:17.3_0": "akusalaṁ idaṁ manokammaṁ dukkhudrayaṁ dukkhavipākan’ti? ",
  "mn61:17.4_0": "Sace kho tvaṁ, rāhula, paccavekkhamāno evaṁ jāneyyāsi: ",
  "mn61:17.5_0": "‘yaṁ kho ahaṁ idaṁ manasā kammaṁ akāsiṁ idaṁ me manokammaṁ attabyābādhāyapi saṁvattati,",
  "mn61:17.5_1": "parabyābādhāyapi saṁvattati,",
  "mn61:17.5_2": "ubhayabyābādhāyapi saṁvattati—",
  "mn61:17.6_0": "akusalaṁ idaṁ manokammaṁ dukkhudrayaṁ dukkhavipākan’ti,",
  "mn61:17.6_1": "evarūpaṁ pana te, rāhula,",
  "mn61:17.6_2": "manokammaṁ aṭṭīyitabbaṁ harāyitabbaṁ jigucchitabbaṁ;",
  "mn61:17.7_0": "aṭṭīyitvā harāyitvā jigucchitvā āyatiṁ saṁvaraṁ āpajjitabbaṁ. ",
  "mn61:17.8_0": "Sace pana tvaṁ, rāhula, paccavekkhamāno evaṁ jāneyyāsi: ",
  "mn61:17.9_0": "‘yaṁ kho ahaṁ idaṁ manasā kammaṁ akāsiṁ idaṁ me manokammaṁ nevattabyābādhāyapi saṁvattati,",
  "mn61:17.9_1": "na parabyābādhāyapi saṁvattati,",
  "mn61:17.9_2": "na ubhayabyābādhāyapi saṁvattati—",
  "mn61:17.10_0": "kusalaṁ idaṁ manokammaṁ sukhudrayaṁ sukhavipākan’ti,",
  "mn61:17.10_1": "teneva tvaṁ, rāhula,",
  "mn61:17.10_2": "pītipāmojjena vihareyyāsi ahorattānusikkhī kusalesu dhammesu.",
  "mn61:18.1_0": "Ye hi keci, rāhula,",
  "mn61:18.1_1": "atītamaddhānaṁ samaṇā vā brāhmaṇā vā kāyakammaṁ parisodhesuṁ,",
  "mn61:18.1_2": "vacīkammaṁ parisodhesuṁ,",
  "mn61:18.1_3": "manokammaṁ parisodhesuṁ,",
  "mn61:18.1_4": "sabbe te evamevaṁ paccavekkhitvā paccavekkhitvā kāyakammaṁ parisodhesuṁ,",
  "mn61:18.1_5": "paccavekkhitvā paccavekkhitvā vacīkammaṁ parisodhesuṁ,",
  "mn61:18.1_6": "paccavekkhitvā paccavekkhitvā manokammaṁ parisodhesuṁ.",
  "mn61:18.2_0": "Yepi hi keci, rāhula,",
  "mn61:18.2_1": "anāgatamaddhānaṁ samaṇā vā brāhmaṇā vā kāyakammaṁ parisodhessanti,",
  "mn61:18.2_2": "vacīkammaṁ parisodhessanti,",
  "mn61:18.2_3": "manokammaṁ parisodhessanti,",
  "mn61:18.2_4": "sabbe te evamevaṁ paccavekkhitvā paccavekkhitvā kāyakammaṁ parisodhessanti,",
  "mn61:18.2_5": "paccavekkhitvā paccavekkhitvā vacīkammaṁ parisodhessanti,",
  "mn61:18.2_6": "paccavekkhitvā paccavekkhitvā manokammaṁ parisodhessan”ti.",
  "mn61:18.3_0": "Yepi hi keci, rāhula,",
  "mn61:18.3_1": "etarahi samaṇā vā brāhmaṇā vā kāyakammaṁ parisodhenti,",
  "mn61:18.3_2": "vacīkammaṁ parisodhenti,",
  "mn61:18.3_3": "manokammaṁ parisodhenti,",
  "mn61:18.3_4": "sabbe te evamevaṁ paccavekkhitvā paccavekkhitvā kāyakammaṁ parisodhenti,",
  "mn61:18.3_5": "paccavekkhitvā paccavekkhitvā vacīkammaṁ parisodhenti,",
  "mn61:18.3_6": "paccavekkhitvā paccavekkhitvā manokammaṁ parisodhenti.",
  "mn61:18.4_0": "Tasmātiha, rāhula,",
  "mn61:18.4_1": "‘paccavekkhitvā paccavekkhitvā kāyakammaṁ parisodhessāmi,",
  "mn61:18.4_2": "paccavekkhitvā paccavekkhitvā vacīkammaṁ parisodhessāmi,",
  "mn61:18.4_3": "paccavekkhitvā paccavekkhitvā manokammaṁ parisodhessāmī’ti—",
  "mn61:18.5_0": "evañhi te, rāhula, sikkhitabban”ti. ",
  "mn61:18.6_0": "Idamavoca bhagavā. ",
  "mn61:18.7_0": "Attamano āyasmā rāhulo bhagavato bhāsitaṁ abhinandīti. ",
  "mn61:18.8_0": "Ambalaṭṭhikarāhulovādasuttaṁ niṭṭhitaṁ paṭhamaṁ. "
}