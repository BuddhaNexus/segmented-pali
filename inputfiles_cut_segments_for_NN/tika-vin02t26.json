{
  "tika-vin02t26:0_0": "7. Saṅghabhedakakkhandhakaṁ",
  "tika-vin02t26:1_0": "Chasakyapabbajjākathāvaṇṇanā",
  "tika-vin02t26:2_0": "330.",
  "tika-vin02t26:2_1": "Saṅghabhedakakkhandhake anupiyāyantiādīsu “anupiyā nāmā”ti vattabbe ākārassa rassattaṁ anunāsikassa ca āgamaṁ katvā “anupiyaṁ nāmā”ti vuttaṁ.",
  "tika-vin02t26:2_2": "Mallānanti mallarājūnaṁ.",
  "tika-vin02t26:2_3": "Na heṭṭhā pāsādā orohatīti uparipāsādato heṭṭhimatalaṁ na orohati,",
  "tika-vin02t26:2_4": "“heṭṭhāpāsāda”ntipi paṭhanti.",
  "tika-vin02t26:2_5": "Anuruddho vā pabbājeyyāti yojetabbaṁ.",
  "tika-vin02t26:2_6": "Gharāvāsatthanti gharāvāsassa anucchavikaṁ kammaṁ.",
  "tika-vin02t26:2_7": "Udakaṁ abhinetabbanti udakaṁ āharitabbaṁ.",
  "tika-vin02t26:2_8": "Ninnetabbanti ābhatamudakaṁ puna nīharitabbaṁ.",
  "tika-vin02t26:2_9": "Niddhāpetabbanti antarantarā uṭṭhitatiṇāni uddharitvā apanetabbaṁ.",
  "tika-vin02t26:2_10": "Lavāpetabbanti paripakkakāle lavāpetabbaṁ.",
  "tika-vin02t26:2_11": "Ubbāhāpetabbanti khalamaṇḍalaṁ harāpetabbaṁ.",
  "tika-vin02t26:2_12": "Ujuṁ kārāpetabbanti puñjaṁ kārāpetabbaṁ.",
  "tika-vin02t26:2_13": "Palālāni uddharāpetabbānīti palālāni apanetabbāni.",
  "tika-vin02t26:2_14": "Bhusikā uddharāpetabbāti gunnaṁ khuraggehi sañchinnā bhusasaṅkhātā nāḷadaṇḍā apanetabbā.",
  "tika-vin02t26:2_15": "Opunāpetabbanti vātamukhe opunāpetvā palālaṁ apanetabbaṁ.",
  "tika-vin02t26:2_16": "Atiharāpetabbanti antokoṭṭhāgāraṁ upanetabbaṁ.",
  "tika-vin02t26:2_17": "Na kammāti na kammāni.",
  "tika-vin02t26:2_18": "Gharāvāsatthenāti upayogatthe karaṇavacanaṁ.",
  "tika-vin02t26:2_19": "Upajānāhīti ca upasaggamatto upa-saddo.",
  "tika-vin02t26:2_20": "Tenāha “gharāvāsatthaṁ jānāhī”ti.",
  "tika-vin02t26:2_21": "Jānāhīti cettha paṭipajjāti attho veditabbo.",
  "tika-vin02t26:2_22": "Akāmakāti anicchamānā.",
  "tika-vin02t26:3_0": "331-332.Yaṁ na nivattoti yasmā na nivatto.",
  "tika-vin02t26:3_1": "Suññāgāragatoti “ṭhapetvā gāmañca gāmūpacārañca avasesaṁ arañña”nti (pārā.92) vuttaṁ araññaṁ rukkhamūlañca",
  "tika-vin02t26:3_2": "ṭhapetvā aññaṁ pabbatakandarādi pabbajitasāruppaṁ nivāsaṭṭhānaṁ janasambādhābhāvato idha “suññāgāra”nti",
  "tika-vin02t26:3_3": "adhippetaṁ.",
  "tika-vin02t26:3_4": "Atha vā jhānakaṇṭakānaṁ saddānaṁ abhāvato vivittaṁ yaṁ kiñci agārampi “suññāgāra”nti veditabbaṁ.",
  "tika-vin02t26:3_5": "Taṁ suññāgāraṁ upagato.",
  "tika-vin02t26:3_6": "Abhikkhaṇanti bahulaṁ.",
  "tika-vin02t26:3_7": "Udānaṁ udānesīti so hi āyasmā araññe divāvihāraṁ upagatopi rattivāsūpagatopi yebhuyyena phalasamāpattisukhena nirodhasamāpattisukhena ca vītināmesi,",
  "tika-vin02t26:3_8": "tasmā taṁ sukhaṁ sandhāya pubbe attanā anubhūtaṁ sabhayaṁ sapariḷāhaṁ rajjasukhaṁ jigucchitvā “aho sukhaṁ",
  "tika-vin02t26:3_9": "aho sukha”nti somanassasahitañāṇasamuṭṭhānaṁ pītisamuggāraṁ samuggirati.",
  "tika-vin02t26:3_10": "Te bhikkhū bhagavantaṁ etadavocunti te sambahulā bhikkhū ullumpanasabhāvasaṇṭhitā tassa anuggaṇhanādhippāyena bhagavantaṁ etadavocuṁ,",
  "tika-vin02t26:3_11": "na ujjhānavasena.",
  "tika-vin02t26:3_12": "Nissaṁsayanti asandehena,",
  "tika-vin02t26:3_13": "ekantenāti attho.",
  "tika-vin02t26:3_14": "Te kira bhikkhū puthujjanā tassa āyasmato vivekasukhaṁ sandhāya udānaṁ ajānantā evamāhaṁsu.",
  "tika-vin02t26:3_15": "Samanussarantoti ukkaṇṭhanavasena anussaranto.",
  "tika-vin02t26:4_0": "Aññataranti nāmagottena apākaṭaṁ ekaṁ bhikkhuṁ.",
  "tika-vin02t26:4_1": "Āmantesīti āṇāpesi te bhikkhū saññāpetukāmo.",
  "tika-vin02t26:4_2": "Evanti vacanasampaṭiggahe,",
  "tika-vin02t26:4_3": "sādhūti attho.",
  "tika-vin02t26:4_4": "Evaṁ bhanteti ettha pana evaṁ-saddo paṭiññāyaṁ.",
  "tika-vin02t26:4_5": "“Abhikkhaṇaṁ ‘aho sukhaṁ aho sukha’nti imaṁ udānaṁ udānesī”ti yathā te bhikkhū vadanti,",
  "tika-vin02t26:4_6": "taṁ evaṁ tathevāti attano udānaṁ paṭijānāti.",
  "tika-vin02t26:4_7": "“Kiṁ pana tvaṁ bhaddiyā”ti kasmā bhagavā pucchati,",
  "tika-vin02t26:4_8": "kiṁ tassa cittaṁ na jānātīti?",
  "tika-vin02t26:4_9": "No na jānāti,",
  "tika-vin02t26:4_10": "teneva pana tamatthaṁ vadāpetvā te bhikkhū saññāpetuṁ pucchati.",
  "tika-vin02t26:4_11": "Vuttañhetaṁ “jānantāpi tathāgatā pucchanti,",
  "tika-vin02t26:4_12": "jānantāpi na pucchantī”tiādi.",
  "tika-vin02t26:4_13": "Atthavasanti kāraṇaṁ.",
  "tika-vin02t26:5_0": "Antopi antepureti itthāgārassa sañcaraṇaṭṭhānabhūte rājagehassa abbhantare,",
  "tika-vin02t26:5_1": "yattha rājā nahānabhojanasayanādiṁ kappeti.",
  "tika-vin02t26:5_2": "Rakkhā susaṁvihitāti ārakkhādikatapurisehi gutti suṭṭhu samantato vihitā.",
  "tika-vin02t26:5_3": "Bahipi antepureti aṭṭakaraṇaṭṭhānādike antepurato bahibhūte rājagehe.",
  "tika-vin02t26:5_4": "Evaṁ rakkhito gopito santoti evaṁ rājageharājadhānīrajjadesesu anto bahi ca anekesu ṭhānesu anekasatehi",
  "tika-vin02t26:5_5": "susaṁvihitarakkhāvaraṇaguttiyā mameva nibbhayatthaṁ phāsuvihāratthaṁ rakkhito gopito samāno.",
  "tika-vin02t26:5_6": "Bhītotiādīni padāni aññamaññavevacanāni.",
  "tika-vin02t26:5_7": "Atha vā bhītoti pararājūhi bhāyamāno.",
  "tika-vin02t26:5_8": "Ubbiggoti sakarajjepi pakatikkhobhato uppajjanakabhayubbegena ubbiggo calito.",
  "tika-vin02t26:5_9": "Ussaṅkīti “raññā nāma sabbakālaṁ avissatthena bhavitabba”nti vacanato sabbattha avissāsanavasena tesaṁ",
  "tika-vin02t26:5_10": "tesaṁ kiccakaraṇīyānaṁ accayato uppajjanakaparisaṅkāya ca uddhamuddhaṁ saṅkamāno.",
  "tika-vin02t26:5_11": "Utrāsīti “santikāvacarehipi ajānantasseva me kadāci anattho bhaveyyā”ti uppannena sarīrakampampi uppādanasamatthena tāsena utrāsi.",
  "tika-vin02t26:5_12": "“Utrasto”tipi paṭhanti.",
  "tika-vin02t26:5_13": "Viharāmīti evaṁbhūto hutvā viharāmi.",
  "tika-vin02t26:6_0": "Etarahīti idāni pabbajitakālato paṭṭhāya.",
  "tika-vin02t26:6_1": "Ekoti asahāyo.",
  "tika-vin02t26:6_2": "Tena vivekaṭṭhakāyataṁ dasseti.",
  "tika-vin02t26:6_3": "Abhītotiādīnaṁ padānaṁ vuttavipariyāyena attho veditabbo.",
  "tika-vin02t26:6_4": "Bhayādinimittassa pariggahassa taṁnimittassa ca kilesagahanassa abhāvenevassa abhītāditāti etena cittavivekaṁ dasseti.",
  "tika-vin02t26:6_5": "Appossukkoti sarīraguttiyaṁ nirussukko.",
  "tika-vin02t26:6_6": "Pannalomoti lomahaṁsuppādakassa chambhitattassa abhāvena anuggatalomo.",
  "tika-vin02t26:6_7": "Padadvayenapi serivihāraṁ dasseti.",
  "tika-vin02t26:6_8": "Paradattavuttoti parehi dinnena cīvarādinā vattamāno.",
  "tika-vin02t26:6_9": "Etena sabbaso saṅgābhāvadīpanamukhena anavasesabhayahetuvirahaṁ dasseti.",
  "tika-vin02t26:6_10": "Migabhūtena cetasāti vissatthavihāritāya migassa viya jātena cittena.",
  "tika-vin02t26:6_11": "Migo hi amanussapathe araññe vasamāno vissattho tiṭṭhati nisīdati nipajjati yenakāmañca pakkamati appaṭihatacāro,",
  "tika-vin02t26:6_12": "evaṁ ahampi viharāmīti dasseti.",
  "tika-vin02t26:6_13": "Vuttañhetaṁ paccekasambuddhena –",
  "tika-vin02t26:7_0": "“Migo araññamhi yathā abaddho;",
  "tika-vin02t26:8_0": "Yenicchakaṁ gacchati gocarāya;",
  "tika-vin02t26:9_0": "Viññū naro serita pekkhamāno;",
  "tika-vin02t26:10_0": "Eko care khaggavisāṇakappo”ti. ;",
  "tika-vin02t26:11_0": "Imaṁ kho ahaṁ, bhante,",
  "tika-vin02t26:11_1": "atthavasanti bhagavā yadidaṁ mama etarahi paramaṁ vivekasukhaṁ phalasamāpattisukhaṁ,",
  "tika-vin02t26:11_2": "idameva kāraṇaṁ sampassamāno “aho sukhaṁ,",
  "tika-vin02t26:11_3": "aho sukha”nti udānemi.",
  "tika-vin02t26:11_4": "Etamatthanti etaṁ bhaddiyattherassa puthujjanavisayātītaṁ vivekasukhasaṅkhātaṁ atthaṁ sabbākārato viditvā.",
  "tika-vin02t26:11_5": "Imaṁ udānanti imaṁ sahetukabhayasokavigamānubhāvadīpakaṁ udānaṁ udānesi.",
  "tika-vin02t26:12_0": "Yassantarato na santi kopāti yassa ariyapuggalassa antarato abbhantare attano citte cittakālussiyakaraṇato",
  "tika-vin02t26:12_1": "cittappakopā rāgādayo āghātavatthuādikāraṇabhedato anekabhedā dosakopā eva vā na santi,",
  "tika-vin02t26:12_2": "maggena pahīnattā na vijjanti.",
  "tika-vin02t26:12_3": "Ayañhi antara-saddo kiñcāpi “mañca tvañca kimantara”ntiādīsu kāraṇe dissati,",
  "tika-vin02t26:12_4": "“antaraṭṭhake himapātasamaye”tiādīsu vemajjhe,",
  "tika-vin02t26:12_5": "“antarā ca jetavanaṁ antarā ca sāvatthi”ntiādīsu vivare,",
  "tika-vin02t26:12_6": "“bhayamantarato jāta”ntiādīsu citte,",
  "tika-vin02t26:12_7": "idhāpi citte eva daṭṭhabbo.",
  "tika-vin02t26:12_8": "Tenevāha “yassa citte kopā na santī”ti.",
  "tika-vin02t26:13_0": "Abhava-saddassa vibhava-saddena atthuddhāre kāraṇamāha “vibhavoti ca abhavoti ca atthato eka”nti.",
  "tika-vin02t26:13_1": "Iti-saddo pakāravacanoti āha “iti anekappakārā bhavābhavatā”ti.",
  "tika-vin02t26:13_2": "Vītivattoti atikkanto.",
  "tika-vin02t26:13_3": "Ettha ca “yassā”ti idaṁ yo vītivattoti vibhattivipariṇāmavasena yojetabbaṁ.",
  "tika-vin02t26:13_4": "Taṁ vigatabhayanti taṁ evarūpaṁ yathāvuttaguṇasamannāgataṁ khīṇāsavaṁ cittakopābhāvato itibhavābhavasamatikkamanato ca bhayahetuvigamena vigatabhayaṁ.",
  "tika-vin02t26:13_5": "Vivekasukhena aggaphalasukhena ca sukhiṁ,",
  "tika-vin02t26:13_6": "vigatabhayattā eva asokaṁ.",
  "tika-vin02t26:13_7": "Devā nānubhavanti dassanāyāti adhigatamagge ṭhapetvā sabbepi upapattidevā vāyamantāpi cittacāradassanavasena",
  "tika-vin02t26:13_8": "dassanāya daṭṭhuṁ nānubhavanti na abhisambhuṇanti na sakkonti,",
  "tika-vin02t26:13_9": "pageva manussā.",
  "tika-vin02t26:13_10": "Sekkhāpi hi puthujjanā viya arahato cittappavattiṁ na jānanti.",
  "tika-vin02t26:13_11": "Tassa dassanaṁ devānampi dullabhanti etthāpi cittacāradassanavasena tassa dassanaṁ devānampi dullabhaṁ alabbhanīyaṁ,",
  "tika-vin02t26:13_12": "devehipi taṁ dassanaṁ na sakkā pāpuṇitunti evamattho gahetabbo.",
  "tika-vin02t26:13_13": "Abhāvattho hettha du-saddo “duppañño”tiādīsu viya.",
  "tika-vin02t26:14_0": "333.Bhattābhihāroti abhiharitabbabhattaṁ.",
  "tika-vin02t26:14_1": "Tassa pana pamāṇaṁ dassetuṁ “pañca ca thālipākasatānī”ti vuttaṁ.",
  "tika-vin02t26:14_2": "Tattha eko thālipāko dasannaṁ purisānaṁ bhattaṁ gaṇhāti.",
  "tika-vin02t26:14_3": "Lābhasakkārasilokenāti ettha lābho nāma catupaccayalābho.",
  "tika-vin02t26:14_4": "Sakkāroti tesaṁyeva sukatānaṁ susaṅkhatānaṁ lābho.",
  "tika-vin02t26:14_5": "Silokoti vaṇṇaghoso.",
  "tika-vin02t26:14_6": "Manomayaṁ kāyanti jhānamanena nibbattaṁ brahmakāyaṁ.",
  "tika-vin02t26:14_7": "Upapannoti upagato.",
  "tika-vin02t26:14_8": "Attabhāvappaṭilābhoti sarīrapaṭilābho.",
  "tika-vin02t26:14_9": "Dve vā tīṇi vā māgadhakāni gāmakhettānīti ettha māgadhakaṁ gāmakhettaṁ atthi khuddakaṁ,",
  "tika-vin02t26:14_10": "atthi majjhimaṁ,",
  "tika-vin02t26:14_11": "atthi mahantaṁ.",
  "tika-vin02t26:14_12": "Khuddakaṁ gāmakhettaṁ ito cattālīsa usabhāni,",
  "tika-vin02t26:14_13": "etto cattālīsa usabhānīti gāvutaṁ hoti.",
  "tika-vin02t26:14_14": "Majjhimaṁ ito gāvutaṁ,",
  "tika-vin02t26:14_15": "etto gāvutanti aḍḍhayojanaṁ hoti.",
  "tika-vin02t26:14_16": "Mahantaṁ ito diyaḍḍhagāvutaṁ,",
  "tika-vin02t26:14_17": "etto diyaḍḍhagāvutanti tigāvutaṁ hoti.",
  "tika-vin02t26:14_18": "Tesu khuddakena gāmakhettena tīṇi,",
  "tika-vin02t26:14_19": "khuddakena ca majjhimena ca dve gāmakhettāni tassa attabhāvo.",
  "tika-vin02t26:14_20": "Tigāvutañhissa sarīraṁ.",
  "tika-vin02t26:14_21": "Pariharissāmīti paṭijaggissāmi gopayissāmi.",
  "tika-vin02t26:14_22": "Rakkhassetanti rakkhassu etaṁ.",
  "tika-vin02t26:15_0": "Pañcasatthukathāvaṇṇanā",
  "tika-vin02t26:16_0": "334.Satthāroti gaṇasatthāro.",
  "tika-vin02t26:16_1": "Nāssassāti na etassa bhaveyya.",
  "tika-vin02t26:16_2": "Tanti taṁ satthāraṁ.",
  "tika-vin02t26:16_3": "Tenāti amanāpena.",
  "tika-vin02t26:16_4": "Samudācareyyāmāti katheyyāma.",
  "tika-vin02t26:16_5": "Sammannatīti amhākaṁ sammānaṁ karoti.",
  "tika-vin02t26:16_6": "Tenāha “sammānetī”ti,",
  "tika-vin02t26:16_7": "sammannatīti vā parehi sammānīyatīti attho.",
  "tika-vin02t26:17_0": "335.Nāsāya pittaṁ bhindeyyunti acchapittaṁ vā macchapittaṁ vā nāsāpuṭe pakkhipeyyuṁ.",
  "tika-vin02t26:17_1": "Parābhavāyāti avaḍḍhiyā vināsāya.",
  "tika-vin02t26:17_2": "Assatarīti vaḷavāya kucchismiṁ gadrabhassajātā,",
  "tika-vin02t26:17_3": "taṁ assena saddhiṁ sampayojenti,",
  "tika-vin02t26:17_4": "sā gabbhaṁ gaṇhitvā kāle sampatte vijāyituṁ na sakkoti,",
  "tika-vin02t26:17_5": "pādehi bhūmiṁ paharantī tiṭṭhati,",
  "tika-vin02t26:17_6": "athassā cattāro pāde catūsu khāṇukesu bandhitvā kucchiṁ phāletvā potakaṁ nīharanti,",
  "tika-vin02t26:17_7": "sā tattheva marati.",
  "tika-vin02t26:17_8": "Tena vuttaṁ “attavadhāya gabbhaṁ gaṇhātī”ti.",
  "tika-vin02t26:18_0": "339.Potthanikanti churikaṁ, yaṁ kharantipi vuccati.",
  "tika-vin02t26:19_0": "Nāḷāgiripesanakathāvaṇṇanā",
  "tika-vin02t26:20_0": "342.Mā kuñjara nāgamāsadoti bho, kuñjara,",
  "tika-vin02t26:20_1": "buddhanāgaṁ vadhakacittena mā upagaccha.",
  "tika-vin02t26:20_2": "Dukkhanti dukkhakāraṇattā dukkhaṁ.",
  "tika-vin02t26:20_3": "Kathaṁ taṁ dukkhanti āha “na hi nāgahatassā”tiādi.",
  "tika-vin02t26:20_4": "Nāgahatassa sugatipaṭikkhepena buddhanāgassa ghāto duggatidukkhakāraṇanti dasseti.",
  "tika-vin02t26:20_5": "Itoti ito jātito.",
  "tika-vin02t26:20_6": "Yatoti yasmā.",
  "tika-vin02t26:20_7": "Ito paraṁ yatoti ito paraṁ gacchantassāti vā attho.",
  "tika-vin02t26:20_8": "Madoti mānamado.",
  "tika-vin02t26:20_9": "Pamādoti pamattabhāvo.",
  "tika-vin02t26:20_10": "Paṭikuṭitoti saṅkuṭito.",
  "tika-vin02t26:20_11": "Alakkhikoti ahiriko.",
  "tika-vin02t26:20_12": "Yatra hi nāmāti yo nāma.",
  "tika-vin02t26:21_0": "Pañcavatthuyācanakathāvaṇṇanā",
  "tika-vin02t26:22_0": "343.Tikabhojananti tīhi bhuñjitabbabhojanaṁ,",
  "tika-vin02t26:22_1": "tiṇṇaṁ ekato paṭiggahetvā bhuñjituṁ paññapessāmīti attho.",
  "tika-vin02t26:22_2": "Kokālikotiādīni catunnaṁ devadattapakkhiyānaṁ gaṇapāmokkhānaṁ nāmāni.",
  "tika-vin02t26:22_3": "Āyukappanti ekaṁ mahākappaṁ asītibhāgaṁ katvā tato ekabhāgamattaṁ kālaṁ antarakappasaññitaṁ kālaṁ.",
  "tika-vin02t26:23_0": "Āyasmantaṁ ānandaṁ etadavocāti devadatto sabbaṁ saṅghabhedassa pubbabhāgaṁ nipphādetvā “ekaṁseneva ajja",
  "tika-vin02t26:23_1": "āveṇikaṁ uposathaṁ saṅghakammañca karissāmī”ti cintetvā etaṁ “ajjatagge”tiādivacanaṁ avoca.",
  "tika-vin02t26:23_2": "Tattha aññatreva bhagavatāti vinā eva bhagavantaṁ,",
  "tika-vin02t26:23_3": "taṁ satthāraṁ akatvāti attho.",
  "tika-vin02t26:23_4": "Aññatra bhikkhusaṅghā uposathaṁ karissāmi saṅghakammāni cāti bhagavato ovādakārakaṁ bhikkhusaṅghaṁ vinā",
  "tika-vin02t26:23_5": "maṁ anuvattantehi bhikkhūhi saddhiṁ āveṇikaṁ uposathaṁ saṅghakammāni ca karissāmi.",
  "tika-vin02t26:23_6": "Ajjatagge, bhante,",
  "tika-vin02t26:23_7": "devadatto saṅghaṁ bhindissatīti bhedakārakānaṁ sabbesaṁ devadattena sajjitattā “ekaṁseneva devadatto ajja saṅghaṁ bhindissatī”ti maññamāno evamāha.",
  "tika-vin02t26:23_8": "Bhindissatīti dvidhā karissati.",
  "tika-vin02t26:24_0": "Etamatthaṁviditvāti etaṁ avīcimahānirayuppattisaṁvattaniyaṁ kappaṭṭhiyaṁ atekicchaṁ devadattena nibbattiyamānaṁ saṅghabhedakammaṁ sabbākārato viditvā.",
  "tika-vin02t26:24_1": "Imaṁ udānanti kusalākusalesu yathākkamaṁ sappurisāsappurisānaṁ sukarā paṭipatti,",
  "tika-vin02t26:24_2": "na pana nesaṁ akusalakusalesūti idamatthavibhāvanaṁ udānaṁ udānesi.",
  "tika-vin02t26:25_0": "Tattha sukaraṁ sādhunā sādhūti attano paresañca hitaṁ sādhetīti sādhu,",
  "tika-vin02t26:25_1": "sammāpaṭipanno.",
  "tika-vin02t26:25_2": "Tena sādhunā sāriputtādinā sāvakena paccekasambuddhena sammāsambuddhena aññena vā lokiyasādhunā sādhu",
  "tika-vin02t26:25_3": "sundaraṁ bhaddakaṁ attano paresañca hitasukhāvahaṁ sukaraṁ sukhena kātuṁ sakkā.",
  "tika-vin02t26:25_4": "Sādhu pāpena dukkaranti tadeva pana vuttalakkhaṇaṁ sādhu pāpena devadattādinā pāpapuggalena dukkaraṁ kātuṁ na sakkā,",
  "tika-vin02t26:25_5": "na so taṁ kātuṁ sakkotīti attho.",
  "tika-vin02t26:25_6": "Pāpaṁ pāpena sukaranti pāpaṁ asundaraṁ attano paresañca anatthāvahaṁ pāpena yathāvuttapāpapuggalena sukaraṁ sukhena kātuṁ sakkuṇeyyaṁ.",
  "tika-vin02t26:25_7": "Pāpamariyehi dukkaranti ariyehi pana buddhādīhi taṁ pāpaṁ dukkaraṁ durabhisambhavaṁ.",
  "tika-vin02t26:25_8": "Setughātoyeva hi tesaṁ tatthāti dīpeti.",
  "tika-vin02t26:26_0": "Saṅghabhedakathāvaṇṇanā",
  "tika-vin02t26:27_0": "345.Atha kho āyasmā sāriputto ādesanāpāṭihāriyānusāsaniyātiādīsu parassa cittaṁ ñatvā kathanaṁ ādesanāpāṭihāriyaṁ,",
  "tika-vin02t26:27_1": "sāvakānañca buddhānañca satataṁ dhammadesanaṁ anusāsanīpāṭihāriyaṁ,",
  "tika-vin02t26:27_2": "iddhividhaṁ iddhipāṭihāriyaṁ.",
  "tika-vin02t26:27_3": "Tattha iddhipāṭihāriyena saddhiṁ anusāsanīpāṭihāriyaṁ mahāmoggallānattherassa āciṇṇaṁ,",
  "tika-vin02t26:27_4": "ādesanāpāṭihāriyena saddhiṁ anusāsanīpāṭihāriyaṁ dhammasenāpatissa.",
  "tika-vin02t26:27_5": "Tena vuttaṁ “āyasmā sāriputto ādesanāpāṭihāriyānusāsaniyā bhikkhū dhammiyā kathāya ovadī”tiādi.",
  "tika-vin02t26:27_6": "Tadā hi dvīsu aggasāvakesu dhammasenāpati tesaṁ bhikkhūnaṁ cittacāraṁ ñatvā dhammaṁ desesi,",
  "tika-vin02t26:27_7": "mahāmoggallānatthero vikubbanaṁ dassetvā dhammaṁ desesi,",
  "tika-vin02t26:27_8": "pāḷiyañcettha dvinnampi therānaṁ desanāya dhammacakkhupaṭilābhova dassito.",
  "tika-vin02t26:27_9": "Dīghabhāṇakā pana evaṁ vadanti “bhagavatā pesitesu dvīsu aggasāvakesu dhammasenāpati tesaṁ cittacāraṁ ñatvā dhammaṁ desesi,",
  "tika-vin02t26:27_10": "therassa dhammadesanaṁ sutvā pañcasatāpi bhikkhū sotāpattiphale patiṭṭhahiṁsu.",
  "tika-vin02t26:27_11": "Atha nesaṁ mahāmoggallānatthero vikubbanaṁ dassetvā dhammaṁ desesi,",
  "tika-vin02t26:27_12": "taṁ sutvā sabbe arahattaphale patiṭṭhahiṁsū”ti.",
  "tika-vin02t26:27_13": "Devadattaṁ uṭṭhāpesīti jaṇṇukena hadayamajjhe paharitvā uṭṭhāpesi.",
  "tika-vin02t26:28_0": "346.Sarasīti saro.",
  "tika-vin02t26:28_1": "Suvikkhālitanti suṭṭhu vikkhālitaṁ,",
  "tika-vin02t26:28_2": "suvisodhitaṁ katvāti attho.",
  "tika-vin02t26:28_3": "Saṁkhāditvāti suṭṭhu khāditvā.",
  "tika-vin02t26:28_4": "Mahiṁ vikubbatoti mahiṁ dantehi vilikhantassa.",
  "tika-vin02t26:28_5": "Nadīsu bhisaṁ ghasānassāti yojetabbaṁ.",
  "tika-vin02t26:28_6": "Nadīti cettha mahāsaro adhippeto.",
  "tika-vin02t26:28_7": "Jaggatoti hatthiyūthaṁ pālentassa.",
  "tika-vin02t26:28_8": "Bhiṅkovāti hatthipotako viya.",
  "tika-vin02t26:28_9": "Mamānukubbanti maṁ anukaronto.",
  "tika-vin02t26:29_0": "347.Dūteyyanti dūtakammaṁ.",
  "tika-vin02t26:29_1": "Gantumarahatīti dūteyyasaṅkhātaṁ sāsanaṁ harituṁ dhāretvā harituṁ arahati.",
  "tika-vin02t26:29_2": "Sotāti yaṁ assa sāsanaṁ denti,",
  "tika-vin02t26:29_3": "tassa sotā.",
  "tika-vin02t26:29_4": "Sāvetāti taṁ uggaṇhitvā “idaṁ nāma tumhehi vutta”nti paṭisāvetā.",
  "tika-vin02t26:29_5": "Uggahetāti suuggahitaṁ katvā uggahetā.",
  "tika-vin02t26:29_6": "Dhāretāti sudhāritaṁ katvā dhāretā.",
  "tika-vin02t26:29_7": "Viññātāti attanā tassa atthaṁ jānitā.",
  "tika-vin02t26:29_8": "Viññāpetāti paraṁ vijānāpetā.",
  "tika-vin02t26:29_9": "Sahitāsahitassāti “idaṁ sahitaṁ,",
  "tika-vin02t26:29_10": "idaṁ asahita”nti evaṁ sahitāsahitassa kusalo upagatānupagatesu cheko sāsanaṁ ārocento sahitāsahitaṁ sallakkhetvā āroceti.",
  "tika-vin02t26:29_11": "Na byathatīti na vedhati na chambhati.",
  "tika-vin02t26:29_12": "Uggavādininti pharusavacanena samannāgataṁ.",
  "tika-vin02t26:29_13": "Pucchitoti paṭiññatthāya pucchito.",
  "tika-vin02t26:30_0": "348.Aṭṭhahi,",
  "tika-vin02t26:30_1": "bhikkhave,",
  "tika-vin02t26:30_2": "asaddhammehītiādīsu asaddhammehīti asataṁ dhammehi,",
  "tika-vin02t26:30_3": "asantehi vā asobhanehi vā dhammehi.",
  "tika-vin02t26:30_4": "Abhibhūtoti ajjhotthaṭo.",
  "tika-vin02t26:30_5": "Pariyādinnacittoti khepitacitto lābhādihetukena icchācārena mānamadādinā ca khayaṁ pāpitakusalacitto.",
  "tika-vin02t26:30_6": "Atha vā pariyādinnacittoti parito ādinnacitto,",
  "tika-vin02t26:30_7": "vuttappakārena akusalakoṭṭhāsena yathā kusalacittassa uppattivāro na hoti,",
  "tika-vin02t26:30_8": "evaṁ samantato gahitacittasantānoti attho.",
  "tika-vin02t26:30_9": "Apāye nibbattanārahatāya āpāyiko.",
  "tika-vin02t26:30_10": "Tatthapi avīcisaṅkhāte mahāniraye uppajjatīti nerayiko.",
  "tika-vin02t26:30_11": "Ekaṁ antarakappaṁ paripuṇṇameva katvā tattha tiṭṭhatīti kappaṭṭho.",
  "tika-vin02t26:30_12": "Atekicchoti buddhehipi anivattanīyattā avīcinibbattiyā tikicchābhāvato atekiccho,",
  "tika-vin02t26:30_13": "atikicchanīyoti attho.",
  "tika-vin02t26:30_14": "Lābhenāti lābhena hetubhūtena.",
  "tika-vin02t26:30_15": "Atha vā lābhahetukena mānādinā.",
  "tika-vin02t26:30_16": "Lābhañhi nissāya idhekacce puggalā pāpicchā icchāpakatā icchācāre ṭhatvā “lābhaṁ nibbattessāmā”ti anekavihitaṁ",
  "tika-vin02t26:30_17": "anesanaṁ appatirūpaṁ āpajjitvā ito cutā apāyesu nibbattanti.",
  "tika-vin02t26:30_18": "Apare yathālābhaṁ labhitvā taṁnimittaṁ mānātimānamadamacchariyādivasena pamādaṁ āpajjitvā ito cutā apāyesu nibbattanti,",
  "tika-vin02t26:30_19": "ayañca tādiso.",
  "tika-vin02t26:30_20": "Tena vuttaṁ “lābhena,",
  "tika-vin02t26:30_21": "bhikkhave,",
  "tika-vin02t26:30_22": "abhibhūto pariyādinnacitto devadatto āpāyiko”tiādi.",
  "tika-vin02t26:30_23": "Asakkārenāti hīḷetvā paribhavitvā parehi attani pavattitena asakkārena,",
  "tika-vin02t26:30_24": "asakkārahetukena vā mānādinā.",
  "tika-vin02t26:30_25": "Asantaguṇasambhāvanādhippāyena pavattā pāpā icchā etassāti pāpiccho,",
  "tika-vin02t26:30_26": "tassa bhāvo pāpicchatā, tāya.",
  "tika-vin02t26:30_27": "“Ahaṁ buddho bhavissāmi,",
  "tika-vin02t26:30_28": "bhikkhusaṅghaṁ pariharissāmī”ti hi tassa icchā uppannā.",
  "tika-vin02t26:30_29": "Kokālikādayo pāpā lāmakā mittā etassāti pāpamitto,",
  "tika-vin02t26:30_30": "tassa bhāvo pāpamittatā, tāya.",
  "tika-vin02t26:31_0": "349.Abhibhuyyāti abhibhavitvā madditvā.",
  "tika-vin02t26:32_0": "350.Tīhi,",
  "tika-vin02t26:32_1": "bhikkhave,",
  "tika-vin02t26:32_2": "asaddhammehītiādi vuttanayameva.",
  "tika-vin02t26:32_3": "Oramattakena visesādhigamena antarā vosānaṁ āpādīti ettha pana ayamattho.",
  "tika-vin02t26:32_4": "Oramattakenāti appamattakena jhānābhiññāmattena.",
  "tika-vin02t26:32_5": "Visesādhigamenāti uttarimanussadhammādhigamena.",
  "tika-vin02t26:32_6": "Antarāti vemajjhe.",
  "tika-vin02t26:32_7": "Vosānaṁ āpādīti akatakiccova samāno “katakiccomhī”ti maññamāno samaṇadhammato vigamaṁ āpajji.",
  "tika-vin02t26:32_8": "Idaṁ vuttaṁ hoti –",
  "tika-vin02t26:32_9": "jhānābhiññāhi uttarikaraṇīye adhigantabbe maggaphale anadhigate satiyeva taṁ anadhigantvā samaṇadhammato vigamaṁ āpajjīti.",
  "tika-vin02t26:32_10": "Iti bhagavā iminā suttena visesato puthujjanabhāve ādīnavaṁ pakāseti “bhāriyo puthujjanabhāvo,",
  "tika-vin02t26:32_11": "yatra hi nāma jhānābhiññāpariyosānā sampattiyo nibbattetvāpi anekānatthāvahaṁ nānāvidhadukkhahetuasantaguṇasambhāvanaṁ",
  "tika-vin02t26:32_12": "asappurisasaṁsaggaṁ ālasiyānuyogañca avijahanto avīcisaṁvattanikaṁ kappaṭṭhiyaṁ atekicchaṁ kibbisaṁ pasavatī”ti.",
  "tika-vin02t26:33_0": "Gāthāsu māti paṭisedhe nipāto.",
  "tika-vin02t26:33_1": "Jātūti ekaṁsena.",
  "tika-vin02t26:33_2": "Kocīti sabbasaṅgāhakavacanaṁ.",
  "tika-vin02t26:33_3": "Lokasminti sattaloke.",
  "tika-vin02t26:33_4": "Idaṁ vuttaṁ hoti –",
  "tika-vin02t26:33_5": "imasmiṁ sattaloke koci puggalo ekaṁsena pāpiccho mā hotūti.",
  "tika-vin02t26:33_6": "Tadamināpi jānātha,",
  "tika-vin02t26:33_7": "pāpicchānaṁ yathā gatīti pāpicchānaṁ puggalānaṁ yathāgati yādisī nibbatti yādiso abhisamparāyoti imināpi",
  "tika-vin02t26:33_8": "kāraṇena jānāthāti devadattaṁ nidassento evamāha.",
  "tika-vin02t26:34_0": "Paṇḍitoti samaññātoti pariyattibāhusaccena paṇḍitoti ñāto.",
  "tika-vin02t26:34_1": "Bhāvitattoti sammatoti jhānābhiññāhi bhāvitacittoti sambhāvito.",
  "tika-vin02t26:34_2": "Tathā hi so “mahiddhiko godhiputto,",
  "tika-vin02t26:34_3": "mahānubhāvo godhiputto”ti dhammasenāpatināpi pasaṁsito ahosi.",
  "tika-vin02t26:34_4": "Jalaṁva yasasā aṭṭhā,",
  "tika-vin02t26:34_5": "devadattoti vissutoti attano kittiyā parivārena ca jalanto viya obhāsanto viya ṭhito devadattoti evaṁ vissuto pākaṭo ahosi.",
  "tika-vin02t26:34_6": "“Me suta”ntipi pāṭho,",
  "tika-vin02t26:34_7": "mayā sutaṁ sutamattaṁ,",
  "tika-vin02t26:34_8": "katipāheneva atathābhūtattā tassa taṁ paṇḍiccādisavanamattamevāti attho.",
  "tika-vin02t26:35_0": "Sopamādaṁ anuciṇṇo,",
  "tika-vin02t26:35_1": "āsajja naṁ tathāgatanti so evaṁbhūto devadatto “buddhopi sākiyaputto,",
  "tika-vin02t26:35_2": "ahampi sākiyaputto,",
  "tika-vin02t26:35_3": "buddhopi samaṇo,",
  "tika-vin02t26:35_4": "ahampi samaṇo,",
  "tika-vin02t26:35_5": "buddhopi iddhimā,",
  "tika-vin02t26:35_6": "ahampi iddhimā,",
  "tika-vin02t26:35_7": "buddhopi dibbacakkhuko,",
  "tika-vin02t26:35_8": "dibbasotacetopariyañāṇalābhī,",
  "tika-vin02t26:35_9": "buddhopi atītānāgatapaccuppanne dhamme jānāti,",
  "tika-vin02t26:35_10": "ahampi te jānāmī”ti attano pamāṇaṁ ajānitvā sammāsambuddhaṁ attanā samasamaṭṭhapanena pamādaṁ āpajjanto “idānāhaṁ buddho bhavissāmi,",
  "tika-vin02t26:35_11": "bhikkhusaṅghaṁ pariharissāmī”ti abhimārapayojanādinā tathāgataṁ āsajja āsādetvā viheṭhetvā.",
  "tika-vin02t26:35_12": "“Pamādamanujiṇṇo”tipi paṭhanti.",
  "tika-vin02t26:35_13": "Tassattho –",
  "tika-vin02t26:35_14": "pamādaṁ vuttanayena pamajjanto pamādaṁ nissāya bhagavatā saddhiṁ yugaggāhacittuppādena saheva jhānābhiññāhi anujiṇṇo parihīnoti.",
  "tika-vin02t26:35_15": "Avīcinirayaṁ patto,",
  "tika-vin02t26:35_16": "catudvāraṁ bhayānakanti jālānaṁ tattha uppannasattānaṁ vā nirantaratāya “avīcī”ti laddhanāmaṁ catūsu",
  "tika-vin02t26:35_17": "passesu catumahādvārayogena catudvāraṁ atibhayānakaṁ mahānirayaṁ paṭisandhiggahaṇavasena patto.",
  "tika-vin02t26:35_18": "Tathā hi vuttaṁ –",
  "tika-vin02t26:36_0": "“Catukkaṇṇo catudvāro, vibhatto bhāgaso mito;",
  "tika-vin02t26:37_0": "Ayopākārapariyanto, ayasā paṭikujjito.",
  "tika-vin02t26:38_0": "“Tassa ayomayā bhūmi, jalitā tejasā yutā;",
  "tika-vin02t26:39_0": "Samantā yojanasataṁ, pharitvā tiṭṭhati sabbadā”ti. ;",
  "tika-vin02t26:40_0": "Aduṭṭhassāti aduṭṭhacittassa.",
  "tika-vin02t26:40_1": "Dubbheti dusseyya.",
  "tika-vin02t26:40_2": "Tameva pāpaṁ phusatīti tameva aduṭṭhadubbhiṁ pāpapuggalaṁ pāpaṁ nihīnaṁ pāpaphalaṁ phusati pāpuṇāti abhibhavati.",
  "tika-vin02t26:40_3": "Bhesmāti vipulabhāvena gambhīrabhāvena ca bhiṁsāpano,",
  "tika-vin02t26:40_4": "bhiṁsāpento viya vipulagambhīroti attho.",
  "tika-vin02t26:40_5": "Vādenāti dosena.",
  "tika-vin02t26:40_6": "Upahiṁsatīti bādhati āsādeti.",
  "tika-vin02t26:40_7": "Vādo tamhi na rūhatīti tasmiṁ tathāgate parena āropiyamāno doso na ruhati na tiṭṭhati,",
  "tika-vin02t26:40_8": "visakumbho viya samuddassa na tassa vikāraṁ janetīti attho.",
  "tika-vin02t26:41_0": "Evaṁ chahi gāthāhi pāpicchatādisamannāgatassa nirayūpagabhāvadassanena dukkhato aparimuttiṁ dassetvā",
  "tika-vin02t26:41_1": "idāni tappaṭipakkhadhammasamannāgatassa dukkhakkhayaṁ dassento “tādisaṁ mitta”nti osānagāthamāha.",
  "tika-vin02t26:41_2": "Tassattho –",
  "tika-vin02t26:41_3": "yassa sammā paṭipannassa maggānugo paṭipattimaggaṁ anugato sammā paṭipanno appicchatādiguṇasamannāgamena",
  "tika-vin02t26:41_4": "sakalassa vaṭṭadukkhassa khayaṁ pariyosānaṁ pāpuṇeyya,",
  "tika-vin02t26:41_5": "tādisaṁ buddhaṁ buddhasāvakaṁ vā paṇḍito sappañño attano mittaṁ kubbetha tena mettiṁ kareyya,",
  "tika-vin02t26:41_6": "tañca sevetha tameva payirupāseyyāti.",
  "tika-vin02t26:42_0": "Kiṁ panetaṁ suttaṁ devadattassa nirayūpapattito pubbe bhāsitaṁ,",
  "tika-vin02t26:42_1": "udāhu pacchāti?",
  "tika-vin02t26:42_2": "Itivuttakaṭṭhakathāyaṁ tāva –",
  "tika-vin02t26:43_0": "“Devadatte hi avīcimahānirayaṁ paviṭṭhe devadattapakkhikā aññatitthiyā ‘samaṇena gotamena abhisapito devadatto pathaviṁ paviṭṭho’ti abbhācikkhiṁsu.",
  "tika-vin02t26:43_1": "Taṁ sutvā sāsane anabhippasannā manussā ‘siyā nu kho etadevaṁ,",
  "tika-vin02t26:43_2": "yathā ime bhaṇantī’ti āsaṅkaṁ uppādesuṁ.",
  "tika-vin02t26:43_3": "Taṁ pavattiṁ bhikkhū bhagavato ārocesuṁ.",
  "tika-vin02t26:43_4": "Atha kho bhagavā ‘na,",
  "tika-vin02t26:43_5": "bhikkhave,",
  "tika-vin02t26:43_6": "tathāgatā kassaci abhisapaṁ denti,",
  "tika-vin02t26:43_7": "tasmā na devadatto mayā abhisapito,",
  "tika-vin02t26:43_8": "attano kammeneva nirayaṁ paviṭṭho’ti vatvā tesaṁ micchāgāhaṁ paṭisedhento imāya aṭṭhuppattiyā idaṁ suttaṁ abhāsī”ti –",
  "tika-vin02t26:44_0": "Vuttaṁ,",
  "tika-vin02t26:44_1": "tasmā tesaṁ matena tassa nirayūpapattito pacchāpi bhagavā idaṁ suttamabhāsīti veditabbaṁ.",
  "tika-vin02t26:44_2": "Idha pana tassa nirayūpapattito paṭhamameva uppanne vatthumhi bhāsitaṁ pāḷiāruḷhanti daṭṭhabbaṁ.",
  "tika-vin02t26:44_3": "Teneva “avīcinirayaṁ patto”ti idaṁ pana āsaṁsāyaṁ atītavacananti vuttaṁ,",
  "tika-vin02t26:44_4": "āsaṁsāti cettha avassambhāvinī atthasiddhi adhippetā.",
  "tika-vin02t26:44_5": "Avassambhāviniñhi atthasiddhimapekkhitvā anāgatampi bhūtaṁ viya voharanti,",
  "tika-vin02t26:44_6": "tañca saddalakkhaṇānusārena veditabbaṁ.",
  "tika-vin02t26:45_0": "Saṅghabhedakathāvaṇṇanā niṭṭhitā.",
  "tika-vin02t26:46_0": "Upālipañhakathāvaṇṇanā",
  "tika-vin02t26:47_0": "351.",
  "tika-vin02t26:47_1": "Upālipañhe yaṁ vattabbaṁ,",
  "tika-vin02t26:47_2": "taṁ aṭṭhakathāyaṁ dassitameva.",
  "tika-vin02t26:47_3": "Tattha anunayantoti anujānāpento,",
  "tika-vin02t26:47_4": "bhedassa anurūpaṁ vā bodhento,",
  "tika-vin02t26:47_5": "yathā bhedo hoti,",
  "tika-vin02t26:47_6": "evaṁ bhinditabbe bhikkhū viññāpentoti attho.",
  "tika-vin02t26:47_7": "Tenāha “na tumhāka”ntiādi.",
  "tika-vin02t26:48_0": "352.",
  "tika-vin02t26:48_1": "Aṭṭhārasabhedakaravatthumhi dasa akusalakammapathā saṁkiliṭṭhadhammatāya vodānadhammapaapakkhattā “adhammo”ti dassitā,",
  "tika-vin02t26:48_2": "tathā upādānādayo,",
  "tika-vin02t26:48_3": "bodhipakkhiyadhammānaṁ ekantānavajjabhāvato natthi adhammabhāvo,",
  "tika-vin02t26:48_4": "bhagavatā pana desitākārena hāpetvā vaḍḍhetvā vā kathanaṁ yathādhammaṁ akathananti katvā adhammabhāvoti dassento āha “tayo satipaṭṭhānā”tiādi.",
  "tika-vin02t26:48_5": "Niyyānikanti sapāṭihīraṁ appaṭihataṁ hutvā pavattatīti attho.",
  "tika-vin02t26:48_6": "Tathevāti iminā “evaṁ amhāka”ntiādinā vuttamatthaṁ ākaḍḍhati.",
  "tika-vin02t26:48_7": "Kātabbaṁ kammaṁ dhammo nāmāti yathādhammaṁ karaṇato dhammo nāma,",
  "tika-vin02t26:48_8": "itaraṁ vuttavipariyāyato adhammo nāma.",
  "tika-vin02t26:49_0": "Rāgavinayo…pe…",
  "tika-vin02t26:49_1": "ayaṁ vinayo nāmāti rāgādīnaṁ vinayanato saṁvaraṇato pajahanato paṭisaṅkhānato ca vinayo nāma,",
  "tika-vin02t26:49_2": "vuttavipariyāyena itaro avinayo.",
  "tika-vin02t26:49_3": "Vatthusampattiādivasena sabbesaṁ vinayakammānaṁ akuppatāti āha “vatthusampatti…pe…",
  "tika-vin02t26:49_4": "ayaṁ vinayo nāmā”ti.",
  "tika-vin02t26:49_5": "Tappaṭipakkhato avinayo veditabbo.",
  "tika-vin02t26:49_6": "Tenāha “vatthuvipattī”tiādi.",
  "tika-vin02t26:49_7": "Yāsaṁ āpannassa pabbajjā sāvasesā,",
  "tika-vin02t26:49_8": "tā āpattiyo sāvasesā.",
  "tika-vin02t26:50_0": "354.Āpāyikotiādigāthāsu saṅghassa bhedasaṅkhāte vagge ratoti vaggarato.",
  "tika-vin02t26:50_1": "Adhammikatāya adhamme bhedakaravatthumhi saṅghabhedasaṅkhāte eva ca adhamme ṭhitoti adhammaṭṭho.",
  "tika-vin02t26:50_2": "Yogakkhemā padhaṁsatīti hitato parihāyati,",
  "tika-vin02t26:50_3": "catūhipi yogehi anupaddutattā yogakkhemaṁ nāma arahattaṁ nibbānañca,",
  "tika-vin02t26:50_4": "tato panassa dhaṁsane vattabbameva natthi.",
  "tika-vin02t26:50_5": "Diṭṭhisīlasāmaññato saṅghataṭṭhena saṅghaṁ,",
  "tika-vin02t26:50_6": "tato eva ekakammādividhānayogena samaggaṁ sahitaṁ bhinditvā pubbe vuttalakkhaṇena saṅghabhedena bhinditvā.",
  "tika-vin02t26:50_7": "Kappanti antarakappasaṅkhātaṁ āyukappaṁ.",
  "tika-vin02t26:50_8": "Nirayamhīti avīcimahānirayamhi.",
  "tika-vin02t26:51_0": "Sukhā saṅghassa sāmaggīti sukhassa paccayabhāvato sāmaggī “sukhā”ti vuttā yathā “sukho buddhānamuppādo”ti.",
  "tika-vin02t26:51_1": "Samaggānañcanuggahoti samaggānaṁ sāmaggianumodanena anuggaṇhanaṁ sāmaggianurūpaṁ vā,",
  "tika-vin02t26:51_2": "yathā te sāmaggiṁ na vijahanti,",
  "tika-vin02t26:51_3": "tathā gahaṇaṁ ṭhapanaṁ anubalappadānanti attho.",
  "tika-vin02t26:51_4": "Samaggaṁ katvānāti bhinnaṁ saṅghaṁ saṅgharājippattaṁ vā samaggaṁ sahitaṁ katvā.",
  "tika-vin02t26:51_5": "Kappanti āyukappameva.",
  "tika-vin02t26:51_6": "Saggamhi modatīti kāmāvacaradevaloke aññe deve dasahi ṭhānehi abhibhavitvā dibbasukhaṁ anubhavanto icchitanibbattiyā ca modati pamodati laḷati kīḷati.",
  "tika-vin02t26:52_0": "355.Siyā nu kho, bhante,",
  "tika-vin02t26:52_1": "saṅghabhedakotiādi pāḷianusāreneva veditabbaṁ. “Pañcahi, upāli,",
  "tika-vin02t26:52_2": "ākārehi saṅgho bhijjati kammena uddesena voharanto anussāvanena salākaggāhenā”ti evaṁ parivāre āgatampi",
  "tika-vin02t26:52_3": "saṅghabhedalakkhaṇaṁ idha vuttena kiṁ nānākaraṇanti dassetuṁ “parivāre panā”tiādimāha.",
  "tika-vin02t26:52_4": "Ettha ca sīmaṭṭhakasaṅghe asannipatite visuṁ parisaṁ gahetvā katavohārānussāvanasalākaggāhassa kammaṁ",
  "tika-vin02t26:52_5": "vā karontassa uddesaṁ vā uddisantassa bhedo ca hoti ānantariyakammañca.",
  "tika-vin02t26:52_6": "Samaggasaññāya pana “vaṭṭatī”ti saññāya vā karontassa bhedova hoti,",
  "tika-vin02t26:52_7": "na ānantariyakammaṁ.",
  "tika-vin02t26:52_8": "Tato ūnaparisāya karontassa neva saṅghabhedo na ānantariyaṁ.",
  "tika-vin02t26:52_9": "Sabbantimena hi paricchedena navannaṁ janānaṁ yo saṅghaṁ bhindati,",
  "tika-vin02t26:52_10": "tassa ānantariyakammaṁ hoti,",
  "tika-vin02t26:52_11": "anuvattakānaṁ adhammavādīnaṁ mahāsāvajjaṁ kammaṁ,",
  "tika-vin02t26:52_12": "dhammavādino anavajjā.",
  "tika-vin02t26:52_13": "Sesamettha uttānamevāti.",
  "tika-vin02t26:53_0": "Upālipañhakathāvaṇṇanā niṭṭhitā.",
  "tika-vin02t26:54_0": "Saṅghabhedakakkhandhakavaṇṇanā niṭṭhitā."
}