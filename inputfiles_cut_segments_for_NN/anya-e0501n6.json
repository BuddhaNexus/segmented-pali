{
  "anya-e0501n6:0_0": "7. Aññamaññapaccayo",
  "anya-e0501n6:1_0": "Sahajātapaccaye vibhattesu dhammesu yo yo paccaya dhammoti vutto,",
  "anya-e0501n6:1_1": "so so eva idha paccayadhammo ceva paccayuppanna dhammo ca hoti.",
  "anya-e0501n6:1_2": "Sabbepi cittacetasikā dhammā aññamaññassa paccayadhammā ca honti aññamaññassa paccayuppannadhammā.",
  "anya-e0501n6:1_3": "Sahajātā cattāro mahābhūtā aññamaññassa paccayadhammā ca honti aññamaññassa paccayuppannadhammā ca.",
  "anya-e0501n6:1_4": "Paṭisandhināmakkhandhā ca paṭisandhi sahajātaṁ hadayavatthurūpañca aññamaññassa paccayadhammā ca honti aññamaññassa paccayuppannadhammā ca.",
  "anya-e0501n6:1_5": "Attho suviññeyyoyeva.",
  "anya-e0501n6:2_0": "Yathā aññamaññaṁ nissāya ussāpitā tayo daṇḍā aññamaññassa nissayā ca honti,",
  "anya-e0501n6:2_1": "aññamaññaṁ nissitā ca.",
  "anya-e0501n6:2_2": "Tesu ekamekasmiṁ ussite sabbe ussitā honti,",
  "anya-e0501n6:2_3": "ekamekasmiṁ patante sabbe patanti.",
  "anya-e0501n6:2_4": "Evaṁ aññamaññadhammā ca daṭṭhabbā.",
  "anya-e0501n6:3_0": "Ettha vadeyyuṁ,",
  "anya-e0501n6:3_1": "sabbe cetasikā dhammā cittapaccayaṁ alabha mānā uppajjituṁ na sakkontīti yuttaṁ. Kasmā.",
  "anya-e0501n6:3_2": "Phusanādīnaṁ cetasika kiccānaṁ vijānanakiccapubbaṅgamattā,",
  "anya-e0501n6:3_3": "manopubbaṅgamāti hi vuttaṁ.",
  "anya-e0501n6:3_4": "Cittaṁ pana cetasikapaccayaṁ alabhamānaṁ uppajjituṁ na sakkotīti na yujjeyyāti. Vuccate,",
  "anya-e0501n6:3_5": "cetasikadhammā nāma cittassa sahāyaṅgāni honti.",
  "anya-e0501n6:3_6": "Tasmā tehi vinā cittampi uppajjituṁ na sakkotiyeva.",
  "anya-e0501n6:3_7": "Eseva nayo catūsu mahābhūtesupīti.",
  "anya-e0501n6:3_8": "Upādārūpāni pana mahābhūtānaṁ nissandamattattā sahāyaṅgāni na hontīti.",
  "anya-e0501n6:3_9": "Nanu āhārarūpañca jīvitarūpañca paccayavisesattā sahāyaṅgaṁ hotīti. Vuccate,",
  "anya-e0501n6:3_10": "ṭhitiyā eva sahāyaṅgaṁ hoti.",
  "anya-e0501n6:3_11": "Na uppāde.",
  "anya-e0501n6:3_12": "Idha pana uppāde sahāyaṅgaṁ adhippetanti.",
  "anya-e0501n6:3_13": "Aññamaññapaccayadīpanā niṭṭhitā."
}