{
  "atk-s0510a29:0_0": "31. Padumakesaravaggo",
  "atk-s0510a29:1_0": "1-10. Padumakesariyattheraapadānādivaṇṇanā",
  "atk-s0510a29:2_0": "1-2.",
  "atk-s0510a29:2_1": "Ekatiṁsatime vagge paṭhamāpadāne isisaṅghe ahaṁ pubbeti ahaṁ pubbe bodhisambhārapūraṇakāle isisaṅghe",
  "atk-s0510a29:2_2": "paccekabuddhaisisamūhe tesaṁ samīpe himavantapabbate mātaṅgahatthikule vāraṇo caṇḍahatthī ahosinti sambandho.",
  "atk-s0510a29:2_3": "Manussādayo vāretīti vāraṇo,",
  "atk-s0510a29:2_4": "atha vā vācāya ravati koñcanādaṁ nadatīti vāraṇo.",
  "atk-s0510a29:2_5": "Mahesīnaṁ pasādenāti paccekabuddhamahesīnaṁ pasādena.",
  "atk-s0510a29:2_6": "Paccekajinaseṭṭhesu,",
  "atk-s0510a29:2_7": "dhutarāgesu tādisūti lokadhammehi niccalesu paccekabuddhesu padmakesaraṁ padumareṇuṁ okiriṁ avasiñcinti sambandho.",
  "atk-s0510a29:3_0": "Dutiyatatiyāpadānāni uttānāni.",
  "atk-s0510a29:4_0": "13-16.",
  "atk-s0510a29:4_1": "Catutthāpadāne mahābodhimaho ahūti vipassissa bhagavato catumaggañāṇādhārabhāvato “bodhī”ti laddhanāmassa rukkhassa pūjā ahosīti attho.",
  "atk-s0510a29:4_2": "Rukkhaṭṭhasseva sambuddhoti assa bodhipūjāsamaye sannipatitassa mahājanassa sambuddho lokajeṭṭho narāsabho",
  "atk-s0510a29:4_3": "rukkhaṭṭho iva rukkhe ṭhito viya paññāyatīti attho.",
  "atk-s0510a29:4_4": "Bhagavā tamhi samayeti tasmiṁ bodhipūjākaraṇakāle bhagavā bhikkhusaṅghapurakkhato bhikkhusaṅghena parivuto.",
  "atk-s0510a29:4_5": "Vācāsabhimudīrayanti mudusiliṭṭhamadhurauttamaghosaṁ udīrayaṁ kathayanto nicchārento catusaccaṁ pakāsesi,",
  "atk-s0510a29:4_6": "desesīti attho.",
  "atk-s0510a29:4_7": "Saṁkhittenaca desentoti veneyyapuggalajjhāsayānurūpena desento saṁkhittena ca vitthārena ca desayīti attho.",
  "atk-s0510a29:4_8": "Vivaṭṭacchadoti rāgo chadanaṁ,",
  "atk-s0510a29:4_9": "doso chadanaṁ,",
  "atk-s0510a29:4_10": "moho chadanaṁ,",
  "atk-s0510a29:4_11": "sabbakilesā chadanā”ti evaṁ vuttā chadanā vivaṭā ugghāṭitā viddhaṁsitā anenāti vivaṭṭacchado,",
  "atk-s0510a29:4_12": "sambuddho.",
  "atk-s0510a29:4_13": "Taṁ mahājanaṁ desanāvasena nibbāpesi pariḷāhaṁ vūpasamesīti attho.",
  "atk-s0510a29:4_14": "Tassāhaṁ dhammaṁ sutvānāti tassa bhagavato desentassa dhammaṁ sutvā.",
  "atk-s0510a29:5_0": "20.",
  "atk-s0510a29:5_1": "Pañcamāpadāne phalahattho apekkhavāti vipassiṁ bhagavantaṁ disvā madhurāni phalāni gahetvā apekkhavā aturito saṇikaṁ assamaṁ gañchinti attho.",
  "atk-s0510a29:6_0": "Chaṭṭhasattamāpadānāni uttānāneva.",
  "atk-s0510a29:7_0": "40.",
  "atk-s0510a29:7_1": "Aṭṭhamāpadāne niṭṭhite navakamme cāti sīmāya navakamme niṭṭhaṁ gate sati.",
  "atk-s0510a29:7_2": "Anulepamadāsahanti anupacchā sudhālepaṁ adāsiṁ,",
  "atk-s0510a29:7_3": "sudhāya lepāpesinti attho.",
  "atk-s0510a29:8_0": "Navamadasamāpadānāni uttānāniyevāti.",
  "atk-s0510a29:9_0": "Ekatiṁsamavaggavaṇṇanā samattā."
}