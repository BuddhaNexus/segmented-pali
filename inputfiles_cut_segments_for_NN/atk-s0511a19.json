{
  "atk-s0511a19:0_0": "19. Tissabuddhavaṁsavaṇṇanā",
  "atk-s0511a19:1_0": "Tassa pana siddhatthassa bhagavato aparabhāge eko kappo buddhasuñño ahosi.",
  "atk-s0511a19:1_1": "Ito dvānavutikappamatthake tisso,",
  "atk-s0511a19:1_2": "phussoti ekasmiṁ kappe dve buddhā nibbattiṁsu.",
  "atk-s0511a19:1_3": "Tattha tisso nāma mahāpuriso pāramiyo pūretvā tusitapure nibbattitvā tato cavitvā khemakanagare janasandhassa",
  "atk-s0511a19:1_4": "nāma rañño aggamahesiyā padumadalasadisanayanāya padumānāmāya deviyā kucchismiṁ paṭisandhiṁ gahetvā dasannaṁ",
  "atk-s0511a19:1_5": "māsānaṁ accayena anomuyyāne mātukucchito nikkhami.",
  "atk-s0511a19:1_6": "Sattavassasahassāni agāraṁ ajjhāvasi.",
  "atk-s0511a19:1_7": "Tassa guhāsela-nārisaya-nisabhanāmakā tayo pāsādā ahesuṁ.",
  "atk-s0511a19:1_8": "Subhaddādevippamukhāni tettiṁsa itthisahassāni ahesuṁ.",
  "atk-s0511a19:2_0": "So cattāri nimittāni disvā subhaddādeviyā putte ānandakumāre uppanne sonuttaraṁ nāma anuttaraṁ turaṅgavaramāruyha",
  "atk-s0511a19:2_1": "mahābhinikkhamanaṁ nikkhamitvā pabbaji.",
  "atk-s0511a19:2_2": "Taṁ manussānaṁ koṭi anupabbaji.",
  "atk-s0511a19:2_3": "So tehi parivuto aṭṭha māse padhānacariyaṁ caritvā visākhapuṇṇamāya vīranigame vīraseṭṭhissa dhītāya",
  "atk-s0511a19:2_4": "dinnaṁ madhupāyāsaṁ paribhuñjitvā salalavane divāvihāraṁ vītināmetvā sāyanhasamaye vijitasaṅgāmakena",
  "atk-s0511a19:2_5": "nāma yavapālena upanītā aṭṭha tiṇamuṭṭhiyo gahetvā asanabodhiṁ upasaṅkamitvā cattālīsahatthavitthataṁ",
  "atk-s0511a19:2_6": "tiṇasantharaṁ santharitvā tattha pallaṅkaṁ ābhujitvā samāraṁ mārabalaṁ vidhamitvā adhigatasabbaññutaññāṇo –",
  "atk-s0511a19:2_7": "‘‘anekajātisaṁsāraṁ…pe…",
  "atk-s0511a19:2_8": "taṇhānaṁ khayamajjhagā’’ti udānaṁ udānetvā sattasattāhaṁ bodhisamīpeyeva vītināmetvā yasavatī nagare",
  "atk-s0511a19:2_9": "brahmadevaṁ udayañca dve rājaputte saparivāre upanissayasampanne ākāsena gantvā yasavatīmigadāye otaritvā",
  "atk-s0511a19:2_10": "uyyānapālena rājaputte pakkosāpetvā tesaṁ saparivārānaṁ avisārinā byāpinā madhurena brahmassarena dasasahassilokadhātuṁ",
  "atk-s0511a19:2_11": "viññāpentova dhammacakkaṁ pavattesi,",
  "atk-s0511a19:2_12": "tadā koṭisatānaṁ paṭhamo dhammābhisamayo ahosi.",
  "atk-s0511a19:2_13": "Tena vuttaṁ –",
  "atk-s0511a19:3_0": "1.",
  "atk-s0511a19:4_0": " ‘‘Siddhatthassa aparena, asamo appaṭipuggalo;",
  "atk-s0511a19:5_0": "Anantatejo amitayaso, tisso lokagganāyako.",
  "atk-s0511a19:6_0": "2.",
  "atk-s0511a19:7_0": " ‘‘Tamandhakāraṁ vidhamitvā, obhāsetvā sadevakaṁ;",
  "atk-s0511a19:8_0": "Anukampako mahāvīro, loke uppajji cakkhumā.",
  "atk-s0511a19:9_0": "3.",
  "atk-s0511a19:10_0": " ‘‘Tassāpi atulā iddhi, atulaṁ sīlaṁ samādhi ca;",
  "atk-s0511a19:11_0": "Sabbattha pāramiṁ gantvā, dhammacakkaṁ pavattayi.",
  "atk-s0511a19:12_0": "4.",
  "atk-s0511a19:13_0": " ‘‘So buddho dasasahassimhi, viññāpesi giraṁ suciṁ;",
  "atk-s0511a19:14_0": "Koṭisatāni abhisamiṁsu, paṭhame dhammadesane’’ti.",
  "atk-s0511a19:15_0": "Tattha sabbatthāti sabbesu dhammesu pāraṁ gantvā.",
  "atk-s0511a19:15_1": "Dasasahassimhīti dasasahassiyaṁ athāparena samayena tissena satthārā saddhiṁ pabbajitānaṁ bhikkhūnaṁ",
  "atk-s0511a19:15_2": "koṭi mahāpurisassa gaṇavāsaṁ pahāya bodhimūlamupagamanasamaye aññatra gatā.",
  "atk-s0511a19:15_3": "Sā tissena sammāsambuddhena dhammacakkaṁ pavattita’’nti sutvā yasavatīmigadāyaṁ āgantvā dasabalamabhivādetvā taṁ parivāretvā nisīdi.",
  "atk-s0511a19:15_4": "Tesaṁ bhagavā dhammaṁ desesi,",
  "atk-s0511a19:15_5": "tadā navutiyā koṭīnaṁ dutiyābhisamayo ahosi.",
  "atk-s0511a19:15_6": "Puna mahāmaṅgalasamāgame maṅgalapariyosāne saṭṭhiyā koṭīnaṁ tatiyo abhisamayo ahosi.",
  "atk-s0511a19:15_7": "Tena vuttaṁ –",
  "atk-s0511a19:16_0": "5.",
  "atk-s0511a19:17_0": " ‘‘Dutiyo navutikoṭīnaṁ, tatiyo saṭṭhikoṭiyo;",
  "atk-s0511a19:18_0": "Bandhanāto pamocesi, satte naramarū tadā’’ti.",
  "atk-s0511a19:19_0": "Tattha dutiyo navutikoṭīnanti dutiyo abhisamayo ahosi navutikoṭipāṇīnanti attho.",
  "atk-s0511a19:19_1": "Bandhanātoti bandhanato,",
  "atk-s0511a19:19_2": "dasahi saṁyojanehi parimocesīti attho.",
  "atk-s0511a19:19_3": "Idāni parimocite satte sarūpato dassento ‘‘naramarū’’ti āha.",
  "atk-s0511a19:19_4": "Naramarūti narāmare.",
  "atk-s0511a19:20_0": "Yasavatīnagare kira antovassaṁ pabbajitānaṁ arahantānaṁ satasahassehi parivuto pavāresi,",
  "atk-s0511a19:20_1": "so paṭhamo sannipāto ahosi.",
  "atk-s0511a19:20_2": "Ubhato sujātassa sujātassa nāma rañño nārivāhanakumāro nārivāhananagaraṁ anuppatte bhagavati lokanāthe",
  "atk-s0511a19:20_3": "saparivāro paccuggantvā dasabalaṁ sabhikkhusaṅghaṁ nimantetvā sattāhaṁ asadisadānaṁ datvā attano rajjaṁ",
  "atk-s0511a19:20_4": "puttassa niyyātetvā saparivāro sabbalokādhipatissa tissasammāsambuddhassa santike ehibhikkhupabbajjāya pabbaji.",
  "atk-s0511a19:20_5": "Tassa kira sā pabbajjā sabbadisāsu pākaṭā ahosi.",
  "atk-s0511a19:20_6": "Tasmā tato tato āgantvā nārivāhanakumāraṁ mahājano anupabbaji.",
  "atk-s0511a19:20_7": "Tadā tathāgato navutiyā bhikkhusatasahassassa majjhagato pātimokkhaṁ uddisi ,",
  "atk-s0511a19:20_8": "so dutiyo sannipāto ahosi.",
  "atk-s0511a19:20_9": "Puna khemavatīnagare ñātisamāgame buddhavaṁsadhammakathaṁ sutvā asītisatasahassāni tassa santike pabbajitvā arahattaṁ pāpuṇiṁsu,",
  "atk-s0511a19:20_10": "tehi parivuto sugato pātimokkhaṁ uddisi,",
  "atk-s0511a19:20_11": "so tatiyo sannipāto ahosi.",
  "atk-s0511a19:20_12": "Tena vuttaṁ –",
  "atk-s0511a19:21_0": "6.",
  "atk-s0511a19:22_0": " ‘‘Sannipātā tayo āsuṁ, tisse lokagganāyake;",
  "atk-s0511a19:23_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a19:24_0": "7.",
  "atk-s0511a19:25_0": " ‘‘Khīṇāsavasatasahassānaṁ, paṭhamo āsi samāgamo;",
  "atk-s0511a19:26_0": "Navutisatasahassānaṁ, dutiyo āsi samāgamo.",
  "atk-s0511a19:27_0": "8.",
  "atk-s0511a19:28_0": " ‘‘Asītisatasahassānaṁ, tatiyo āsi samāgamo;",
  "atk-s0511a19:29_0": "Khīṇāsavānaṁ vimalānaṁ, pupphitānaṁ vimuttiyā’’ti.",
  "atk-s0511a19:30_0": "Tadā amhākaṁ bodhisatto yasavatīnagare sujāto nāma rājā hutvā iddhaṁ phītaṁ janapadaṁ anekakoṭidhanasannicayaṁ",
  "atk-s0511a19:30_1": "anurāgamupagatahadayañca parijanaṁ tiṇanaḷamiva pariccajitvā jātiādīsu saṁviggahadayo nikkhamitvā tāpasapabbajjaṁ",
  "atk-s0511a19:30_2": "pabbajitvā mahiddhiko mahānubhāvo hutvā ‘‘buddho loke uppanno’’ti sutvā pañcavaṇṇāya pītiyā phuṭasarīro",
  "atk-s0511a19:30_3": "hutvā sapatisso tissaṁ bhagavantaṁ upasaṅkamitvā vanditvā cintesi –",
  "atk-s0511a19:30_4": "‘‘handāhaṁ mandāravapāricchattakādīhi dibbakusumehi bhagavantaṁ pūjessāmī’’ti.",
  "atk-s0511a19:30_5": "Atha so evaṁ cintetvā iddhiyā saggalokaṁ gantvā cittalatāvanaṁ pavisitvā padumapāricchattakamandāravādīhi",
  "atk-s0511a19:30_6": "dibbakusumehi ratanamayaṁ caṅkoṭakaṁ gāvutappamāṇaṁ pūretvā gahetvā gaganatalena āgantvā dibbehi surabhikusumehi",
  "atk-s0511a19:30_7": "bhagavantaṁ pūjesi.",
  "atk-s0511a19:30_8": "Ekañca maṇidaṇḍakaṁ suvaṇṇamayakaṇṇikaṁ padumarāgamaṇimayapaṇṇaṁ sugandhakesaracchattaṁ viya padumacchattaṁ",
  "atk-s0511a19:30_9": "bhagavato sirasi dhārayanto catuparisamajjhe aṭṭhāsi.",
  "atk-s0511a19:30_10": "Atha bhagavā naṁ –",
  "atk-s0511a19:30_11": "‘‘ito dvenavute kappe gotamo nāma buddho bhavissatī’’ti byākāsi.",
  "atk-s0511a19:30_12": "Tena vuttaṁ –",
  "atk-s0511a19:31_0": "9.",
  "atk-s0511a19:32_0": " ‘‘Ahaṁ tena samayena, sujāto nāma khattiyo;",
  "atk-s0511a19:33_0": "Mahābhogaṁ chaḍḍayitvā, pabbajiṁ isipabbajaṁ.",
  "atk-s0511a19:34_0": "10.",
  "atk-s0511a19:35_0": " ‘‘Mayi pabbajite sante, uppajji lokanāyako;",
  "atk-s0511a19:36_0": "Buddhoti saddaṁ sutvāna, pīti me upapajjatha.",
  "atk-s0511a19:37_0": "11.",
  "atk-s0511a19:38_0": " ‘‘Dibbaṁ mandāravaṁ pupphaṁ, padumaṁ pārichattakaṁ;",
  "atk-s0511a19:39_0": "Ubho hatthehi paggayha, dhunamāno upāgamiṁ.",
  "atk-s0511a19:40_0": "12.",
  "atk-s0511a19:41_0": " ‘‘Cātuvaṇṇaparivutaṁ, tissaṁ lokagganāyakaṁ;",
  "atk-s0511a19:42_0": "Tamahaṁ pupphaṁ gahetvā, matthake dhārayiṁ jinaṁ.",
  "atk-s0511a19:43_0": "13.",
  "atk-s0511a19:44_0": " ‘‘Sopi maṁ buddho byākāsi, janamajjhe nisīdiya;",
  "atk-s0511a19:45_0": "Dvenavute ito kappe, ayaṁ buddho bhavissati.",
  "atk-s0511a19:46_0": "14.",
  "atk-s0511a19:47_0": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a19:48_0": "15.",
  "atk-s0511a19:49_0": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a19:50_0": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a19:51_0": "Tattha mayi pabbajiteti mayi pabbajitabhāvaṁ upagate.",
  "atk-s0511a19:51_1": "‘‘Mama pabbajitaṁ santa’’nti potthakesu likhanti,",
  "atk-s0511a19:51_2": "so pamādalekhoti veditabbo.",
  "atk-s0511a19:51_3": "Upapajjathāti uppajjittha.",
  "atk-s0511a19:51_4": "Ubho hatthehīti ubhehi hatthehi.",
  "atk-s0511a19:51_5": "Paggayhāti gahetvāna.",
  "atk-s0511a19:51_6": "Dhunamānoti vākacīrāni vidhunamānova.",
  "atk-s0511a19:51_7": "Cātuvaṇṇaparivutanti catuparisaparivutaṁ,",
  "atk-s0511a19:51_8": "khattiyabrāhmaṇagahapatisamaṇaparivutanti attho.",
  "atk-s0511a19:51_9": "‘‘Catuvaṇṇehi parivuta’’nti paṭhanti keci.",
  "atk-s0511a19:52_0": "Tassa pana bhagavato khemaṁ nāma nagaraṁ ahosi.",
  "atk-s0511a19:52_1": "Janasandho nāma khattiyo pitā,",
  "atk-s0511a19:52_2": "padumā nāma janikā,",
  "atk-s0511a19:52_3": "brahmadevo ca udayo ca dve aggasāvakā,",
  "atk-s0511a19:52_4": "samaṅgo nāmupaṭṭhāko,",
  "atk-s0511a19:52_5": "phussā ca sudattā ca dve aggasāvikā,",
  "atk-s0511a19:52_6": "asanarukkho bodhi,",
  "atk-s0511a19:52_7": "sarīraṁ saṭṭhihatthubbedhaṁ ahosi,",
  "atk-s0511a19:52_8": "vassasatasahassaṁ āyu,",
  "atk-s0511a19:52_9": "subhaddā nāma aggamahesī,",
  "atk-s0511a19:52_10": "ānando nāma putto,",
  "atk-s0511a19:52_11": "turaṅgayānena nikkhami.",
  "atk-s0511a19:52_12": "Tena vuttaṁ –",
  "atk-s0511a19:53_0": "16.",
  "atk-s0511a19:54_0": " ‘‘Khemakaṁ nāma nagaraṁ, janasandho nāma khattiyo;",
  "atk-s0511a19:55_0": "Padumā nāma janikā, tissassa ca mahesino.",
  "atk-s0511a19:56_0": "21.",
  "atk-s0511a19:57_0": " ‘‘Brahmadevo ca udayo ca, ahesuṁ aggasāvakā;",
  "atk-s0511a19:58_0": "Samaṅgo nāmupaṭṭhāko, tissassa ca mahesino.",
  "atk-s0511a19:59_0": "22.",
  "atk-s0511a19:60_0": " ‘‘Phussā ceva sudattā ca, ahesuṁ aggasāvikā;",
  "atk-s0511a19:61_0": "Bodhi tassa bhagavato, asanoti pavuccati.",
  "atk-s0511a19:62_0": "24.",
  "atk-s0511a19:63_0": " ‘‘So buddho saṭṭhiratano, ahu uccattane jino;",
  "atk-s0511a19:64_0": "Anūpamo asadiso, himavā viya dissati.",
  "atk-s0511a19:65_0": "25.",
  "atk-s0511a19:66_0": " ‘‘Tassāpi atulatejassa, āyu āsi anuttaro;",
  "atk-s0511a19:67_0": "Vassasatasahassāni, loke aṭṭhāsi cakkhumā.",
  "atk-s0511a19:68_0": "26.",
  "atk-s0511a19:69_0": " ‘‘Uttamaṁ pavaraṁ seṭṭhaṁ, anubhotvā mahāyasaṁ;",
  "atk-s0511a19:70_0": "Jalitvā aggikkhandhova, nibbuto so sasāvako.",
  "atk-s0511a19:71_0": "27.",
  "atk-s0511a19:72_0": " ‘‘Valāhakova anilena, sūriyena viya ussavo;",
  "atk-s0511a19:73_0": "Andhakārova padīpena, nibbuto so sasāvako’’ti.",
  "atk-s0511a19:74_0": "Tattha uccattaneti uccabhāvena.",
  "atk-s0511a19:74_1": "Himavā viya dissatīti himavāva padissati.",
  "atk-s0511a19:74_2": "Ayameva vā pāṭho.",
  "atk-s0511a19:74_3": "Yathā yojanānaṁ satānucco himavā pañcapabbato sudūre ṭhitānampi uccabhāvena ca sommabhāvena ca atiramaṇīyo hutvā dissati,",
  "atk-s0511a19:74_4": "evaṁ bhagavāpi dissatīti attho.",
  "atk-s0511a19:74_5": "Anuttaroti nātidīgho nātirasso.",
  "atk-s0511a19:74_6": "Āyu vassasatasahassanti attho.",
  "atk-s0511a19:74_7": "Uttamaṁ pavaraṁ seṭṭhanti aññamaññavevacanāni.",
  "atk-s0511a19:74_8": "Ussavoti himabindu valāhakaussavaandhakārā viya anilasūriyadīpehi aniccatānilasūriyadīpehi upadduto parinibbuto sasāvako bhagavāti attho.",
  "atk-s0511a19:75_0": "Tisso kira bhagavā sunandavatīnagare sunandārāme parinibbāyi. Sesamettha gāthāsu pākaṭamevāti.",
  "atk-s0511a19:76_0": "Tissabuddhavaṁsavaṇṇanā niṭṭhitā.",
  "atk-s0511a19:77_0": "Niṭṭhito sattarasamo buddhavaṁso."
}