{
  "atk-s0103a1:0_0": "2. Udumbarikasuttavaṇṇanā",
  "atk-s0103a1:1_0": "Nigrodhaparibbājakavatthuvaṇṇanā",
  "atk-s0103a1:2_0": "49.Evaṁme sutanti udumbarikasuttaṁ.",
  "atk-s0103a1:2_1": "Tatrāyamapubbapadavaṇṇanā –",
  "atk-s0103a1:2_2": "paribbājakoti channaparibbājako.",
  "atk-s0103a1:2_3": "Udumbarikāya paribbājakārāmeti udumbarikāya deviyā santake paribbājakārāme.",
  "atk-s0103a1:2_4": "Sandhānoti tassa nāmaṁ.",
  "atk-s0103a1:2_5": "Ayaṁ pana mahānubhāvo parivāretvā vicarantānaṁ pañcannaṁ upāsakasatānaṁ aggapuriso anāgāmī bhagavatā mahāparisamajjhe evaṁ saṁvaṇṇito –",
  "atk-s0103a1:3_0": "‘‘Chahi,",
  "atk-s0103a1:3_1": "bhikkhave,",
  "atk-s0103a1:3_2": "aṅgehi samannāgato sandhāno gahapati tathāgate niṭṭhaṅgato saddhamme iriyati.",
  "atk-s0103a1:3_3": "Katamehi chahi?",
  "atk-s0103a1:3_4": "Buddhe aveccappasādena dhamme aveccappasādena saṅghe aveccappasādena ariyena sīlena ariyena ñāṇena ariyāya vimuttiyā.",
  "atk-s0103a1:3_5": "Imehi kho,",
  "atk-s0103a1:3_6": "bhikkhave,",
  "atk-s0103a1:3_7": "chahi aṅgehi samannāgato sandhāno gahapati tathāgate niṭṭhaṅgato saddhamme iriyatī’’ti (a. ni.",
  "atk-s0103a1:3_8": "6.120-139).",
  "atk-s0103a1:4_0": "So pātoyeva uposathaṅgāni adhiṭṭhāya pubbaṇhasamaye buddhappamukhassa saṅghassa dānaṁ datvā bhikkhūsu",
  "atk-s0103a1:4_1": "vihāraṁ gatesu ghare khuddakamahallakānaṁ dārakānaṁ saddena ubbāḷho satthu santike ‘‘dhammaṁ sossāmī’’ti",
  "atk-s0103a1:4_2": "nikkhanto.",
  "atk-s0103a1:4_3": "Tena vuttaṁ divā divassa rājagahā nikkhamīti.",
  "atk-s0103a1:4_4": "Tattha divā divassāti divasassa divā nāma majjhanhātikkamo,",
  "atk-s0103a1:4_5": "tasmiṁ divasassāpi divābhūte atikkantamatte majjhanhike nikkhamīti attho.",
  "atk-s0103a1:4_6": "Paṭisallīnoti tato tato rūpādigocarato cittaṁ paṭisaṁharitvā nilīno jhānaratisevanāvasena ekībhāvaṁ gato.",
  "atk-s0103a1:4_7": "Manobhāvanīyānanti manavaḍḍhakānaṁ.",
  "atk-s0103a1:4_8": "Ye ca āvajjato manasikaroto cittaṁ vinīvaraṇaṁ hoti unnamati vaḍḍhati.",
  "atk-s0103a1:5_0": "50.Unnādiniyātiādīni poṭṭhapādasutte vitthāritanayeneva veditabbāni.",
  "atk-s0103a1:6_0": "51.Yāvatāti yattakā.",
  "atk-s0103a1:6_1": "Ayaṁ tesaṁ aññataroti ayaṁ tesaṁ abbhantaro eko sāvako,",
  "atk-s0103a1:6_2": "bhagavato kira sāvakā gihianāgāminoyeva pañcasatā rājagahe paṭivasanti.",
  "atk-s0103a1:6_3": "Yesaṁ ekekassa pañca pañca upāsakasatāni parivārā,",
  "atk-s0103a1:6_4": "te sandhāya ‘‘ayaṁ tesaṁ aññataro’’ti āha.",
  "atk-s0103a1:6_5": "Appeva nāmāti tassa upasaṅkamanaṁ patthayamāno āha.",
  "atk-s0103a1:6_6": "Patthanākāraṇaṁ pana poṭṭhapādasutte vuttameva.",
  "atk-s0103a1:7_0": "52.Etadavocāti āgacchanto antarāmaggeyeva tesaṁ kathāya sutattā etaṁ aññathā kho imetiādivacanaṁ avoca.",
  "atk-s0103a1:7_1": "Tattha aññatitthiyāti dassanenapi ākappenapi kuttenapi ācārenapi vihārenapi iriyāpathenapi aññe titthiyāti aññatitthiyā.",
  "atk-s0103a1:7_2": "Saṅgamma samāgammāti saṅgantvā samāgantvā rāsi hutvā nisinnaṭṭhāne.",
  "atk-s0103a1:7_3": "Araññavanapatthānīti araññavanapatthāni gāmūpacārato muttāni dūrasenāsanāni.",
  "atk-s0103a1:7_4": "Pantānīti dūratarāni manussūpacāravirahitāni.",
  "atk-s0103a1:7_5": "Appasaddānīti vihārūpacārena gacchato addhikajanassapi saddena mandasaddāni.",
  "atk-s0103a1:7_6": "Appanigghosānīti avibhāvitatthena nigghosena mandanigghosāni.",
  "atk-s0103a1:7_7": "Vijanavātānīti antosañcārino janassa vātena vigatavātāni.",
  "atk-s0103a1:7_8": "Manussarāhasseyyakānīti manussānaṁ rahassakaraṇassa yuttāni anucchavikāni.",
  "atk-s0103a1:7_9": "Paṭisallānasāruppānīti ekībhāvassa anurūpāni.",
  "atk-s0103a1:7_10": "Iti sandhāno gahapati ‘‘aho mama satthā yo evarūpāni senāsanāni paṭisevatī’’ti añjaliṁ paggayha uttamaṅge",
  "atk-s0103a1:7_11": "sirasmiṁ patiṭṭhapetvā imaṁ udānaṁ udānento nisīdi.",
  "atk-s0103a1:8_0": "53.Evaṁ vutteti evaṁ sandhānena gahapatinā udānaṁ udānentena vutte.",
  "atk-s0103a1:8_1": "Nigrodho paribbājako ayaṁ gahapati mama santike nisinnopi attano satthāraṁyeva thometi ukkaṁsati,",
  "atk-s0103a1:8_2": "amhe pana atthītipi na maññati,",
  "atk-s0103a1:8_3": "etasmiṁ uppannakopaṁ samaṇassa gotamassa upari pātessāmīti sandhānaṁ gahapatiṁ etadavoca.",
  "atk-s0103a1:9_0": "Yaggheti codanatthe nipāto.",
  "atk-s0103a1:9_1": "Jāneyyāsīti bujjheyyāsi passeyyāsi.",
  "atk-s0103a1:9_2": "Kena samaṇo gotamo saddhiṁ sallapatīti kena kāraṇena kena puggalena saddhiṁ samaṇo gotamo sallapati vadati bhāsati.",
  "atk-s0103a1:9_3": "Kiṁ vuttaṁ hoti –",
  "atk-s0103a1:9_4": "‘‘yadi kiñci sallāpakāraṇaṁ bhaveyya,",
  "atk-s0103a1:9_5": "yadi vā koci samaṇassa gotamassa santikaṁ sallāpatthiko gaccheyya,",
  "atk-s0103a1:9_6": "sallapeyya,",
  "atk-s0103a1:9_7": "na pana kāraṇaṁ atthi,",
  "atk-s0103a1:9_8": "na tassa santikaṁ koci gacchati,",
  "atk-s0103a1:9_9": "svāyaṁ kena samaṇo gotamo saddhiṁ sallapati,",
  "atk-s0103a1:9_10": "asallapanto kathaṁ unnādī bhavissatī’’ti.",
  "atk-s0103a1:10_0": "Sākacchanti saṁsandanaṁ.",
  "atk-s0103a1:10_1": "Paññāveyyattiyanti uttarapaccuttaranayena ñāṇabyattabhāvaṁ.",
  "atk-s0103a1:10_2": "Suññāgārahatāti suññāgāresu naṭṭhā,",
  "atk-s0103a1:10_3": "samaṇena hi gotamena bodhimūle appamattikā paññā adhigatā,",
  "atk-s0103a1:10_4": "sāpissa suññāgāresu ekakassa nisīdato naṭṭhā.",
  "atk-s0103a1:10_5": "Yadi pana mayaṁ viya gaṇasaṅgaṇikaṁ katvā nisīdeyya,",
  "atk-s0103a1:10_6": "nāssa paññā nasseyyāti dasseti.",
  "atk-s0103a1:10_7": "Aparisāvacaroti avisāradattā parisaṁ otarituṁ na sakkoti.",
  "atk-s0103a1:10_8": "Nālaṁ sallāpāyāti na samattho sallāpaṁ kātuṁ.",
  "atk-s0103a1:10_9": "Antamantānevāti koci maṁ pañhaṁ puccheyyāti pañhābhīto antamantāneva pantasenāsanāni sevati.",
  "atk-s0103a1:10_10": "Gokāṇāti ekakkhihatā kāṇagāvī.",
  "atk-s0103a1:10_11": "Sā kira pariyantacārinī hoti,",
  "atk-s0103a1:10_12": "antamantāneva sevati.",
  "atk-s0103a1:10_13": "Sā kira kāṇakkhibhāvena vanantābhimukhīpi na sakkoti bhavituṁ. Kasmā?",
  "atk-s0103a1:10_14": "Yasmā pattena vā sākhāya vā kaṇṭakena vā pahārassa bhāyati.",
  "atk-s0103a1:10_15": "Gunnaṁ abhimukhīpi na sakkoti bhavituṁ. Kasmā?",
  "atk-s0103a1:10_16": "Yasmā siṅgena vā kaṇṇena vā vālena vā pahārassa bhāyati.",
  "atk-s0103a1:10_17": "Iṅghāti codanatthe nipāto.",
  "atk-s0103a1:10_18": "Saṁsādeyyāmāti ekapañhapucchaneneva saṁsādanaṁ visādamāpannaṁ kareyyāma.",
  "atk-s0103a1:10_19": "Tucchakumbhīva nanti rittaghaṭaṁ viya naṁ.",
  "atk-s0103a1:10_20": "Orodheyyāmāti vinandheyyāma.",
  "atk-s0103a1:10_21": "Pūritaghaṭo hi ito cito ca parivattetvā na suvinandhanīyo hoti.",
  "atk-s0103a1:10_22": "Rittako yathāruci parivattetvā sakkā hoti vinandhituṁ,",
  "atk-s0103a1:10_23": "evameva hatapaññatāya rittakumbhisadisaṁ samaṇaṁ gotamaṁ vādavinandhanena samantā vinandhissāmāti vadati.",
  "atk-s0103a1:11_0": "Iti paribbājako satthu suvaṇṇavaṇṇaṁ nalāṭamaṇḍalaṁ apassanto dasabalassa parammukhā attano balaṁ dīpento",
  "atk-s0103a1:11_1": "asambhinnaṁ khattiyakumāraṁ jātiyā ghaṭṭayanto caṇḍālaputto viya asambhinnakesarasīhaṁ migarājānaṁ thāmena",
  "atk-s0103a1:11_2": "ghaṭṭento jarasiṅgālo viya ca nānappakāraṁ tucchagajjitaṁ gajji.",
  "atk-s0103a1:11_3": "Upāsakopi cintesi ‘‘ayaṁ paribbājako ati viya gajjati,",
  "atk-s0103a1:11_4": "avīciphusanatthāya pādaṁ,",
  "atk-s0103a1:11_5": "bhavaggaggahaṇatthāya hatthaṁ pasārayanto viya niratthakaṁ vāyamati.",
  "atk-s0103a1:11_6": "Sace me satthā imaṁ ṭhānamāgaccheyya,",
  "atk-s0103a1:11_7": "imassa paribbājakassa yāva bhavaggā ussitaṁ mānaddhajaṁ ṭhānasova opāteyyā’’ti.",
  "atk-s0103a1:12_0": "54. Bhagavāpi tesaṁ taṁ kathāsallāpaṁ assosiyeva. Tena vuttaṁ ‘‘assosi kho imaṁ kathāsallāpa’’nti.",
  "atk-s0103a1:13_0": "Sumāgadhāyāti sumāgadhā nāma pokkharaṇī,",
  "atk-s0103a1:13_1": "yassā tīre nisinno aññataro puriso padumanāḷantarehi asurabhavanaṁ pavisantaṁ asurasenaṁ addasa.",
  "atk-s0103a1:13_2": "Moranivāpoti nivāpo vuccati bhattaṁ,",
  "atk-s0103a1:13_3": "yattha morānaṁ abhayena saddhiṁ nivāpo dinno,",
  "atk-s0103a1:13_4": "taṁ ṭhānanti attho.",
  "atk-s0103a1:13_5": "Abbhokāseti aṅgaṇaṭṭhāne.",
  "atk-s0103a1:13_6": "Assāsapattāti tuṭṭhipattā somanassapattā.",
  "atk-s0103a1:13_7": "Ajjhāsayanti uttamanissayabhūtaṁ.",
  "atk-s0103a1:13_8": "Ādibrahmacariyanti purāṇabrahmacariyasaṅkhātaṁ ariyamaggaṁ.",
  "atk-s0103a1:13_9": "Idaṁ vuttaṁ hoti –",
  "atk-s0103a1:13_10": "‘‘ko nāma so, bhante,",
  "atk-s0103a1:13_11": "dhammo yena bhagavatā sāvakā vinītā ajjhāsayādibrahmacariyabhūtaṁ ariyamaggaṁ pūretvā arahattādhigamavasena assāsapattā paṭijānantī’’ti.",
  "atk-s0103a1:14_0": "Tapojigucchāvādavaṇṇanā",
  "atk-s0103a1:15_0": "55.Vippakatāti mamāgamanapaccayā aniṭṭhitā,",
  "atk-s0103a1:15_1": "va hutvā ṭhitā, kathehi,",
  "atk-s0103a1:15_2": "ahametaṁ niṭṭhapetvā matthakaṁ pāpetvā dassemīti sabbaññupavāraṇaṁ pavāresi.",
  "atk-s0103a1:16_0": "56.Dujjānaṁ khoti bhagavā paribbājakassa vacanaṁ sutvā ‘‘ayaṁ paribbājako mayā sāvakānaṁ desetabbaṁ dhammaṁ tehi pūretabbaṁ paṭipattiṁ pucchati,",
  "atk-s0103a1:16_1": "sacassāhaṁ āditova taṁ kathessāmi,",
  "atk-s0103a1:16_2": "kathitampi naṁ na jānissati,",
  "atk-s0103a1:16_3": "ayaṁ pana vīriyena pāpajigucchanavādo,",
  "atk-s0103a1:16_4": "handāhaṁ etasseva visaye pañhaṁ pucchāpetvā puthusamaṇabrāhmaṇānaṁ laddhiyā niratthakabhāvaṁ dassemi.",
  "atk-s0103a1:16_5": "Atha pacchā imaṁ pañhaṁ byākarissāmī’’ti cintetvā dujjānaṁ kho etantiādimāha.",
  "atk-s0103a1:16_6": "Tattha sake ācariyaketi attano ācariyavāde.",
  "atk-s0103a1:16_7": "Adhijeguccheti vīriyena pāpajigucchanabhāve.",
  "atk-s0103a1:16_8": "Kathaṁ santāti kathaṁ bhūtā.",
  "atk-s0103a1:16_9": "Tapojigucchāti vīriyena pāpajigucchā pāpavivajjanā.",
  "atk-s0103a1:16_10": "Paripuṇṇāti parisuddhā.",
  "atk-s0103a1:16_11": "Kathaṁaparipuṇṇāti kathaṁ aparisuddhā hotīti evaṁ pucchāti.",
  "atk-s0103a1:16_12": "Yatra hi nāmāti yo nāma.",
  "atk-s0103a1:17_0": "57.Appasaddekatvāti nirave appasadde katvā.",
  "atk-s0103a1:17_1": "So kira cintesi –",
  "atk-s0103a1:17_2": "‘‘samaṇo gotamo ekaṁ pañhampi na katheti,",
  "atk-s0103a1:17_3": "sallāpakathāpissa atibahukā natthi,",
  "atk-s0103a1:17_4": "ime pana ādito paṭṭhāya samaṇaṁ gotamaṁ anuvattanti ceva pasaṁsanti ca,",
  "atk-s0103a1:17_5": "handāhaṁ ime nissadde katvā sayaṁ kathemī’’ti.",
  "atk-s0103a1:17_6": "So tathā akāsi.",
  "atk-s0103a1:17_7": "Tena vuttaṁ ‘‘appasadde katvā’’ti.",
  "atk-s0103a1:17_8": "‘‘Tapojigucchavādā’’tiādīsu tapojigucchaṁ vadāma,",
  "atk-s0103a1:17_9": "manasāpi tameva sārato gahetvā vicarāma,",
  "atk-s0103a1:17_10": "kāyenapimhā tameva allīnā,",
  "atk-s0103a1:17_11": "nānappakārakaṁ attakilamathānuyogamanuyuttā viharāmāti attho.",
  "atk-s0103a1:18_0": "Upakkilesavaṇṇanā",
  "atk-s0103a1:19_0": "58.Tapassīti tapanissitako.",
  "atk-s0103a1:19_1": "‘‘Acelako’’tiādīni sīhanāde (dī. ni. aṭṭha.",
  "atk-s0103a1:19_2": "1.393) vitthāritanayeneva veditabbāni.",
  "atk-s0103a1:19_3": "Tapaṁ samādiyatīti acelakabhāvādikaṁ tapaṁ sammā ādiyati,",
  "atk-s0103a1:19_4": "daḷhaṁ gaṇhāti.",
  "atk-s0103a1:19_5": "Attamano hotīti ko añño mayā sadiso imasmiṁ tape atthīti tuṭṭhamano hoti.",
  "atk-s0103a1:19_6": "Paripuṇṇasaṅkappoti alamettāvatāti evaṁ pariyositasaṅkappo,",
  "atk-s0103a1:19_7": "idañca titthiyānaṁ vasena āgataṁ.",
  "atk-s0103a1:19_8": "Sāsanāvacarenāpi pana dīpetabbaṁ.",
  "atk-s0103a1:19_9": "Ekacco hi dhutaṅgaṁ samādiyati,",
  "atk-s0103a1:19_10": "so teneva dhutaṅgena ko añño mayā sadiso dhutaṅgadharoti attamano hoti paripuṇṇasaṅkappo.",
  "atk-s0103a1:19_11": "Tapassino upakkileso hotīti duvidhassāpetassa tapassino ayaṁ upakkileso hoti.",
  "atk-s0103a1:19_12": "Ettāvatāyaṁ tapo upakkileso hotīti vadāmi.",
  "atk-s0103a1:20_0": "Attānukkaṁsetīti ‘‘ko mayā sadiso atthī’’ti attānaṁ ukkaṁsati ukkhipati.",
  "atk-s0103a1:20_1": "Paraṁ vambhetīti ‘‘ayaṁ na mādiso’’ti paraṁ saṁhāreti avakkhipati.",
  "atk-s0103a1:21_0": "Majjatīti mānamadakaraṇena majjati.",
  "atk-s0103a1:21_1": "Mucchatīti mucchito hoti gadhito ajjhāpanno.",
  "atk-s0103a1:21_2": "Pamādamāpajjatīti etadeva sāranti pamādamāpajjati.",
  "atk-s0103a1:21_3": "Sāsane pabbajitopi dhutaṅgasuddhiko hoti,",
  "atk-s0103a1:21_4": "na kammaṭṭhānasuddhiko.",
  "atk-s0103a1:21_5": "Dhutaṅgameva arahattaṁ viya sārato pacceti.",
  "atk-s0103a1:22_0": "59.Lābhasakkārasilokanti ettha cattāro paccayā labbhantīti lābhā,",
  "atk-s0103a1:22_1": "teyeva suṭṭhu katvā paṭisaṅkharitvā laddhā sakkāro,",
  "atk-s0103a1:22_2": "vaṇṇabhaṇanaṁ siloko.",
  "atk-s0103a1:22_3": "Abhinibbattetīti acelakādibhāvaṁ terasadhutaṅgasamādānaṁ vā nissāya mahālābho uppajjati,",
  "atk-s0103a1:22_4": "tasmā ‘‘abhinibbattetī’’ti vutto.",
  "atk-s0103a1:22_5": "Sesamettha purimavāranayeneva duvidhassāpi tapassino vasena veditabbaṁ.",
  "atk-s0103a1:23_0": "60.Vodāsaṁ āpajjatīti dvebhāgaṁ āpajjati,",
  "atk-s0103a1:23_1": "dve bhāge karoti.",
  "atk-s0103a1:23_2": "Khamatīti ruccati.",
  "atk-s0103a1:23_3": "Nakkhamatīti na ruccati.",
  "atk-s0103a1:23_4": "Sāpekkho pajahatīti sataṇho pajahati. Kathaṁ?",
  "atk-s0103a1:23_5": "Pātova khīrabhattaṁ bhutto hoti.",
  "atk-s0103a1:23_6": "Athassa maṁsabhojanaṁ upaneti.",
  "atk-s0103a1:23_7": "Tassa evaṁ hoti ‘‘idāni evarūpaṁ kadā labhissāma,",
  "atk-s0103a1:23_8": "sace jāneyyāma,",
  "atk-s0103a1:23_9": "pātova khīrabhattaṁ na bhuñjeyyāma,",
  "atk-s0103a1:23_10": "kiṁ mayā sakkā kātuṁ,",
  "atk-s0103a1:23_11": "gaccha bho,",
  "atk-s0103a1:23_12": "tvameva bhuñjā’’ti jīvitaṁ pariccajanto viya sāpekkho pajahati.",
  "atk-s0103a1:23_13": "Gadhitoti gedhajāto.",
  "atk-s0103a1:23_14": "Mucchitoti balavataṇhāya mucchito saṁmuṭṭhassatī hutvā.",
  "atk-s0103a1:23_15": "Ajjhāpannoti āmise atilaggo,",
  "atk-s0103a1:23_16": "‘‘bhuñjissatha,",
  "atk-s0103a1:23_17": "āvuso’’ti dhammanimantanamattampi akatvā mahante mahante kabaḷe karoti.",
  "atk-s0103a1:23_18": "Anādīnavadassāvītiādīnavamattampi na passati.",
  "atk-s0103a1:23_19": "Anissaraṇapaññoti idha mattaññutānissaraṇapaccavekkhaṇaparibhogamattampi na karoti.",
  "atk-s0103a1:23_20": "Lābhasakkārasilokanikantihetūti lābhādīsu taṇhāhetu.",
  "atk-s0103a1:24_0": "61.Saṁbhakkhetīti saṁkhādati.",
  "atk-s0103a1:24_1": "Asanivicakkanti vicakkasaṇṭhānā asaniyeva.",
  "atk-s0103a1:24_2": "Idaṁ vuttaṁ hoti ‘‘asanivicakkaṁ imassa dantakūṭaṁ mūlabījādīsu na kiñci na saṁbhuñjati.",
  "atk-s0103a1:24_3": "Atha ca pana naṁ samaṇappavādena samaṇoti sañjānantī’’ti.",
  "atk-s0103a1:24_4": "Evaṁ apasādeti avakkhipati.",
  "atk-s0103a1:24_5": "Idaṁ titthiyavasena āgataṁ.",
  "atk-s0103a1:24_6": "Bhikkhuvasena panettha ayaṁ yojanā,",
  "atk-s0103a1:24_7": "attanā dhutaṅgadharo hoti,",
  "atk-s0103a1:24_8": "so aññaṁ evaṁ apasādeti ‘‘kiṁ samaṇā nāma ime samaṇamhāti vadanti,",
  "atk-s0103a1:24_9": "dhutaṅgamattampi natthi,",
  "atk-s0103a1:24_10": "uddesabhattādīni pariyesantā paccayabāhullikā vicarantī’’ti.",
  "atk-s0103a1:24_11": "Lūkhājīvinti acelakādivasena vā dhutaṅgavasena vā lūkhājīviṁ.",
  "atk-s0103a1:24_12": "Issāmacchariyanti parassa sakkārādisampattikhīyanalakkhaṇaṁ issaṁ,",
  "atk-s0103a1:24_13": "sakkārādikaraṇaakkhamanalakkhaṇaṁ macchariyañca.",
  "atk-s0103a1:25_0": "62.Āpāthakanisādīhotīti manussānaṁ āpāthe dassanaṭṭhāne nisīdati.",
  "atk-s0103a1:25_1": "Yattha te passanti,",
  "atk-s0103a1:25_2": "tattha ṭhito vaggulivataṁ carati,",
  "atk-s0103a1:25_3": "pañcātapaṁ tappati,",
  "atk-s0103a1:25_4": "ekapādena tiṭṭhati,",
  "atk-s0103a1:25_5": "sūriyaṁ namassati.",
  "atk-s0103a1:25_6": "Sāsane pabbajitopi samādinnadhutaṅgo sabbarattiṁ sayitvā manussānaṁ cakkhupathe tapaṁ karoti,",
  "atk-s0103a1:25_7": "mahāsāyanheyeva cīvarakuṭiṁ karoti,",
  "atk-s0103a1:25_8": "sūriye uggate paṭisaṁharati,",
  "atk-s0103a1:25_9": "manussānaṁ āgatabhāvaṁ ñatvā ghaṇḍiṁ paharitvā cīvaraṁ matthake ṭhapetvā caṅkamaṁ otarati,",
  "atk-s0103a1:25_10": "sammuñjaniṁ gahetvā vihāraṅgaṇaṁ sammajjati.",
  "atk-s0103a1:26_0": "Attānanti attano guṇaṁ adassayamānoti ettha a-kāro nipātamattaṁ,",
  "atk-s0103a1:26_1": "dassayamānoti attho.",
  "atk-s0103a1:26_2": "Idampi me tapasminti idampi kammaṁ mameva tapasmiṁ,",
  "atk-s0103a1:26_3": "paccatte vā bhummaṁ,",
  "atk-s0103a1:26_4": "idampi mama tapoti attho.",
  "atk-s0103a1:26_5": "So hi asukasmiṁ ṭhāne acelako atthi muttācārotiādīni sutvā amhākaṁ esa tapo,",
  "atk-s0103a1:26_6": "amhākaṁ so antevāsikotiādīni bhaṇati.",
  "atk-s0103a1:26_7": "Asukasmiṁ vā pana ṭhāne paṁsukūliko bhikkhu atthītiādīni sutvā amhākaṁ esa tapo,",
  "atk-s0103a1:26_8": "amhākaṁ so antevāsikotiādīni bhaṇati.",
  "atk-s0103a1:27_0": "Kiñcidevāti kiñci vajjaṁ diṭṭhigataṁ vā.",
  "atk-s0103a1:27_1": "Paṭicchannaṁ sevatīti yathā aññe na jānanti,",
  "atk-s0103a1:27_2": "evaṁ sevati.",
  "atk-s0103a1:27_3": "Akkhamamānaṁ āha khamatīti aruccamānaṁyeva ruccati meti vadati.",
  "atk-s0103a1:27_4": "Attanā kataṁ atimahantampi vajjaṁ appamattakaṁ katvā paññapeti,",
  "atk-s0103a1:27_5": "parena kataṁ dukkaṭamattaṁ vītikkamampi pārājikasadisaṁ katvā dasseti.",
  "atk-s0103a1:27_6": "Anuññeyyanti anujānitabbaṁ anumoditabbaṁ.",
  "atk-s0103a1:28_0": "63.Kodhanohoti upanāhīti kujjhanalakkhaṇena kodhena,",
  "atk-s0103a1:28_1": "veraappaṭinissaggalakkhaṇena upanāhena ca samannāgato.",
  "atk-s0103a1:28_2": "Makkhī hoti paḷāsīti paraguṇamakkhanalakkhaṇena makkhena,",
  "atk-s0103a1:28_3": "yugaggāhalakkhaṇena paḷāsena ca samannāgato.",
  "atk-s0103a1:29_0": "Issukī hoti maccharīti parasakkārādīsu usūyanalakkhaṇāya issāya,",
  "atk-s0103a1:29_1": "āvāsakulalābhavaṇṇadhammesu maccharāyanalakkhaṇena pañcavidhamaccherena ca samannāgato hoti.",
  "atk-s0103a1:29_2": "Saṭho hoti māyāvīti kerāṭikalakkhaṇena sāṭheyyena,",
  "atk-s0103a1:29_3": "katappaṭicchādanalakkhaṇāya māyāya ca samannāgato hoti.",
  "atk-s0103a1:29_4": "Thaddhohoti atimānīti nissinehanikkaruṇathaddhalakkhaṇena thambhena,",
  "atk-s0103a1:29_5": "atikkamitvā maññanalakkhaṇena atimānena ca samannāgato hoti.",
  "atk-s0103a1:29_6": "Pāpiccho hotīti asantasambhāvanapatthanalakkhaṇāya pāpicchatāya samannāgato hoti.",
  "atk-s0103a1:29_7": "Pāpikānanti tāsaṁyeva lāmakānaṁ icchānaṁ vasaṁ gato.",
  "atk-s0103a1:29_8": "Micchādiṭṭhikoti natthi dinnantiādinayappavattāya ayāthāvadiṭṭhiyā upeto.",
  "atk-s0103a1:29_9": "Antaggāhikāyāti sāyeva diṭṭhi ucchedantassa gahitattā ‘‘antaggāhikā’’ti vuccati,",
  "atk-s0103a1:29_10": "tāya samannāgatoti attho.",
  "atk-s0103a1:29_11": "Sandiṭṭhiparāmāsītiādīsu sayaṁ diṭṭhi sandiṭṭhi,",
  "atk-s0103a1:29_12": "sandiṭṭhimeva parāmasati gahetvā vadatīti sandiṭṭhiparāmāsī.",
  "atk-s0103a1:29_13": "Ādhānaṁ vuccati daḷhaṁ suṭṭhu ṭhapitaṁ,",
  "atk-s0103a1:29_14": "tathā katvā gaṇhātīti ādhānaggāhī.",
  "atk-s0103a1:29_15": "Ariṭṭho viya na sakkā hoti paṭinissajjāpetunti duppaṭinissaggī.",
  "atk-s0103a1:29_16": "Yadimeti yadi ime.",
  "atk-s0103a1:30_0": "Parisuddhapapaṭikappattakathāvaṇṇanā",
  "atk-s0103a1:31_0": "64.Idha, nigrodha,",
  "atk-s0103a1:31_1": "tapassīti evaṁ bhagavā aññatitthiyehi gahitaladdhiṁ tesaṁ rakkhitaṁ tapaṁ sabbameva saṁkiliṭṭhanti upakkilesapāḷiṁ",
  "atk-s0103a1:31_2": "dassetvā idāni parisuddhapāḷidassanatthaṁ desanamārabhanto idha,",
  "atk-s0103a1:31_3": "nigrodhātiādimāha.",
  "atk-s0103a1:31_4": "Tattha ‘‘na attamano’’tiādīni vuttavipakkhavaseneva veditabbāni.",
  "atk-s0103a1:31_5": "Sabbavāresu ca lūkhatapassino ceva dhutaṅgadharassa ca vasena yojanā veditabbā.",
  "atk-s0103a1:31_6": "Evaṁ so tasmiṁ ṭhāne parisuddho hotīti evaṁ so tena na attamanatā na paripuṇṇasaṅkappabhāvasaṅkhātena kāraṇena parisuddho nirupakkileso hoti,",
  "atk-s0103a1:31_7": "uttari vāyamamāno kammaṭṭhānasuddhiko hutvā arahattaṁ pāpuṇāti.",
  "atk-s0103a1:31_8": "Iminā nayena sabbavāresu attho veditabbo.",
  "atk-s0103a1:32_0": "69.Addhā kho,",
  "atk-s0103a1:32_1": "bhanteti bhante evaṁ sante ekaṁseneva vīriyena pāpajigucchanavādo parisuddho hotīti anujānāti.",
  "atk-s0103a1:32_2": "Ito parañca aggabhāvaṁ vā sārabhāvaṁ vā ajānanto aggappattā sārappattā cāti āha.",
  "atk-s0103a1:32_3": "Athassa bhagavā sārappattabhāvaṁ paṭisedhento na kho nigrodhātiādimāha .",
  "atk-s0103a1:32_4": "Papaṭikappattā hotīti sāravato rukkhassa sāraṁ phegguṁ tacañca atikkamma bahipapaṭikasadisā hotīti dasseti.",
  "atk-s0103a1:33_0": "Parisuddhatacappattādikathāvaṇṇanā",
  "atk-s0103a1:34_0": "70.Aggaṁpāpetūti desanāvasena aggaṁ pāpetvā desetu,",
  "atk-s0103a1:34_1": "sāraṁ pāpetvā desetūti dasabalaṁ yācati.",
  "atk-s0103a1:34_2": "Cātuyāmasaṁvarasaṁvutoti catubbidhena saṁvarena pihito.",
  "atk-s0103a1:34_3": "Na pāṇaṁ atipātetīti pāṇaṁ na hanati.",
  "atk-s0103a1:34_4": "Na bhāvitamāsīsatīti bhāvitaṁ nāma tesaṁ saññāya pañca kāmaguṇā,",
  "atk-s0103a1:34_5": "te na āsīsati na sevatīti attho.",
  "atk-s0103a1:35_0": "Aduṁ cassa hotīti etañcassa idāni vuccamānaṁ ‘‘so abhiharatī’’tiādilakkhaṇaṁ.",
  "atk-s0103a1:35_1": "Tapassitāyāti tapassibhāvena hoti.",
  "atk-s0103a1:35_2": "Tattha so abhiharatīti so taṁ sīlaṁ abhiharati,",
  "atk-s0103a1:35_3": "uparūpari vaḍḍheti.",
  "atk-s0103a1:35_4": "Sīlaṁ me paripuṇṇaṁ,",
  "atk-s0103a1:35_5": "tapo āraddho,",
  "atk-s0103a1:35_6": "alamettāvatāti na vīriyaṁ vissajjeti.",
  "atk-s0103a1:35_7": "No hīnāyāvattatīti hīnāya gihibhāvatthāya na āvattati.",
  "atk-s0103a1:35_8": "Sīlato uttari visesādhigamatthāya vīriyaṁ karotiyeva,",
  "atk-s0103a1:35_9": "evaṁ karonto so vivittaṁ senāsanaṁ bhajati.",
  "atk-s0103a1:35_10": "‘‘Arañña’’ntiādīni sāmaññaphale (dī. ni. aṭṭha.",
  "atk-s0103a1:35_11": "1.216) vitthāritāneva.",
  "atk-s0103a1:35_12": "‘‘Mettāsahagatenā’’tiādīni visuddhimagge vaṇṇitāni.",
  "atk-s0103a1:35_13": "Tacappattāti papaṭikato abbhantaraṁ tacaṁ pattā.",
  "atk-s0103a1:35_14": "Phegguppattāti tacato abbhantaraṁ phegguṁ pattā,",
  "atk-s0103a1:35_15": "pheggusadisā hotīti attho.",
  "atk-s0103a1:36_0": "74.",
  "atk-s0103a1:36_1": "‘‘Ettāvatā,",
  "atk-s0103a1:36_2": "kho nigrodha,",
  "atk-s0103a1:36_3": "tapojigucchā aggappattā ca hoti sārappattā cā’’ti idaṁ bhagavā titthiyānaṁ vasenāha.",
  "atk-s0103a1:36_4": "Titthiyānañhi lābhasakkāro rukkhassa sākhāpalāsasadiso.",
  "atk-s0103a1:36_5": "Pañcasīlamattakaṁ papaṭikasadisaṁ.",
  "atk-s0103a1:36_6": "Aṭṭhasamāpattimattaṁ tacasadisaṁ.",
  "atk-s0103a1:36_7": "Pubbenivāsañāṇāvasānā abhiññā pheggusadisā.",
  "atk-s0103a1:36_8": "Dibbacakkhuṁ panete arahattanti gahetvā vicaranti.",
  "atk-s0103a1:36_9": "Tena nesaṁ taṁ rukkhassa sārasadisaṁ.",
  "atk-s0103a1:36_10": "Sāsane pana lābhasakkāro sākhāpalāsasadiso.",
  "atk-s0103a1:36_11": "Sīlasampadā papaṭikasadisā.",
  "atk-s0103a1:36_12": "Jhānasamāpattiyo tacasadisā.",
  "atk-s0103a1:36_13": "Lokiyābhiññā pheggusadisā.",
  "atk-s0103a1:36_14": "Maggaphalaṁ sāro.",
  "atk-s0103a1:36_15": "Iti bhagavatā attano sāsanaṁ onatavinataphalabhārabharitarukkhūpamāya upamitaṁ.",
  "atk-s0103a1:36_16": "So desanākusalatāya tato tacasārasampattito mama sāsanaṁ uttaritarañceva paṇītatarañca,",
  "atk-s0103a1:36_17": "taṁ tuvaṁ kadā jānissasīti attanodesanāya visesabhāvaṁ dassetuṁ ‘‘iti kho nigrodhā’’ti desanaṁ ārabhi .",
  "atk-s0103a1:36_18": "Te paribbājakāti te tassa parivārā tiṁsasatasaṅkhyā paribbājakā.",
  "atk-s0103a1:36_19": "Ettha mayaṁ anassāmāti ettha acelakapāḷiādīsu,",
  "atk-s0103a1:36_20": "idaṁ vuttaṁ hoti ‘‘amhākaṁ acelakapāḷimattampi natthi ,",
  "atk-s0103a1:36_21": "kuto parisuddhapāḷi.",
  "atk-s0103a1:36_22": "Amhākaṁ parisuddhapāḷimattampi natthi,",
  "atk-s0103a1:36_23": "kuto cātuyāmasaṁvarādīni.",
  "atk-s0103a1:36_24": "Cātuyāmasaṁvaropi natthi,",
  "atk-s0103a1:36_25": "kuto araññavāsādīni.",
  "atk-s0103a1:36_26": "Araññavāsopi natthi,",
  "atk-s0103a1:36_27": "kuto nīvaraṇappahānādīni.",
  "atk-s0103a1:36_28": "Nīvaraṇappahānampi natthi,",
  "atk-s0103a1:36_29": "kuto brahmavihārādīni.",
  "atk-s0103a1:36_30": "Brahmavihāramattampi natthi,",
  "atk-s0103a1:36_31": "kuto pubbenivāsādīni.",
  "atk-s0103a1:36_32": "Pubbenivāsañāṇamattampi natthi,",
  "atk-s0103a1:36_33": "kuto amhākaṁ dibbacakkhu.",
  "atk-s0103a1:36_34": "Ettha mayaṁ saācariyakā naṭṭhā’’ti.",
  "atk-s0103a1:36_35": "Ito bhiyyo uttaritaranti ito dibbacakkhuñāṇādhigamato bhiyyo aññaṁ uttaritaraṁ visesādhigamaṁ mayaṁ sutivasenāpi na jānāmāti vadanti.",
  "atk-s0103a1:37_0": "Nigrodhassapajjhāyanavaṇṇanā",
  "atk-s0103a1:38_0": "75.Atha nigrodhaṁ paribbājakanti evaṁ kirassa ahosi ‘‘ime paribbājakā idāni bhagavato bhāsitaṁ sussūsanti,",
  "atk-s0103a1:38_1": "iminā ca nigrodhena bhagavato parammukhā kakkhaḷaṁ durāsadavacanaṁ vuttaṁ,",
  "atk-s0103a1:38_2": "idāni ayampi sotukāmo jāto,",
  "atk-s0103a1:38_3": "kālo dāni me imassa mānaddhajaṁ nipātetvā bhagavato sāsanaṁ ukkhipitu’’nti.",
  "atk-s0103a1:38_4": "Atha nigrodhaṁ paribbājakaṁ etadavoca.",
  "atk-s0103a1:38_5": "Aparampissa ahosi ‘‘ayaṁ mayi akathente satthāraṁ na khamāpessati,",
  "atk-s0103a1:38_6": "tadassa anāgate ahitāya dukkhāya saṁvattissati,",
  "atk-s0103a1:38_7": "mayā pana kathite khamāpessati,",
  "atk-s0103a1:38_8": "tadassa bhavissati dīgharattaṁ hitāya sukhāyā’’ti.",
  "atk-s0103a1:38_9": "Atha nigrodhaṁ paribbājakaṁ etadavoca.",
  "atk-s0103a1:38_10": "Aparisāvacaraṁ pana naṁ karothāti ettha panāti nipāto,",
  "atk-s0103a1:38_11": "atha naṁ aparisāvacaraṁ karothāti attho.",
  "atk-s0103a1:38_12": "‘‘Aparisāvacareta’’ntipi pāṭho,",
  "atk-s0103a1:38_13": "aparisāvacaraṁ vā etaṁ karotha,",
  "atk-s0103a1:38_14": "gokāṇādīnaṁ vā aññataranti attho.",
  "atk-s0103a1:39_0": "Gokāṇanti etthāpi gokāṇaṁ pariyantacāriniṁ viya karothāti attho.",
  "atk-s0103a1:39_1": "Tuṇhībhūtoti tuṇhībhāvaṁ upagato.",
  "atk-s0103a1:39_2": "Maṅkubhūtoti nittejataṁ āpanno.",
  "atk-s0103a1:39_3": "Pattakkhandhoti onatagīvo.",
  "atk-s0103a1:39_4": "Adhomukhoti heṭṭhāmukho.",
  "atk-s0103a1:40_0": "76.Buddhoso bhagavā bodhāyāti sayaṁ buddho sattānampi catusaccabodhatthāya dhammaṁ deseti.",
  "atk-s0103a1:40_1": "Dantoti cakkhutopi danto…pe…",
  "atk-s0103a1:40_2": "manatopi danto.",
  "atk-s0103a1:40_3": "Damathāyāti aññesampi damanatthāya eva,",
  "atk-s0103a1:40_4": "na vādatthāya.",
  "atk-s0103a1:40_5": "Santoti rāgasantatāya santo,",
  "atk-s0103a1:40_6": "dosamohasantatāya sabba akusalasabbābhisaṅkhārasantatāya santo.",
  "atk-s0103a1:40_7": "Samathāyāti mahājanassa rāgādisamanatthāya dhammaṁ deseti.",
  "atk-s0103a1:40_8": "Tiṇṇoti cattāro oghe tiṇṇo.",
  "atk-s0103a1:40_9": "Taraṇāyāti mahājanassa oghanittharaṇatthāya.",
  "atk-s0103a1:40_10": "Parinibbutoti kilesaparinibbānena parinibbuto.",
  "atk-s0103a1:40_11": "Parinibbānāyāti mahājanassāpi sabbakilesaparinibbānatthāya dhammaṁ deseti.",
  "atk-s0103a1:41_0": "Brahmacariyapariyosānādivaṇṇanā",
  "atk-s0103a1:42_0": "77.Accayotiādīni sāmaññaphale (dī. ni. aṭṭha.",
  "atk-s0103a1:42_1": "1.250) vuttāni.",
  "atk-s0103a1:42_2": "Ujujātikoti kāyavaṅkādivirahito ujusabhāvo.",
  "atk-s0103a1:42_3": "Ahamanusāsāmīti ahaṁ tādisaṁ puggalaṁ anusāsāmi,",
  "atk-s0103a1:42_4": "dhammaṁ assa desemi.",
  "atk-s0103a1:42_5": "Sattāhanti sattadivasāni,",
  "atk-s0103a1:42_6": "idaṁ sabbampi bhagavā dandhapaññaṁ puggalaṁ sandhāyāha asaṭho pana amāyāvī ujujātiko taṁmuhutteneva arahattaṁ pattuṁ sakkhissati.",
  "atk-s0103a1:42_7": "Iti bhagavā ‘‘asaṭha’’ntiādivacanena saṭho hi vaṅkavaṅko,",
  "atk-s0103a1:42_8": "mayāpi na sakkā anusāsitunti dīpento paribbājakaṁ pādesu gahetvā mahāmerupādatale viya khipittha. Kasmā?",
  "atk-s0103a1:42_9": "Ayañhi atisaṭho,",
  "atk-s0103a1:42_10": "kuṭilacitto satthari evaṁ kathentepi buddhadhammasaṅghesu nādhimuccati,",
  "atk-s0103a1:42_11": "adhimuccanatthāya sotaṁ na odahati,",
  "atk-s0103a1:42_12": "kohaññe ṭhito satthāraṁ khamāpeti.",
  "atk-s0103a1:42_13": "Tasmā bhagavā tassajjhāsayaṁ viditvā ‘‘etu viññū puriso asaṭho’’tiādimāha.",
  "atk-s0103a1:42_14": "Saṭhaṁ panāhaṁ anusāsituṁ na sakkomīti.",
  "atk-s0103a1:43_0": "78.Antevāsikamyatāti antevāsikamyatāya,",
  "atk-s0103a1:43_1": "amhe antevāsike icchanto.",
  "atk-s0103a1:43_2": "Evamāhāti ‘‘etu viññupuriso’’tiādimāha.",
  "atk-s0103a1:43_3": "Yo eva vo ācariyoti yo eva tumhākaṁ pakatiyā ācariyo.",
  "atk-s0103a1:43_4": "Uddesā no cāvetukāmoti attano anusāsaniṁ gāhāpetvā amhe amhākaṁ uddesato cāvetukāmo.",
  "atk-s0103a1:43_5": "Soeva vo uddeso hotūti yo tumhākaṁ pakatiyā uddeso,",
  "atk-s0103a1:43_6": "so tumhākaṁyeva hotu ,",
  "atk-s0103a1:43_7": "na mayaṁ tumhākaṁ uddesena atthikā.",
  "atk-s0103a1:43_8": "Ājīvāti ājīvato.",
  "atk-s0103a1:43_9": "Akusalasaṅkhātāti akusalāti koṭṭhāsaṁ pattā.",
  "atk-s0103a1:43_10": "Akusalā dhammāti dvādasa akusalacittuppādadhammā taṇhāyeva vā visesena.",
  "atk-s0103a1:43_11": "Sā hi punabbhavakaraṇato ‘‘ponobbhavikā’’ti vuttā.",
  "atk-s0103a1:43_12": "Sadarathāti kilesadarathasampayuttā.",
  "atk-s0103a1:43_13": "Jātijarāmaraṇiyāti jātijarāmaraṇānaṁ paccayabhūtā.",
  "atk-s0103a1:43_14": "Saṁkilesikā dhammāti dvādasa akusalacittuppādā.",
  "atk-s0103a1:43_15": "Vodāniyāti,",
  "atk-s0103a1:43_16": "samathavipassanā dhammā.",
  "atk-s0103a1:43_17": "Te hi satte vodāpenti,",
  "atk-s0103a1:43_18": "tasmā ‘‘vodāniyā’’ti vuccanti.",
  "atk-s0103a1:43_19": "Paññāpāripūrinti maggapaññāpāripūriṁ.",
  "atk-s0103a1:43_20": "Vepullattañcāti phalapaññāvepullataṁ,",
  "atk-s0103a1:43_21": "ubhopi vā etāni aññamaññavevacanāneva.",
  "atk-s0103a1:43_22": "Idaṁ vuttaṁ hoti ‘‘tato tumhe maggapaññañceva phalapaññañca diṭṭheva dhamme sayaṁ abhiññā sacchikatvā upasampajja viharissathā’’ti.",
  "atk-s0103a1:43_23": "Evaṁ bhagavā paribbājake ārabbha attano ovādānusāsaniyā phalaṁ dassento arahattanikūṭena desanaṁ niṭṭhapesi.",
  "atk-s0103a1:44_0": "79.Yathā taṁ mārenāti yathā mārena pariyuṭṭhitacittā nisīdanti evameva tuṇhībhūtā…pe…",
  "atk-s0103a1:44_1": "appaṭibhānā nisinnā.",
  "atk-s0103a1:45_0": "Māro kira satthā ativiya gajjanto buddhabalaṁ dīpetvā imesaṁ paribbājakānaṁ dhammaṁ deseti,",
  "atk-s0103a1:45_1": "kadāci dhammābhisamayo bhaveyya,",
  "atk-s0103a1:45_2": "handāhaṁ pariyuṭṭhāmīti so tesaṁ cittāni pariyuṭṭhāsi.",
  "atk-s0103a1:45_3": "Appahīnavipallāsānañhi cittaṁ mārassa yathākāmakaraṇīyaṁ hoti.",
  "atk-s0103a1:45_4": "Tepi mārena pariyuṭṭhitacittā thaddhaṅgapaccaṅgā viya tuṇhī appaṭibhānā nisīdiṁsu.",
  "atk-s0103a1:45_5": "Atha satthā ime paribbājakā ativiya niravā hutvā nisinnā,",
  "atk-s0103a1:45_6": "kiṁ nu khoti āvajjanto mārena pariyuṭṭhitabhāvaṁ aññāsi.",
  "atk-s0103a1:45_7": "Sace pana tesaṁ maggaphaluppattihetu bhaveyya,",
  "atk-s0103a1:45_8": "māraṁ paṭibāhitvāpi bhagavā dhammaṁ deseyya,",
  "atk-s0103a1:45_9": "so pana tesaṁ natthi.",
  "atk-s0103a1:45_10": "‘‘Sabbepi me tucchapurisā’’ti aññāsi.",
  "atk-s0103a1:45_11": "Tena vuttaṁ ‘‘atha kho bhagavato etadahosi sabbepi me moghapurisā’’tiādi.",
  "atk-s0103a1:46_0": "Tattha phuṭṭhā pāpimatāti pāpimatā mārena phuṭṭhā.",
  "atk-s0103a1:46_1": "Yatra hi nāmāti yesu nāma.",
  "atk-s0103a1:46_2": "Aññāṇatthampīti jānanatthampi.",
  "atk-s0103a1:46_3": "Kiṁ karissati sattāhoti samaṇena gotamena paricchinnasattāho amhākaṁ kiṁ karissati.",
  "atk-s0103a1:46_4": "Idaṁ vuttaṁ hoti ‘‘samaṇena gotamena ‘sayaṁ abhiññā sacchikatvā upasampajja viharissati sattāha’nti vuttaṁ,",
  "atk-s0103a1:46_5": "so sattāho amhākaṁ kiṁ apphāsukaṁ karissati.",
  "atk-s0103a1:46_6": "Handa mayaṁ sattāhabbhantare etaṁ dhammaṁ sacchikātuṁ sakkā,",
  "atk-s0103a1:46_7": "na sakkāti aññāṇatthampi brahmacariyaṁ carissāmā’’ti.",
  "atk-s0103a1:46_8": "Atha vā jānāma tāvassa dhammanti ekadivase ekavāraṁ aññāṇatthampi etesaṁ cittaṁ nuppannaṁ,",
  "atk-s0103a1:46_9": "sattāho pana etesaṁ kusītānaṁ kiṁ karissati,",
  "atk-s0103a1:46_10": "kiṁ sakkhissanti te sattāhaṁ pūretunti ayamettha adhippāyo.",
  "atk-s0103a1:46_11": "Sīhanādanti paravādabhindanaṁ sakavādasamussāpanañca abhītanādaṁ naditvā.",
  "atk-s0103a1:46_12": "Paccupaṭṭhāsīti patiṭṭhito.",
  "atk-s0103a1:46_13": "Tāvadevāti tasmiññeva khaṇe.",
  "atk-s0103a1:46_14": "Rājagahaṁ pāvisīti rājagahameva paviṭṭho.",
  "atk-s0103a1:46_15": "Tesaṁ pana paribbājakānaṁ kiñcāpi idaṁ suttantaṁ sutvā viseso na nibbatto,",
  "atk-s0103a1:46_16": "āyatiṁ pana nesaṁ vāsanāya paccayo bhavissatīti.",
  "atk-s0103a1:46_17": "Sesaṁ sabbattha uttānamevāti.",
  "atk-s0103a1:47_0": "Sumaṅgalavilāsiniyā dīghanikāyaṭṭhakathāya",
  "atk-s0103a1:48_0": "Udumbarikasuttavaṇṇanā niṭṭhitā."
}