{
  "sn28:1.0.1_0": "Saṁyutta Nikāya 28 ",
  "sn28:1.0.2_0": "1. Sāriputtavagga ",
  "sn28:1.0.3_0": "1. Vivekajasutta ",
  "sn28:1.1.1_0": "Ekaṁ samayaṁ āyasmā sāriputto sāvatthiyaṁ viharati jetavane anāthapiṇḍikassa ārāme. ",
  "sn28:1.1.2_0": "Atha kho āyasmā sāriputto pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. ",
  "sn28:1.1.3_0": "Sāvatthiyaṁ piṇḍāya caritvā pacchābhattaṁ piṇḍapātapaṭikkanto yena andhavanaṁ tenupasaṅkami divāvihārāya. ",
  "sn28:1.1.4_0": "Andhavanaṁ ajjhogāhetvā aññatarasmiṁ rukkhamūle divāvihāraṁ nisīdi. ",
  "sn28:1.2.1_0": "Atha kho āyasmā sāriputto sāyanhasamayaṁ paṭisallānā vuṭṭhito yena jetavanaṁ anāthapiṇḍikassa ārāmo tenupasaṅkami. ",
  "sn28:1.2.2_0": "Addasā kho āyasmā ānando āyasmantaṁ sāriputtaṁ dūratova āgacchantaṁ. ",
  "sn28:1.2.3_0": "Disvāna āyasmantaṁ sāriputtaṁ etadavoca: ",
  "sn28:1.2.4_0": "“vippasannāni kho te, āvuso sāriputta, indriyāni; parisuddho mukhavaṇṇo pariyodāto. ",
  "sn28:1.2.5_0": "Katamenāyasmā sāriputto ajja vihārena vihāsī”ti? ",
  "sn28:1.3.1_0": "“Idhāhaṁ, āvuso,",
  "sn28:1.3.1_1": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi.",
  "sn28:1.3.2_0": "Tassa mayhaṁ, āvuso, na evaṁ hoti: ",
  "sn28:1.3.3_0": "‘ahaṁ paṭhamaṁ jhānaṁ samāpajjāmī’ti vā ‘ahaṁ paṭhamaṁ jhānaṁ samāpanno’ti vā ‘ahaṁ paṭhamā jhānā vuṭṭhito’ti vā”ti. ",
  "sn28:1.3.4_0": "Tathā hi panāyasmato sāriputtassa dīgharattaṁ ahaṅkāramamaṅkāramānānusayā susamūhatā. ",
  "sn28:1.3.5_0": "Tasmā āyasmato sāriputtassa na evaṁ hoti: ",
  "sn28:1.3.6_0": "“‘ahaṁ paṭhamaṁ jhānaṁ samāpajjāmī’ti vā ‘ahaṁ paṭhamaṁ jhānaṁ samāpanno’ti vā ‘ahaṁ paṭhamā jhānā vuṭṭhito’ti vā”ti. ",
  "sn28:1.3.7_0": "Paṭhamaṁ. ",
  "sn28:2.0.1_0": "Saṁyutta Nikāya 28 ",
  "sn28:2.0.2_0": "1. Sāriputtavagga ",
  "sn28:2.0.3_0": "2. Avitakkasutta ",
  "sn28:2.1.1_0": "Sāvatthinidānaṁ. ",
  "sn28:2.1.2_0": "Addasā kho āyasmā ānando …pe… āyasmantaṁ sāriputtaṁ etadavoca: ",
  "sn28:2.1.3_0": "“vippasannāni kho te, āvuso sāriputta, indriyāni; parisuddho mukhavaṇṇo pariyodāto. ",
  "sn28:2.1.4_0": "Katamenāyasmā sāriputto ajja vihārena vihāsī”ti? ",
  "sn28:2.2.1_0": "“Idhāhaṁ, āvuso,",
  "sn28:2.2.1_1": "vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharāmi.",
  "sn28:2.2.2_0": "Tassa mayhaṁ, āvuso, na evaṁ hoti: ",
  "sn28:2.2.3_0": "‘ahaṁ dutiyaṁ jhānaṁ samāpajjāmī’ti vā ‘ahaṁ dutiyaṁ jhānaṁ samāpanno’ti vā ‘ahaṁ dutiyā jhānā vuṭṭhito’ti vā”ti. ",
  "sn28:2.2.4_0": "Tathā hi panāyasmato sāriputtassa dīgharattaṁ ahaṅkāramamaṅkāramānānusayā susamūhatā. ",
  "sn28:2.2.5_0": "Tasmā āyasmato sāriputtassa na evaṁ hoti: ",
  "sn28:2.2.6_0": "“‘ahaṁ dutiyaṁ jhānaṁ samāpajjāmī’ti vā ‘ahaṁ dutiyaṁ jhānaṁ samāpanno’ti vā ‘ahaṁ dutiyā jhānā vuṭṭhito’ti vā”ti. ",
  "sn28:2.2.7_0": "Dutiyaṁ. ",
  "sn28:3.0.1_0": "Saṁyutta Nikāya 28 ",
  "sn28:3.0.2_0": "1. Sāriputtavagga ",
  "sn28:3.0.3_0": "3. Pītisutta ",
  "sn28:3.1.1_0": "Sāvatthinidānaṁ. ",
  "sn28:3.1.2_0": "Addasā kho āyasmā ānando …pe… ",
  "sn28:3.1.3_0": "“vippasannāni kho te, āvuso sāriputta, indriyāni; parisuddho mukhavaṇṇo pariyodāto. ",
  "sn28:3.1.4_0": "Katamenāyasmā sāriputto ajja vihārena vihāsī”ti? ",
  "sn28:3.2.1_0": "“Idhāhaṁ, āvuso,",
  "sn28:3.2.1_1": "pītiyā ca virāgā upekkhako ca vihāsiṁ sato ca sampajāno sukhañca kāyena paṭisaṁvedemi;",
  "sn28:3.2.1_2": "yaṁ taṁ ariyā ācikkhanti ‘upekkhako satimā sukhavihārī’ti tatiyaṁ jhānaṁ upasampajja viharāmi.",
  "sn28:3.2.2_0": "Tassa mayhaṁ, āvuso, na evaṁ hoti: ",
  "sn28:3.2.3_0": "‘ahaṁ tatiyaṁ jhānaṁ samāpajjāmī’ti vā ‘ahaṁ tatiyaṁ jhānaṁ samāpanno’ti vā ‘ahaṁ tatiyā jhānā vuṭṭhito’ti vā”ti. ",
  "sn28:3.2.4_0": "Tathā hi panāyasmato sāriputtassa dīgharattaṁ ahaṅkāramamaṅkāramānānusayā susamūhatā. ",
  "sn28:3.2.5_0": "Tasmā āyasmato sāriputtassa na evaṁ hoti: ",
  "sn28:3.2.6_0": "“‘ahaṁ tatiyaṁ jhānaṁ samāpajjāmī’ti vā ‘ahaṁ tatiyaṁ jhānaṁ samāpanno’ti vā ‘ahaṁ tatiyā jhānā vuṭṭhito’ti vā”ti. ",
  "sn28:3.2.7_0": "Tatiyaṁ. ",
  "sn28:4.0.1_0": "Saṁyutta Nikāya 28 ",
  "sn28:4.0.2_0": "1. Sāriputtavagga ",
  "sn28:4.0.3_0": "4. Upekkhāsutta ",
  "sn28:4.1.1_0": "Sāvatthinidānaṁ. ",
  "sn28:4.1.2_0": "Addasā kho āyasmā ānando …pe… ",
  "sn28:4.1.3_0": "“vippasannāni kho te, āvuso sāriputta, indriyāni; parisuddho mukhavaṇṇo pariyodāto. ",
  "sn28:4.1.4_0": "Katamenāyasmā sāriputto ajja vihārena vihāsī”ti? ",
  "sn28:4.2.1_0": "“Idhāhaṁ, āvuso,",
  "sn28:4.2.1_1": "sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ",
  "sn28:4.2.1_2": "catutthaṁ jhānaṁ upasampajja viharāmi.",
  "sn28:4.2.2_0": "Tassa mayhaṁ, āvuso, na evaṁ hoti: ",
  "sn28:4.2.3_0": "‘ahaṁ catutthaṁ jhānaṁ samāpajjāmī’ti vā ‘ahaṁ catutthaṁ jhānaṁ samāpanno’ti vā ‘ahaṁ catutthā jhānā vuṭṭhito’ti vā”ti. ",
  "sn28:4.2.4_0": "Tathā hi panāyasmato sāriputtassa dīgharattaṁ ahaṅkāramamaṅkāramānānusayā susamūhatā. ",
  "sn28:4.2.5_0": "Tasmā āyasmato sāriputtassa na evaṁ hoti: ",
  "sn28:4.2.6_0": "“‘ahaṁ catutthaṁ jhānaṁ samāpajjāmī’ti vā ‘ahaṁ catutthaṁ jhānaṁ samāpanno’ti vā ‘ahaṁ catutthā jhānā vuṭṭhito’ti vā”ti. ",
  "sn28:4.2.7_0": "Catutthaṁ. ",
  "sn28:5.0.1_0": "Saṁyutta Nikāya 28 ",
  "sn28:5.0.2_0": "1. Sāriputtavagga ",
  "sn28:5.0.3_0": "5. Ākāsānañcāyatanasutta ",
  "sn28:5.1.1_0": "Sāvatthinidānaṁ. ",
  "sn28:5.1.2_0": "Addasā kho āyasmā ānando …pe… ",
  "sn28:5.1.3_0": "“idhāhaṁ, āvuso,",
  "sn28:5.1.3_1": "sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ananto ākāsoti ākāsānañcāyatanaṁ upasampajja viharāmi …pe…",
  "sn28:5.1.4_0": "vuṭṭhitoti vā”ti. ",
  "sn28:5.1.5_0": "Pañcamaṁ. ",
  "sn28:6.0.1_0": "Saṁyutta Nikāya 28 ",
  "sn28:6.0.2_0": "1. Sāriputtavagga ",
  "sn28:6.0.3_0": "6. Viññāṇañcāyatanasutta ",
  "sn28:6.1.1_0": "Sāvatthinidānaṁ. ",
  "sn28:6.1.2_0": "Addasā kho āyasmā ānando …pe… ",
  "sn28:6.1.3_0": "“idhāhaṁ, āvuso,",
  "sn28:6.1.3_1": "sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja viharāmi …pe…",
  "sn28:6.1.4_0": "vuṭṭhitoti vā”ti. ",
  "sn28:6.1.5_0": "Chaṭṭhaṁ. ",
  "sn28:7.0.1_0": "Saṁyutta Nikāya 28 ",
  "sn28:7.0.2_0": "1. Sāriputtavagga ",
  "sn28:7.0.3_0": "7. Ākiñcaññāyatanasutta ",
  "sn28:7.1.1_0": "Sāvatthinidānaṁ. ",
  "sn28:7.1.2_0": "Atha kho āyasmā sāriputto …pe… ",
  "sn28:7.1.3_0": "“idhāhaṁ, āvuso,",
  "sn28:7.1.3_1": "sabbaso viññāṇañcāyatanaṁ samatikkamma,",
  "sn28:7.1.3_2": "natthi kiñcīti ākiñcaññāyatanaṁ upasampajja viharāmi …pe…",
  "sn28:7.1.4_0": "vuṭṭhitoti vā”ti. ",
  "sn28:7.1.5_0": "Sattamaṁ. ",
  "sn28:8.0.1_0": "Saṁyutta Nikāya 28 ",
  "sn28:8.0.2_0": "1. Sāriputtavagga ",
  "sn28:8.0.3_0": "8. Nevasaññānāsaññāyatanasutta ",
  "sn28:8.1.1_0": "Sāvatthinidānaṁ. ",
  "sn28:8.1.2_0": "Atha kho āyasmā sāriputto …pe… ",
  "sn28:8.1.3_0": "“idhāhaṁ, āvuso, ākiñcaññāyatanaṁ samatikkamma nevasaññānāsaññāyatanaṁ upasampajja viharāmi …pe… ",
  "sn28:8.1.4_0": "vuṭṭhitoti vā”ti. ",
  "sn28:8.1.5_0": "Aṭṭhamaṁ. ",
  "sn28:9.0.1_0": "Saṁyutta Nikāya 28 ",
  "sn28:9.0.2_0": "1. Sāriputtavagga ",
  "sn28:9.0.3_0": "9. Nirodhasamāpattisutta ",
  "sn28:9.1.1_0": "Sāvatthinidānaṁ. ",
  "sn28:9.1.2_0": "Atha kho āyasmā sāriputto …pe…. ",
  "sn28:9.1.3_0": "“Idhāhaṁ, āvuso,",
  "sn28:9.1.3_1": "sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharāmi.",
  "sn28:9.1.4_0": "Tassa mayhaṁ, āvuso, na evaṁ hoti: ",
  "sn28:9.1.5_0": "‘ahaṁ saññāvedayitanirodhaṁ samāpajjāmī’ti vā ‘ahaṁ saññāvedayitanirodhaṁ samāpanno’ti vā ‘ahaṁ saññāvedayitanirodhā vuṭṭhito’ti vā”ti. ",
  "sn28:9.1.6_0": "Tathā hi panāyasmato sāriputtassa dīgharattaṁ ahaṅkāramamaṅkāramānānusayā susamūhatā. ",
  "sn28:9.1.7_0": "Tasmā āyasmato sāriputtassa na evaṁ hoti: ",
  "sn28:9.1.8_0": "“‘ahaṁ saññāvedayitanirodhaṁ samāpajjāmī’ti vā ‘ahaṁ saññāvedayitanirodhaṁ samāpanno’ti vā ‘ahaṁ saññāvedayitanirodhā vuṭṭhito’ti vā”ti. ",
  "sn28:9.1.9_0": "Navamaṁ. ",
  "sn28:10.0.1_0": "Saṁyutta Nikāya 28 ",
  "sn28:10.0.2_0": "1. Sāriputtavagga ",
  "sn28:10.0.3_0": "10. Sucimukhīsutta ",
  "sn28:10.1.1_0": "Ekaṁ samayaṁ āyasmā sāriputto rājagahe viharati veḷuvane kalandakanivāpe. ",
  "sn28:10.1.2_0": "Atha kho āyasmā sāriputto pubbaṇhasamayaṁ nivāsetvā pattacīvaramādāya rājagahe piṇḍāya pāvisi. ",
  "sn28:10.1.3_0": "Rājagahe sapadānaṁ piṇḍāya caritvā taṁ piṇḍapātaṁ aññataraṁ kuṭṭamūlaṁ nissāya paribhuñjati. ",
  "sn28:10.1.4_0": "Atha kho sucimukhī paribbājikā yenāyasmā sāriputto tenupasaṅkami;",
  "sn28:10.1.4_1": "upasaṅkamitvā āyasmantaṁ sāriputtaṁ etadavoca:",
  "sn28:10.2.1_0": "“Kiṁ nu kho, samaṇa, adhomukho bhuñjasī”ti? ",
  "sn28:10.2.2_0": "“Na khvāhaṁ, bhagini, adhomukho bhuñjāmī”ti. ",
  "sn28:10.2.3_0": "“Tena hi, samaṇa, ubbhamukho bhuñjasī”ti? ",
  "sn28:10.2.4_0": "“Na khvāhaṁ, bhagini, ubbhamukho bhuñjāmī”ti. ",
  "sn28:10.2.5_0": "“Tena hi, samaṇa, disāmukho bhuñjasī”ti? ",
  "sn28:10.2.6_0": "“Na khvāhaṁ, bhagini, disāmukho bhuñjāmī”ti. ",
  "sn28:10.2.7_0": "“Tena hi, samaṇa, vidisāmukho bhuñjasī”ti? ",
  "sn28:10.2.8_0": "“Na khvāhaṁ, bhagini, vidisāmukho bhuñjāmī”ti. ",
  "sn28:10.3.1_0": "“‘Kiṁ nu, samaṇa,",
  "sn28:10.3.1_1": "adhomukho bhuñjasī’ti iti puṭṭho samāno ‘na khvāhaṁ, bhagini,",
  "sn28:10.3.1_2": "adhomukho bhuñjāmī’ti vadesi.",
  "sn28:10.3.2_0": "‘Tena hi, samaṇa,",
  "sn28:10.3.2_1": "ubbhamukho bhuñjasī’ti iti puṭṭho samāno ‘na khvāhaṁ, bhagini,",
  "sn28:10.3.2_2": "ubbhamukho bhuñjāmī’ti vadesi.",
  "sn28:10.3.3_0": "‘Tena hi, samaṇa,",
  "sn28:10.3.3_1": "disāmukho bhuñjasī’ti iti puṭṭho samāno ‘na khvāhaṁ, bhagini,",
  "sn28:10.3.3_2": "disāmukho bhuñjāmī’ti vadesi.",
  "sn28:10.3.4_0": "‘Tena hi, samaṇa,",
  "sn28:10.3.4_1": "vidisāmukho bhuñjasī’ti iti puṭṭho samāno ‘na khvāhaṁ, bhagini,",
  "sn28:10.3.4_2": "vidisāmukho bhuñjāmī’ti vadesi.",
  "sn28:10.4.1_0": "Kathañcarahi, samaṇa, bhuñjasī”ti? ",
  "sn28:10.4.2_0": "“Ye hi keci, bhagini,",
  "sn28:10.4.2_1": "samaṇabrāhmaṇā vatthuvijjātiracchānavijjāya micchājīvena jīvikaṁ kappenti,",
  "sn28:10.4.2_2": "ime vuccanti, bhagini,",
  "sn28:10.4.2_3": "samaṇabrāhmaṇā ‘adhomukhā bhuñjantī’ti.",
  "sn28:10.4.3_0": "Ye hi keci, bhagini,",
  "sn28:10.4.3_1": "samaṇabrāhmaṇā nakkhattavijjātiracchānavijjāya micchājīvena jīvikaṁ kappenti,",
  "sn28:10.4.3_2": "ime vuccanti, bhagini,",
  "sn28:10.4.3_3": "samaṇabrāhmaṇā ‘ubbhamukhā bhuñjantī’ti.",
  "sn28:10.4.4_0": "Ye hi keci, bhagini,",
  "sn28:10.4.4_1": "samaṇabrāhmaṇā dūteyyapahiṇagamanānuyogāya micchājīvena jīvikaṁ kappenti,",
  "sn28:10.4.4_2": "ime vuccanti, bhagini,",
  "sn28:10.4.4_3": "samaṇabrāhmaṇā ‘disāmukhā bhuñjantī’ti.",
  "sn28:10.4.5_0": "Ye hi keci, bhagini,",
  "sn28:10.4.5_1": "samaṇabrāhmaṇā aṅgavijjātiracchānavijjāya micchājīvena jīvikaṁ kappenti,",
  "sn28:10.4.5_2": "ime vuccanti, bhagini,",
  "sn28:10.4.5_3": "samaṇabrāhmaṇā ‘vidisāmukhā bhuñjantī’ti.",
  "sn28:10.5.1_0": "So khvāhaṁ, bhagini,",
  "sn28:10.5.1_1": "na vatthuvijjātiracchānavijjāya micchājīvena jīvikaṁ kappemi,",
  "sn28:10.5.1_2": "na nakkhattavijjātiracchānavijjāya micchājīvena jīvikaṁ kappemi,",
  "sn28:10.5.1_3": "na dūteyyapahiṇagamanānuyogāya micchājīvena jīvikaṁ kappemi,",
  "sn28:10.5.1_4": "na aṅgavijjātiracchānavijjāya micchājīvena jīvikaṁ kappemi.",
  "sn28:10.5.2_0": "Dhammena bhikkhaṁ pariyesāmi; ",
  "sn28:10.5.3_0": "dhammena bhikkhaṁ pariyesitvā bhuñjāmī”ti. ",
  "sn28:10.6.1_0": "Atha kho sucimukhī paribbājikā rājagahe rathiyāya rathiyaṁ,",
  "sn28:10.6.1_1": "siṅghāṭakena siṅghāṭakaṁ upasaṅkamitvā evamārocesi:",
  "sn28:10.6.2_0": "“dhammikaṁ samaṇā sakyaputtiyā āhāraṁ āhārenti; ",
  "sn28:10.6.3_0": "anavajjaṁ samaṇā sakyaputtiyā āhāraṁ āhārenti. ",
  "sn28:10.6.4_0": "Detha samaṇānaṁ sakyaputtiyānaṁ piṇḍan”ti. ",
  "sn28:10.6.5_0": "Dasamaṁ. ",
  "sn28:10.6.6_0": "Sāriputtavaggo paṭhamo. ",
  "sn28:10.7.0_0": "Tassuddānaṁ",
  "sn28:10.7.1_0": "Vivekajaṁ avitakkaṁ, ",
  "sn28:10.7.2_0": "pīti upekkhā catutthakaṁ; ",
  "sn28:10.7.3_0": "Ākāsañceva viññāṇaṁ, ",
  "sn28:10.7.4_0": "ākiñcaṁ nevasaññinā; ",
  "sn28:10.7.5_0": "Nirodho navamo vutto, ",
  "sn28:10.7.6_0": "dasamaṁ sūcimukhī cāti. ",
  "sn28:10.7.7_0": "Sāriputtasaṁyuttaṁ samattaṁ. "
}