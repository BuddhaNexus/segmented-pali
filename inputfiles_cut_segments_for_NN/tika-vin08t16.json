{
  "tika-vin08t16:0_0": "16. Sahaseyyavinicchayakathā",
  "tika-vin08t16:1_0": "79.",
  "tika-vin08t16:1_1": "Evaṁ bhūtagāmavinicchayaṁ kathetvā idāni sahaseyyavinicchayaṁ kathetuṁ ‘‘duvidhaṁ sahaseyyaka’’ntiādimāha.",
  "tika-vin08t16:1_2": "Tattha dve vidhā pakārā yassa sahaseyyakassa taṁ duvidhaṁ,",
  "tika-vin08t16:1_3": "saha sayanaṁ,",
  "tika-vin08t16:1_4": "saha vā sayati etthāti sahaseyyā,",
  "tika-vin08t16:1_5": "sahaseyyā eva sahaseyyakaṁ sakatthe ka-paccayavasena.",
  "tika-vin08t16:1_6": "Taṁ pana anupasampannenasahaseyyāmātugāmenasahaseyyāvasena duvidhaṁ.",
  "tika-vin08t16:1_7": "Tenāha ‘‘duvidhaṁ sahaseyyaka’’nti.",
  "tika-vin08t16:1_8": "Dirattatirattanti ettha vacanasiliṭṭhatāmattena dirattaggahaṇaṁ katanti veditabbaṁ.",
  "tika-vin08t16:1_9": "Tirattañhi sahavāse labbhamāne diratte vattabbameva natthīti dirattaggahaṇaṁ visuṁ na payojeti.",
  "tika-vin08t16:1_10": "Tenevāha ‘‘uttaridirattatirattanti bhagavā sāmaṇerānaṁ saṅgahakaraṇatthāya tirattaparihāraṁ adāsī’’ti.",
  "tika-vin08t16:1_11": "Nirantaraṁ tirattaggahaṇatthaṁ vā dirattaggahaṇaṁ kataṁ.",
  "tika-vin08t16:1_12": "Kevalañhi ‘‘tiratta’’nti vutte aññattha vāsena antarikampi tirattaṁ gaṇheyya.",
  "tika-vin08t16:1_13": "Dirattavisiṭṭhaṁ pana tirattaṁ vuccamānaṁ tena anantarikameva tirattaṁ dīpeti.",
  "tika-vin08t16:1_14": "Vimativinodaniyampi (vi. vi. ṭī.",
  "tika-vin08t16:1_15": "pācittiya 2.50-51) ‘‘dirattaggahaṇaṁ vacanālaṅkāratthaṁ.",
  "tika-vin08t16:1_16": "Nirantaraṁ tissova rattiyo sayitvā catutthadivasādīsu sayantasseva āpatti,",
  "tika-vin08t16:1_17": "na ekantarikādivasena sayantassāti dassanatthampīti daṭṭhabba’’nti vuttaṁ.",
  "tika-vin08t16:1_18": "Sahaseyyaṁ ekato seyyaṁ.",
  "tika-vin08t16:1_19": "Seyyanti cettha kāyappasāraṇasaṅkhātaṁ sayanampi vuccati,",
  "tika-vin08t16:1_20": "yasmiṁ senāsane sayanti, tampi,",
  "tika-vin08t16:1_21": "tasmā seyyaṁ kappeyyāti ettha senāsanasaṅkhātaṁ seyyaṁ pavisitvā kāyappasāraṇasaṅkhātaṁ seyyaṁ kappeyya sampādeyyāti attho.",
  "tika-vin08t16:1_22": "Diyaḍḍhahatthubbedhenāti ettha diyaḍḍhahattho vaḍḍhakihatthena gahetabbo.",
  "tika-vin08t16:1_23": "Pañcahi chadanehīti iṭṭhakāsilāsudhātiṇapaṇṇasaṅkhātehi pañcahi chadanehi.",
  "tika-vin08t16:1_24": "Vācuggatavasenāti paguṇavasena.",
  "tika-vin08t16:2_0": "Ekūpacāroti vaḷañjanadvārassa ekattaṁ sandhāya vuttaṁ.",
  "tika-vin08t16:2_1": "Vimativinodaniyaṁ (vi. vi. ṭī.",
  "tika-vin08t16:2_2": "pācittiya 2.50-51) pana ‘‘ekūpacāro ekena maggena pavisitvā abbhokāsaṁ anokkamitvā sabbattha anuparigamanayoggo,",
  "tika-vin08t16:2_3": "etaṁ bahudvārampi ekūpacārova.",
  "tika-vin08t16:2_4": "Yattha pana kuṭṭādīhi rundhitvā visuṁ dvāraṁ yojenti,",
  "tika-vin08t16:2_5": "nānūpacāro hoti.",
  "tika-vin08t16:2_6": "Sace pana rundhati eva,",
  "tika-vin08t16:2_7": "visuṁ dvāraṁ na yojenti,",
  "tika-vin08t16:2_8": "etampi ekūpacārameva mattikādīhi pihitadvāro viya gabbhoti gahetabbaṁ.",
  "tika-vin08t16:2_9": "Aññathā gabbhe pavisitvā pamukhādīsu nipannānupasampannehi sahaseyyāparimuttiyā gabbhadvāraṁ mattikādīhi",
  "tika-vin08t16:2_10": "pidahāpetvā uṭṭhite aruṇe vivarāpentassapi anāpatti bhaveyyā’’ti vuttaṁ.",
  "tika-vin08t16:2_11": "Catusālaṁ ekūpacāraṁ hotīti sambandho.",
  "tika-vin08t16:2_12": "Tesaṁ payoge payoge bhikkhussa āpattīti ettha keci ‘‘anuṭṭhahanena akiriyasamuṭṭhānā āpatti vuttā,",
  "tika-vin08t16:2_13": "tasmiṁ khaṇe niddāyantassa kiriyābhāvā.",
  "tika-vin08t16:2_14": "Idañhi sikkhāpadaṁ siyā kiriyāya,",
  "tika-vin08t16:2_15": "siyā akiriyāya samuṭṭhāti.",
  "tika-vin08t16:2_16": "Kiriyāya samuṭṭhānatā cassa tabbahulavasena vuttā’’ti vadanti.",
  "tika-vin08t16:2_17": "‘‘Yathā cetaṁ,",
  "tika-vin08t16:2_18": "evaṁ divāsayanampi.",
  "tika-vin08t16:2_19": "Anuṭṭhahanena,",
  "tika-vin08t16:2_20": "hi dvārāsaṁvaraṇena cetaṁ akiriyasamuṭṭhānampi hotī’’ti vadanti,",
  "tika-vin08t16:2_21": "idañca yuttaṁ viya dissati,",
  "tika-vin08t16:2_22": "vīmaṁsitvā gahetabbaṁ.",
  "tika-vin08t16:3_0": "80.Uparimatalena saddhiṁ asambaddhabhittikassāti idaṁ sambaddhabhittike vattabbameva natthīti dassanatthaṁ vuttaṁ.",
  "tika-vin08t16:3_1": "Uparimatale sayitassa saṅkā eva natthīti ‘‘heṭṭhāpāsāde’’tiādi vuttaṁ.",
  "tika-vin08t16:3_2": "Nānūpacāreti yattha bahi nisseṇiṁ katvā uparimatalaṁ ārohanti,",
  "tika-vin08t16:3_3": "tādisaṁ sandhāya vuttaṁ ‘‘uparimatalepī’’ti.",
  "tika-vin08t16:3_4": "Ākāsaṅgaṇe nipajjantassa āpattiabhāvato ‘‘chadanabbhantare’’ti vuttaṁ.",
  "tika-vin08t16:3_5": "Sabhāsaṅkhepenāti sabhākārena.",
  "tika-vin08t16:3_6": "Aḍḍhakuṭṭake senāsaneti ettha ‘‘aḍḍhakuṭṭakaṁ nāma yattha upaḍḍhaṁ muñcitvā tīsu passesu bhittiyo baddhā honti ,",
  "tika-vin08t16:3_7": "yattha vā ekasmiṁ passe bhittiṁ uṭṭhāpetvā ubhosu passesu upaḍḍhaṁ upaḍḍhaṁ katvā bhittiyo uṭṭhāpenti,",
  "tika-vin08t16:3_8": "tādisaṁ senāsana’’nti tīsupi gaṇṭhipadesu vuttaṁ,",
  "tika-vin08t16:3_9": "gaṇṭhipade pana ‘‘aḍḍhakuṭṭaketi chadanaṁ aḍḍhena asampattakuṭṭake’’ti vuttaṁ,",
  "tika-vin08t16:3_10": "tampi no na yuttaṁ.",
  "tika-vin08t16:3_11": "Vimativinodaniyaṁ pana ‘‘sabhāsaṅkhepenāti vuttasseva aḍḍhakuṭṭaketi iminā saṇṭhānaṁ dasseti.",
  "tika-vin08t16:3_12": "Yattha tīsu,",
  "tika-vin08t16:3_13": "dvīsu vā passesu bhittiyo baddhā,",
  "tika-vin08t16:3_14": "chadanaṁ vā asampattā aḍḍhabhitti,",
  "tika-vin08t16:3_15": "idaṁ aḍḍhakuṭṭakaṁ nāmā’’ti vuttaṁ.",
  "tika-vin08t16:3_16": "Vāḷasaṅghāṭo nāma parikkhepassa anto thambhādīnaṁ upari vāḷarūpehi katasaṅghāṭo.",
  "tika-vin08t16:4_0": "Parikkhepassa bahi gateti ettha yattha yasmiṁ passe parikkhepo natthi,",
  "tika-vin08t16:4_1": "tatthāpi parikkhepārahapadesato bahi gate anāpattiyevāti daṭṭhabbaṁ.",
  "tika-vin08t16:4_2": "Vimativinodaniyaṁ (vi. vi. ṭī.",
  "tika-vin08t16:4_3": "pācittiya 2.50-51) pana ‘‘parikkhepassa bahi gateti ettha yasmiṁ passe parikkhepo natthi,",
  "tika-vin08t16:4_4": "tattha sace bhūmito vatthu uccaṁ hoti,",
  "tika-vin08t16:4_5": "ubhato uccavatthuto heṭṭhā bhūmiyaṁ nibbakosabbhantarepi anāpatti eva tattha senāsanavohārābhāvato.",
  "tika-vin08t16:4_6": "Atha vatthu nīcaṁ bhūmisamameva senāsanassa heṭṭhimatale tiṭṭhati,",
  "tika-vin08t16:4_7": "tattha parikkheparahitadisāya nibbakosabbhantare sabbattha āpatti hoti,",
  "tika-vin08t16:4_8": "paricchedābhāvato parikkhepassa bahi eva anāpattīti daṭṭhabba’’nti vuttaṁ.",
  "tika-vin08t16:4_9": "Aparicchinnagabbhūpacāreti ettha majjhe vivaṭaṅgaṇavantāsu mahācatusālāsu yathā ākāsaṅgaṇaṁ anotaritvā",
  "tika-vin08t16:4_10": "pamukheneva gantvā sabbagabbhe pavisituṁ na sakkā hoti,",
  "tika-vin08t16:4_11": "evaṁ ekekagabbhassa dvīsu passesu kuṭṭaṁ nīharitvā kataṁ paricchinnagabbhūpacāraṁ nāma,",
  "tika-vin08t16:4_12": "idaṁ pana tādisaṁ na hotīti ‘‘aparicchinnagabbhūpacāre’’ti vuttaṁ.",
  "tika-vin08t16:4_13": "Sabbagabbhepi pavisantīti gabbhūpacārassa aparicchinnattā ākāsaṅgaṇaṁ anotaritvāpi pamukheneva gantvā taṁ taṁ gabbhaṁ pavisanti.",
  "tika-vin08t16:4_14": "Atha kuto tassa parikkhepoyeva sabbaparicchinnattāti vuttanti āha ‘‘gabbhaparikkhepoyeva hissa parikkhepo’’ti,",
  "tika-vin08t16:4_15": "idañca samantā gabbhabhittiyo sandhāya vuttaṁ.",
  "tika-vin08t16:4_16": "Catusālavasena hi sanniviṭṭhe senāsane gabbhapamukhaṁ visuṁ aparikkhittampi samantā ṭhitaṁ gabbhabhittīnaṁ vasena parikkhittaṁ nāma hoti.",
  "tika-vin08t16:5_0": "81.",
  "tika-vin08t16:5_1": "Ekadisāya ujukameva dīghaṁ katvā sannivesito pāsādo ekasālasanniveso.",
  "tika-vin08t16:5_2": "Dvīsu tīsu catūsu vā disāsu siṅghāṭakasaṇṭhānādivasena katā dvisālādisannivesā veditabbā.",
  "tika-vin08t16:5_3": "Sālappabhedadīpanameva cettha purimato visesoti.",
  "tika-vin08t16:5_4": "Aṭṭha pācittiyānīti upaḍḍhacchannaṁ upaḍḍhaparicchannaṁ senāsanaṁ dukkaṭavatthussa ādiṁ katvā pāḷiyaṁ",
  "tika-vin08t16:5_5": "dassitattā tato adhikaṁ sabbacchannaupaḍḍhaparicchannādikampi sabbaṁ pāḷiyaṁ avuttampi pācittiyasseva",
  "tika-vin08t16:5_6": "vatthubhāvena dassitaṁ sikkhāpadassa paṇṇattivajjattā,",
  "tika-vin08t16:5_7": "garuke ṭhātabbato cāti veditabbaṁ.",
  "tika-vin08t16:5_8": "‘‘Satta pācittiyānī’’ti pāḷiyaṁ vuttapācittiyadvayaṁ sāmaññato ekattena gahetvā vuttaṁ.",
  "tika-vin08t16:5_9": "Pāḷiyaṁ (pāci.",
  "tika-vin08t16:5_10": "54) ‘‘tatiyāya rattiyā purāruṇā nikkhamitvā puna sayatī’’ti idaṁ ukkaṭṭhavasena vuttaṁ,",
  "tika-vin08t16:5_11": "anikkhamitvā purāruṇā uṭṭhahitvā antochadane nisinnassāpi puna divase sahaseyyena anāpatti eva.",
  "tika-vin08t16:5_12": "Ettha catubhāgo cūḷakaṁ,",
  "tika-vin08t16:5_13": "dvebhāgā upaḍḍhaṁ,",
  "tika-vin08t16:5_14": "tīsu bhāgesu dve bhāgā yebhuyyanti iminā lakkhaṇena cūḷakacchannaparicchannādīni veditabbāni.",
  "tika-vin08t16:5_15": "Idāni dutiyasikkhāpadepi yathāvuttanayaṁ atidisanto ‘‘mātugāmena…pe…",
  "tika-vin08t16:5_16": "ayameva vinicchayo’’ti āha.",
  "tika-vin08t16:5_17": "‘‘Matitthiyā pārājikavatthubhūtāyapi anupādinnapakkhe ṭhitattā sahaseyyāpattiṁ na janetī’’ti vadanti.",
  "tika-vin08t16:5_18": "‘‘Atthaṅgate sūriye mātugāme nipanne nipajjati,",
  "tika-vin08t16:5_19": "āpatti pācittiyassā’’ti (pāci.",
  "tika-vin08t16:5_20": "57) vacanato divā tassa sayantassa sahaseyyāpatti na hotiyevāti daṭṭhabbaṁ.",
  "tika-vin08t16:6_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t16:7_0": "Sahaseyyavinicchayakathālaṅkāro nāma",
  "tika-vin08t16:8_0": "Soḷasamo paricchedo."
}