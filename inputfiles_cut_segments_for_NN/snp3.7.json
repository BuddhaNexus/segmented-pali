{
  "snp3.7:0.1_0": "Sutta Nipāta 3.7",
  "snp3.7:0.2_0": "Selasutta",
  "snp3.7:1.1_0": "Evaṁ me sutaṁ—",
  "snp3.7:1.2_0": " ekaṁ samayaṁ bhagavā aṅguttarāpesu cārikaṁ caramāno mahatā bhikkhusaṅghena saddhiṁ aḍḍhateḷasehi bhikkhusatehi yena āpaṇaṁ nāma aṅguttarāpānaṁ nigamo tadavasari.",
  "snp3.7:1.3_0": "Assosi kho keṇiyo jaṭilo:",
  "snp3.7:1.4_0": "“samaṇo khalu, bho,",
  "snp3.7:1.4_1": "gotamo sakyaputto sakyakulā pabbajito aṅguttarāpesu cārikaṁ caramāno mahatā bhikkhusaṅghena saddhiṁ aḍḍhateḷasehi bhikkhusatehi āpaṇaṁ anuppatto.",
  "snp3.7:1.5_0": "Taṁ kho pana bhavantaṁ gotamaṁ evaṁ kalyāṇo kittisaddo abbhuggato:",
  "snp3.7:1.6_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.",
  "snp3.7:1.7_0": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.",
  "snp3.7:1.8_0": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ,",
  "snp3.7:1.8_1": "kevalaparipuṇṇaṁ parisuddhaṁ brahmacariyaṁ pakāseti.",
  "snp3.7:1.9_0": "Sādhu kho pana tathārūpānaṁ arahataṁ dassanaṁ hotī”ti.",
  "snp3.7:2.1_0": "Atha kho keṇiyo jaṭilo yena bhagavā tenupasaṅkami;",
  "snp3.7:2.1_1": "upasaṅkamitvā bhagavatā saddhiṁ sammodi.",
  "snp3.7:2.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "snp3.7:2.3_0": "Ekamantaṁ nisinnaṁ kho keṇiyaṁ jaṭilaṁ bhagavā dhammiyā kathāya sandassesi samādapesi samuttejesi sampahaṁsesi.",
  "snp3.7:2.4_0": "Atha kho keṇiyo jaṭilo bhagavatā dhammiyā kathāya sandassito samādapito samuttejito sampahaṁsito bhagavantaṁ etadavoca:",
  "snp3.7:2.5_0": "“adhivāsetu me bhavaṁ gotamo svātanāya bhattaṁ saddhiṁ bhikkhusaṅghenā”ti.",
  "snp3.7:2.6_0": "Evaṁ vutte, bhagavā keṇiyaṁ jaṭilaṁ etadavoca:",
  "snp3.7:2.7_0": "“mahā kho, keṇiya,",
  "snp3.7:2.7_1": "bhikkhusaṅgho aḍḍhateḷasāni bhikkhusatāni;",
  "snp3.7:2.7_2": "tvañca brāhmaṇesu abhippasanno”ti.",
  "snp3.7:3.1_0": "Dutiyampi kho keṇiyo jaṭilo bhagavantaṁ etadavoca:",
  "snp3.7:3.2_0": "“kiñcāpi, bho gotama,",
  "snp3.7:3.2_1": "mahā bhikkhusaṅgho aḍḍhateḷasāni bhikkhusatāni,",
  "snp3.7:3.2_2": "ahañca brāhmaṇesu abhippasanno;",
  "snp3.7:3.3_0": "adhivāsetu me bhavaṁ gotamo svātanāya bhattaṁ saddhiṁ bhikkhusaṅghenā”ti.",
  "snp3.7:3.4_0": "Dutiyampi kho bhagavā keṇiyaṁ jaṭilaṁ etadavoca:",
  "snp3.7:3.5_0": "“mahā kho, keṇiya,",
  "snp3.7:3.5_1": "bhikkhusaṅgho aḍḍhateḷasāni bhikkhusatāni;",
  "snp3.7:3.5_2": "tvañca brāhmaṇesu abhippasanno”ti.",
  "snp3.7:4.1_0": "Tatiyampi kho keṇiyo jaṭilo bhagavantaṁ etadavoca:",
  "snp3.7:4.2_0": "“kiñcāpi, bho gotama,",
  "snp3.7:4.2_1": "mahā bhikkhusaṅgho aḍḍhateḷasāni bhikkhusatāni,",
  "snp3.7:4.2_2": "ahañca brāhmaṇesu abhippasanno,",
  "snp3.7:4.3_0": "adhivāsetu me bhavaṁ gotamo svātanāya bhattaṁ saddhiṁ bhikkhusaṅghenā”ti.",
  "snp3.7:4.4_0": "Adhivāsesi bhagavā tuṇhībhāvena.",
  "snp3.7:4.5_0": "Atha kho keṇiyo jaṭilo bhagavato adhivāsanaṁ viditvā uṭṭhāyāsanā yena sako assamo tenupasaṅkami;",
  "snp3.7:4.5_1": "upasaṅkamitvā mittāmacce ñātisālohite āmantesi:",
  "snp3.7:4.6_0": "“suṇantu me bhavanto mittāmaccā ñātisālohitā,",
  "snp3.7:4.7_0": "samaṇo me gotamo nimantito svātanāya bhattaṁ saddhiṁ bhikkhusaṅghena,",
  "snp3.7:4.8_0": "yena me kāyaveyyāvaṭikaṁ kareyyāthā”ti.",
  "snp3.7:4.9_0": "“Evaṁ,",
  "snp3.7:4.9_1": "bho”ti kho keṇiyassa jaṭilassa mittāmaccā ñātisālohitā keṇiyassa jaṭilassa paṭissutvā appekacce uddhanāni khaṇanti, appekacce kaṭṭhāni phālenti,",
  "snp3.7:4.9_2": "appekacce bhājanāni dhovanti,",
  "snp3.7:4.9_3": "appekacce udakamaṇikaṁ patiṭṭhāpenti, appekacce āsanāni paññāpenti.",
  "snp3.7:4.10_0": "Keṇiyo pana jaṭilo sāmaṁyeva maṇḍalamāḷaṁ paṭiyādeti.",
  "snp3.7:5.1_0": "Tena kho pana samayena selo brāhmaṇo āpaṇe paṭivasati,",
  "snp3.7:5.1_1": "tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ padako veyyākaraṇo lokāyatamahāpurisalakkhaṇesu anavayo,",
  "snp3.7:5.1_2": "tīṇi ca māṇavakasatāni mante vāceti.",
  "snp3.7:6.1_0": "Tena kho pana samayena keṇiyo jaṭilo sele brāhmaṇe abhippasanno hoti.",
  "snp3.7:6.2_0": "Atha kho selo brāhmaṇo tīhi māṇavakasatehi parivuto jaṅghāvihāraṁ anucaṅkamamāno anuvicaramāno yena keṇiyassa jaṭilassa assamo tenupasaṅkami.",
  "snp3.7:6.3_0": "Addasā kho selo brāhmaṇo keṇiyassa jaṭilassa assame appekacce uddhanāni khaṇante …pe… appekacce āsanāni paññapente,",
  "snp3.7:6.3_1": "keṇiyaṁ pana jaṭilaṁ sāmaṁyeva maṇḍalamāḷaṁ paṭiyādentaṁ.",
  "snp3.7:6.4_0": "Disvāna keṇiyaṁ jaṭilaṁ etadavoca:",
  "snp3.7:6.5_0": "“kiṁ nu kho bhoto keṇiyassa āvāho vā bhavissati, vivāho vā bhavissati, mahāyañño vā paccupaṭṭhito,",
  "snp3.7:6.5_1": "rājā vā māgadho seniyo bimbisāro nimantito svātanāya saddhiṁ balakāyenā”ti?",
  "snp3.7:7.1_0": "“Na me, bho sela,",
  "snp3.7:7.1_1": "āvāho vā bhavissati vivāho vā,",
  "snp3.7:7.1_2": "nāpi rājā māgadho seniyo bimbisāro nimantito svātanāya saddhiṁ balakāyena;",
  "snp3.7:7.2_0": "api ca kho me mahāyañño paccupaṭṭhito.",
  "snp3.7:7.3_0": "Atthi samaṇo gotamo sakyaputto sakyakulā pabbajito aṅguttarāpesu cārikaṁ caramāno mahatā bhikkhusaṅghena saddhiṁ aḍḍhateḷasehi bhikkhusatehi āpaṇaṁ anuppatto.",
  "snp3.7:7.4_0": "Taṁ kho pana bhavantaṁ gotamaṁ …pe…",
  "snp3.7:7.5_0": "buddho bhagavāti.",
  "snp3.7:7.6_0": "So me nimantito svātanāya bhattaṁ saddhiṁ bhikkhusaṅghenā”ti.",
  "snp3.7:7.7_0": "“Buddhoti, bho keṇiya, vadesi”?",
  "snp3.7:7.8_0": "“Buddhoti, bho sela, vadāmi”.",
  "snp3.7:7.9_0": "“Buddhoti, bho keṇiya, vadesi”?",
  "snp3.7:7.10_0": "“Buddhoti, bho sela, vadāmī”ti.",
  "snp3.7:8.1_0": "Atha kho selassa brāhmaṇassa etadahosi:",
  "snp3.7:8.2_0": "“ghosopi kho eso dullabho lokasmiṁ, yadidaṁ buddhoti.",
  "snp3.7:8.3_0": "Āgatāni kho panamhākaṁ mantesu dvattiṁsamahāpurisalakkhaṇāni,",
  "snp3.7:8.3_1": "yehi samannāgatassa mahāpurisassa dveva gatiyo bhavanti anaññā.",
  "snp3.7:8.4_0": "Sace agāraṁ ajjhāvasati rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.",
  "snp3.7:8.5_0": "Tassimāni satta ratanāni bhavanti, seyyathidaṁ—",
  "snp3.7:8.6_0": "cakkaratanaṁ, hatthiratanaṁ, assaratanaṁ, maṇiratanaṁ, itthiratanaṁ, gahapatiratanaṁ,",
  "snp3.7:8.6_1": "pariṇāyakaratanameva sattamaṁ.",
  "snp3.7:8.7_0": "Parosahassaṁ kho panassa puttā bhavanti sūrā vīraṅgarūpā parasenappamaddanā.",
  "snp3.7:8.8_0": "So imaṁ pathaviṁ sāgarapariyantaṁ adaṇḍena asatthena dhammena abhivijiya ajjhāvasati.",
  "snp3.7:8.9_0": "Sace kho pana agārasmā anagāriyaṁ pabbajati,",
  "snp3.7:8.9_1": "arahaṁ hoti sammāsambuddho loke vivaṭṭacchado.",
  "snp3.7:8.10_0": "Kahaṁ pana, bho keṇiya,",
  "snp3.7:8.10_1": "etarahi so bhavaṁ gotamo viharati arahaṁ sammāsambuddho”ti?",
  "snp3.7:9.1_0": "Evaṁ vutte,",
  "snp3.7:9.1_1": "keṇiyo jaṭilo dakkhiṇaṁ bāhuṁ paggahetvā selaṁ brāhmaṇaṁ etadavoca:",
  "snp3.7:9.2_0": "“yenesā, bho sela, nīlavanarājī”ti.",
  "snp3.7:9.3_0": "Atha kho selo brāhmaṇo tīhi māṇavakasatehi saddhiṁ yena bhagavā tenupasaṅkami.",
  "snp3.7:9.4_0": "Atha kho selo brāhmaṇo te māṇavake āmantesi:",
  "snp3.7:9.5_0": "“appasaddā bhonto āgacchantu, pade padaṁ nikkhipantā.",
  "snp3.7:9.6_0": "Durāsadā hi te bhagavanto sīhāva ekacarā.",
  "snp3.7:9.7_0": "Yadā cāhaṁ, bho,",
  "snp3.7:9.7_1": "samaṇena gotamena saddhiṁ manteyyaṁ,",
  "snp3.7:9.7_2": "mā me bhonto antarantarā kathaṁ opātetha;",
  "snp3.7:9.8_0": "kathāpariyosānaṁ me bhavanto āgamentū”ti.",
  "snp3.7:10.1_0": "Atha kho selo brāhmaṇo yena bhagavā tenupasaṅkami;",
  "snp3.7:10.1_1": "upasaṅkamitvā bhagavatā saddhiṁ sammodi.",
  "snp3.7:10.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "snp3.7:10.3_0": "Ekamantaṁ nisinno kho selo brāhmaṇo bhagavato kāye dvattiṁsamahāpurisalakkhaṇāni samannesi.",
  "snp3.7:10.4_0": "Addasā kho selo brāhmaṇo bhagavato kāye dvattiṁsamahāpurisalakkhaṇāni yebhuyyena ṭhapetvā dve.",
  "snp3.7:10.5_0": "Dvīsu mahāpurisalakkhaṇesu kaṅkhati vicikicchati nādhimuccati na sampasīdati—",
  "snp3.7:10.6_0": "kosohite ca vatthaguyhe pahūtajivhatāya cāti.",
  "snp3.7:11.1_0": "Atha kho bhagavato etadahosi:",
  "snp3.7:11.2_0": "“passati kho me ayaṁ selo brāhmaṇo dvattiṁsamahāpurisalakkhaṇāni yebhuyyena ṭhapetvā dve.",
  "snp3.7:11.3_0": "Dvīsu mahāpurisalakkhaṇesu kaṅkhati vicikicchati nādhimuccati na sampasīdati—",
  "snp3.7:11.4_0": "kosohite ca vatthaguyhe pahūtajivhatāya cā”ti.",
  "snp3.7:11.5_0": "Atha kho bhagavā tathārūpaṁ iddhābhisaṅkhāraṁ abhisaṅkhāsi,",
  "snp3.7:11.5_1": "yathā addasa selo brāhmaṇo bhagavato kosohitaṁ vatthaguyhaṁ.",
  "snp3.7:11.6_0": "Atha kho bhagavā jivhaṁ ninnāmetvā ubhopi kaṇṇasotāni anumasi paṭimasi,",
  "snp3.7:11.6_1": "ubhopi nāsikasotāni anumasi paṭimasi,",
  "snp3.7:11.6_2": "kevalampi nalāṭamaṇḍalaṁ jivhāya chādesi.",
  "snp3.7:12.1_0": "Atha kho selassa brāhmaṇassa etadahosi:",
  "snp3.7:12.2_0": "“samannāgato kho samaṇo gotamo dvattiṁsamahāpurisalakkhaṇehi paripuṇṇehi, no aparipuṇṇehi.",
  "snp3.7:12.3_0": "No ca kho naṁ jānāmi buddho vā no vā.",
  "snp3.7:12.4_0": "Sutaṁ kho pana metaṁ brāhmaṇānaṁ vuḍḍhānaṁ mahallakānaṁ ācariyapācariyānaṁ bhāsamānānaṁ:",
  "snp3.7:12.5_0": "‘ye te bhavanti arahanto sammāsambuddhā,",
  "snp3.7:12.5_1": "te sake vaṇṇe bhaññamāne attānaṁ pātukarontī’ti.",
  "snp3.7:12.6_0": "Yannūnāhaṁ samaṇaṁ gotamaṁ sammukhā sāruppāhi gāthāhi abhitthaveyyan”ti.",
  "snp3.7:12.7_0": "Atha kho selo brāhmaṇo bhagavantaṁ sammukhā sāruppāhi gāthāhi abhitthavi:",
  "snp3.7:13.1_0": "“Paripuṇṇakāyo suruci,",
  "snp3.7:13.2_0": "Sujāto cārudassano;",
  "snp3.7:13.3_0": "Suvaṇṇavaṇṇosi bhagavā,",
  "snp3.7:13.4_0": "Susukkadāṭhosi vīriyavā.",
  "snp3.7:14.1_0": "Narassa hi sujātassa,",
  "snp3.7:14.2_0": "ye bhavanti viyañjanā;",
  "snp3.7:14.3_0": "Sabbe te tava kāyasmiṁ,",
  "snp3.7:14.4_0": "mahāpurisalakkhaṇā.",
  "snp3.7:15.1_0": "Pasannanetto sumukho,",
  "snp3.7:15.2_0": "brahā uju patāpavā;",
  "snp3.7:15.3_0": "Majjhe samaṇasaṅghassa,",
  "snp3.7:15.4_0": "ādiccova virocasi.",
  "snp3.7:16.1_0": "Kalyāṇadassano bhikkhu,",
  "snp3.7:16.2_0": "kañcanasannibhattaco;",
  "snp3.7:16.3_0": "Kiṁ te samaṇabhāvena,",
  "snp3.7:16.4_0": "evaṁ uttamavaṇṇino.",
  "snp3.7:17.1_0": "Rājā arahasi bhavituṁ,",
  "snp3.7:17.2_0": "cakkavattī rathesabho;",
  "snp3.7:17.3_0": "Cāturanto vijitāvī,",
  "snp3.7:17.4_0": "jambusaṇḍassa issaro.",
  "snp3.7:18.1_0": "Khattiyā bhogirājāno,",
  "snp3.7:18.2_0": "anuyantā bhavantu te;",
  "snp3.7:18.3_0": "Rājābhirājā manujindo,",
  "snp3.7:18.4_0": "rajjaṁ kārehi gotama”.",
  "snp3.7:19.1_0": "“Rājāhamasmi selāti,",
  "snp3.7:19.2_0": "(bhagavā)",
  "snp3.7:19.3_0": "Dhammarājā anuttaro;",
  "snp3.7:19.4_0": "Dhammena cakkaṁ vattemi,",
  "snp3.7:19.5_0": "Cakkaṁ appaṭivattiyaṁ”.",
  "snp3.7:20.1_0": "“Sambuddho paṭijānāsi,",
  "snp3.7:20.2_0": "(iti selo brāhmaṇo)",
  "snp3.7:20.3_0": "Dhammarājā anuttaro;",
  "snp3.7:20.4_0": "‘Dhammena cakkaṁ vattemi’,",
  "snp3.7:20.5_0": "Iti bhāsasi gotama.",
  "snp3.7:21.1_0": "Ko nu senāpati bhoto,",
  "snp3.7:21.2_0": "Sāvako satthuranvayo;",
  "snp3.7:21.3_0": "Ko te tamanuvatteti,",
  "snp3.7:21.4_0": "Dhammacakkaṁ pavattitaṁ”.",
  "snp3.7:22.1_0": "“Mayā pavattitaṁ cakkaṁ,",
  "snp3.7:22.2_0": "(selāti bhagavā)",
  "snp3.7:22.3_0": "Dhammacakkaṁ anuttaraṁ;",
  "snp3.7:22.4_0": "Sāriputto anuvatteti,",
  "snp3.7:22.5_0": "Anujāto tathāgataṁ.",
  "snp3.7:23.1_0": "Abhiññeyyaṁ abhiññātaṁ,",
  "snp3.7:23.2_0": "Bhāvetabbañca bhāvitaṁ;",
  "snp3.7:23.3_0": "Pahātabbaṁ pahīnaṁ me,",
  "snp3.7:23.4_0": "Tasmā buddhosmi brāhmaṇa.",
  "snp3.7:24.1_0": "Vinayassu mayi kaṅkhaṁ,",
  "snp3.7:24.2_0": "Adhimuccassu brāhmaṇa;",
  "snp3.7:24.3_0": "Dullabhaṁ dassanaṁ hoti,",
  "snp3.7:24.4_0": "Sambuddhānaṁ abhiṇhaso.",
  "snp3.7:25.1_0": "Yesaṁ ve dullabho loke,",
  "snp3.7:25.2_0": "Pātubhāvo abhiṇhaso;",
  "snp3.7:25.3_0": "Sohaṁ brāhmaṇa sambuddho,",
  "snp3.7:25.4_0": "Sallakatto anuttaro.",
  "snp3.7:26.1_0": "Brahmabhūto atitulo,",
  "snp3.7:26.2_0": "Mārasenappamaddano;",
  "snp3.7:26.3_0": "Sabbāmitte vasīkatvā,",
  "snp3.7:26.4_0": "Modāmi akutobhayo”.",
  "snp3.7:27.1_0": "“Imaṁ bhavanto nisāmetha,",
  "snp3.7:27.2_0": "Yathā bhāsati cakkhumā;",
  "snp3.7:27.3_0": "Sallakatto mahāvīro,",
  "snp3.7:27.4_0": "Sīhova nadatī vane.",
  "snp3.7:28.1_0": "Brahmabhūtaṁ atitulaṁ,",
  "snp3.7:28.2_0": "Mārasenappamaddanaṁ;",
  "snp3.7:28.3_0": "Ko disvā nappasīdeyya,",
  "snp3.7:28.4_0": "Api kaṇhābhijātiko.",
  "snp3.7:29.1_0": "Yo maṁ icchati anvetu,",
  "snp3.7:29.2_0": "Yo vā nicchati gacchatu;",
  "snp3.7:29.3_0": "Idhāhaṁ pabbajissāmi,",
  "snp3.7:29.4_0": "Varapaññassa santike”.",
  "snp3.7:30.1_0": "“Evañce ruccati bhoto,",
  "snp3.7:30.2_0": "Sammāsambuddhasāsane;",
  "snp3.7:30.3_0": "Mayampi pabbajissāma,",
  "snp3.7:30.4_0": "Varapaññassa santike”.",
  "snp3.7:31.1_0": "Brāhmaṇā tisatā ime,",
  "snp3.7:31.2_0": "Yācanti pañjalīkatā;",
  "snp3.7:31.3_0": "“Brahmacariyaṁ carissāma,",
  "snp3.7:31.4_0": "Bhagavā tava santike”.",
  "snp3.7:32.1_0": "“Svākkhātaṁ brahmacariyaṁ,",
  "snp3.7:32.2_0": "(selāti bhagavā)",
  "snp3.7:32.3_0": "Sandiṭṭhikamakālikaṁ;",
  "snp3.7:32.4_0": "Yattha amoghā pabbajjā,",
  "snp3.7:32.5_0": "Appamattassa sikkhato”ti.",
  "snp3.7:33.1_0": "Alattha kho selo brāhmaṇo sapariso bhagavato santike pabbajjaṁ, alattha upasampadaṁ.",
  "snp3.7:33.2_0": "Atha kho keṇiyo jaṭilo tassā rattiyā accayena sake assame paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi:",
  "snp3.7:33.3_0": "“kālo, bho gotama, niṭṭhitaṁ bhattan”ti.",
  "snp3.7:33.4_0": "Atha kho bhagavā pubbaṇhasamayaṁ nivāsetvā pattacīvaramādāya yena keṇiyassa jaṭilassa assamo tenupasaṅkami;",
  "snp3.7:33.4_1": "upasaṅkamitvā paññatte āsane nisīdi saddhiṁ bhikkhusaṅghena.",
  "snp3.7:34.1_0": "Atha kho keṇiyo jaṭilo buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesi sampavāresi.",
  "snp3.7:34.2_0": "Atha kho keṇiyo jaṭilo bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi.",
  "snp3.7:34.3_0": "Ekamantaṁ nisinnaṁ kho keṇiyaṁ jaṭilaṁ bhagavā imāhi gāthāhi anumodi:",
  "snp3.7:35.1_0": "“Aggihuttamukhā yaññā,",
  "snp3.7:35.2_0": "Sāvittī chandaso mukhaṁ;",
  "snp3.7:35.3_0": "Rājā mukhaṁ manussānaṁ,",
  "snp3.7:35.4_0": "Nadīnaṁ sāgaro mukhaṁ.",
  "snp3.7:36.1_0": "Nakkhattānaṁ mukhaṁ cando,",
  "snp3.7:36.2_0": "Ādicco tapataṁ mukhaṁ;",
  "snp3.7:36.3_0": "Puññaṁ ākaṅkhamānānaṁ,",
  "snp3.7:36.4_0": "Saṅgho ve yajataṁ mukhan”ti.",
  "snp3.7:37.1_0": "Atha kho bhagavā keṇiyaṁ jaṭilaṁ imāhi gāthāhi anumoditvā uṭṭhāyāsanā pakkāmi.",
  "snp3.7:37.2_0": "Atha kho āyasmā selo sapariso eko vūpakaṭṭho appamatto ātāpī pahitatto viharanto nacirasseva …pe…",
  "snp3.7:37.3_0": "aññataro kho panāyasmā selo sapariso arahataṁ ahosi.",
  "snp3.7:38.1_0": "Atha kho āyasmā selo sapariso yena bhagavā tenupasaṅkami,",
  "snp3.7:38.1_1": "upasaṅkamitvā ekaṁsaṁ cīvaraṁ katvā yena bhagavā tenañjaliṁ paṇāmetvā bhagavantaṁ gāthāya ajjhabhāsi:",
  "snp3.7:39.1_0": "“Yaṁ taṁ saraṇamāgamha,",
  "snp3.7:39.2_0": "Ito aṭṭhami cakkhuma;",
  "snp3.7:39.3_0": "Sattarattena bhagavā,",
  "snp3.7:39.4_0": "Dantamha tava sāsane.",
  "snp3.7:40.1_0": "Tuvaṁ buddho tuvaṁ satthā,",
  "snp3.7:40.2_0": "Tuvaṁ mārābhibhū muni;",
  "snp3.7:40.3_0": "Tuvaṁ anusaye chetvā,",
  "snp3.7:40.4_0": "Tiṇṇo tāresimaṁ pajaṁ.",
  "snp3.7:41.1_0": "Upadhī te samatikkantā,",
  "snp3.7:41.2_0": "Āsavā te padālitā;",
  "snp3.7:41.3_0": "Sīhosi anupādāno,",
  "snp3.7:41.4_0": "Pahīnabhayabheravo.",
  "snp3.7:42.1_0": "Bhikkhavo tisatā ime,",
  "snp3.7:42.2_0": "Tiṭṭhanti pañjalīkatā;",
  "snp3.7:42.3_0": "Pāde vīra pasārehi,",
  "snp3.7:42.4_0": "Nāgā vandantu satthuno”ti.",
  "snp3.7:42.5_0": "Selasuttaṁ sattamaṁ."
}