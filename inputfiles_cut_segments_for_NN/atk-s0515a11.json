{
  "atk-s0515a11:0_0": "11. Kalahavivādasuttaniddesavaṇṇanā",
  "atk-s0515a11:1_0": "97.",
  "atk-s0515a11:1_1": "Ekādasame kalahavivādasuttaniddese kutopahūtā kalahā vivādāti kalaho ca tassa pubbabhāgo vivādo cāti ime kuto jātā.",
  "atk-s0515a11:1_2": "Paridevasokā sahamaccharā cāti paridevasokā ca sahamaccharā ca kuto pahūtā.",
  "atk-s0515a11:1_3": "Mānātimānā sahapesuṇā cāti mānā ca atimānā ca pesuṇā ca kuto pahūtā.",
  "atk-s0515a11:1_4": "Teti te sabbepi aṭṭha kilesadhammā.",
  "atk-s0515a11:1_5": "Tadiṅgha byūhīti taṁ mayā pucchitamatthaṁ brūhi, yācāmi taṁ ahanti. Yācanattho hi iṅghāti nipāto.",
  "atk-s0515a11:2_0": "Ekena ākārenāti ekena kāraṇena.",
  "atk-s0515a11:2_1": "Aparena ākārenāti aparena kāraṇena.",
  "atk-s0515a11:2_2": "Āgārikā daṇḍapasutāti gahapatino vihesamānā.",
  "atk-s0515a11:2_3": "Pabbajitā āpattiṁ āpajjantāti anagārikā sattasu āpattikkhandhesu aññataraṁ āpajjamānā.",
  "atk-s0515a11:3_0": "Kutopahūtāti kutobhūtā.",
  "atk-s0515a11:3_1": "Kutojātāti kuto paṭiladdhabhāvā.",
  "atk-s0515a11:3_2": "Kutosañjātāti upasaggena padaṁ vaḍḍhitaṁ.",
  "atk-s0515a11:3_3": "Kutonibbattāti kuto nibbattalakkhaṇaṁ pattā.",
  "atk-s0515a11:3_4": "Upasaggena padaṁ vaḍḍhetvā ‘‘kutoabhinibbattā’’ti vuttaṁ.",
  "atk-s0515a11:3_5": "Kutopātubhūtāti kutopākaṭībhūtā.",
  "atk-s0515a11:3_6": "Kiṁ nidānātiādīsu attano phalaṁ nidetīti nidānaṁ.",
  "atk-s0515a11:3_7": "Etasmā phalaṁ samudetīti samudayo. Etasmā phalaṁ jāyatīti jāti.",
  "atk-s0515a11:3_8": "Etasmā phalaṁ pabhavatīti pabhavo.",
  "atk-s0515a11:3_9": "Mūlaṁ pucchatīti kalahassa kāraṇaṁ pucchati.",
  "atk-s0515a11:3_10": "Kāraṇañhi patiṭṭhaṭṭhena mūlaṁ.",
  "atk-s0515a11:3_11": "Attano phalanipphādanatthaṁ hinoti pavattatīti hetu.",
  "atk-s0515a11:3_12": "‘‘Handa naṁ gaṇhathā’’ti dassentaṁ viya attano phalaṁ nidetīti nidānaṁ.",
  "atk-s0515a11:3_13": "Etasmā phalaṁ sambhavatīti sambhavo.",
  "atk-s0515a11:3_14": "Pabhavati phalaṁ etasmāti pabhavo. Samuṭṭhāti ettha phalaṁ,",
  "atk-s0515a11:3_15": "etena vā samuṭṭhātīti samuṭṭhānaṁ.",
  "atk-s0515a11:3_16": "Attano phalaṁ āharatīti āhāro.",
  "atk-s0515a11:3_17": "Apaṭikkhipitabbaṭṭhena attano phalaṁ ārametīti ārammaṇaṁ.",
  "atk-s0515a11:3_18": "Etaṁ paṭicca apaṭikkhipitvā phalaṁ eti pavattatīti paccayo.",
  "atk-s0515a11:3_19": "Etasmā phalaṁ samudetīti samudayoti evametesaṁ padānaṁ vacanattho veditabbo.",
  "atk-s0515a11:3_20": "Taṁ sandhāya ‘‘kalahassa ca vivādassa ca mūlaṁ pucchatī’’tiādinā nayena desanā vuttā.",
  "atk-s0515a11:4_0": "98.Piyappahūtāti piyavatthuto jātā.",
  "atk-s0515a11:4_1": "Maccherayuttā kalahā vivādāti iminā kalahavivādādīnaṁ na kevalaṁ piyavatthumeva,",
  "atk-s0515a11:4_2": "macchariyampi paccayaṁ dasseti.",
  "atk-s0515a11:4_3": "Kalahavivādasīsena cettha sabbepi te dhammā vuttāti veditabbā. Yathā ca etesaṁ macchariyaṁ, tathā pesuṇānañca vivādaṁ.",
  "atk-s0515a11:4_4": "Tenāha ‘‘vivādajātesu ca pesuṇānī’’ti.",
  "atk-s0515a11:4_5": "Imissā gāthāya niddeso uttānatthoyeva.",
  "atk-s0515a11:5_0": "99.Piyā su lokasmiṁ kutonidānā,",
  "atk-s0515a11:5_1": "ye cāpi lobhā vicaranti loketi ‘‘piyappahūtā kalahā’’ti ye ettha vuttā, te piyā lokasmiṁ kutonidānā, na kevalañca piyā,",
  "atk-s0515a11:5_2": "ye cāpi khattiyādayo loke vicaranti lobhahetu lobhenābhibhūtā vicaranti,",
  "atk-s0515a11:5_3": "tesaṁ so lobho ca kutonidānoti dve atthe ekāya pucchāya pucchati.",
  "atk-s0515a11:5_4": "Kutonidānāti cettha kiṁnidānā kiṁhetukāti paccattavacanassa toādeso veditabbo, samāse cassa lopābhāvo. Atha vā nidānāti jātā, uppannāti attho.",
  "atk-s0515a11:5_5": "Tasmā kuto jātā kuto uppannāti vuttaṁ hoti.",
  "atk-s0515a11:5_6": "Āsā ca niṭṭhā cāti āsā ca tassā āsāya samiddhi ca.",
  "atk-s0515a11:5_7": "Ye samparāyāya narassa hontīti ye narassa samparāyāya honti, parāyanā hontīti vuttaṁ hoti. Ekā evāyampi pucchā.",
  "atk-s0515a11:6_0": "Dīpā hontīti patiṭṭhā bhavanti.",
  "atk-s0515a11:6_1": "Saraṇā hontīti dukkhanāsanā honti.",
  "atk-s0515a11:6_2": "Niṭṭhāparāyanā hontīti samiddhiparāyanā honti.",
  "atk-s0515a11:7_0": "100.Chandānidānānīti kāmacchandādichandanidānāni.",
  "atk-s0515a11:7_1": "Ye cāpi lobhā vicarantīti ye cāpi khattiyādayo lobhā vicaranti,",
  "atk-s0515a11:7_2": "tesaṁ lobhopi chandanidānoti dvepi atthe ekato vissajjeti.",
  "atk-s0515a11:7_3": "Itonidānāti chandanidānā evāti vuttaṁ hoti.",
  "atk-s0515a11:7_4": "‘‘Itonidānā’’ti hi chandaṁ sandhāyāha. Chandanidānā hi lobhādayo.",
  "atk-s0515a11:7_5": "‘‘Itonidānā’’ti saddasiddhi cettha ‘‘kutonidānā’’ti ettha vuttanayena veditabbā.",
  "atk-s0515a11:7_6": "Āsāya samiddhi vuccati niṭṭhāti ajjhāsayanibbattipaṭilābho kathīyati.",
  "atk-s0515a11:8_0": "101.Vinicchayāti taṇhādiṭṭhivinicchayā.",
  "atk-s0515a11:8_1": "Ye cāpi dhammā samaṇena vuttāti ye ca aññepi kodhādīhi sampayuttā,",
  "atk-s0515a11:8_2": "tathārūpā vā akusalā dhammā buddhasamaṇena vuttā, te kutopahūtāti.",
  "atk-s0515a11:9_0": "Aññajātikāti aññasabhāvā.",
  "atk-s0515a11:9_1": "Aññavihitakāti aññenākārena ṭhitā.",
  "atk-s0515a11:9_2": "Samitapāpenāti nibbāpitapāpena.",
  "atk-s0515a11:9_3": "Bāhitapāpadhammenāti pahīnalāmakadhammena.",
  "atk-s0515a11:9_4": "Bhinnakilesamūlenāti kilesamūlāni bhinditvā ṭhitena.",
  "atk-s0515a11:9_5": "Sabbākusalamūlabandhanā pamuttenāti dvādasaakusalabandhanaṁ mocetvā ṭhitena. Vuttāti kathitā. Pavuttāti pakārena kathitā.",
  "atk-s0515a11:10_0": "102.Tamūpanissāya pahoti chandoti taṁ sukhadukkhavedanaṁ tadubhayavatthusaṅkhātaṁ sātāsātaṁ upanissāya saṁyogaviyogapatthanāvasena chando pahoti.",
  "atk-s0515a11:10_1": "Ettāvatā ‘‘chando nu lokasmiṁ kutonidāno’’ti ayaṁ pañho vissajjito hoti.",
  "atk-s0515a11:10_2": "Rūpesu disvā vibhavaṁ bhavañcāti rūpesu vayañca uppādañca disvā.",
  "atk-s0515a11:10_3": "Vinicchayaṁ kubbati jantu loketi apāyādike loke ayaṁ jantu bhogādhigamatthaṁ taṇhāvinicchayaṁ ‘‘attā me uppanno’’tiādinā nayena diṭṭhivinicchayañca kurute.",
  "atk-s0515a11:10_4": "Ettāvatā ‘‘vinicchayā cāpi kutopabhūtā’’ti ayaṁ pañho vissajjito hoti.",
  "atk-s0515a11:11_0": "Sātāsātaṁ nissāyāti madhurañca amadhurañca upanissayaṁ katvā.",
  "atk-s0515a11:11_1": "Iṭṭhāniṭṭhanti iṭṭhārammaṇañca aniṭṭhārammaṇañca.",
  "atk-s0515a11:12_0": "Surāmerayamajjappamādaṭṭhānānuyoganti ettha surāti piṭṭhasurā pūvasurā odanasurā kiṇṇapakkhittā sambhārasaṁyuttāti pañca surā.",
  "atk-s0515a11:12_1": "Merayanti pupphāsavo phalāsavo madhvāsavo guḷāsavo sambhārasaṁyuttoti pañca āsavā.",
  "atk-s0515a11:12_2": "Taṁ sabbampi madakaraṇavasena majjaṁ.",
  "atk-s0515a11:12_3": "Pamādaṭṭhānanti pamādakāraṇaṁ,",
  "atk-s0515a11:12_4": "yāya cetanāya taṁ majjaṁ pivati, tassetaṁ adhivacanaṁ.",
  "atk-s0515a11:12_5": "Anuyoganti taṁ surāmerayamajjappamādaṭṭhānānuyogaṁ anuāyogaṁ punappunaṁ karaṇaṁ.",
  "atk-s0515a11:12_6": "Yasmā ca pana taṁ anuyuttassa me uppannā ceva bhogā parihāyanti, anuppannā ca nuppajjanti,",
  "atk-s0515a11:12_7": "tasmā ‘‘me bhogā parikkhayaṁ khīṇabhāvaṁ gacchantī’’ti jānāti. Evaṁ sabbattha.",
  "atk-s0515a11:12_8": "Vikālavisikhācariyānuyoganti avelāya visikhāsu cariyānuyuttaṁ.",
  "atk-s0515a11:12_9": "Samajjābhicaraṇanti naccādidassanavasena samajjābhigamanaṁ.",
  "atk-s0515a11:12_10": "Ālasyānuyoganti kāyālasiyatāya yuttappayuttataṁ.",
  "atk-s0515a11:12_11": "Apāyamukhāni na sevatīti bhogānaṁ vināsadvārāni na sevati.",
  "atk-s0515a11:13_0": "Kasiyā vāti kasikammena vā.",
  "atk-s0515a11:13_1": "Vaṇijjāya vāti dhammikavaṇijjakammena vā.",
  "atk-s0515a11:13_2": "Gorakkhena vāti gopālakammena vā.",
  "atk-s0515a11:13_3": "Issatthena vāti dhanusippena vā.",
  "atk-s0515a11:13_4": "Rājaporisena vāti rājasevakakammena vā.",
  "atk-s0515a11:13_5": "Sippaññatarena vāti kumbhakārādisippānaṁ aññatarena vā. Paṭipajjatīti payogaṁ karoti.",
  "atk-s0515a11:13_6": "Cakkhusmiṁ uppanne jānātīti sasambhāracakkhusmiṁ uppanne jānāti.",
  "atk-s0515a11:13_7": "‘‘Attā me uppanno’’ti diṭṭhiṁ gaṇhāti.",
  "atk-s0515a11:13_8": "Cakkhusmiṁ antarahiteti tasmiṁ vinaṭṭhe.",
  "atk-s0515a11:13_9": "Attāme antarahitoti ‘‘mama attā vinaṭṭho’’ti diṭṭhiṁ gaṇhāti.",
  "atk-s0515a11:13_10": "Vigato me attāti vītikkanto mama attā. Sotasmintiādīsupi eseva nayo.",
  "atk-s0515a11:14_0": "103.Etepi dhammā dvayameva santeti ete kodhādayo dhammā sātāsātadvaye sante eva honti uppajjanti.",
  "atk-s0515a11:14_1": "Ettāvatā tatiyapañhopi vissajjito hoti.",
  "atk-s0515a11:14_2": "Idāni yo evaṁ vissajjitesu etesu pañhesu kathaṁkathī bhaveyya,",
  "atk-s0515a11:14_3": "tassa kathaṁkathāpahānūpāyaṁ dassento āha ‘‘kathaṁkathī ñāṇapathāya sikkhe’’ti,",
  "atk-s0515a11:14_4": "ñāṇadassanañāṇādhigamanatthaṁ tisso sikkhā sikkheyyāti vuttaṁ hoti. Kiṁkāraṇā?",
  "atk-s0515a11:14_5": "Ñatvā pavuttā samaṇena dhammā.",
  "atk-s0515a11:14_6": "Buddhasamaṇena hi ñatvā dhammā vuttā,",
  "atk-s0515a11:14_7": "natthi tassa dhammesu aññāṇaṁ,",
  "atk-s0515a11:14_8": "attano pana ñāṇānubhāvena te ajānanto na jāneyya, na desanādosena.",
  "atk-s0515a11:14_9": "Tasmā kathaṁkathī ñāṇapathāya sikkhe,",
  "atk-s0515a11:14_10": "ñatvā pavuttā samaṇena dhammāti.",
  "atk-s0515a11:15_0": "Pakkhepabandhanena vā baddhoti nāgarikabandhena baddho.",
  "atk-s0515a11:15_1": "Parikkhepabandhanena vāti vatiparikkhepabandhanena vā.",
  "atk-s0515a11:15_2": "Gāmabandhanenātiādīsu tasmā tasmā ṭhānato nikkhamituṁ alabhanto gāmabandhanādīhi baddho nāma hoti.",
  "atk-s0515a11:15_3": "Tassa bandhanassa mokkhatthāyāti etassa vuttappakārassa bandhanassa mocanatthaṁ.",
  "atk-s0515a11:16_0": "Ñāṇampi ñāṇapathoti pure uppannaṁ ñāṇaṁ aparāparuppannassa ñāṇampi ñāṇassa sañcaraṇamaggoti ñāṇampi ñāṇapatho.",
  "atk-s0515a11:16_1": "Ñāṇassa ārammaṇampi ñāṇapathoti ñāṇassa paccayopi taṁ ālambitvā uppajjanato ñāṇapatho.",
  "atk-s0515a11:16_2": "Ñāṇasahabhunopi dhammā ñāṇapathoti ñāṇena sahuppannā avasesā cittacetasikā dhammāpi ñāṇapatho.",
  "atk-s0515a11:16_3": "Idāni upamāya sādhento ‘‘yathā ariyamaggo ariyapatho’’tiādimāha.",
  "atk-s0515a11:17_0": "Kathaṁkathīpuggaloti vicikicchāvanto puggalo. Sakaṅkhoti sadveḷhako. Savilekhoti cittarājivanto. Sadveḷhakoti kaṅkhāvanto. Savicikicchoti sandehavanto.",
  "atk-s0515a11:17_1": "Ñāṇādhigamāyāti ñāṇapaṭilābhatthāya.",
  "atk-s0515a11:17_2": "Ñāṇaphusanāyāti ñāṇapaṭivijjhanatthāya. Atha vā ñāṇavindanatthāya.",
  "atk-s0515a11:17_3": "Ñāṇasacchikiriyāyāti ñāṇassa paccakkhakaraṇatthāya.",
  "atk-s0515a11:17_4": "Sanidānāhanti ahaṁ sanidānaṁ sapaccayaṁ katvā dhammadesanaṁ karomi.",
  "atk-s0515a11:17_5": "Sappāṭihāriyanti niyyānikaṁ katvā.",
  "atk-s0515a11:17_6": "No appāṭihāriyanti aniyyānikaṁ akatvā dhammadesanaṁ karomi.",
  "atk-s0515a11:18_0": "104.Sātaṁ asātañca kutonidānāti ettha sātāsātanti sukhadukkhavedanā eva adhippetā .",
  "atk-s0515a11:18_1": "Na bhavanti heteti na bhavanti ete.",
  "atk-s0515a11:18_2": "Vibhavaṁ bhavañcāpi yametamatthaṁ,",
  "atk-s0515a11:18_3": "etaṁ me pabrūhi yatonidānanti sātāsātānaṁ vibhavaṁ bhavañca etampi yaṁ atthaṁ. Liṅgabyattayo ettha kato.",
  "atk-s0515a11:18_4": "Idaṁ pana vuttaṁ hoti – sātāsātānaṁ vibhavo bhavo cāti yo esa attho,",
  "atk-s0515a11:18_5": "etaṁ me pabrūhi yatonidānanti.",
  "atk-s0515a11:18_6": "Ettha ca sātāsātānaṁ vibhavabhavavatthukā vibhavabhavadiṭṭhiyo eva vibhavabhavāti atthato veditabbā.",
  "atk-s0515a11:18_7": "Tathā hi imassa pañhassa vissajjanapakkhe ‘‘bhavadiṭṭhipi phassanidānā,",
  "atk-s0515a11:18_8": "vibhavadiṭṭhipi phassanidānā’’ti upari niddese (mahāni. 105) vakkhati.",
  "atk-s0515a11:18_9": "Imāya gāthāya niddese vattabbaṁ natthi.",
  "atk-s0515a11:19_0": "105.Itonidānanti phassanidānaṁ. Imāyapi vattabbaṁ natthi.",
  "atk-s0515a11:20_0": "106.Kismiṁvibhūte na phusanti phassāti kismiṁ vītivatte cakkhusamphassādayo pañca phassā na phusanti. Imāyapi vattabbaṁ natthi.",
  "atk-s0515a11:21_0": "107.Nāmañca rūpañca paṭiccāti sampayuttakanāmañca vatthārammaṇarūpañca paṭicca.",
  "atk-s0515a11:21_1": "Rūpe vibhūte na phusanti phassāti rūpe vītivatte pañca phassā na phusanti.",
  "atk-s0515a11:22_0": "Tiṇṇaṁ saṅgati phassoti cakkhurūpaviññāṇānaṁ tiṇṇannaṁ saṅgatiyā phasso jāyati.",
  "atk-s0515a11:22_1": "Cakkhu ca rūpā ca rūpasminti pasādacakkhuñca rūpārammaṇāni ca rūpabhāge rūpakoṭṭhāse katvā.",
  "atk-s0515a11:22_2": "Cakkhusamphassaṁ ṭhapetvāti tiṇṇaṁ saṅgatiyā uppannaphassaṁ muñcitvā.",
  "atk-s0515a11:22_3": "Sampayuttakā dhammā nāmasminti avasesā vedanādayo phassena sahajātā dhammā nāmabhāge.",
  "atk-s0515a11:22_4": "Sotañca paṭiccātiādīsupi eseva nayo.",
  "atk-s0515a11:23_0": "Catūhākārehi rūpaṁ vibhūtaṁ hotīti catūhi kāraṇehi rūpaṁ vītivattaṁ hoti.",
  "atk-s0515a11:23_1": "Ñātavibhūtenāti pākaṭaṁ katvā vītivattena.",
  "atk-s0515a11:23_2": "Tīraṇavibhūtenāti aniccādito tīrayitvā vītivattena.",
  "atk-s0515a11:23_3": "Pahānavibhūtenāti chandarāgapahānato vītivattena.",
  "atk-s0515a11:23_4": "Samatikkamavibhūtenāti catunnaṁ arūpasamāpattīnaṁ paṭilābhavasena vītivattena.",
  "atk-s0515a11:24_0": "108.Kathaṁ sametassāti kathaṁ paṭipannassa.",
  "atk-s0515a11:24_1": "Vibhoti rūpanti rūpaṁ vibhavati, na bhaveyya vā.",
  "atk-s0515a11:24_2": "Sukhaṁ dukhañcāti iṭṭhāniṭṭharūpameva pucchati.",
  "atk-s0515a11:25_0": "Jāneyyāmāti jānissāma.",
  "atk-s0515a11:25_1": "Ājāneyyāmāti visesena jānissāma.",
  "atk-s0515a11:25_2": "Vijāneyyāmāti anekavidhena jānissāma.",
  "atk-s0515a11:25_3": "Paṭivijāneyyāmāti sammā jānissāma.",
  "atk-s0515a11:25_4": "Paṭivijjheyyāmāti cittena bujjhissāma.",
  "atk-s0515a11:26_0": "109.Na saññasaññīti yathā sametassa vibhoti rūpaṁ,",
  "atk-s0515a11:26_1": "so pakatisaññāya saññīpi na hoti.",
  "atk-s0515a11:26_2": "Na visaññasaññīti visaññāyapi virūpāya saññāya visaññī na hoti ummattako vā khittacitto vā.",
  "atk-s0515a11:26_3": "Nopi asaññīti saññāvirahitopi na hoti nirodhasamāpanno vā asaññasatto vā.",
  "atk-s0515a11:26_4": "Na vibhūtasaññīti ‘‘sabbaso rūpasaññāna’’ntiādinā (vibha.",
  "atk-s0515a11:26_5": "508) nayena samatikkantasaññīpi na hoti arūpajjhānalābhī.",
  "atk-s0515a11:26_6": "Evaṁ sametassa vibhoti rūpanti etasmiṁ saññasaññitādibhāve aṭṭhatvā yadetaṁ vuttaṁ ‘‘so evaṁ samāhite citte…pe… ākāsānañcāyatanasamāpattipaṭilābhatthāya cittaṁ abhinīharatī’’ti,",
  "atk-s0515a11:26_7": "evaṁ sametassa arūpamaggasamaṅgino vibhoti rūpaṁ.",
  "atk-s0515a11:26_8": "Saññānidānā hi papañcasaṅkhāti evaṁ paṭipannassāpi ca yā saññā,",
  "atk-s0515a11:26_9": "taṁnidānā taṇhādiṭṭhipapañcāssa appahīnāva hontīti dasseti.",
  "atk-s0515a11:27_0": "Asaññino vuccanti nirodhasamāpannāti saññāvedanā nirodhetvā nirodhasamāpannā saññābhāvena asaññinoti kathīyanti.",
  "atk-s0515a11:27_1": "Asaññasattāti sabbena sabbaṁ saññābhāvena asaññabhave nibbattā.",
  "atk-s0515a11:28_0": "So evaṁ samāhite citteti tattha soti so bhikkhu.",
  "atk-s0515a11:28_1": "Evanti catutthajjhānakkamanidassanametaṁ,",
  "atk-s0515a11:28_2": "iminā kamena catutthajjhānaṁ paṭilabhitvāti vuttaṁ hoti.",
  "atk-s0515a11:28_3": "Samāhiteti iminā catutthajjhānasamādhinā samāhite.",
  "atk-s0515a11:28_4": "Parisuddhetiādīsu pana upekkhāsatipārisuddhibhāvena parisuddhe.",
  "atk-s0515a11:28_5": "Parisuddhattāyeva pariyodāte, pabhassareti vuttaṁ hoti.",
  "atk-s0515a11:28_6": "Sukhādīnaṁ paccayānaṁ ghātena vihatarāgādiaṅgaṇattā anaṅgaṇe.",
  "atk-s0515a11:28_7": "Anaṅgaṇattā eva ca vigatūpakkilese.",
  "atk-s0515a11:28_8": "Aṅgaṇena hi cittaṁ upakkilissati. Subhāvitattā mudubhūte,",
  "atk-s0515a11:28_9": "vasībhāvappatteti vuttaṁ hoti.",
  "atk-s0515a11:28_10": "Vase vattamānañhi cittaṁ mudūti vuccati. Muduttāyeva ca kammaniye,",
  "atk-s0515a11:28_11": "kammakkhame kammayoggeti vuttaṁ hoti.",
  "atk-s0515a11:28_12": "Mudu hi cittaṁ kammaniyaṁ hoti suddhantamiva suvaṇṇaṁ.",
  "atk-s0515a11:28_13": "Tadubhayampi ca subhāvitattāyeva. Yathāha ‘‘nāhaṁ, bhikkhave,",
  "atk-s0515a11:28_14": "aññaṁ ekadhammampi samanupassāmi,",
  "atk-s0515a11:28_15": "yaṁ evaṁ bhāvitaṁ kammaniyaṁ hoti yathayidaṁ, bhikkhave, citta’’nti (a. ni. 1.22).",
  "atk-s0515a11:29_0": "Etesu hi parisuddhabhāvādīsu ṭhitattā ṭhite.",
  "atk-s0515a11:29_1": "Ṭhitattāyeva āneñjappatte acale niriñjaneti vuttaṁ hoti.",
  "atk-s0515a11:29_2": "Mudukammaññabhāvena vā attano vase ṭhitattā ṭhite.",
  "atk-s0515a11:29_3": "Saddhādīhi pariggahitattā āneñjappatte.",
  "atk-s0515a11:29_4": "Saddhāpariggahitañhi cittaṁ assaddhiyena na iñjati,",
  "atk-s0515a11:29_5": "vīriyapariggahitaṁ kosajjena na iñjati,",
  "atk-s0515a11:29_6": "satipariggahitaṁ pamādena na iñjati,",
  "atk-s0515a11:29_7": "samādhipariggahitaṁ uddhaccena na iñjati,",
  "atk-s0515a11:29_8": "paññāpariggahitaṁ avijjāya na iñjati,",
  "atk-s0515a11:29_9": "obhāsagataṁ kilesandhakārena na iñjati.",
  "atk-s0515a11:29_10": "Imehi chahi dhammehi pariggahituṁ āneñjappattaṁ hoti.",
  "atk-s0515a11:29_11": "Evaṁ aṭṭhaṅgasamannāgataṁ cittaṁ abhinīhārakkhamaṁ hoti ākāsānañcāyatanasamāpattipaṭilābhatthāya.",
  "atk-s0515a11:30_0": "Aparo nayo – catutthajjhānasamādhinā samāhite.",
  "atk-s0515a11:30_1": "Nīvaraṇadūrībhāvena parisuddhe.",
  "atk-s0515a11:30_2": "Vitakkādisamatikkamena pariyodāte.",
  "atk-s0515a11:30_3": "Jhānapaṭilābhapaccanikānaṁ pāpakānaṁ icchāvacarānañca abhāvena anaṅgaṇe.",
  "atk-s0515a11:30_4": "Icchāvacarānanti icchāya avacarānaṁ,",
  "atk-s0515a11:30_5": "icchāvasena otiṇṇānaṁ pavattānaṁ nānappakārānaṁ kopaappaccayānanti attho.",
  "atk-s0515a11:30_6": "Abhijjhādīnaṁ cittūpakkilesānaṁ vigamena vigatūpakkilese.",
  "atk-s0515a11:30_7": "Ubhayampi cetaṁ aṅgaṇasuttavatthasuttānusāreneva (ma. ni. 1.57 ādayo, 70 ādayo) veditabbaṁ. Vasippattiyā mudubhūte.",
  "atk-s0515a11:30_8": "Iddhipādabhāvūpagamanena kammaniye.",
  "atk-s0515a11:30_9": "Bhāvanāpāripūriyā paṇītabhāvūpagamena ṭhite āneñjappatte,",
  "atk-s0515a11:30_10": "yathā āneñjabhāvaṁ āneñjappattaṁ hoti, evaṁ ṭhiteti attho.",
  "atk-s0515a11:30_11": "Evampi aṭṭhaṅgasamannāgamena cittaṁ abhinīhārakkhamaṁ hoti ākāsānañcāyatanasamāpattipaṭilābhatthāya pādakaṁ padaṭṭhānabhūtaṁ.",
  "atk-s0515a11:31_0": "Āruppamaggasamaṅgīti arūpasamāpattiyā gamanamaggena aparihīno.",
  "atk-s0515a11:31_1": "Papañcāyeva papañcasaṅkhāti taṇhādipapañcāyeva papañcasaṅkhā.",
  "atk-s0515a11:32_0": "110.Ettāvataggaṁ nu vadanti heke,",
  "atk-s0515a11:32_1": "yakkhassa suddhiṁ idha paṇḍitāse.",
  "atk-s0515a11:32_2": "Udāhu aññampi vadanti ettoti ettāvatā nu idha paṇḍitā samaṇabrāhmaṇā aggaṁ suddhiṁ sattassa vadanti,",
  "atk-s0515a11:32_3": "udāhu aññampi etto arūpasamāpattito adhikañca vadantīti pucchati.",
  "atk-s0515a11:33_0": "Etto arūpasamāpattitoti etasmā arūpasamāpattito.",
  "atk-s0515a11:34_0": "111.Ettāvataggampi vadanti heketi eke sassatavādā samaṇabrāhmaṇā paṇḍitamānino ettāvatāpi aggaṁ suddhiṁ vadanti.",
  "atk-s0515a11:34_1": "Tesaṁ paneke samayaṁ vadantīti tesaññeva eke ucchedavādā samayaṁ ucchedaṁ vadanti.",
  "atk-s0515a11:34_2": "Anupādisese kusalāvadānāti anupādisese kusalavādā samānā.",
  "atk-s0515a11:35_0": "Bhavatajjitāti bhavato bhītā.",
  "atk-s0515a11:35_1": "Vibhavaṁ abhinandantīti ucchedaṁ paṭicca tussanti.",
  "atk-s0515a11:35_2": "Te sattassa samanti te ucchedavādino puggalassa samaṁ anuppattiṁ vadanti. Upasamanti atīva samaṁ. Vūpasamanti santaṁ. Nirodhanti anuppādaṁ.",
  "atk-s0515a11:35_3": "Paṭipassaddhinti apunuppattiṁ.",
  "atk-s0515a11:36_0": "112.Ete ca ñatvā upanissitāti ete ca diṭṭhigatike sassatucchedadiṭṭhiyo nissitāti ñatvā.",
  "atk-s0515a11:36_1": "Ñatvā munī nissaye so vīmaṁsīti nissaye ca ñatvā so vīmaṁsī paṇḍito buddhamuni.",
  "atk-s0515a11:36_2": "Ñatvā vimuttoti dukkhāniccādito dhamme ñatvā vimutto.",
  "atk-s0515a11:36_3": "Bhavābhavāya na sametīti punappunaṁ upapattiyā na samāgacchati. Aparāmasanti aparāmasanto. Parāmāsaṁ nāpajjantoti attho.",
  "atk-s0515a11:37_0": "Saddhammappajjotikāya mahāniddesaṭṭhakathāya",
  "atk-s0515a11:38_0": "Kalahavivādasuttaniddesavaṇṇanā niṭṭhitā."
}