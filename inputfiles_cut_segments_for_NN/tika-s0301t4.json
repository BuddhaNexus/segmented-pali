{
  "tika-s0301t4:0_0": "4. Mārasaṁyuttaṁ",
  "tika-s0301t4:1_0": "1. Paṭhamavaggo",
  "tika-s0301t4:2_0": "1. Tapokammasuttavaṇṇanā",
  "tika-s0301t4:3_0": "137.",
  "tika-s0301t4:3_1": "Uruvelāya samīpe gāmo uruvelagāmo,",
  "tika-s0301t4:3_2": "taṁ uruvelagāmaṁ abhimukhabhāvena sammadeva sabbadhamme bujjhatīti abhisambodhi, sabbaññutaññāṇaṁ,",
  "tika-s0301t4:3_3": "tena samannāgatattā ca bhagavā abhisambuddhoti vuccati.",
  "tika-s0301t4:3_4": "Tassa pañcacattālīsāya vassesu ādito pannarasa vassāni paṭhamabodhi,",
  "tika-s0301t4:3_5": "idha pana sattāhabbhantarameva adhippetanti āha ‘‘abhisambuddho hutvā antosattāhasmiṁ yevā’’ti.",
  "tika-s0301t4:3_6": "Asukhabhāvena aññehi kātuṁ asakkuṇeyyattā dukkaraṁ karotīti dukkarakāro,",
  "tika-s0301t4:3_7": "so eva itthiliṅgavasena dukkarakārikā. Tāya mutto vatamhīti cintesi.",
  "tika-s0301t4:3_8": "Yadi evaṁ kasmā taṁ lokanātho chabbassāni samanuyuñjati? Kammapīḷitavasena. Vuttañhetaṁ apadāne (apa. thera 1.39.92-94) –",
  "tika-s0301t4:4_0": "‘‘Avacāhaṁ jotipālo, sugataṁ kassapaṁ tadā;",
  "tika-s0301t4:5_0": "Kuto nu bodhi muṇḍassa, bodhi paramadullabhā.",
  "tika-s0301t4:6_0": "‘‘Tena kammavipākena, acariṁ dukkaraṁ bahuṁ;",
  "tika-s0301t4:7_0": "Chabbassānuruvelāyaṁ, tato bodhimapāpuṇiṁ.",
  "tika-s0301t4:8_0": "‘‘Nāhaṁ etena maggena, pāpuṇiṁ bodhimuttamaṁ;",
  "tika-s0301t4:9_0": "Kummaggena gavesissaṁ, pubbakammena vārito’’ti.",
  "tika-s0301t4:10_0": "Māretīti vibādheti.",
  "tika-s0301t4:10_1": "Vipattiādisaṁyojanañhi sādhūnaṁ paramatthato maraṇaṁ saccapaṭivedhamāraṇattā,",
  "tika-s0301t4:10_2": "pāpatarattā pāpatamoti pāpimā.",
  "tika-s0301t4:10_3": "Sā cassa pāpatamatā pāpavuttitāyāti āha ‘‘pāpeniyutto’’ti. Adhipatīti kāmādhipati.",
  "tika-s0301t4:10_4": "Appahīnakāmarāge attano vase vattetīti vasavattī.",
  "tika-s0301t4:10_5": "Tesaṁyeva kusalakammānaṁ antaṁ karotīti antako.",
  "tika-s0301t4:10_6": "Vaṭṭadukkhato aparimuttapaccayattā namuci.",
  "tika-s0301t4:10_7": "Mattānaṁ pamattānaṁ bandhūti pamattabandhu.",
  "tika-s0301t4:11_0": "Tapokammāti attakilamathānuyogato. Aparaddhoti virajjhasi. ‘‘Aparādho’’tipi atthi, soyeva attho.",
  "tika-s0301t4:11_1": "Kāyakilamathaṁ anuyuñjanto yebhuyyena amaratthāya anuyuñjati,",
  "tika-s0301t4:11_2": "so ca kammavādīhi anuyuñjiyamāno devatthāya siyāti āha ‘‘amarabhāvatthāyā’’ti.",
  "tika-s0301t4:11_3": "Sabbaṁ tapanti sabbaṁ attaparitāpanaṁ.",
  "tika-s0301t4:11_4": "Atthāvahaṁ na bhavati bodhiyā anupāyattā.",
  "tika-s0301t4:11_5": "Kiñcassāti kiñci siyāti attho.",
  "tika-s0301t4:11_6": "Phiyārittaṁva dhammanīti dhammaṁ vuccati vaṇṇu, so idha ‘‘dhamma’’nti vutto, dhammani vaṇṇupadeseti attho. Tenāha ‘‘araññe’’ti.",
  "tika-s0301t4:11_7": "Ubhosu passesu phiyāhi ākaḍḍheyya ceva arittehi uppīḷeyya ca.",
  "tika-s0301t4:12_0": "Sammāvācākammantājīvā gahitā maggasīlassa adhippetattā.",
  "tika-s0301t4:12_1": "Samādhino hi gahaṇena sammāvāyāmasatisamādhayo gahitā upakārabhāvato. Paññāyāti etthāpi eseva nayo. Bujjhati etenāti bodho.",
  "tika-s0301t4:12_2": "Maggoti āha ‘‘bodhāyāti maggatthāyā’’ti.",
  "tika-s0301t4:12_3": "Kathaṁ pana maggaṁ maggatthāya bhāvetīti āha ‘‘yathā hī’’tiādi.",
  "tika-s0301t4:12_4": "Tena yathā yāgupacanārambho yāvadeva yāguattho,",
  "tika-s0301t4:12_5": "evaṁ maggabhāvanārambho maggādhigamatthāyāti dasseti.",
  "tika-s0301t4:12_6": "Ārambhoti ca ariyamaggabhāvanāya bandhāpanaṁ daṭṭhabbaṁ.",
  "tika-s0301t4:12_7": "Keci pana ‘‘magganti ariyamaggaṁ,",
  "tika-s0301t4:12_8": "bodhāyāti arahattasambodhāya,",
  "tika-s0301t4:12_9": "evañca katvā ‘pattosmi paramasuddhi’nti idampi vacanaṁ samatthita’’nti vadanti,",
  "tika-s0301t4:12_10": "apare pana ‘‘sabbaññutaññāṇasambodhāyāti.",
  "tika-s0301t4:12_11": "So hi sabbasmāpi bodhito uttaritaro’’ti.",
  "tika-s0301t4:12_12": "Nihato nibbisevanabhāvaṁ pāpito. Tenāha ‘‘parājito’’ti.",
  "tika-s0301t4:13_0": "Tapokammasuttavaṇṇanā niṭṭhitā.",
  "tika-s0301t4:14_0": "2. Hatthirājavaṇṇasuttavaṇṇanā",
  "tika-s0301t4:15_0": "138.Andhabhāvakāraketi pacurajanassa cakkhuviññāṇuppattinivāraṇena andhabhāvakārake. Mahātameti mahati tamasi.",
  "tika-s0301t4:15_1": "Pāsāṇaphalake mahācīvaraṁ sīse ṭhapetvāti etena taṁ phalakaṁ apassāya nisinnoti dasseti . Padhānanti bhāvanaṁ.",
  "tika-s0301t4:15_2": "Pariggaṇhamānoti sabbaso gaṇhanto avissajjento,",
  "tika-s0301t4:15_3": "bhāvanaṁ anuyuñjanto anupubbasamāpattiyo phalasamāpattiñca manasikarontoti attho. Tenāha ‘‘nanu cā’’tiādi. Ariṭṭhakoti ariṭṭhakavaṇṇo. Tenāha ‘‘kāḷako’’ti.",
  "tika-s0301t4:16_0": "Dīghamaddhānanti cirataraṁ kālaṁ.",
  "tika-s0301t4:16_1": "Saṁsaranti āsādanādhippāyena sañcaranto,",
  "tika-s0301t4:16_2": "alaṁ tuyhaṁ etena nippayojananti adhippāyo.",
  "tika-s0301t4:16_3": "Na hi tena mārassa kāci atthasiddhīti.",
  "tika-s0301t4:17_0": "Hatthirājavaṇṇasuttavaṇṇanā niṭṭhitā.",
  "tika-s0301t4:18_0": "3. Subhasuttavaṇṇanā",
  "tika-s0301t4:19_0": "139.Susaṁvutāti maggasaṁvarena suṭṭhu saṁvutā. Supihitāti suṭṭhu pihitā.",
  "tika-s0301t4:19_1": "Vasānugāti kāyādidvāravasānugā vasavattino na honti.",
  "tika-s0301t4:19_2": "Baddhacarāti paṭibaddhacariyāti.",
  "tika-s0301t4:20_0": "Subhasuttavaṇṇanā niṭṭhitā.",
  "tika-s0301t4:21_0": "4. Paṭhamamārapāsasuttavaṇṇanā",
  "tika-s0301t4:22_0": "140.Upāyamanasikārenāti aniccādīsu aniccādito manasikaraṇena.",
  "tika-s0301t4:22_1": "Upāyavīriyenāti anuppannākusalānaṁ anuppādanāya vidhinā pavattavīriyena.",
  "tika-s0301t4:22_2": "Kāraṇavīriyenāti anuppannānuppādanādiatthassa kāraṇabhūtena vīriyena.",
  "tika-s0301t4:22_3": "Anuppannapāpakānuppādanādiatthāni hi vīriyāni yadatthaṁ honti,",
  "tika-s0301t4:22_4": "taṁ atthaṁ sādhentiyevāti etassa atthassa dīpako sammā-saddo.",
  "tika-s0301t4:22_5": "Yonisosammāsaddena hi upāyakāraṇatthadīpakataṁ sandhāya ‘‘upāyavīriyena kāraṇavīriyenā’’ti vuttaṁ.",
  "tika-s0301t4:22_6": "Arahattaphalavimutti ukkaṭṭhaniddesena. Mārena ‘‘mayhaṁ kho,",
  "tika-s0301t4:22_7": "bhikkhave’’tiādikaṁ bhagavato vacanaṁ sutvā vuttaṁ ‘‘arahattaṁ patvāpi na tussatī’’tiādi.",
  "tika-s0301t4:23_0": "Kilesapāsenāti kilesamārassa upāyabhūtena.",
  "tika-s0301t4:23_1": "Kilesamāro hi satte kāmaguṇapāsehi nibandhati, na pana sayameva.",
  "tika-s0301t4:23_2": "Tenāha ‘‘ye dibbā kāmaguṇasaṅkhātā’’tiādi.",
  "tika-s0301t4:23_3": "Mārabandhaneti kilesamārassa bandhanaṭṭhāne, bhavacāraketi attho.",
  "tika-s0301t4:23_4": "Na me samaṇa mokkhasīti idaṁ māro ‘‘anuttarā vimutti anuppattā,",
  "tika-s0301t4:23_5": "vimuttā sabbapāsehī’’ti ca bhagavato vacanaṁ asaddahanto vadati saddahantopi vā ‘‘evamayaṁ paresaṁ sattānaṁ mokkhāya ussāhaṁ na kareyyā’’ti attano kohaññe ṭhatvā vadati.",
  "tika-s0301t4:24_0": "Paṭhamamārapāsasuttavaṇṇanā niṭṭhitā.",
  "tika-s0301t4:25_0": "5. Dutiyamārapāsasuttavaṇṇanā",
  "tika-s0301t4:26_0": "141.Anupubbagamanacārikanti gāmanigamarājadhānīsu anukkamena gamanasaṅkhātaṁ cārikaṁ.",
  "tika-s0301t4:26_1": "Evaṁ hi gatesūti evaṁ tumhesu bahūsu ekajjhaṁ gatesu.",
  "tika-s0301t4:27_0": "Ādimhi kalyāṇaṁ etassāti ādikalyāṇaṁ, tathā sesesu.",
  "tika-s0301t4:27_1": "Sāsanassa ādi sīlaṁ mūlakattā.",
  "tika-s0301t4:27_2": "Tassa samathādayo majjhaṁ sāsanasampattiyā vemajjhabhāvato.",
  "tika-s0301t4:27_3": "Phalanibbānāni pariyosānaṁ tadadhigamato uttari karaṇīyābhāvato.",
  "tika-s0301t4:27_4": "Sāsane sammāpaṭipatti nāma paññāya hoti,",
  "tika-s0301t4:27_5": "tassā ca sīlaṁ samādhi ca mūlanti āha ‘‘sīlasamādhayo vā ādī’’ti.",
  "tika-s0301t4:27_6": "Yasmā paññā anubodhapaṭivedhavasena duvidhā,",
  "tika-s0301t4:27_7": "tasmā tadubhayaṁ gaṇhanto ‘‘vipassanāmaggā majjha’’nti āha. Paññānipphatti phalakiccaṁ,",
  "tika-s0301t4:27_8": "nibbānasacchikiriyā pana sammāpaṭipattiyā pariyosānaṁ tato paraṁ kattabbābhāvatoti āha ‘‘phalanibbānāni pariyosāna’’nti.",
  "tika-s0301t4:27_9": "Phalaggahaṇena hi saupādisesanibbānaṁ gayhati, itarena itaraṁ,",
  "tika-s0301t4:27_10": "tadubhayavasena paṭipattiyā osānanti āha ‘‘phalanibbānāni pariyosāna’’nti. ‘‘Tasmātiha tvaṁ, bhikkhu,",
  "tika-s0301t4:27_11": "ādimeva visodhehi kusalesu dhammesu. Ko cādi kusalānaṁ dhammānaṁ? Sīlañca suvisuddhaṁ, diṭṭhi ca ujukā’’ti (saṁ. ni.",
  "tika-s0301t4:27_12": "5.369) vacanato sīladiṭṭhujukatāya matthakabhūtā vipassanā,",
  "tika-s0301t4:27_13": "tadadhiṭṭhānā sīlasamādhīti ime tassa sāsanassa mūlanti āha ‘‘sīlasamādhivipassanā vā ādī’’ti. Sesaṁ vuttanayameva.",
  "tika-s0301t4:28_0": "Kiñcāpi avayavavinimutto samudāyo natthi,",
  "tika-s0301t4:28_1": "yesu pana avayavesu samudāyarūpena apekkhitesu gāthāti samaññā,",
  "tika-s0301t4:28_2": "taṁ tato bhinnaṁ viya katvā dassento ‘‘catuppadikagāthāya tāva paṭhamapādo’’tiādimāha.",
  "tika-s0301t4:28_3": "Pañcapadachappadānaṁ gāthānaṁ ādipariyosānaggahaṇena itare dutiyādayo tayo cattāro vā majjhanti avuttasiddhamevāti na vuttaṁ.",
  "tika-s0301t4:28_4": "Ekānusandhikasuttassāti idaṁ bahuvibhāgaṁ yathānusandhinā ekānusandhikaṁ suttaṁ sandhāya vuttaṁ,",
  "tika-s0301t4:28_5": "itarassa pana teyeva desetabbadhammavibhāgena ādimajjhapariyosānabhāgā labbhanti.",
  "tika-s0301t4:28_6": "Nidānanti kāladesakaparisādi-apadisanalakkhaṇādiko attho.",
  "tika-s0301t4:28_7": "Idamavocāti iti-saddo ādiattho.",
  "tika-s0301t4:28_8": "Tena tadavasesanigamanapāḷiṁ saṅgaṇhāti.",
  "tika-s0301t4:28_9": "Anekānusandhīkassa saha nidānena paṭhamo anusandhi ādi.",
  "tika-s0301t4:28_10": "Saha nigamanena pacchimo pariyosānaṁ,",
  "tika-s0301t4:28_11": "itarena majjhimantiādimajjhapariyosānāni veditabbāni.",
  "tika-s0301t4:29_0": "Sātthakanti atthasampattiyā sātthakaṁ katvā.",
  "tika-s0301t4:29_1": "Sabyañjananti byañjanasampattiyā sabyañjanaṁ.",
  "tika-s0301t4:29_2": "Sampatti ca nāma paripuṇṇabyañjanatāti āha ‘‘byañjanehi…pe… desetā’’ti.",
  "tika-s0301t4:29_3": "Sakalaparipuṇṇanti sabbaso paripuṇṇaṁ sīlādipañcadhammakkhandhapāripūriyā.",
  "tika-s0301t4:29_4": "Nirupakkilesaṁ diṭṭhimānādiupakkilesābhāvato.",
  "tika-s0301t4:29_5": "Avisesato tisso sikkhā sakale sāsane bhavanti.",
  "tika-s0301t4:29_6": "Dhammoti pana brahmacariyaṁ vā sandhāya vuttaṁ ‘‘katamesānaṁ kho, bhante,",
  "tika-s0301t4:29_7": "buddhānaṁ bhagavantānaṁ brahmacariyaṁ ciraṭṭhitikaṁ ahosī’’tiādīsu (pārā. 18) viya.",
  "tika-s0301t4:29_8": "Dukūlasāṇiyā paṭicchannā viya,",
  "tika-s0301t4:29_9": "na tu pākāraselādipaṭicchannā viya.",
  "tika-s0301t4:29_10": "Tena dhammaniruttiyā sakalakilesānaṁ pahānānubhāvaṁ vadati. Alābhaparihāniyā, na laddhaparihāniyā.",
  "tika-s0301t4:29_11": "Aḍḍhuḍḍhānīti pañcasatādhikāni tīṇi pāṭihāriyasahassāni. Sātanti sukhaṁ.",
  "tika-s0301t4:30_0": "Dutiyamārapāsasuttavaṇṇanā niṭṭhitā.",
  "tika-s0301t4:31_0": "6. Sappasuttavaṇṇanā",
  "tika-s0301t4:32_0": "142.Surākārakānanti piṭṭhasurāyojanakānaṁ. Kosalānaṁ issaroti kosalo,",
  "tika-s0301t4:32_1": "kosalarājassa ayanti kosalikā.",
  "tika-s0301t4:32_2": "Paribhogapātīti bhattaparibhojanatthāya pāti paribhogapāti.",
  "tika-s0301t4:32_3": "Kammāruddhanapaṇāḷiyāti kammāruddhanapaṇāḷimukhe. Dhamamānāyāti dhamiyamānāya.",
  "tika-s0301t4:32_4": "Taṁ pana yasmā bhastavātehi pūritaṁ nāma hoti,",
  "tika-s0301t4:32_5": "tasmā ‘‘bhastavātena pūriyamānāyā’’ti vuttaṁ.",
  "tika-s0301t4:32_6": "Niyāmabhūmiyanti bhagavato paṭisallānaṭṭhāne sañcarantaṁ māraṁ maṁsacakkhunāva disvā. Tenāha ‘‘vijjulatālokenā’’ti.",
  "tika-s0301t4:33_0": "Seyyatthāyāti seyyānisaṁsāya. Tenāha ‘‘ṭhassāmī’’tiādi.",
  "tika-s0301t4:33_1": "Attasaññatoti attabhāvena saṁyato. Tenāha ‘‘saṁyatattabhāvo’’ti.",
  "tika-s0301t4:33_2": "Taṁsaṇṭhitassāti tasmiṁ hatthapādakukkuccarahite buddhamunismiṁ avaṭṭhitassa.",
  "tika-s0301t4:33_3": "Vossajja careyya tattha soti iminā bhagavā taṁ byākaramāno vibhiṁsitā buddhānaṁ kiṁ karissati bhayābhāvato?",
  "tika-s0301t4:33_4": "Kevalaṁ pana anaṭṭhavalikaṁ uppīḷento viya tvameva āyāsaṁ āpajjissasīti māraṁ santajjeti.",
  "tika-s0301t4:34_0": "Bheravāti avītarāgānaṁ bhayajanakā. Tatthāti taṁnimittaṁ. Phaleyyāti bhijjeyya.",
  "tika-s0301t4:34_1": "Sattisallanti sattisaṅkhātaṁ puthusallaṁ.",
  "tika-s0301t4:34_2": "Urasmiṁ cārayeyyunti phāsuṁ vijjhituṁ ṭhapeyyuṁ uggireyyuṁ.",
  "tika-s0301t4:34_3": "Khandhupadhīsūti khandhasaṅkhātesu upadhīsu.",
  "tika-s0301t4:34_4": "Tāṇaṁ karonti nāmāti tato bhayanimittato attano tāṇaṁ karonti nāma.",
  "tika-s0301t4:35_0": "Sappasuttavaṇṇanā niṭṭhitā.",
  "tika-s0301t4:36_0": "7. Supatisuttavaṇṇanā",
  "tika-s0301t4:37_0": "143.Utugāhāpanatthaṁdhovitvā, na rajojallavikkhālanatthaṁ.",
  "tika-s0301t4:37_1": "Tenāha ‘‘buddhānaṁ panā’’tiādi.",
  "tika-s0301t4:37_2": "Dhotapādake geheti dhotapādehi akkamitabbake.",
  "tika-s0301t4:37_3": "Vattabhedo nāma natthi dhammassāmibhāvato.",
  "tika-s0301t4:37_4": "Vattasīseṭhatvā dhovanti aññesaṁ diṭṭhānugatiāpajjanatthaṁ.",
  "tika-s0301t4:37_5": "Soppapariggāhakenāti ettha soppaṁ nāma niddāya antarantarā pavattakiriyamayacittappavattirahitā nirantarabhavaṅgasantatīti taṁ sabhāvato payojanato kālaparicchedato pariggāhakaṁ upariniddesasatisampajaññaṁ sandhāya vuttaṁ ‘‘soppapariggāhakena satisampajaññenā’’ti.",
  "tika-s0301t4:37_6": "Keci pana ‘‘niddāsoppanā’’ti vadanti,",
  "tika-s0301t4:37_7": "taṁ bhagavato soppaṁ hīḷento vadati.",
  "tika-s0301t4:38_0": "Kiṁ nūti etthaṁ kinti hetunissakke paccattavacananti āha ‘‘kasmā nu supasī’’ti?",
  "tika-s0301t4:38_1": "Dubbhago vuccati nissiriko bhinnabhago,",
  "tika-s0301t4:38_2": "so pana matasadiso visaññisadiso ca hotīti āha ‘‘mato viya visaññī viya cā’’ti.",
  "tika-s0301t4:39_0": "Ādināti ādi-saddena ‘‘bāhirassa upādāya aṭṭhārasā’’tiādinā (vibha.",
  "tika-s0301t4:39_1": "842) āgataṁ taṇhākoṭṭhāsaṁ saṅgaṇhāti.",
  "tika-s0301t4:39_2": "Tattha tattha visattatāyāti tammiṁ tasmiṁ ārammaṇe visesato āsattabhāvena.",
  "tika-s0301t4:39_3": "Visassa dukkhanibbattakakammassa hetubhāvato visamūlatā visaṁ vā dukkhadukkhādibhūtavedanā mūlaṁ etassāti visamūlā, taṇhā.",
  "tika-s0301t4:39_4": "Tassa rūpādikassa dukkhassa paribhogo,",
  "tika-s0301t4:39_5": "na amatassāti visaparibhogatā.",
  "tika-s0301t4:39_6": "Katthaci netunti katthaci bhave sabbathā netuṁ?",
  "tika-s0301t4:39_7": "Parikkhayāti sabbaso khīṇattā.",
  "tika-s0301t4:39_8": "Tuyhaṁ kiṁ etthāti sabbupadhiparikkhayā suddhassa mama paṭipattiyaṁ tuyhaṁ kiṁ ujjhāyanaṁ?",
  "tika-s0301t4:39_9": "Kevalaṁ vighātoyeva teti dasseti.",
  "tika-s0301t4:40_0": "Supatisuttavaṇṇanā niṭṭhitā.",
  "tika-s0301t4:41_0": "8. Nandatisuttavaṇṇanā",
  "tika-s0301t4:42_0": "144. Aṭṭhamaṁ uttānatthameva.",
  "tika-s0301t4:43_0": "Nandatisuttavaṇṇanā niṭṭhitā.",
  "tika-s0301t4:44_0": "9. Paṭhamaāyusuttavaṇṇanā",
  "tika-s0301t4:45_0": "145.Paṇṇāsaṁvā vassāni jīvati vassasatato upari seyyathāpi thero anuruddho.",
  "tika-s0301t4:45_1": "Saṭṭhi vā vassāni seyyathāpi thero bākulo.",
  "tika-s0301t4:45_2": "Paṭiharitvā paccanīkabhāve sātaṁ sukhaṁ etassāti paccanīkasāto, tabbhāvo paccanīkasātatā, tāya.",
  "tika-s0301t4:45_3": "Abhibhavitvā abhāsi paṭivacanaṁ jānamānova.",
  "tika-s0301t4:46_0": "Na hīḷeyya na jiguccheyya.",
  "tika-s0301t4:46_1": "Evanti so dārako viya kiñci acintento sappuriso careyya,",
  "tika-s0301t4:46_2": "evaṁ hissa cittadukkhaṁ na hotīti adhippāyo.",
  "tika-s0301t4:46_3": "Pajjalitasīso viya careyyāti yathā pajjalitasīso puriso aññaṁ kiñci akatvā tasseva vūpasamāya vāyameyya,",
  "tika-s0301t4:46_4": "evaṁ sappuriso āyuṁ parittanti ñatvā teneva nayena sabbasaṅkhāragataṁ aniccaṁ, aniccattā eva dukkhaṁ,",
  "tika-s0301t4:46_5": "anattāti vipassanampi otaritvā taṁ ussukkāpentopi saṅkhāravigamāya careyya paṭipajjeyya.",
  "tika-s0301t4:47_0": "Paṭhamaāyusuttavaṇṇanā niṭṭhitā.",
  "tika-s0301t4:48_0": "10. Dutiyaāyusuttavaṇṇanā",
  "tika-s0301t4:49_0": "146.Nemīvāti nemisīsena cakkaṁ vadati.",
  "tika-s0301t4:49_1": "Kubbaraṁ anupariyāyatīti kubbaraṁ anuparivattati.",
  "tika-s0301t4:49_2": "Tathābhūto pana so taṁ ajahantovāti āha ‘‘na vijahatī’’ti.",
  "tika-s0301t4:49_3": "Āyu anupariyāyatīti maccānaṁ āyu gatampi paccāgacchatīti bhagavato paṭāṇi hutvā vadati,",
  "tika-s0301t4:49_4": "bhagavā pana taṁ abhibhavitvā ‘‘accayanti ahorattā’’tiādinā āyuno accayagamanamaraṇataṁyeva pavedesi.",
  "tika-s0301t4:50_0": "Dutiyaāyusuttavaṇṇanā niṭṭhitā.",
  "tika-s0301t4:51_0": "Paṭhamavaggavaṇṇanā niṭṭhitā.",
  "tika-s0301t4:52_0": "2. Dutiyavaggo",
  "tika-s0301t4:53_0": "1. Pāsāṇasuttavaṇṇanā",
  "tika-s0301t4:54_0": "147.Pavijjhīti pabbataṁ sabbato pavattento tato tato nissajji. Sakalanti sabbabhāgavantaṁ, nissesanti attho.",
  "tika-s0301t4:55_0": "Pāsāṇasuttavaṇṇanā niṭṭhitā.",
  "tika-s0301t4:56_0": "2. Kiṁnusīhasuttavaṇṇanā",
  "tika-s0301t4:57_0": "148.Vicakkhukammāyāti vicakkhubhāvakāmatāya.",
  "tika-s0301t4:57_1": "Yathā sā bhagavato desiyamānaṁ dhammaṁ attano paññācakkhunā na passituṁ sakkoti, evaṁ kātuṁ kāmatāya. Tenāha ‘‘parisāyā’’tiādi.",
  "tika-s0301t4:57_2": "Vināsetuṁ na sakkoti bheravārammaṇe bhāyanasseva abhāvato.",
  "tika-s0301t4:57_3": "Dasabalappattāti dasahi balehi samannāgatā.",
  "tika-s0301t4:58_0": "Kiṁnusīhasuttavaṇṇanā niṭṭhitā.",
  "tika-s0301t4:59_0": "3. Sakalikasuttavaṇṇanā",
  "tika-s0301t4:60_0": "149.Mandabhāvenāti jaḷabhāvena momūhabhāvenāti mahāmūḷhatāya.",
  "tika-s0301t4:60_1": "Kabbakaraṇena mattoti kabbakiriyāpasutatādivasena matto kabbaṁ katvā.",
  "tika-s0301t4:60_2": "Kimidaṁ soppasevāti idaṁ tava soppaṁ kimatthaṁ,",
  "tika-s0301t4:60_3": "purisena nāma purisattakarena bhavitabbaṁ, na soppatiyeva.",
  "tika-s0301t4:60_4": "Atthaṁ samāgantvāti paramatthaṁ nibbānaṁ sammā āgantvā adhigantvā.",
  "tika-s0301t4:60_5": "Asaṅga…pe… natthi sabbaso siddhatthabhāvato.",
  "tika-s0301t4:60_6": "Jaggantoti jāgaranto puriso viya,",
  "tika-s0301t4:60_7": "na bhāyāmi bhayahetūnaṁ abhāvā.",
  "tika-s0301t4:60_8": "Nānutapanti sabbattha sabbadāpi vissaṭṭhabhāvato, māmanti mamaṁ.",
  "tika-s0301t4:60_9": "Gāthāsukhatthañhi dīghaṁ katvā vuttaṁ.",
  "tika-s0301t4:60_10": "Ṭhitattāti uddesaparipucchāya paricchijjattā. Hāninti kassaci jāniṁ.",
  "tika-s0301t4:61_0": "Sakalikasuttavaṇṇanā niṭṭhitā.",
  "tika-s0301t4:62_0": "4. Patirūpasuttavaṇṇanā",
  "tika-s0301t4:63_0": "150.",
  "tika-s0301t4:63_1": "Anurujjhati etenāti anurodho, rāgo. Virujjhati etenāti virodho, paṭigho.",
  "tika-s0301t4:63_2": "Tesu anurodhavirodhesu tannimittaṁ sajjati nāma saṅgaṁ karoti nāma,",
  "tika-s0301t4:63_3": "anurodhavirodhuppādanameva cettha sajjanaṁ.",
  "tika-s0301t4:63_4": "Yadaññamanusāsatīti yaṁ aññesaṁ anusāsanaṁ,",
  "tika-s0301t4:63_5": "taṁ tesaṁ hitesanaṁ anukampanaṁ,",
  "tika-s0301t4:63_6": "tasmā anukampake hitesake sammāsambuddhe anurodhavirodhe āropetvā vikampanatthaṁ micchā vadasīti.",
  "tika-s0301t4:64_0": "Patirūpasuttavaṇṇanā niṭṭhitā.",
  "tika-s0301t4:65_0": "5. Mānasasuttavaṇṇanā",
  "tika-s0301t4:66_0": "151.Ākāse caranteti pañcābhiññe sandhāya vadati.",
  "tika-s0301t4:66_1": "Antalikkhe carantepi kiccasādhanato antalikkhacaro. Manasi jātoti mānaso.",
  "tika-s0301t4:66_2": "Taṁ pana manasantānasampayuttatāyāti āha ‘‘manasampayutto’’ti.",
  "tika-s0301t4:67_0": "Mānasasuttavaṇṇanā niṭṭhitā.",
  "tika-s0301t4:68_0": "6. Pattasuttavaṇṇanā",
  "tika-s0301t4:69_0": "152.",
  "tika-s0301t4:69_1": "Pañcannaṁ upādānakkhandhānaṁ lakkhaṇādīni ceva samudayañca assādādīnavanissaraṇāni ca gahetvā sammā tesaṁ lakkhaṇādīnaṁ gahaṇaṁ hotīti āha ‘‘pañca upādānakkhandhe ādiyitvā’’ti.",
  "tika-s0301t4:69_2": "Ruppanavediyanasañjānanaabhisaṅkharaṇavijānanāni khandhānaṁ sabhāvalakkhaṇāni.",
  "tika-s0301t4:69_3": "Ādi-saddena rasapaccupaṭṭhānapadaṭṭhānāni ceva samudayādīni ca saṅgaṇhāti.",
  "tika-s0301t4:69_4": "Dassetīti paccakkhato dasseti,",
  "tika-s0301t4:69_5": "hatthāmalakaṁ viya pākaṭe vibhūte katvā vibhāveti.",
  "tika-s0301t4:69_6": "Gaṇhāpetīti te dhamme manasā anupekkhite diṭṭhiyā suppaṭividdhe karonto uggaṇhāpeti.",
  "tika-s0301t4:69_7": "Samādānamhīti tattha atthassa sammadeva ādiyane khandhānañca sammasanavasena aññadhammavasena samādiyane.",
  "tika-s0301t4:69_8": "Paṭividdhaguṇenāti tāya desanāya,",
  "tika-s0301t4:69_9": "taṁ nissāya paccattapurisakārena ca tesaṁ paṭividdhaguṇena .",
  "tika-s0301t4:69_10": "Jotāpetīti tesaṁ cittasantānaṁ assaddhiyādikilesamalavidhamanena pabhassaraṁ karoti.",
  "tika-s0301t4:69_11": "Aṭṭhiṁ katvāti tāya desanāya pāpetabbaṁ atthaṁ payojanaṁ daḷhaṁ katvā. Tenāha ‘‘ayaṁ no’’tiādi.",
  "tika-s0301t4:69_12": "Kammakārakacittaṁ nāma otaraṇacittaṁ.",
  "tika-s0301t4:69_13": "‘‘Yonisomanasikārapubbakaṁ vipassanācitta’’nti keci.",
  "tika-s0301t4:69_14": "Ohitasotāti anaññavihitatāya dhammassavanāya appitasotā,",
  "tika-s0301t4:69_15": "tato eva tadatthaṁ ṭhapitasotā.",
  "tika-s0301t4:70_0": "Ete rūpādayo khandhe yañca saṅkhataṁ samiddhapaccayehi kataṁ, tañca ‘‘eso ahaṁ na homi,",
  "tika-s0301t4:70_1": "etaṁ mayhaṁ na hotī’’ti passantoti yojanā. Khemo attāti khemattā, taṁ khemattaṁ.",
  "tika-s0301t4:70_2": "Tenāha ‘‘khemibhūtaṁ attabhāva’’nti. Pariyesamānā mārasenā.",
  "tika-s0301t4:71_0": "Pattasuttavaṇṇanā niṭṭhitā.",
  "tika-s0301t4:72_0": "7. Chaphassāyatanasuttavaṇṇanā",
  "tika-s0301t4:73_0": "153. Sañjāyati etasmāti sañjāti,",
  "tika-s0301t4:73_1": "so eva sampayuttadhammo samosarati etthāti samosaraṇaṁ, so eva attho, tena sañjātisamosaraṇaṭṭhena.",
  "tika-s0301t4:73_2": "Bhayabheravaṁ saddanti bhāyati etasmāti bhayaṁ,",
  "tika-s0301t4:73_3": "tadeva yassa kassaci bheravāvahattā bheravaṁ, devādisaddanti attho.",
  "tika-s0301t4:73_4": "Vigatavalāhake deve uppātavasena uppajjanakasaddo devadundubhi.",
  "tika-s0301t4:73_5": "Asanipātādisaddo asanipātasaddo. Undrīyatīti viparivattati.",
  "tika-s0301t4:73_6": "Loko adhimucchitoti atithaddhakāyo viya mucchaṁ āpanno. Mārassāti kilesamārassa.",
  "tika-s0301t4:73_7": "Ṭhānabhūtanti pavattiṭṭhānabhūtaṁ.",
  "tika-s0301t4:74_0": "Chaphassāyatanasuttavaṇṇanā niṭṭhitā.",
  "tika-s0301t4:75_0": "8. Piṇḍasuttavaṇṇanā",
  "tika-s0301t4:76_0": "154.Tattha tatthāti tasmiṁ tasmiṁ ñātimittakule.",
  "tika-s0301t4:76_1": "Pāhunakānīti pahitabbapaṇṇākārāni.",
  "tika-s0301t4:76_2": "Āgantukapaṇṇākārānīti āgantukānaṁ upagatānaṁ dātabbapaṇṇākārāni.",
  "tika-s0301t4:76_3": "Sayaṁcaradivaseti kumārakānañca kumārikānañca sayaṁ attanā caritabbachaṇadivase.",
  "tika-s0301t4:76_4": "Idāni tamatthaṁ vitthārato dassento ‘‘samavayajātigottā’’tiādimāha.",
  "tika-s0301t4:76_5": "Samavayasamajātikasamagottāti paccekaṁ sama-saddo yojetabbo.",
  "tika-s0301t4:76_6": "Gottasamatā ca āvāhavivāhayogyatāvasena daṭṭhabbā, na ekagottatāvasena. Tato tato gāmato. Aññasmiṁ dātabbe asati.",
  "tika-s0301t4:76_7": "Chaṇavasena pahiṇituṁ sampāditaṁ pūvaṁ chaṇapūvaṁ.",
  "tika-s0301t4:76_8": "Tāsaṁ sampattiyāti tāsaṁ dānaṁ dhammassavanañcāti tassā duvidhāyapi sampattiyā.",
  "tika-s0301t4:77_0": "Ñāṇaṁ nāma āvajjanapubbakaṁ,",
  "tika-s0301t4:77_1": "tasmā ajānanassa ‘‘anāvajjanatāyā’’ti kāraṇaṁ vatvā sesakāraṇaṁ vadanto ‘‘buddhāna’’ntiādimāha.",
  "tika-s0301t4:77_2": "Upacārabhedanti buddhaṁ disvā manussehi kātabbaupacārassa bhindanaṁ. Bhinditunti vidhamituṁ.",
  "tika-s0301t4:78_0": "Bhagavā panāti panasaddo visesatthajotako.",
  "tika-s0301t4:78_1": "Tena na kevalaṁ bhagavā uppaṇḍanaṁ pariharanto taṁ gāmaṁ na puna pāvisi,",
  "tika-s0301t4:78_2": "atha kho māraṁ anukampantoti idaṁ visesaṁ joteti.",
  "tika-s0301t4:79_0": "Janesīti apuññaṁ janesi,",
  "tika-s0301t4:79_1": "janento ca yathā tato āyatiṁ thirataraṁ mahantaṁ dukkhaṁ nipphajjissati, evaṁ nipphādesi.",
  "tika-s0301t4:79_2": "Āsajjananti ettha nanti nipātamattaṁ.",
  "tika-s0301t4:79_3": "Kiñcati maddati abhibhavatīti kiñcananti āha ‘‘maddituṁ samattha’’nti.",
  "tika-s0301t4:80_0": "Piṇḍasuttavaṇṇanā niṭṭhitā.",
  "tika-s0301t4:81_0": "9. Kassakasuttavaṇṇanā",
  "tika-s0301t4:82_0": "155.Nibbānaṁ apadisitvāti nibbānaṁ nissāya nibbānaguṇe ārabbhāti attho.",
  "tika-s0301t4:82_1": "Haṭahaṭakesoti ito cito ca vikiṇṇattā ākulākulakeso.",
  "tika-s0301t4:82_2": "Cakkhusamphassaviññāṇāyatananti ettha yathā cakkhuggahaṇena phasso visesito, tena eva viññāṇāyatanaṁ.",
  "tika-s0301t4:82_3": "Tathā sati cakkhuviññāṇassa ca gahaṇaṁ āpajjeyyāti.",
  "tika-s0301t4:82_4": "Nanu cettha cakkhuggahaṇena visesitattā cakkhudvārikānaṁ sabbesaṁ viññāṇānaṁ gahaṇanti? Saccametaṁ,",
  "tika-s0301t4:82_5": "tañca kho paṭhamena cakkhuggahaṇenāti nāyaṁ doso.",
  "tika-s0301t4:82_6": "Bhavaṅgacittanti āvajjanāya anantarapaccayabhūtameva adhippetanti niyametvā dassetuṁ ‘‘sāvajjanaka’’nti vuttaṁ,",
  "tika-s0301t4:82_7": "tasmā tadārammaṇampīti javanacittena saha tadārammaṇacittampi.",
  "tika-s0301t4:82_8": "‘‘Viññāṇāyatana’’nti ca vutte nimmalameva.",
  "tika-s0301t4:83_0": "‘‘Cakkhū’’ti avisesato vuttattā pana mārassa ayampi attho āpannoti dassetuṁ ‘‘yaṁ loke’’tiādi vuttaṁ.",
  "tika-s0301t4:83_1": "Upakkavipakkanti cakkhupākarogena upari heṭṭhā ca sabbaso pakkaṁ kuthitaṁ.",
  "tika-s0301t4:83_2": "Eseva nayoti iminā yaṁ loke kuṭṭhakilāsagaṇḍakacchuādīhi upaddutaṁ vaṇapīḷakādivasena paggharantaṁ asuciṁ antamaso paramajeguccharūpampi,",
  "tika-s0301t4:83_3": "sabbaṁ taṁ taveva hotūti evamādiṁ apadisati.",
  "tika-s0301t4:84_0": "Yaṁ bhaṇḍakanti hiraññasuvaṇṇādikhettavatthādiupakaraṇaṁ gahaṭṭhā,",
  "tika-s0301t4:84_1": "pabbajitā ca yaṁ pattacīvarādiṁ ‘‘mama ida’’nti abhinivisantāva vadanti,",
  "tika-s0301t4:84_2": "etesu pariggahatthesu ca tesaṁ pariggāhakapuggalesu ca te cittaṁ yadi atthi,",
  "tika-s0301t4:84_3": "tāni ārabbha tava cittaṁ yadi bhavati,",
  "tika-s0301t4:84_4": "evaṁ tvaṁ tattha baddho eva hosīti attho.",
  "tika-s0301t4:84_5": "Tenāha ‘‘na me samaṇa mokkhasī’’ti.",
  "tika-s0301t4:85_0": "Yaṁ bhaṇḍakaṁ vadantīti yathāvuttaṁ upakaraṇaṁ loke bahujanā ‘‘mama ida’’nti vadanti.",
  "tika-s0301t4:85_1": "Na taṁ mayhanti taṁ mayhaṁ na hoti,",
  "tika-s0301t4:85_2": "na tattha mama taṇhāvasena mamanti natthi.",
  "tika-s0301t4:85_3": "Na te ahanti ye puggalā ettha baddhā, tepi ahaṁ na homi,",
  "tika-s0301t4:85_4": "tattha me diṭṭhibaddho natthi.",
  "tika-s0301t4:85_5": "Na me maggampi dakkhasīti evaṁ sabbaso baddhābhāvena muttassa me gatamaggampi māra tvaṁ na dakkhasi na passissasi, ye bhavādayo tuyhaṁ visayā,",
  "tika-s0301t4:85_6": "tesu bhavayonigatiādīsu mayhaṁ gatamaggaṁ na passissasi bhavanissaṭṭhattāti.",
  "tika-s0301t4:86_0": "Kassakasuttavaṇṇanā niṭṭhitā.",
  "tika-s0301t4:87_0": "10. Rajjasuttavaṇṇanā",
  "tika-s0301t4:88_0": "156.Ahananti karaṇe paccattavacananti āha ‘‘ahanantenā’’ti,",
  "tika-s0301t4:88_1": "paccatte eva vā paccattavacanaṁ,",
  "tika-s0301t4:88_2": "‘‘ahananto hutvā’’ti vacanasesena bhavitabbanti adhippāyo. Sesapadesupi eseva nayo.",
  "tika-s0301t4:88_3": "Ajinanti antogadhahetuatthaṁ vadatīti āha ‘‘parassa dhanajāniṁ akarontenā’’ti.",
  "tika-s0301t4:88_4": "Akārāpentenāti parassa dhanajāniṁ akārentena.",
  "tika-s0301t4:88_5": "Asocantenāti bhogabyasanādivasena paraṁ asocantena.",
  "tika-s0301t4:88_6": "Kasmā bhagavā evaṁ cintesīti tattha kāraṇamāha ‘‘itī’’tiādinā.",
  "tika-s0301t4:88_7": "Rajje vijite daṇḍakarapīḷiteti dhanadaṇḍādidaṇḍena ceva balinā ca bādhite.",
  "tika-s0301t4:89_0": "Ijjhanakakoṭṭhāsāti cetovasibhāvādikassa sādhanakakoṭṭhāsā.",
  "tika-s0301t4:89_1": "Vaḍḍhitāti bhāvanāpāripūrivasena anubrūhitā.",
  "tika-s0301t4:89_2": "Punappunaṁ katāti bhāvanāya bahulīkaraṇena aparāparaṁ pavattitā.",
  "tika-s0301t4:89_3": "Yuttayānanti yathā yuttānaṁ ājaññarathānaṁ sārathinā adhiṭṭhitaṁ yathāruci pavattati,",
  "tika-s0301t4:89_4": "evaṁ yathārucipavattitaṁ gamitā.",
  "tika-s0301t4:89_5": "Patiṭṭhaṭṭhenāti adhiṭṭhānaṭṭhena.",
  "tika-s0301t4:89_6": "Vatthukatāti sabbaso upakkilesasodhanena iddhivisayatāya patiṭṭhānabhāvato suvisodhitaparissayavatthu viya katā.",
  "tika-s0301t4:89_7": "Avijahitāti paṭipakkhadūrībhāvato subhāvitabhāvena taṁtaṁadhiṭṭhānayogyatāya na jahāpitā.",
  "tika-s0301t4:89_8": "Niccānubaddhāti tato eva niccaṁ anubaddhā viya katā.",
  "tika-s0301t4:89_9": "Suparicitāti suṭṭhu sabbabhāgena bhāvanānupacayaṁ gamitā.",
  "tika-s0301t4:89_10": "Avirādhitavedhihattho viyāti avirajjhanabhāvena virajjhanahattho viya.",
  "tika-s0301t4:89_11": "Suṭṭhu samāraddhāti bhāvanāuppattiyā sammadeva sampāditā.",
  "tika-s0301t4:89_12": "Cinteyyāti atthuddhāravasena cinteyya.",
  "tika-s0301t4:90_0": "Pabbatassāti pabbato assa.",
  "tika-s0301t4:90_1": "Pabbato assāti pabbato bhaveyya kīdisassāti āha ‘‘suvaṇṇassā’’tiādi.",
  "tika-s0301t4:90_2": "Jātarūpassāti ātaparūpasampannassa.",
  "tika-s0301t4:90_3": "Dvikkhattumpi tāva mahantoti yattako so pabbato hoti, dvikkhattuṁ tattako.",
  "tika-s0301t4:90_4": "Ekassāti ekassapi puggalassa nālaṁ na pariyatto taṇhāya duppūraṇabhāvā.",
  "tika-s0301t4:90_5": "Evaṁ jānantoti evaṁ taṇhāya duppūraṇabhāvādīnavataṁ jānanto.",
  "tika-s0301t4:90_6": "Samaṁ careyyāti paravatthuparāmāsādiṁ vihāya kāyādīhi samameva paṭipajjeyya.",
  "tika-s0301t4:91_0": "Dukkhaṁ taṇhānidānaṁ, taṇhā kāmaguṇanidānā,",
  "tika-s0301t4:91_1": "tasmā dukkhassa taṇhāpaccayakāmaguṇanidānattaṁ vuttaṁ. Tanti dukkhaṁ.",
  "tika-s0301t4:91_2": "Yatonidānaṁ hotīti yaṁnidānaṁ yaṁkāraṇaṁ taṁ pavattati.",
  "tika-s0301t4:91_3": "Evaṁ yo adakkhīti yo pariññātavatthuko evaṁ dukkhaṁ tassa nidānabhūte kāmaguṇe ca tathato paññācakkhunā passi. Kena kāraṇena nameyya? Taṁ kāraṇaṁ natthīti attho.",
  "tika-s0301t4:91_4": "Kāmaguṇaupadhinti kāmaguṇasaṅkhātaṁ upadhiṁ. Sajjati etthāti saṅgo eso, lagganametanti evaṁviditvā.",
  "tika-s0301t4:91_5": "Tameva kāmābhibhūto nappaṭiseveyya na laggeyyāti evaṁ vinayāya vūpasamāya sikkheyyāti.",
  "tika-s0301t4:92_0": "Rajjasuttavaṇṇanā niṭṭhitā.",
  "tika-s0301t4:93_0": "Dutiyavaggavaṇṇanā niṭṭhitā.",
  "tika-s0301t4:94_0": "3. Tatiyavaggo",
  "tika-s0301t4:95_0": "1. Sambahulasuttavaṇṇanā",
  "tika-s0301t4:96_0": "157.Jaṭācumbaṭakenāti sīse paṭimukkena jaṭākalāpena.",
  "tika-s0301t4:96_1": "Apariggahabrāhmaṇapabbajitā hi jaṭāya uñchācariyaṁ caranti.",
  "tika-s0301t4:96_2": "Udumbaradaṇḍañhi attaguttatthāya gahitaṁ tesaṁ appicchabhāvappakāsanaṁ.",
  "tika-s0301t4:96_3": "Tenāha ‘‘appicchabhāvappakāsanattha’’nti.",
  "tika-s0301t4:96_4": "Sīsaṁ okampetvāti ettha ativiya sīsassa okampitabhāvaṁ dassetuṁ ‘‘hanukena uraṁ paharanto adhonataṁ katvā’’ti vuttaṁ.",
  "tika-s0301t4:96_5": "Jivhaṁ nīharitvāti lambanacālanavasena mukhato nikkhāmetvā. Tenāha ‘‘uddha’’ntiādi.",
  "tika-s0301t4:96_6": "Tisākhanti tibhaṅgabhakuṭi viya nalāṭe jātattā nalāṭikaṁ.",
  "tika-s0301t4:96_7": "Tenāha ‘‘nalāṭe uṭṭhitaṁ valittaya’’nti,",
  "tika-s0301t4:96_8": "tibhaṅgavalikaṁ nalāṭe katvāti attho.",
  "tika-s0301t4:96_9": "Attanova teleti attanova pāpakammanibbattake tele,",
  "tika-s0301t4:96_10": "pacitabbaṭṭhānageheti adhippāyo.",
  "tika-s0301t4:97_0": "Sambahulasuttavaṇṇanā niṭṭhitā.",
  "tika-s0301t4:98_0": "2. Samiddhisuttavaṇṇanā",
  "tika-s0301t4:99_0": "158.Mayhaṁlābhāti evarūpassa nāma sammāsambuddhassa satthussa paṭilābho,",
  "tika-s0301t4:99_1": "evarūpassa ca nāma niyyānikassa saddhammassa paṭilābho,",
  "tika-s0301t4:99_2": "evarūpānañca suppaṭipannānaṁ sabrahmacārīnaṁ paṭilābho, ete mayhaṁ suladdhalābhā.",
  "tika-s0301t4:99_3": "Mayhaṁ suladdhanti yañcetaṁ mama niyyānikasāsane pabbajjā upasampadā,",
  "tika-s0301t4:99_4": "tasmiñca abhiratīti sabbañcetaṁ mayā suladdhaṁ.",
  "tika-s0301t4:99_5": "Yathā panassa evaṁ cetaso parivitakko uppanno,",
  "tika-s0301t4:99_6": "taṁ dassetuṁ ‘‘so kirā’’tiādi vuttaṁ.",
  "tika-s0301t4:99_7": "Caritānurūpavasena gahitaṁ mūlakammaṭṭhānaṁ. Pāsādikanti pasādāvahaṁ.",
  "tika-s0301t4:99_8": "Evamahosīti ‘‘lābhā vata me’’tiādinā evaṁ parivitakko ahosi. Nisinnasadisoti nisinno viya.",
  "tika-s0301t4:99_9": "Tasmiṁyeva ṭhāneti yasmiṁ ṭhāne nisinnaṁ māro upasaṅkami, tasmiṁyeva ṭhāne. Tassāti samiddhittherassa.",
  "tika-s0301t4:99_10": "Kammaṭṭhānaṁ sappāyanti kammaṭṭhānabhāvanāya anuyuñjanaṁ sappāyaṁ upakārāvahaṁ bhavissati.",
  "tika-s0301t4:100_0": "Mayhanti mayā. Sati ca paññā ca satipaññā,",
  "tika-s0301t4:100_1": "tā ariyamaggena jānanasamatthanabhāvena avabuddhā.",
  "tika-s0301t4:100_2": "Thero kira tadā vipassanaṁ ussukkāpesi. Kāmanti yathāruci.",
  "tika-s0301t4:100_3": "Keci ‘‘kāmaṁ karassūti āyasmato ‘kāmā’ti mārassa ālapana’’nti vadanti.",
  "tika-s0301t4:100_4": "Vibhiṁsakārahānīti bhayānakārahāni. Rūpānīti vippakārāni.",
  "tika-s0301t4:100_5": "Vippakāratthopi hi rūpasaddo ‘‘rūpaṁ dasseti anappaka’’ntiādīsu viya.",
  "tika-s0301t4:100_6": "Na kampessasīti samaṇadhammakaraṇato na calissasi.",
  "tika-s0301t4:101_0": "Samiddhisuttavaṇṇanā niṭṭhitā.",
  "tika-s0301t4:102_0": "3. Godhikasuttavaṇṇanā",
  "tika-s0301t4:103_0": "159.Pabbatassa passeti pabbatapāde upaccakāyaṁ.",
  "tika-s0301t4:103_1": "Samaye samaye laddhattā sāmayikaṁ.",
  "tika-s0301t4:103_2": "Tenāha ‘‘appitappitakkhaṇe paccanīkadhammehi vimuccatī’’ti.",
  "tika-s0301t4:103_3": "Lokiyavimutti hi anaccantapahāyitāya samayavimutti nāma,",
  "tika-s0301t4:103_4": "lokuttaravimutti accantapahāyitāya asamayavimutti.",
  "tika-s0301t4:103_5": "Tāhi samannāgatā ‘‘samayavimuttā,",
  "tika-s0301t4:103_6": "asamayavimuttā’’ti ca vuccanti.",
  "tika-s0301t4:103_7": "Yāva paṭhamajjhānanibbattanaṁ, tāva kasmā parihāyīti attho? Sābādhattāti sarogattā.",
  "tika-s0301t4:103_8": "Vātapittasemhavasenāti kadāci vātapittavasena, kadāci vātasemhavasena, ubhinnampi sannipātavasena.",
  "tika-s0301t4:103_9": "Anusāyikoti kāyaṁ anugantvā sayito,",
  "tika-s0301t4:103_10": "yāpyāmayabhāvena ṭhitoti attho.",
  "tika-s0301t4:103_11": "Samādhissāti samādhibhāvanāya.",
  "tika-s0301t4:103_12": "Upakārakadhamme utubhojanādike. Pūretunti samodhānetuṁ.",
  "tika-s0301t4:103_13": "Parihāyīti sarīrassa akallabhāvato.",
  "tika-s0301t4:104_0": "Āhareyyanti jīvitaharaṇatthāya upaneyyaṁ.",
  "tika-s0301t4:104_1": "Nibaddhā gati hoti kevalaṁ brahmalokūpapattito,",
  "tika-s0301t4:104_2": "na sotāpannādīnaṁ viya paricchinnabhāvena.",
  "tika-s0301t4:104_3": "Tenāha ‘‘brahmaloke nibbattatī’’ti.",
  "tika-s0301t4:105_0": "Jalamānāti samuṭṭhitaniyataiddhiyā anaññasādhāraṇaparivārasampattiyā ca sadevake loke jalamānā.",
  "tika-s0301t4:105_1": "Maṁsacakkhu dibbacakkhu dhammacakkhu paññācakkhu samantacakkhūti pañcahi cakkhūhi cakkhumā.",
  "tika-s0301t4:105_2": "Ānubhāvadharāti acinteyyāparimeyyabuddhānubhāvasampannā.",
  "tika-s0301t4:105_3": "Ānubhāvapariyāyopi hi juti-saddo hoti ‘‘iddhijutibalavīriyūpapattī’’tiādīsu (jā. 2.22.1589, 1595) viya.",
  "tika-s0301t4:105_4": "Anavasesato mānaṁ siyati samucchindatīti aggamaggo mānasaṁ.",
  "tika-s0301t4:105_5": "Tannibbattanā pana arahattassa mānasatā daṭṭhabbā. Sīlādīnīti anuttarasīlādīni.",
  "tika-s0301t4:105_6": "Sikkhamānoti sikkhāni bhāvento attano santāne uppādento. Na cittabhāvanā. Tenāha ‘‘sakaraṇīyo’’ti. Janeti sattassa kāye, sadevake loketi attho.",
  "tika-s0301t4:105_7": "Vissutāti anaññasādhāraṇehi sīlādiguṇehi vissutā.",
  "tika-s0301t4:106_0": "Vedanaṁ vikkhambhetvāti uppannaṁ dukkhavedanaṁ paṭicca uppannaattakilamathaṁ anuppādanavasena vikkhambhetvā taṁyeva vedanaṁ pariggahetvā pavattavipassanā vīthimeva otaratīti katvā mūlakammaṭṭhānanti vuttaṁ.",
  "tika-s0301t4:106_1": "‘‘Samasīsī hutvā parinibbāyī’’ti vatvā tassa pabhedaṁ vibhajitvā idhādhippetaṁ dassetuṁ ‘‘samasīsī nāma tividho hotī’’tiādimāha.",
  "tika-s0301t4:106_2": "Iriyāpathavasena samasīsī iriyāpathasamasīsī. Esa nayo sesadvayepi.",
  "tika-s0301t4:107_0": "Iriyāpathakopanañcāti iriyāpathehi asamāyogo.",
  "tika-s0301t4:107_1": "Ekappahārenevāti ekavelāyameva.",
  "tika-s0301t4:107_2": "Parinibbānavasenāti anupādisesaparinibbānavasena, na kilesakkhayamattena. Etthāti etesu dvīsu nayesu.",
  "tika-s0301t4:107_3": "Evaṁ sati teneva iriyāpathena vipassanaṁ paṭṭhapetvā teneva iriyāpathena,",
  "tika-s0301t4:107_4": "ekasmiṁ antorogeyeva vipassanaṁ paṭṭhapetvā arahattaṁ patvā teneva rogena parinibbāyantā khīṇāsavā bahavopi samasīsino eva sambhaveyyuṁ.",
  "tika-s0301t4:107_5": "Tasmā vuttanayeneva attho veditabbo.",
  "tika-s0301t4:108_0": "Sīsañcettha terasa – palibodhasīsaṁ taṇhā, bandhanasīsaṁ māno, parāmāsasīsaṁ diṭṭhi, vikkhepasīsaṁ uddhaccaṁ, kilesasīsaṁ avijjā, adhimokkhasīsaṁ saddhā, paggahasīsaṁ vīriyaṁ, upaṭṭhānasīsaṁ sati, avikkhepasīsaṁ samādhi, dassanasīsaṁ paññā, pavattisīsaṁ jīvitindriyaṁ, gocarasīsaṁ vimokkho, saṅkhārasīsaṁ nirodhoti.",
  "tika-s0301t4:108_1": "Imesu terasasu sīsesu palibodhasīsādīni pavattisīsañca pariyādiyitabbāni,",
  "tika-s0301t4:108_2": "adhimokkhasīsādīni pariyādāyakāni,",
  "tika-s0301t4:108_3": "pariyādāyakaphalaṁ gocarasīsaṁ.",
  "tika-s0301t4:108_4": "Tañhi visayajjhattaṁ phalaṁ vimokkho,",
  "tika-s0301t4:108_5": "pariyādāyakassa maggassa phalassa ca ārammaṇaṁ saṅkhārasīsaṁ saṅkhāravivekabhūto nirodhoti pariyādiyitabbānaṁ pariyādāyakaphalārammaṇānaṁ saha viya saṁsiddhaṁ dassanena samasīsibhāvaṁ dassetuṁ paṭisambhidāyaṁ terasa sīsāni vuttāni.",
  "tika-s0301t4:108_6": "Idha pana ‘‘apubbaṁ acarimaṁ āsavapariyādānañca hoti jīvitapariyādānañcā’’ti (pu. pa.",
  "tika-s0301t4:108_7": "16) vacanato tesu kilesapavattasīsānameva vasena yojanaṁ karonto ‘‘ettha ca pavattisīsa’’ntiādimāha.",
  "tika-s0301t4:109_0": "Tattha pavattisīsaṁ pavattato vuṭṭhahanto maggo cutito uddhaṁ appavattikaraṇavasena yadipi pariyādīyati, yāva pana cuti,",
  "tika-s0301t4:109_1": "tāva pavattisabbhāvato ‘‘pavattisīsaṁ jīvitindriyaṁ cuticittaṁ khepetī’’ti āha.",
  "tika-s0301t4:109_2": "Kilesapariyādānena pana maggacittena attano anantaraṁ viya nipphādetabbā paccavekkhaṇavārā ca kilesapariyādānasseva vārāti vattabbataṁ arahanti.",
  "tika-s0301t4:109_3": "‘‘Vimuttasmiṁ vimuttamiti ñāṇaṁ hotī’’ti (ma. ni. 1.78; saṁ. ni.",
  "tika-s0301t4:109_4": "3.12) vacanato paccavekkhaṇaparisamāpanena kilesapariyādānaṁ samāpitaṁ nāma hoti,",
  "tika-s0301t4:109_5": "taṁ pana parisamāpanaṁ yadi cuticittena hoti,",
  "tika-s0301t4:109_6": "teneva jīvitaparisamāpanañca hotīti imāya vāracutisamatāya kilesapariyādānajīvitapariyādānānaṁ apubbācarimatā veditabbāti dassento ‘‘dvinnaṁ cittānaṁ ekato uppādo natthī’’tiādimāha.",
  "tika-s0301t4:109_7": "Dvinnaṁ cittānanti cuticittamaggacittānaṁ.",
  "tika-s0301t4:109_8": "Tanti paccavekkhaṇaṁ paripuṇṇajavanacittānaṁ sattakkhattuṁ pavattiyā,",
  "tika-s0301t4:109_9": "aparipuṇṇānaṁ vā pañcakkhattuṁ pavattiyā.",
  "tika-s0301t4:109_10": "Kiñcāpi ‘‘eko vā dve vā’’ti vuttaṁ yathā ‘‘ekaṁ vā dve vā tadārammaṇacittānī’’ti,",
  "tika-s0301t4:109_11": "heṭṭhimantena pana dve pavattanti.",
  "tika-s0301t4:110_0": "Uppāṭetvāti uddharitvāti attho.",
  "tika-s0301t4:110_1": "Anupādisesenāti anupādisesanibbānena.",
  "tika-s0301t4:111_0": "Dhūmāyitattanti dhūmassa viya ayitabhāvaṁ pavattiākāraṁ.",
  "tika-s0301t4:111_1": "Dhūmasadisā valāhakā dhūmavalāhakā, timiravalāhakā,",
  "tika-s0301t4:111_2": "ye mahikā ‘‘timira’’nti vuccanti.",
  "tika-s0301t4:111_3": "Appatiṭṭhitenāti patiṭṭhaṁ alabhantena.",
  "tika-s0301t4:111_4": "Itthambhūtalakkhaṇe etaṁ karaṇavacanaṁ, anuppattidhammenāti attho.",
  "tika-s0301t4:111_5": "Sati hi uppāde patiṭṭhitaṁ nāma siyā,",
  "tika-s0301t4:111_6": "aṭṭhakathāyaṁ pana yadeva tassa viññāṇassa appatiṭṭhānakāraṇaṁ,",
  "tika-s0301t4:111_7": "tadeva parinibbānakāraṇanti vuttaṁ ‘‘appatiṭṭhitakāraṇā’’ti.",
  "tika-s0301t4:112_0": "Sokena phuṭṭhassāti ‘‘aphalo vata me vāyāmo jāto’’ti sokena abhibhūtassa.",
  "tika-s0301t4:112_1": "Abhassathāti balavasokābhitunnassa satisammosā sithilaṁ gahitā bhassi patitā sā kacchā.",
  "tika-s0301t4:113_0": "Godhikasuttavaṇṇanā niṭṭhitā.",
  "tika-s0301t4:114_0": "4. Sattavassānubandhasuttavaṇṇanā",
  "tika-s0301t4:115_0": "160.",
  "tika-s0301t4:115_1": "Yasmā kapilavatthuto nikkhantakālato paṭṭhāya māro otārāpekkho lokanāthaṁ anubandhituṁ āraddho,",
  "tika-s0301t4:115_2": "tasmā vuttaṁ ‘‘pure bodhiyā chabbassānī’’ti.",
  "tika-s0301t4:115_3": "Atigahetvāti anugantvā tassa yathāruci paṭipattiṁ anuvatto viya hutvā.",
  "tika-s0301t4:116_0": "Avajjhāyantoti pajjhāyanto. Jito vittaparājito asi nu. Pamāṇātikkantanti garutaraṁ.",
  "tika-s0301t4:117_0": "Khanitvā ummūletvā.",
  "tika-s0301t4:117_1": "Kāmāsavādīni pajahanto anāsavo.",
  "tika-s0301t4:118_0": "Pehīti apehi. Pāragāminoti pāraṅgamanasīlā.",
  "tika-s0301t4:118_1": "Tekāliko ayaṁ gāmi-saddoti āha ‘‘yepī’’tiādi.",
  "tika-s0301t4:119_0": "Māravisūkānīti mārakaṇṭakāni kaṇṭakasadisāni mārassa durācārāni.",
  "tika-s0301t4:119_1": "Viruddhasevitāni virodhavasena tāsaṁyeva vevacanāni.",
  "tika-s0301t4:119_2": "Tāni sarūpato dassetuṁ ‘‘appamāyū’’tiādi vuttaṁ. Nibbejanīyāti nibbedadāyikā. Ukkaṇṭhanīyāti ukkaṇṭhavahā.",
  "tika-s0301t4:120_0": "Vikappavasenaveditabbo opammaparikappavisayattā tassa kiriyāpadassa.",
  "tika-s0301t4:120_1": "Tenāha ‘‘anuparigaccheyyā’’ti.",
  "tika-s0301t4:120_2": "Etthāti etasmiṁ medavaṇṇavatthusmiṁ.",
  "tika-s0301t4:120_3": "Mudunti mudumadhurasaṁ vindeyyāma paṭilabheyyāma. Assādoti assādetabbo.",
  "tika-s0301t4:121_0": "Sattavassānubandhasuttavaṇṇanā niṭṭhitā.",
  "tika-s0301t4:122_0": "5. Māradhītusuttavaṇṇanā",
  "tika-s0301t4:123_0": "161.Cintesīti sokavasiko hutvā cintayi.",
  "tika-s0301t4:123_1": "Gaṇikārahatthiniyoti dīpakakareṇuyo.",
  "tika-s0301t4:123_2": "Ekasataṁ ekasatanti ekasataṁ ekasataṁ paccekaṁ sataṁ satanti attho.",
  "tika-s0301t4:123_3": "Tenāha ‘‘ekekaṁ sataṁ sataṁ katvā’’ti.",
  "tika-s0301t4:123_4": "Kumārivaṇṇasatanti kumāritthīnaṁ attabhāvānaṁ sataṁ.",
  "tika-s0301t4:123_5": "Tā kira paṭhamaṁ kaññārūpena attānaṁ dassesuṁ.",
  "tika-s0301t4:123_6": "Anupagatapupphānañhi samaññā kaññāti.",
  "tika-s0301t4:123_7": "Puna yathāvuttakumārirūpena upagatapupphā hi kumārī. Puna vadhukārūpena.",
  "tika-s0301t4:123_8": "Taṁ sandhāya vuttaṁ ‘‘avijātavaṇṇasata’’nti . Tatiyavāre yuvatirūpena.",
  "tika-s0301t4:123_9": "Vijātā hi itthī anatikkantamajjhimavayā yuvatī.",
  "tika-s0301t4:123_10": "Ettāvatā bālā taruṇī porīti tividhāsu itthīsu purimā dve dassitā,",
  "tika-s0301t4:123_11": "pariyosānavāresu manussajātikānaṁ manussitthiyova ruccantīti tena manussarūpena tā attānaṁ dassesuṁ.",
  "tika-s0301t4:124_0": "Atthassa pattinti ekantato hitānuppattiṁ.",
  "tika-s0301t4:124_1": "Hadayassa santinti paramacittupasamaṁ.",
  "tika-s0301t4:124_2": "Kilesasenanti kāmaguṇasaṅkhātaṁ paṭhamaṁ kilesasenaṁ.",
  "tika-s0301t4:124_3": "Sā hi kilesasenā accharāsaṅghātasabhāvāpi paṭipatthayamānā piyāyitabbaicchitabbarūpabhāvato piyarūpasātarūpā nāma attano kiccavasena.",
  "tika-s0301t4:124_4": "Eko ahaṁ jhāyantoti gaṇasaṅgaṇikāya kilesasaṅgaṇikāya ca abhāvato eko asahāyo ahaṁ lakkhaṇūpanijjhānena nijjhāyanto.",
  "tika-s0301t4:124_5": "Anubujjhinti anukkamena maggapaṭipāṭiyā bujjhiṁ paṭibujjhiṁ.",
  "tika-s0301t4:124_6": "Tasmāti yathāvuttavivekasukhasamadhigamanimittaṁ.",
  "tika-s0301t4:124_7": "Akaraṇenāti mittasanthavassa akaraṇena. Sakkhīti sakkhibhāvo.",
  "tika-s0301t4:125_0": "Katamenavihārenāti jhānasamāpattīnaṁ katamena vihārena.",
  "tika-s0301t4:125_1": "Idha dutiyapadassa attho vissajjanagāthāvaṇṇanāyameva āvi bhavissati.",
  "tika-s0301t4:125_2": "Anāmantena ‘‘taṁ puggala’’nti sammukhā ṭhitampi bhagavantaṁ asammukhā viya katvā vadati, kathaṁ tvanti attho.",
  "tika-s0301t4:126_0": "‘‘Avitakkajhāyī’’ti vakkhamānattā ayamevettha kāyapassaddhi veditabbāti āha ‘‘catutthajjhānena assāsapassāsakāyassa passaddhattā passaddhakāyo’’ti.",
  "tika-s0301t4:126_1": "Puññābhisaṅkhārādike kammābhisaṅkhāre.",
  "tika-s0301t4:126_2": "Kāmālayādīnaṁ abhāvato anālayo. Na saratīti na savati.",
  "tika-s0301t4:126_3": "Rāgavasena hi sattā saṁsāramanusavanti.",
  "tika-s0301t4:126_4": "Na thinoti na thinamiddhacitto.",
  "tika-s0301t4:126_5": "Mohavasena hi sattā thinamiddhaṁ āpajjantīti.",
  "tika-s0301t4:126_6": "Diyaḍḍhakilesasahassanti khuddakavatthuvibhaṅge (vibha. 842,",
  "tika-s0301t4:126_7": "976) āgatesu aṭṭhasu kilesasatesu aṭṭhasataṁ taṇhāvicaritāni apanetvā sesā paññāsādhikaṁ sataṁ kilesā, te brahmajāle (dī. ni.",
  "tika-s0301t4:126_8": "1.31) āgatāhi dvāsaṭṭhiyā diṭṭhīhi saha pañcapaññāsādhikaṁ sattasataṁ hoti;",
  "tika-s0301t4:126_9": "tā ca uppannānuppannabhāvena diguṇitā diyaḍḍhakilesasahassaṁ dasādhikaṁ hoti;",
  "tika-s0301t4:126_10": "taṁ appakaṁ pana ūnamadhikaṁ vā gaṇanupagaṁ na hotīti ‘‘diyaḍḍhakilesasahassa’’nti vuttaṁ.",
  "tika-s0301t4:126_11": "Itaresaṁ atītādibhāvāmasanato aggahaṇaṁ pahānassa adhippetattā. Ayamettha saṅkhepo,",
  "tika-s0301t4:126_12": "vitthāro pana abhidhammaṭīkāyaṁ (dha. sa. anuṭī.",
  "tika-s0301t4:126_13": "nidānakathāvaṇṇanā) vuttanayena veditabbo.",
  "tika-s0301t4:126_14": "Paṭhamapadenāti ‘‘na kuppatī’’ti iminā padena.",
  "tika-s0301t4:126_15": "Dutiyenāti ‘‘na saratī’’ti padena.",
  "tika-s0301t4:126_16": "Tatiyenāti ‘‘na thino’’ti padena.",
  "tika-s0301t4:126_17": "Nīvaraṇappahānena khīṇāsavataṁ dasseti,",
  "tika-s0301t4:126_18": "anavasesato nīvaraṇānaṁ accantappahānaṁ adhippetaṁ.",
  "tika-s0301t4:127_0": "Pañcadvārikakilesoghaṁ tiṇṇoti channaṁ dvārānaṁ vasena pavattanakilesoghaṁ taritvā ṭhito.",
  "tika-s0301t4:127_1": "Kāmoghadiṭṭhoghabhavoghaṭṭhakilesabhāvato ‘‘pañcoghaggahaṇena vā pañcorambhāgiyāni saṁyojanāni veditabbānī’’ti āha.",
  "tika-s0301t4:127_2": "Rūparāgādayo visesato na pañcadvārikāti vuttaṁ ‘‘chaṭṭhaggahaṇena pañcuddhambhāgiyāni veditabbānī’’ti.",
  "tika-s0301t4:128_0": "Maccurājassāti sambandhe sāmivacananti dassento ‘‘maccurājassa hatthato’’ti āha.",
  "tika-s0301t4:128_1": "Nayamānānanti anādare sāmivacananti katvā vuttaṁ ‘‘nayamānesū’’ti.",
  "tika-s0301t4:129_0": "Ūhaccāti buddhaṁ nissāya.",
  "tika-s0301t4:129_1": "‘‘Idamavocā’’ti desanaṁ niṭṭhāpetvāti etena saṁyuttesu ayaṁ nigamanapāḷi,",
  "tika-s0301t4:129_2": "heṭṭhā anāgatanayattā pana kesuci potthakesu na likhīyatīti dasseti.",
  "tika-s0301t4:129_3": "Daddallamānāti jajjakārassa hi daddakāraṁ katvā niddeso.",
  "tika-s0301t4:129_4": "Tenāha ‘‘ativiya jalamānā’’ti.",
  "tika-s0301t4:129_5": "Nīharīti tāsaṁ kāyavacīvikāraṁ na manasikaronto tiṇāyapi amaññamānova anapekkheneva nīhari.",
  "tika-s0301t4:129_6": "Phalato bhaṭṭhanti phalasipāṭikato bhaṭṭhaṁ.",
  "tika-s0301t4:129_7": "Kuṇḍatiṇādigacchatūlaṁ poṭakitūlaṁ.",
  "tika-s0301t4:130_0": "Māradhītusuttavaṇṇanā niṭṭhitā.",
  "tika-s0301t4:131_0": "Tatiyavaggavaṇṇanā niṭṭhitā.",
  "tika-s0301t4:132_0": "Sāratthappakāsiniyā saṁyuttanikāya-aṭṭhakathāya",
  "tika-s0301t4:133_0": "Mārasaṁyuttavaṇṇanāya līnatthappakāsanā samattā."
}