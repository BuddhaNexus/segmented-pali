{
  "mil7.2.2:0.1_0": "Milindapañha",
  "mil7.2.2:0.2_0": "Opammakathāpañha",
  "mil7.2.2:0.3_0": "Gadrabhavagga",
  "mil7.2.2:0.4_0": "2. Kukkuṭaṅgapañha",
  "mil7.2.2:1.1_0": "“Bhante nāgasena,",
  "mil7.2.2:1.1_1": "‘kukkuṭassa pañca aṅgāni gahetabbānī’ti yaṁ vadesi,",
  "mil7.2.2:1.1_2": "katamāni tāni pañca aṅgāni gahetabbānī”ti?",
  "mil7.2.2:1.2_0": "“Yathā, mahārāja, kukkuṭo kālena samayena paṭisallīyati;",
  "mil7.2.2:1.3_0": "evameva kho, mahārāja,",
  "mil7.2.2:1.3_1": "yoginā yogāvacarena kālena samayeneva cetiyaṅgaṇaṁ sammajjitvā pānīyaṁ paribhojanīyaṁ upaṭṭhapetvā sarīraṁ",
  "mil7.2.2:1.3_2": "paṭijaggitvā nahāyitvā cetiyaṁ vanditvā vuḍḍhānaṁ bhikkhūnaṁ dassanāya gantvā kālena samayena suññāgāraṁ",
  "mil7.2.2:1.3_3": "pavisitabbaṁ.",
  "mil7.2.2:1.4_0": "Idaṁ, mahārāja, kukkuṭassa paṭhamaṁ aṅgaṁ gahetabbaṁ.",
  "mil7.2.2:2.1_0": "Puna caparaṁ, mahārāja, kukkuṭo kālena samayeneva vuṭṭhāti;",
  "mil7.2.2:2.2_0": "evameva kho, mahārāja,",
  "mil7.2.2:2.2_1": "yoginā yogāvacarena kālena samayeneva vuṭṭhahitvā cetiyaṅgaṇaṁ sammajjitvā pānīyaṁ paribhojanīyaṁ upaṭṭhapetvā",
  "mil7.2.2:2.2_2": "sarīraṁ paṭijaggitvā cetiyaṁ vanditvā punadeva suññāgāraṁ pavisitabbaṁ.",
  "mil7.2.2:2.3_0": "Idaṁ, mahārāja, kukkuṭassa dutiyaṁ aṅgaṁ gahetabbaṁ.",
  "mil7.2.2:3.1_0": "Puna caparaṁ, mahārāja, kukkuṭo pathaviṁ khaṇitvā khaṇitvā ajjhohāraṁ ajjhoharati;",
  "mil7.2.2:3.2_0": "evameva kho, mahārāja,",
  "mil7.2.2:3.2_1": "yoginā yogāvacarena paccavekkhitvā paccavekkhitvā ajjhohāraṁ ajjhoharitabbaṁ ‘neva davāya na madāya na maṇḍanāya na vibhūsanāya,",
  "mil7.2.2:3.2_2": "yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya,",
  "mil7.2.2:3.2_3": "iti purāṇañca vedanaṁ paṭihaṅkhāmi navañca vedanaṁ na uppādessāmi,",
  "mil7.2.2:3.2_4": "yātrā ca me bhavissati anavajjatā ca phāsuvihāro cā’ti.",
  "mil7.2.2:3.3_0": "Idaṁ, mahārāja, kukkuṭassa tatiyaṁ aṅgaṁ gahetabbaṁ.",
  "mil7.2.2:3.4_0": "Bhāsitampetaṁ, mahārāja, bhagavatā devātidevena—",
  "mil7.2.2:4.1_0": "‘Kantāre puttamaṁsaṁva,",
  "mil7.2.2:4.2_0": "akkhassabbhañjanaṁ yathā;",
  "mil7.2.2:4.3_0": "Evaṁ āhari āhāraṁ,",
  "mil7.2.2:4.4_0": "yāpanatthamamucchito’ti.",
  "mil7.2.2:5.1_0": "Puna caparaṁ, mahārāja, kukkuṭo sacakkhukopi rattiṁ andho hoti;",
  "mil7.2.2:5.2_0": "evameva kho, mahārāja,",
  "mil7.2.2:5.2_1": "yoginā yogāvacarena anandheneva andhena viya bhavitabbaṁ,",
  "mil7.2.2:5.2_2": "araññepi gocaragāme piṇḍāya carantenapi rajanīyesu rūpasaddagandharasaphoṭṭhabbadhammesu andhena badhirena mūgena viya bhavitabbaṁ,",
  "mil7.2.2:5.2_3": "na nimittaṁ gahetabbaṁ,",
  "mil7.2.2:5.2_4": "nānubyañjanaṁ gahetabbaṁ.",
  "mil7.2.2:5.3_0": "Idaṁ, mahārāja, kukkuṭassa catutthaṁ aṅgaṁ gahetabbaṁ.",
  "mil7.2.2:5.4_0": "Bhāsitampetaṁ, mahārāja, therena mahākaccāyanena—",
  "mil7.2.2:6.1_0": "‘Cakkhumāssa yathā andho,",
  "mil7.2.2:6.2_0": "sotavā badhiro yathā;",
  "mil7.2.2:6.3_0": "Paññavāssa yathā mūgo,",
  "mil7.2.2:6.4_0": "balavā dubbaloriva;",
  "mil7.2.2:6.5_0": "Attaatthe samuppanne,",
  "mil7.2.2:6.6_0": "sayetha matasāyikan’ti.",
  "mil7.2.2:7.1_0": "Puna caparaṁ, mahārāja, kukkuṭo leḍḍudaṇḍalaguḷamuggarehi paripātiyantopi sakaṁ gehaṁ na vijahati;",
  "mil7.2.2:7.2_0": "evameva kho, mahārāja,",
  "mil7.2.2:7.2_1": "yoginā yogāvacarena cīvarakammaṁ karontenapi navakammaṁ karontenapi vattappaṭivattaṁ karontenapi uddisantenapi",
  "mil7.2.2:7.2_2": "uddisāpentenapi yoniso manasikāro na vijahitabbo,",
  "mil7.2.2:7.2_3": "sakaṁ kho panetaṁ, mahārāja,",
  "mil7.2.2:7.2_4": "yogino gehaṁ,",
  "mil7.2.2:7.2_5": "yadidaṁ yoniso manasikāro.",
  "mil7.2.2:7.3_0": "Idaṁ, mahārāja, kukkuṭassa pañcamaṁ aṅgaṁ gahetabbaṁ.",
  "mil7.2.2:7.4_0": "Bhāsitampetaṁ, mahārāja,",
  "mil7.2.2:7.4_1": "bhagavatā devātidevena ‘ko ca,",
  "mil7.2.2:7.4_2": "bhikkhave,",
  "mil7.2.2:7.4_3": "bhikkhuno gocaro sako pettiko visayo?",
  "mil7.2.2:7.5_0": "Yadidaṁ cattāro satipaṭṭhānā’ti.",
  "mil7.2.2:7.6_0": "Bhāsitampetaṁ, mahārāja, therena sāriputtena dhammasenāpatināpi—",
  "mil7.2.2:8.1_0": "‘Yathā sudanto mātaṅgo,",
  "mil7.2.2:8.2_0": "sakaṁ soṇḍaṁ na maddati;",
  "mil7.2.2:8.3_0": "Bhakkhābhakkhaṁ vijānāti,",
  "mil7.2.2:8.4_0": "attano vuttikappanaṁ.",
  "mil7.2.2:9.1_0": "Tatheva buddhaputtena,",
  "mil7.2.2:9.2_0": "Appamattena vā pana;",
  "mil7.2.2:9.3_0": "Jinavacanaṁ na madditabbaṁ,",
  "mil7.2.2:9.4_0": "Manasikāravaruttaman’”ti.",
  "mil7.2.2:10.1_0": "Kukkuṭaṅgapañho dutiyo."
}