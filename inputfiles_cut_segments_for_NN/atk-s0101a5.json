{
  "atk-s0101a5:0_0": "5. Kūṭadantasuttavaṇṇanā",
  "atk-s0101a5:1_0": "323.Evaṁme sutaṁ…pe…",
  "atk-s0101a5:1_1": "magadhesūti kūṭadantasuttaṁ.",
  "atk-s0101a5:1_2": "Tatrāyaṁ apubbapadavaṇṇanā.",
  "atk-s0101a5:1_3": "Magadhesūti magadhā nāma jānapadino rājakumārā,",
  "atk-s0101a5:1_4": "tesaṁ nivāso ekopi janapado rūḷhīsaddena magadhāti vuccati,",
  "atk-s0101a5:1_5": "tasmiṁ magadhesu janapade.",
  "atk-s0101a5:1_6": "Ito paraṁ purimasuttadvaye vuttanayameva.",
  "atk-s0101a5:1_7": "Ambalaṭṭhikā brahmajāle vuttasadisāva.",
  "atk-s0101a5:1_8": "Kūṭadantoti tassa brāhmaṇassa nāmaṁ.",
  "atk-s0101a5:1_9": "Upakkhaṭoti sajjito.",
  "atk-s0101a5:1_10": "Vacchatarasatānīti vacchasatāni.",
  "atk-s0101a5:1_11": "Urabbhāti taruṇameṇḍakā vuccanti.",
  "atk-s0101a5:1_12": "Ete tāva pāḷiyaṁ āgatāyeva.",
  "atk-s0101a5:1_13": "Pāḷiyaṁ pana anāgatānampi anekesaṁ migapakkhīnaṁ sattasattasatāni sampiṇḍitānevāti veditabbāni.",
  "atk-s0101a5:1_14": "Sabbasattasatikayāgaṁ kiresa yajitukāmo hoti.",
  "atk-s0101a5:1_15": "Thūṇūpanītānīti bandhitvā ṭhapanatthāya yūpasaṅkhātaṁ thūṇaṁ upanītāni.",
  "atk-s0101a5:2_0": "328.Tividhanti ettha vidhā vuccati ṭhapanā,",
  "atk-s0101a5:2_1": "tiṭṭhapananti attho.",
  "atk-s0101a5:2_2": "Soḷasaparikkhāranti soḷasaparivāraṁ.",
  "atk-s0101a5:3_0": "330-336.Paṭivasantīti yaññānubhavanatthāya paṭivasanti.",
  "atk-s0101a5:3_1": "Bhūtapubbanti idaṁ bhagavā pathavīgataṁ nidhiṁ uddharitvā purato rāsiṁ karonto viya bhavapaṭicchannaṁ pubbacaritaṁ dassento āha.",
  "atk-s0101a5:3_2": "Mahāvijitoti so kira sāgarapariyantaṁ mahantaṁ pathavīmaṇḍalaṁ vijini,",
  "atk-s0101a5:3_3": "iti mahantaṁ vijitamassāti mahāvijito tveva saṅkhyaṁ agamāsi.",
  "atk-s0101a5:3_4": "Aḍḍhotiādīsu yo koci attano santakena vibhavena aḍḍho hoti,",
  "atk-s0101a5:3_5": "ayaṁ pana na kevalaṁ aḍḍhoyeva,",
  "atk-s0101a5:3_6": "mahaddhano mahatā aparimāṇasaṅkhyena dhanena samannāgato.",
  "atk-s0101a5:3_7": "Pañcakāmaguṇavasena mahantā uḷārā bhogā assāti mahābhogo.",
  "atk-s0101a5:3_8": "Piṇḍapiṇḍavasena ceva suvaṇṇamāsakarajatamāsakādivasena ca jātarūparajatassa pahūtatāya pahūtajātarūparajato,",
  "atk-s0101a5:3_9": "anekakoṭisaṅkhyena jātarūparajatena samannāgatoti attho.",
  "atk-s0101a5:3_10": "Vittīti tuṭṭhi,",
  "atk-s0101a5:3_11": "vittiyā upakaraṇaṁ vittūpakaraṇaṁ tuṭṭhikāraṇanti attho.",
  "atk-s0101a5:3_12": "Pahūtaṁ nānāvidhālaṅkārasuvaṇṇarajatabhājanādibhedaṁ vittūpakaraṇamassāti pahūtavittūpakaraṇo.",
  "atk-s0101a5:3_13": "Sattaratanasaṅkhātassa nidahitvā ṭhapitadhanassa sabbapubbaṇṇāparaṇṇasaṅgahitassa dhaññassa ca pahūtatāya pahūtadhanadhañño.",
  "atk-s0101a5:3_14": "Athavā idamassa devasikaṁ paribbayadānaggahaṇādivasena parivattanadhanadhaññavasena vuttaṁ.",
  "atk-s0101a5:4_0": "Paripuṇṇakosakoṭṭhāgāroti koso vuccati bhaṇḍāgāraṁ,",
  "atk-s0101a5:4_1": "nidahitvā ṭhapitena dhanena paripuṇṇakoso,",
  "atk-s0101a5:4_2": "dhaññena paripuṇṇakoṭṭhāgāro cāti attho.",
  "atk-s0101a5:4_3": "Athavā catubbidho koso – hatthī, assā, rathā, pattīti.",
  "atk-s0101a5:4_4": "Koṭṭhāgāraṁ tividhaṁ –",
  "atk-s0101a5:4_5": "dhanakoṭṭhāgāraṁ,",
  "atk-s0101a5:4_6": "vatthakoṭṭhāgāraṁ,",
  "atk-s0101a5:4_7": "dhaññakoṭṭhāgāranti,",
  "atk-s0101a5:4_8": "taṁ sabbampi paripuṇṇamassāti paripuṇṇakosakoṭṭhāgāro.",
  "atk-s0101a5:4_9": "Udapādīti uppajji.",
  "atk-s0101a5:4_10": "Ayaṁ kira rājā ekadivasaṁ ratanāvalokanacārikaṁ nāma nikkhanto.",
  "atk-s0101a5:4_11": "So bhaṇḍāgārikaṁ pucchi – ‘‘tāta,",
  "atk-s0101a5:4_12": "idaṁ evaṁ bahudhanaṁ kena saṅgharita’’nti?",
  "atk-s0101a5:4_13": "Tumhākaṁ pitupitāmahādīhi yāva sattamā kulaparivaṭṭāti.",
  "atk-s0101a5:4_14": "Idaṁ pana dhanaṁ saṅgharitvā te kuhiṁ gatāti?",
  "atk-s0101a5:4_15": "Sabbeva te, deva,",
  "atk-s0101a5:4_16": "maraṇavasaṁ pattāti.",
  "atk-s0101a5:4_17": "Attano dhanaṁ agahetvāva gatā, tātāti? Deva,",
  "atk-s0101a5:4_18": "kiṁ vadetha,",
  "atk-s0101a5:4_19": "dhanaṁ nāmetaṁ pahāya gamanīyameva,",
  "atk-s0101a5:4_20": "no ādāya gamanīyanti.",
  "atk-s0101a5:4_21": "Atha rājā nivattitvā sirīgabbhe nisinno –",
  "atk-s0101a5:4_22": "‘adhigatā kho me’tiādīni cintesi.",
  "atk-s0101a5:4_23": "Tena vuttaṁ –",
  "atk-s0101a5:4_24": "‘‘evaṁ cetaso parivitakko udapādī’’ti.",
  "atk-s0101a5:5_0": "337.Brāhmaṇaṁāmantetvāti kasmā āmantesi?",
  "atk-s0101a5:5_1": "Ayaṁ kirevaṁ cintesi –",
  "atk-s0101a5:5_2": "‘‘dānaṁ dentena nāma ekena paṇḍitena saddhiṁ mantetvā dātuṁ vaṭṭati,",
  "atk-s0101a5:5_3": "anāmantetvā katakammañhi pacchānutāpaṁ karotī’’ti.",
  "atk-s0101a5:5_4": "Tasmā āmantesi.",
  "atk-s0101a5:5_5": "Atha brāhmaṇo cintesi –",
  "atk-s0101a5:5_6": "‘‘ayaṁ rājā mahādānaṁ dātukāmo,",
  "atk-s0101a5:5_7": "janapade cassa bahū corā,",
  "atk-s0101a5:5_8": "te avūpasametvā dānaṁ dentassa khīradadhitaṇḍulādike dānasambhāre āharantānaṁ nippurisāni gehāni corā",
  "atk-s0101a5:5_9": "vilumpissanti janapado corabhayeneva kolāhalo bhavissati,",
  "atk-s0101a5:5_10": "tato rañño dānaṁ na ciraṁ pavattissati,",
  "atk-s0101a5:5_11": "cittampissa ekaggaṁ na bhavissati, handa,",
  "atk-s0101a5:5_12": "naṁ etamatthaṁ saññāpemī’’ti tato tamatthaṁ saññāpento ‘‘bhoto,",
  "atk-s0101a5:5_13": "kho rañño’’tiādimāha.",
  "atk-s0101a5:6_0": "338.",
  "atk-s0101a5:6_1": "Tattha sakaṇṭakoti corakaṇṭakehi sakaṇṭako.",
  "atk-s0101a5:6_2": "Panthaduhanāti panthaduhā,",
  "atk-s0101a5:6_3": "panthaghātakāti attho.",
  "atk-s0101a5:6_4": "Akiccakārī assāti akattabbakārī adhammakārī bhaveyya.",
  "atk-s0101a5:6_5": "Dassukhīlanti corakhīlaṁ.",
  "atk-s0101a5:6_6": "Vadhena vāti māraṇena vā koṭṭanena vā.",
  "atk-s0101a5:6_7": "Bandhanenāti addubandhanādinā.",
  "atk-s0101a5:6_8": "Jāniyāti hāniyā;",
  "atk-s0101a5:6_9": "‘‘sataṁ gaṇhatha,",
  "atk-s0101a5:6_10": "sahassaṁ gaṇhathā’’ti evaṁ pavattitadaṇḍenāti attho.",
  "atk-s0101a5:6_11": "Garahāyāti pañcasikhamuṇḍakaraṇaṁ,",
  "atk-s0101a5:6_12": "gomayasiñcanaṁ,",
  "atk-s0101a5:6_13": "gīvāya kudaṇḍakabandhananti evamādīni katvā garahapāpanena.",
  "atk-s0101a5:6_14": "Pabbājanāyāti raṭṭhato nīharaṇena.",
  "atk-s0101a5:6_15": "Samūhanissāmīti sammā hetunā nayena kāraṇena ūhanissāmi.",
  "atk-s0101a5:6_16": "Hatāvasesakāti matāvasesakā.",
  "atk-s0101a5:6_17": "Ussahantīti ussāhaṁ karonti.",
  "atk-s0101a5:6_18": "Anuppadetūti dinne appahonte puna aññampi bījañca bhattañca kasiupakaraṇabhaṇḍañca sabbaṁ detūti attho.",
  "atk-s0101a5:6_19": "Pābhataṁ anuppadetūti sakkhiṁ akatvā paṇṇe anāropetvā mūlacchejjavasena bhaṇḍamūlaṁ detūti attho.",
  "atk-s0101a5:6_20": "Bhaṇḍamūlassa hi pābhatanti nāmaṁ. Yathāha –",
  "atk-s0101a5:7_0": "‘‘Appakenapi medhāvī, pābhatena vicakkhaṇo;",
  "atk-s0101a5:8_0": "Samuṭṭhāpeti attānaṁ, aṇuṁ aggiṁva sandhama’’nti. (jā. 1.1.4);",
  "atk-s0101a5:9_0": "Bhattavetananti devasikaṁ bhattañceva māsikādiparibbayañca tassa tassa kusalakammasūrabhāvānurūpena ṭhānantaragāmanigamādidānena saddhiṁ detūti attho.",
  "atk-s0101a5:9_1": "Sakammapasutāti kasivāṇijjādīsu sakesu kammesu uyyuttā byāvaṭā.",
  "atk-s0101a5:9_2": "Rāsikoti dhanadhaññānaṁ rāsiko.",
  "atk-s0101a5:9_3": "Khemaṭṭhitāti khemena ṭhitā abhayā.",
  "atk-s0101a5:9_4": "Akaṇṭakāti corakaṇṭakarahitā.",
  "atk-s0101a5:9_5": "Mudā modamānāti modā modamānā.",
  "atk-s0101a5:9_6": "Ayameva vā pāṭho,",
  "atk-s0101a5:9_7": "aññamaññaṁ pamuditacittāti adhippāyo.",
  "atk-s0101a5:9_8": "Apārutagharāti corānaṁ abhāvena dvārāni asaṁvaritvā vivaṭadvārāti attho.",
  "atk-s0101a5:9_9": "Etadavocāti janapadassa sabbākārena iddhaphītabhāvaṁ ñatvā etaṁ avoca.",
  "atk-s0101a5:10_0": "Catuparikkhāravaṇṇanā",
  "atk-s0101a5:11_0": "339.Tena hi bhavaṁ rājāti brāhmaṇo kira cintesi –",
  "atk-s0101a5:11_1": "‘‘ayaṁ rājā mahādānaṁ dātuṁ ativiya ussāhajāto.",
  "atk-s0101a5:11_2": "Sace pana attano anuyantā khattiyādayo anāmantetvā dassati.",
  "atk-s0101a5:11_3": "Nāssa te attamanā bhavissanti;",
  "atk-s0101a5:11_4": "yathā dānaṁ te attamanā honti,",
  "atk-s0101a5:11_5": "tathā karissāmī’’ti.",
  "atk-s0101a5:11_6": "Tasmā ‘‘tena hi bhava’’ntiādimāha.",
  "atk-s0101a5:11_7": "Tattha negamāti nigamavāsino.",
  "atk-s0101a5:11_8": "Jānapadāti janapadavāsino .",
  "atk-s0101a5:11_9": "Āmantayatanti āmantetu jānāpetu.",
  "atk-s0101a5:11_10": "Yaṁ mama assāti yaṁ tumhākaṁ anujānanaṁ mama bhaveyya.",
  "atk-s0101a5:11_11": "Amaccāti piyasahāyakā.",
  "atk-s0101a5:11_12": "Pārisajjāti sesā āṇattikārakā.",
  "atk-s0101a5:11_13": "Yajataṁ bhavaṁ rājāti yajatu bhavaṁ, te kira –",
  "atk-s0101a5:11_14": "ayaṁ rājā ‘‘ahaṁ issaro’’ti pasayha dānaṁ adatvā amhe āmantesi,",
  "atk-s0101a5:11_15": "ahonena suṭṭhu kata’’nti attamanā evamāhaṁsu.",
  "atk-s0101a5:11_16": "Anāmantite panassa yaññaṭṭhānaṁ dassanāyapi na gaccheyyuṁ.",
  "atk-s0101a5:11_17": "Yaññakālo mahārājāti deyyadhammasmiñhi asati mahallakakāle ca evarūpaṁ dānaṁ dātuṁ na sakkā,",
  "atk-s0101a5:11_18": "tvaṁ pana mahādhano ceva taruṇo ca,",
  "atk-s0101a5:11_19": "etena te yaññakāloti dassentā vadanti.",
  "atk-s0101a5:11_20": "Anumatipakkhāti anumatiyā pakkhā,",
  "atk-s0101a5:11_21": "anumatidāyakāti attho.",
  "atk-s0101a5:11_22": "Parikkhārā bhavantīti parivārā bhavanti.",
  "atk-s0101a5:11_23": "‘‘Ratho sīlaparikkhāro,",
  "atk-s0101a5:11_24": "jhānakkho cakkavīriyo’’ti (saṁ. ni.",
  "atk-s0101a5:11_25": "5.4) ettha pana alaṅkāro parikkhāroti vutto.",
  "atk-s0101a5:12_0": "Aṭṭhaparikkhāravaṇṇanā",
  "atk-s0101a5:13_0": "340.Aṭṭhahaṅgehīti ubhato sujātādīhi aṭṭhahi aṅgehi.",
  "atk-s0101a5:13_1": "Yasasāti āṇāṭhapanasamatthatāya.",
  "atk-s0101a5:13_2": "Saddhoti dānassa phalaṁ atthīti saddahati.",
  "atk-s0101a5:13_3": "Dāyakoti dānasūro.",
  "atk-s0101a5:13_4": "Na saddhāmattakeneva tiṭṭhati,",
  "atk-s0101a5:13_5": "pariccajitumpi sakkotīti attho.",
  "atk-s0101a5:13_6": "Dānapatīti yaṁ dānaṁ deti,",
  "atk-s0101a5:13_7": "tassa pati hutvā deti, na dāso,",
  "atk-s0101a5:13_8": "na sahāyo.",
  "atk-s0101a5:13_9": "Yo hi attanā madhuraṁ bhuñjati,",
  "atk-s0101a5:13_10": "paresaṁ amadhuraṁ deti,",
  "atk-s0101a5:13_11": "so dānasaṅkhātassa deyyadhammassa dāso hutvā deti.",
  "atk-s0101a5:13_12": "Yo yaṁ attanā bhuñjati,",
  "atk-s0101a5:13_13": "tadeva deti,",
  "atk-s0101a5:13_14": "so sahāyo hutvā deti.",
  "atk-s0101a5:13_15": "Yo pana attanā yena kenaci yāpeti,",
  "atk-s0101a5:13_16": "paresaṁ madhuraṁ deti,",
  "atk-s0101a5:13_17": "so pati jeṭṭhako sāmī hutvā deti,",
  "atk-s0101a5:13_18": "ayaṁ tādisoti attho.",
  "atk-s0101a5:13_19": "Samaṇabrāhmaṇakapaṇaddhikavaṇibbakayācakānanti ettha samitapāpā samaṇā,",
  "atk-s0101a5:13_20": "bāhitapāpā brāhmaṇā.",
  "atk-s0101a5:13_21": "Kapaṇāti duggatā daliddamanussā.",
  "atk-s0101a5:13_22": "Addhikāti pathāvino.",
  "atk-s0101a5:13_23": "Vaṇibbakāti ye –",
  "atk-s0101a5:13_24": "‘‘iṭṭhaṁ dinnaṁ, kantaṁ, manāpaṁ,",
  "atk-s0101a5:13_25": "kālena anavajjaṁ dinnaṁ,",
  "atk-s0101a5:13_26": "dadaṁ cittaṁ pasādeyya,",
  "atk-s0101a5:13_27": "gacchatu bhavaṁ brahmaloka’’ntiādinā nayena dānassa vaṇṇaṁ thomayamānā vicaranti.",
  "atk-s0101a5:13_28": "Yācakāti ye –",
  "atk-s0101a5:13_29": "‘‘pasatamattaṁ detha,",
  "atk-s0101a5:13_30": "sarāvamattaṁ dethā’’tiādīni vatvā yācamānā vicaranti.",
  "atk-s0101a5:13_31": "Opānabhūtoti udapānabhūto.",
  "atk-s0101a5:13_32": "Sabbesaṁ sādhāraṇaparibhogo,",
  "atk-s0101a5:13_33": "catumahāpathe khatapokkharaṇī viya hutvāti attho.",
  "atk-s0101a5:13_34": "Sutajātassāti ettha sutameva sutajātaṁ.",
  "atk-s0101a5:13_35": "Atītānāgatapaccuppanne atthe cintetunti ettha –",
  "atk-s0101a5:13_36": "‘‘atīte puññassa katattāyeva me ayaṁ sampattī’’ti,",
  "atk-s0101a5:13_37": "evaṁ cintento atītamatthaṁ cintetuṁ paṭibalo nāma hoti.",
  "atk-s0101a5:13_38": "‘‘Idāni puññaṁ katvāva anāgate sakkā sampattiṁ pāpuṇitu’’nti cintento anāgatamatthaṁ cintetuṁ paṭibalo nāma hoti.",
  "atk-s0101a5:13_39": "‘‘Idaṁ puññakammaṁ nāma sappurisānaṁ āciṇṇaṁ,",
  "atk-s0101a5:13_40": "mayhañca bhogāpi saṁvijjanti,",
  "atk-s0101a5:13_41": "dāyakacittampi atthi;",
  "atk-s0101a5:13_42": "handāhaṁ puññāni karomī’’ti cintento paccuppannamatthaṁ cintetuṁ paṭibalo nāma hotīti veditabbo.",
  "atk-s0101a5:13_43": "Iti imānīti evaṁ yathā vuttāni etāni.",
  "atk-s0101a5:13_44": "Etehi kira aṭṭhahaṅgehi samannāgatassa dānaṁ sabbadisāhi mahājano upasaṅkamati.",
  "atk-s0101a5:13_45": "‘‘Ayaṁ dujjāto kittakaṁ kālaṁ dassati,",
  "atk-s0101a5:13_46": "idāni vippaṭisārī hutvā upacchindissatī’’ti evamādīni cintetvā na koci upasaṅkamitabbaṁ maññati.",
  "atk-s0101a5:13_47": "Tasmā etāni aṭṭhaṅgāni parikkhārā bhavantīti vuttāni.",
  "atk-s0101a5:14_0": "Catuparikkhārādivaṇṇanā",
  "atk-s0101a5:15_0": "341.Sujaṁpaggaṇhantānanti mahāyāgapaṭiggaṇhanaṭṭhāne dānakaṭacchuṁ paggaṇhantānaṁ.",
  "atk-s0101a5:15_1": "Imehi catūhīti etehi sujātādīhi.",
  "atk-s0101a5:15_2": "Etesu hi asati –",
  "atk-s0101a5:15_3": "‘‘evaṁ dujjātassa saṁvidhānena pavattadānaṁ kittakaṁ kālaṁ pavattissatī’’tiādīni vatvā upasaṅkamitāro na honti.",
  "atk-s0101a5:15_4": "Garahitabbābhāvato pana upasaṅkamantiyeva.",
  "atk-s0101a5:15_5": "Tasmā imānipi parikkhārā bhavantīti vuttāni.",
  "atk-s0101a5:16_0": "342.Tisso vidhā desesīti tīṇi ṭhapanāni desesi.",
  "atk-s0101a5:16_1": "So kira cintesi –",
  "atk-s0101a5:16_2": "‘‘dānaṁ dadamānā nāma tiṇṇaṁ ṭhānānaṁ aññatarasmiṁ calanti handāhaṁ imaṁ rājānaṁ tesu ṭhānesu paṭhamataraññeva niccalaṁ karomī’’ti.",
  "atk-s0101a5:16_3": "Tenassa tisso vidhā desesīti.",
  "atk-s0101a5:16_4": "So bhoto raññoti idaṁ karaṇatthe sāmivacanaṁ.",
  "atk-s0101a5:16_5": "Bhotā raññāti vā pāṭho.",
  "atk-s0101a5:16_6": "Vippaṭisāro na karaṇīyoti ‘‘bhogānaṁ vigamahetuko pacchānutāpo na kattabbo,",
  "atk-s0101a5:16_7": "pubbacetanā pana acalā patiṭṭhapetabbā,",
  "atk-s0101a5:16_8": "evañhi dānaṁ mahapphalaṁ hotī’’ti dasseti.",
  "atk-s0101a5:16_9": "Itaresupi dvīsu ṭhānesu eseva nayo.",
  "atk-s0101a5:16_10": "Muñcacetanāpi hi pacchāsamanussaraṇacetanā ca niccalāva kātabbā.",
  "atk-s0101a5:16_11": "Tathā akarontassa dānaṁ na mahapphalaṁ hoti,",
  "atk-s0101a5:16_12": "nāpi uḷāresu bhogesu cittaṁ namati,",
  "atk-s0101a5:16_13": "mahāroruvaṁ upapannassa seṭṭhigahapatino viya.",
  "atk-s0101a5:17_0": "343.Dasahākārehīti dasahi kāraṇehi.",
  "atk-s0101a5:17_1": "Tassa kira evaṁ ahosi –",
  "atk-s0101a5:17_2": "sacāyaṁ rājā dussīle disvā –",
  "atk-s0101a5:17_3": "‘‘nassati vata me dānaṁ,",
  "atk-s0101a5:17_4": "yassa me evarūpā dussīlā bhuñjantī’’ti sīlavantesupi vippaṭisāraṁ uppādessati,",
  "atk-s0101a5:17_5": "dānaṁ na mahapphalaṁ bhavissati.",
  "atk-s0101a5:17_6": "Vippaṭisāro ca nāma dāyakānaṁ paṭiggāhakatova uppajjati ,",
  "atk-s0101a5:17_7": "handassa paṭhamameva taṁ vippaṭisāraṁ vinodemīti.",
  "atk-s0101a5:17_8": "Tasmā dasahākārehi upacchijjituṁ yuttaṁ paṭiggāhakesupi vippaṭisāraṁ vinodesīti.",
  "atk-s0101a5:17_9": "Tesaññeva tenāti tesaññeva tena pāpena aniṭṭho vipāko bhavissati,",
  "atk-s0101a5:17_10": "na aññesanti dasseti.",
  "atk-s0101a5:17_11": "Yajataṁ bhavanti detu bhavaṁ.",
  "atk-s0101a5:17_12": "Sajjatanti vissajjatu.",
  "atk-s0101a5:17_13": "Antaranti abbhantaraṁ.",
  "atk-s0101a5:18_0": "344.Soḷasahi ākārehi cittaṁ sandassesīti idha brāhmaṇo rañño mahādānānumodanaṁ nāma āraddho.",
  "atk-s0101a5:18_1": "Tattha sandassesīti –",
  "atk-s0101a5:18_2": "‘idaṁ dānaṁ dātā evarūpaṁ sampattiṁ labhatī’ti dassetvā dassetvā kathesi.",
  "atk-s0101a5:18_3": "Samādapesīti tadatthaṁ samādapetvā kathesi.",
  "atk-s0101a5:18_4": "Samuttejesīti vippaṭisāravinodanenassa cittaṁ vodāpesi.",
  "atk-s0101a5:18_5": "Sampahaṁsesīti ‘sundaraṁ te kataṁ, mahārāja,",
  "atk-s0101a5:18_6": "dānaṁ dadamānenā’ti thutiṁ katvā kathesi.",
  "atk-s0101a5:18_7": "Vattā dhammato natthīti dhammena samena kāraṇena vattā natthi.",
  "atk-s0101a5:19_0": "345.Narukkhā chijjiṁsu yūpatthāya na dabbhā lūyiṁsu barihisatthāyāti ye yūpanāmake mahāthambhe ussāpetvā –",
  "atk-s0101a5:19_1": "‘‘asukarājā asukāmacco asukabrāhmaṇo evarūpaṁ nāma mahāyāgaṁ yajatī’’ti nāmaṁ likhitvā ṭhapenti.",
  "atk-s0101a5:19_2": "Yāni ca dabbhatiṇāni lāyitvā vanamālāsaṅkhepena yaññasālaṁ parikkhipanti,",
  "atk-s0101a5:19_3": "bhūmiyaṁ vā pattharanti,",
  "atk-s0101a5:19_4": "tepi na rukkhā chijjiṁsu,",
  "atk-s0101a5:19_5": "na dabbhā lūyiṁsu.",
  "atk-s0101a5:19_6": "Kiṁ pana gāvo vā ajādayo vā haññissantīti dasseti.",
  "atk-s0101a5:19_7": "Dāsāti antogehadāsādayo.",
  "atk-s0101a5:19_8": "Pessāti ye pubbameva dhanaṁ gahetvā kammaṁ karonti.",
  "atk-s0101a5:19_9": "Kammakarāti ye bhattavetanaṁ gahetvā karonti.",
  "atk-s0101a5:19_10": "Daṇḍatajjitā nāma daṇḍayaṭṭhimuggarādīni gahetvā –",
  "atk-s0101a5:19_11": "‘‘kammaṁ karotha karothā’’ti evaṁ tajjitā.",
  "atk-s0101a5:19_12": "Bhayatajjitā nāma –",
  "atk-s0101a5:19_13": "sace kammaṁ karosi, kusalaṁ.",
  "atk-s0101a5:19_14": "No ce karosi,",
  "atk-s0101a5:19_15": "chindissāma vā bandhissāma vā māressāma vāti evaṁ bhayena tajjitā.",
  "atk-s0101a5:19_16": "Ete pana na daṇḍatajjitā,",
  "atk-s0101a5:19_17": "na bhayatajjitā,",
  "atk-s0101a5:19_18": "na assumukhā rodamānā parikammāni akaṁsu.",
  "atk-s0101a5:19_19": "Atha kho piyasamudācāreneva samudācariyamānā akaṁsu.",
  "atk-s0101a5:19_20": "Na hi tattha dāsaṁ vā dāsāti,",
  "atk-s0101a5:19_21": "pessaṁ vā pessāti,",
  "atk-s0101a5:19_22": "kammakaraṁ vā kammakarāti ālapanti.",
  "atk-s0101a5:19_23": "Yathānāmavaseneva pana piyasamudācārena ālapitvā itthipurisabalavantadubbalānaṁ anurūpameva kammaṁ dassetvā –",
  "atk-s0101a5:19_24": "‘‘idañcidañca karothā’’ti vadanti.",
  "atk-s0101a5:19_25": "Tepi attano rucivaseneva karonti.",
  "atk-s0101a5:19_26": "Tena vuttaṁ –",
  "atk-s0101a5:19_27": "‘‘ye icchiṁsu,",
  "atk-s0101a5:19_28": "te akaṁsu;",
  "atk-s0101a5:19_29": "ye na icchiṁsu,",
  "atk-s0101a5:19_30": "na te akaṁsu.",
  "atk-s0101a5:19_31": "Yaṁ icchiṁsu,",
  "atk-s0101a5:19_32": "taṁ akaṁsu;",
  "atk-s0101a5:19_33": "yaṁ na icchiṁsu,",
  "atk-s0101a5:19_34": "na taṁ akaṁsū’’ti.",
  "atk-s0101a5:19_35": "Sappitelanavanītadadhimadhuphāṇitena ceva so yañño niṭṭhānamagamāsīti rājā kira bahinagarassa catūsu",
  "atk-s0101a5:19_36": "dvāresu antonagarassa ca majjheti pañcasu ṭhānesu mahādānasālāyo kārāpetvā ekekissāya sālāya satasahassaṁ",
  "atk-s0101a5:19_37": "satasahassaṁ katvā divase divase pañcasatasahassāni vissajjetvā sūriyuggamanato paṭṭhāya tassa tassa",
  "atk-s0101a5:19_38": "kālassa anurūpehi sahatthena suvaṇṇakaṭacchuṁ gahetvā paṇītehi sappitelādisammisseheva yāgukhajjakabhattabyañjanapānakādīhi",
  "atk-s0101a5:19_39": "mahājanaṁ santappesi.",
  "atk-s0101a5:19_40": "Bhājanāni pūretvā gaṇhitukāmānaṁ tatheva dāpesi.",
  "atk-s0101a5:19_41": "Sāyaṇhasamaye pana vatthagandhamālādīhi sampūjesi.",
  "atk-s0101a5:19_42": "Sappiādīnaṁ pana mahācāṭiyo pūrāpetvā –",
  "atk-s0101a5:19_43": "‘‘yo yaṁ paribhuñjitukāmo,",
  "atk-s0101a5:19_44": "so taṁ paribhuñjatū’’ti anekasatesu ṭhānesu ṭhapāpesi.",
  "atk-s0101a5:19_45": "Taṁ sandhāya vuttaṁ –",
  "atk-s0101a5:19_46": "‘‘sappitelanavanītadadhimadhuphāṇitena ceva so yañño niṭṭhānamagamāsī’’ti.",
  "atk-s0101a5:20_0": "346.Pahūtaṁ sāpateyyaṁ ādāyāti bahuṁ dhanaṁ gahetvā.",
  "atk-s0101a5:20_1": "Te kira cintesuṁ –",
  "atk-s0101a5:20_2": "‘‘ayaṁ rājā sappitelādīni janapadato anāharāpetvā attano santakameva nīharitvā mahādānaṁ deti.",
  "atk-s0101a5:20_3": "Amhehi pana ‘rājā na kiñci āharāpetī’ti na yuttaṁ tuṇhī bhavituṁ.",
  "atk-s0101a5:20_4": "Na hi rañño ghare dhanaṁ akkhayadhammameva,",
  "atk-s0101a5:20_5": "amhesu ca adentesu ko añño rañño dassati,",
  "atk-s0101a5:20_6": "handassa dhanaṁ upasaṁharāmā’’ti te gāmabhāgena ca nigamabhāgena ca nagarabhāgena ca sāpateyyaṁ saṁharitvā sakaṭāni pūretvā rañño upahariṁsu.",
  "atk-s0101a5:20_7": "Taṁ sandhāya –",
  "atk-s0101a5:20_8": "‘‘pahūtaṁ sāpateyya’’ntiādimāha.",
  "atk-s0101a5:21_0": "347.Puratthimenayaññavāṭassāti puratthimato nagaradvāre dānasālāya puratthimabhāge.",
  "atk-s0101a5:21_1": "Yathā puratthimadisato āgacchantā khattiyānaṁ dānasālāya yāguṁ pivitvā rañño dānasālāya bhuñjitvā nagaraṁ pavisanti.",
  "atk-s0101a5:21_2": "Evarūpe ṭhāne paṭṭhapesuṁ.",
  "atk-s0101a5:21_3": "Dakkhiṇena yaññavāṭassāti dakkhiṇato nagaradvāre dānasālāya vuttanayeneva dakkhiṇabhāge paṭṭhapesuṁ.",
  "atk-s0101a5:21_4": "Pacchimuttaresupi eseva nayo.",
  "atk-s0101a5:22_0": "348.Aho yañño,",
  "atk-s0101a5:22_1": "aho yaññasampadāti brāhmaṇā sappiādīhi niṭṭhānagamanaṁ sutvā –",
  "atk-s0101a5:22_2": "‘‘yaṁ loke madhuraṁ,",
  "atk-s0101a5:22_3": "tadeva samaṇo gotamo katheti,",
  "atk-s0101a5:22_4": "handassa yaññaṁ pasaṁsāmā’’ti tuṭṭhacittā pasaṁsamānā evamāhaṁsu.",
  "atk-s0101a5:22_5": "Tuṇhībhūtova nisinno hotīti upari vattabbamatthaṁ cintayamāno nissaddova nisinno hoti.",
  "atk-s0101a5:22_6": "Abhijānāti pana bhavaṁ gotamoti idaṁ brāhmaṇo parihārena pucchanto āha.",
  "atk-s0101a5:22_7": "Itarathā hi –",
  "atk-s0101a5:22_8": "‘‘kiṁ pana tvaṁ,",
  "atk-s0101a5:22_9": "bho gotama,",
  "atk-s0101a5:22_10": "tadā rājā ahosi,",
  "atk-s0101a5:22_11": "udāhu purohito brāhmaṇo’’ti evaṁ ujukameva pucchayamāno agāravo viya hoti.",
  "atk-s0101a5:23_0": "Niccadānaanukulayaññavaṇṇanā",
  "atk-s0101a5:24_0": "349.Atthi pana,",
  "atk-s0101a5:24_1": "bho gotamāti –",
  "atk-s0101a5:24_2": "idaṁ brāhmaṇo ‘‘sakalajambudīpavāsīnaṁ uṭṭhāya samuṭṭhāya dānaṁ nāma dātuṁ garukaṁ sakalajanapado ca attano kammāni akaronto nassissati,",
  "atk-s0101a5:24_3": "atthi nu kho amhākampi imamhā yaññā añño yañño appasamārambhataro ceva mahapphalataro cā’’ti etamatthaṁ pucchanto āha.",
  "atk-s0101a5:24_4": "Niccadānānīti dhuvadānāni niccabhattāni.",
  "atk-s0101a5:24_5": "Anukulayaññānīti –",
  "atk-s0101a5:24_6": "‘‘amhākaṁ pitupitāmahādīhi pavattitānī’’ti katvā pacchā duggatapurisehipi vaṁsaparamparāya pavattetabbāni yāgāni,",
  "atk-s0101a5:24_7": "evarūpāni kira sīlavante uddissa nibaddhadānāni tasmiṁ kule daliddāpi na upacchindanti.",
  "atk-s0101a5:25_0": "Tatridaṁvatthu –",
  "atk-s0101a5:25_1": "anāthapiṇḍikassa kira ghare pañca niccabhattasatāni dīyiṁsu.",
  "atk-s0101a5:25_2": "Dantamayasalākāni pañcasatāni ahesuṁ.",
  "atk-s0101a5:25_3": "Atha taṁ kulaṁ anukkamena dāliddiyena abhibhūtaṁ,",
  "atk-s0101a5:25_4": "ekā tasmiṁ kule dārikā ekasalākato uddhaṁ dātuṁ nāsakkhi.",
  "atk-s0101a5:25_5": "Sāpi pacchā setavāhanarajjaṁ gantvā khalaṁ sodhetvā laddhadhaññena taṁ salākaṁ adāsi.",
  "atk-s0101a5:25_6": "Eko thero rañño ārocesi.",
  "atk-s0101a5:25_7": "Rājā taṁ ānetvā aggamahesiṭṭhāne ṭhapesi.",
  "atk-s0101a5:25_8": "Sā tato paṭṭhāya puna pañcapi salākabhattasatāni pavattesi.",
  "atk-s0101a5:26_0": "Daṇḍappahārāti –",
  "atk-s0101a5:26_1": "‘‘paṭipāṭiyā tiṭṭhatha tiṭṭhathā’’ti ujuṁ gantvā gaṇhatha gaṇhathāti ca ādīni vatvā dīyamānā daṇḍappahārāpi galaggāhāpi dissanti. Ayaṁ kho, brāhmaṇa, hetu…pe…",
  "atk-s0101a5:26_2": "mahānisaṁsatarañcāti.",
  "atk-s0101a5:26_3": "Ettha yasmā mahāyaññe viya imasmiṁ salākabhatte na bahūhi veyyāvaccakarehi vā upakaraṇehi vā attho atthi,",
  "atk-s0101a5:26_4": "tasmā etaṁ appaṭṭhataraṁ.",
  "atk-s0101a5:26_5": "Yasmā cettha na bahūnaṁ kammacchedavasena pīḷāsaṅkhāto samārambho atthi,",
  "atk-s0101a5:26_6": "tasmā appasamārambhataraṁ.",
  "atk-s0101a5:26_7": "Yasmā cetaṁ saṅghassa yiṭṭhaṁ pariccattaṁ,",
  "atk-s0101a5:26_8": "tasmā yaññanti vuttaṁ,",
  "atk-s0101a5:26_9": "yasmā pana chaḷaṅgasamannāgatāya dakkhiṇāya mahāsamudde udakasseva na sukaraṁ puññābhisandassa pamāṇaṁ kātuṁ,",
  "atk-s0101a5:26_10": "idañca tathāvidhaṁ.",
  "atk-s0101a5:26_11": "Tasmā taṁ mahapphalatarañca mahānisaṁsatarañcāti veditabbaṁ.",
  "atk-s0101a5:26_12": "Idaṁ sutvā brāhmaṇo cintesi –",
  "atk-s0101a5:26_13": "idampi niccabhattaṁ uṭṭhāya samuṭṭhāya dadato divase divase ekassa kammaṁ nassati.",
  "atk-s0101a5:26_14": "Navanavo ussāho ca janetabbo hoti,",
  "atk-s0101a5:26_15": "atthi nu kho itopi añño yañño appaṭṭhataro ca appasamārambhataro cāti.",
  "atk-s0101a5:26_16": "Tasmā ‘‘atthi pana,",
  "atk-s0101a5:26_17": "bho gotamā’’tiādimāha.",
  "atk-s0101a5:26_18": "Tattha yasmā salākabhatte kiccapariyosānaṁ natthi,",
  "atk-s0101a5:26_19": "ekena uṭṭhāya samuṭṭhāya aññaṁ kammaṁ akatvā saṁvidhātabbameva.",
  "atk-s0101a5:26_20": "Vihāradāne pana kiccapariyosānaṁ atthi.",
  "atk-s0101a5:26_21": "Paṇṇasālaṁ vā hi kāretuṁ koṭidhanaṁ vissajjetvā mahāvihāraṁ vā,",
  "atk-s0101a5:26_22": "ekavāraṁ dhanapariccāgaṁ katvā kāritaṁ sattaṭṭhavassānipi vassasatampi vassasahassampi gacchatiyeva.",
  "atk-s0101a5:26_23": "Kevalaṁ jiṇṇapatitaṭṭhāne paṭisaṅkharaṇamattameva kātabbaṁ hoti.",
  "atk-s0101a5:26_24": "Tasmā idaṁ vihāradānaṁ salākabhattato appaṭṭhataraṁ appasamārambhatarañca hoti.",
  "atk-s0101a5:26_25": "Yasmā panettha suttantapariyāyena yāvadeva sītassa paṭighātāyāti ādayo navānisaṁsā vuttā,",
  "atk-s0101a5:26_26": "khandhakapariyāyena.",
  "atk-s0101a5:27_0": "‘‘Sītaṁ uṇhaṁ paṭihanti, tato vāḷamigāni ca;",
  "atk-s0101a5:28_0": "Siriṁsape ca makase ca, sisire cāpi vuṭṭhiyo.",
  "atk-s0101a5:29_0": "Tato vātātapo ghoro, sañjāto paṭihaññati;",
  "atk-s0101a5:30_0": "Leṇatthañca sukhatthañca, jhāyituñca vipassituṁ.",
  "atk-s0101a5:31_0": "Vihāradānaṁ saṅghassa, aggaṁ buddhena vaṇṇitaṁ;",
  "atk-s0101a5:32_0": "Tasmā hi paṇḍito poso, sampassaṁ atthamattano;",
  "atk-s0101a5:33_0": "Vihāre kāraye ramme, vāsayettha bahussute.",
  "atk-s0101a5:34_0": "Tasmā annañca pānañca, vatthasenāsanāni ca;",
  "atk-s0101a5:35_0": "Dadeya ujubhūtesu, vippasannena cetasā.",
  "atk-s0101a5:36_0": "Te tassa dhammaṁ desenti, sabbadukkhāpanūdanaṁ;",
  "atk-s0101a5:37_0": "Yaṁ so dhammaṁ idhaññāya, parinibbāti anāsavo’’ti. (cūḷava. 295);",
  "atk-s0101a5:38_0": "Sattarasānisaṁsā vuttā.",
  "atk-s0101a5:38_1": "Tasmā etaṁ salākabhattato mahapphalatarañca mahānisaṁsatarañcāti veditabbaṁ.",
  "atk-s0101a5:38_2": "Saṅghassa pana pariccattattāva yaññoti vuccati.",
  "atk-s0101a5:38_3": "Idampi sutvā brāhmaṇo cintesi –",
  "atk-s0101a5:38_4": "‘‘dhanapariccāgaṁ katvā vihāradānaṁ nāma dukkaraṁ,",
  "atk-s0101a5:38_5": "attano santakā hi kākaṇikāpi parassa duppariccajā,",
  "atk-s0101a5:38_6": "handāhaṁ itopi appaṭṭhatarañca appasamārambhatarañca yaññaṁ pucchāmī’’ti.",
  "atk-s0101a5:38_7": "Tato taṁ pucchanto –",
  "atk-s0101a5:38_8": "‘‘atthi pana bho’’tiādimāha.",
  "atk-s0101a5:39_0": "350-351.",
  "atk-s0101a5:39_1": "Tattha yasmā sakiṁ pariccattepi vihāre punappunaṁ chādanakhaṇḍaphullappaṭisaṅkharaṇādivasena kiccaṁ atthiyeva,",
  "atk-s0101a5:39_2": "saraṇaṁ pana ekabhikkhussa vā santike saṅghassa vā gaṇassa vā sakiṁ gahitaṁ gahitameva hoti,",
  "atk-s0101a5:39_3": "natthi tassa punappunaṁ kattabbatā,",
  "atk-s0101a5:39_4": "tasmā taṁ vihāradānato appaṭṭhatarañca appasamārambhatarañca hoti.",
  "atk-s0101a5:39_5": "Yasmā ca saraṇagamanaṁ nāma tiṇṇaṁ ratanānaṁ jīvitapariccāgamayaṁ puññakammaṁ saggasampattiṁ deti,",
  "atk-s0101a5:39_6": "tasmā mahapphalatarañca mahānisaṁsatarañcāti veditabbaṁ.",
  "atk-s0101a5:39_7": "Tiṇṇaṁ pana ratanānaṁ jīvitapariccāgavasena yaññoti vuccati.",
  "atk-s0101a5:40_0": "352.",
  "atk-s0101a5:40_1": "Idaṁ sutvā brāhmaṇo cintesi –",
  "atk-s0101a5:40_2": "‘‘attano jīvitaṁ nāma parassa pariccajituṁ dukkaraṁ,",
  "atk-s0101a5:40_3": "atthi nu kho itopi appaṭṭhataro yañño’’ti tato taṁ pucchanto puna ‘‘atthi pana,",
  "atk-s0101a5:40_4": "bho gotamā’’tiādimāha.",
  "atk-s0101a5:40_5": "Tattha pāṇātipātā veramaṇītiādīsu veramaṇī nāma virati.",
  "atk-s0101a5:40_6": "Sā tividhā hoti –",
  "atk-s0101a5:40_7": "sampattavirati,",
  "atk-s0101a5:40_8": "samādānavirati setughātaviratīti.",
  "atk-s0101a5:40_9": "Tattha yo sikkhāpadāni agahetvāpi kevalaṁ attano jātigottakulāpadesādīni anussaritvā –",
  "atk-s0101a5:40_10": "‘‘na me idaṁ patirūpa’’nti pāṇātipātādīni na karoti,",
  "atk-s0101a5:40_11": "sampattavatthuṁ pariharati.",
  "atk-s0101a5:40_12": "Tato ārakā viramati.",
  "atk-s0101a5:40_13": "Tassa sā virati sampattaviratīti veditabbā.",
  "atk-s0101a5:41_0": "‘‘Ajjatagge jīvitahetupi pāṇaṁ na hanāmī’’ti vā ‘‘pāṇātipātā viramāmī’’ti vā ‘‘veramaṇiṁ samādiyāmī’’ti",
  "atk-s0101a5:41_1": "vā evaṁ sikkhāpadāni gaṇhantassa pana virati samādānaviratīti veditabbā.",
  "atk-s0101a5:42_0": "Ariyasāvakānaṁ pana maggasampayuttā virati setughātavirati nāma.",
  "atk-s0101a5:42_1": "Tattha purimā dve viratiyo yaṁ voropanādivasena vītikkamitabbaṁ jīvitindriyādivatthu,",
  "atk-s0101a5:42_2": "taṁ ārammaṇaṁ katvā pavattanti.",
  "atk-s0101a5:42_3": "Pacchimā nibbānārammaṇāva.",
  "atk-s0101a5:42_4": "Ettha ca yo pañca sikkhāpadāni ekato gaṇhati,",
  "atk-s0101a5:42_5": "tassa ekasmiṁ bhinne sabbāni bhinnāni honti.",
  "atk-s0101a5:42_6": "Yo ekekaṁ gaṇhati,",
  "atk-s0101a5:42_7": "so yaṁ vītikkamati,",
  "atk-s0101a5:42_8": "tadeva bhijjati.",
  "atk-s0101a5:42_9": "Setughātaviratiyā pana bhedo nāma natthi,",
  "atk-s0101a5:42_10": "bhavantarepi hi ariyasāvako jīvitahetupi neva pāṇaṁ hanati na suraṁ pivati.",
  "atk-s0101a5:42_11": "Sacepissa surañca khīrañca missetvā mukhe pakkhipanti,",
  "atk-s0101a5:42_12": "khīrameva pavisati, na surā.",
  "atk-s0101a5:42_13": "Yathā kiṁ?",
  "atk-s0101a5:42_14": "Koñcasakuṇānaṁ khīramissake udake khīrameva pavisati?",
  "atk-s0101a5:42_15": "Na udakaṁ.",
  "atk-s0101a5:42_16": "Idaṁ yonisiddhanti ce,",
  "atk-s0101a5:42_17": "idaṁ dhammatāsiddhanti ca veditabbaṁ.",
  "atk-s0101a5:42_18": "Yasmā pana saraṇagamane diṭṭhiujukakaraṇaṁ nāma bhāriyaṁ.",
  "atk-s0101a5:42_19": "Sikkhāpadasamādāne pana viratimattakameva.",
  "atk-s0101a5:42_20": "Tasmā etaṁ yathā vā tathā vā gaṇhantassāpi sādhukaṁ gaṇhantassāpi appaṭṭhatarañca appasamārambhatarañca.",
  "atk-s0101a5:42_21": "Pañcasīlasadisassa pana dānassa abhāvato ettha mahapphalatā mahānisaṁsatā ca veditabbā.",
  "atk-s0101a5:42_22": "Vuttañhetaṁ –",
  "atk-s0101a5:43_0": "‘‘Pañcimāni ,",
  "atk-s0101a5:43_1": "bhikkhave,",
  "atk-s0101a5:43_2": "dānāni mahādānāni aggaññāni rattaññāni vaṁsaññāni porāṇāni asaṁkiṇṇāni asaṁkiṇṇapubbāni na saṅkiyanti",
  "atk-s0101a5:43_3": "na saṅkiyissanti appaṭikuṭṭhāni samaṇehi brāhmaṇehi viññūhi.",
  "atk-s0101a5:43_4": "Katamāni pañca? Idha,",
  "atk-s0101a5:43_5": "bhikkhave,",
  "atk-s0101a5:43_6": "ariyasāvako pāṇātipātaṁ pahāya pāṇātipātā paṭivirato hoti.",
  "atk-s0101a5:43_7": "Pāṇātipātā paṭivirato,",
  "atk-s0101a5:43_8": "bhikkhave,",
  "atk-s0101a5:43_9": "ariyasāvako aparimāṇānaṁ sattānaṁ abhayaṁ deti,",
  "atk-s0101a5:43_10": "averaṁ deti abyāpajjhaṁ deti.",
  "atk-s0101a5:43_11": "Aparimāṇānaṁ sattānaṁ abhayaṁ datvā averaṁ datvā abyāpajjhaṁ datvā aparimāṇassa abhayassa averassa abyāpajjhassa bhāgī hoti. Idaṁ,",
  "atk-s0101a5:43_12": "bhikkhave,",
  "atk-s0101a5:43_13": "paṭhamaṁ dānaṁ mahādānaṁ…pe…",
  "atk-s0101a5:43_14": "viññūhīti.",
  "atk-s0101a5:44_0": "Puna caparaṁ,",
  "atk-s0101a5:44_1": "bhikkhave,",
  "atk-s0101a5:44_2": "ariyasāvako adinnādānaṁ pahāya…pe…",
  "atk-s0101a5:44_3": "kāmesumicchācāraṁ pahāya…pe…",
  "atk-s0101a5:44_4": "musāvādaṁ pahāya…pe…",
  "atk-s0101a5:44_5": "surāmerayamajjapamādaṭṭhānaṁ pahāya…pe…",
  "atk-s0101a5:44_6": "imāni kho,",
  "atk-s0101a5:44_7": "bhikkhave,",
  "atk-s0101a5:44_8": "pañca dānāni mahādānāni aggaññāni…pe…",
  "atk-s0101a5:44_9": "viññūhī’’ti (a. ni. 8.39).",
  "atk-s0101a5:45_0": "Idañca pana sīlapañcakaṁ –",
  "atk-s0101a5:45_1": "‘‘attasinehañca jīvitasinehañca pariccajitvā rakkhissāmī’’ti samādinnatāya yaññoti vuccati.",
  "atk-s0101a5:45_2": "Tattha kiñcāpi pañcasīlato saraṇagamanameva jeṭṭhakaṁ,",
  "atk-s0101a5:45_3": "idaṁ pana saraṇagamaneyeva patiṭṭhāya rakkhitasīlavasena mahapphalanti vuttaṁ.",
  "atk-s0101a5:46_0": "353.",
  "atk-s0101a5:46_1": "Idampi sutvā brāhmaṇo cintesi –",
  "atk-s0101a5:46_2": "‘‘pañcasīlaṁ nāma rakkhituṁ garukaṁ,",
  "atk-s0101a5:46_3": "atthi nu kho aññaṁ kiñci īdisameva hutvā ito appaṭṭhatarañca mahapphalatarañcā’’ti.",
  "atk-s0101a5:46_4": "Tato taṁ pucchanto punapi –",
  "atk-s0101a5:46_5": "‘‘atthi pana,",
  "atk-s0101a5:46_6": "bho gotamā’’tiādimāha.",
  "atk-s0101a5:46_7": "Athassa bhagavā tividhasīlapāripūriyaṁ ṭhitassa paṭhamajjhānādīnaṁ yaññānaṁ appaṭṭhatarañca mahapphalatarañca",
  "atk-s0101a5:46_8": "dassetukāmo buddhuppādato paṭṭhāya desanaṁ ārabhanto ‘‘idha brāhmaṇā’’tiādimāha.",
  "atk-s0101a5:46_9": "Tattha yasmā heṭṭhā vuttehi guṇehi samannāgato paṭhamaṁ jhānaṁ,",
  "atk-s0101a5:46_10": "paṭhamajjhānādīsu ṭhito dutiyajjhānādīni nibbattento na kilamati,",
  "atk-s0101a5:46_11": "tasmā tāni appaṭṭhāni appasamārambhāni.",
  "atk-s0101a5:46_12": "Yasmā panettha paṭhamajjhānaṁ ekaṁ kappaṁ brahmaloke āyuṁ deti.",
  "atk-s0101a5:46_13": "Dutiyaṁ aṭṭhakappe.",
  "atk-s0101a5:46_14": "Tatiyaṁ catusaṭṭhikappe.",
  "atk-s0101a5:46_15": "Catutthaṁ pañcakappasatāni.",
  "atk-s0101a5:46_16": "Tadeva ākāsānañcāyatanādisamāpattivasena bhāvitaṁ vīsati,",
  "atk-s0101a5:46_17": "cattālīsaṁ, saṭṭhi,",
  "atk-s0101a5:46_18": "caturāsīti ca kappasahassāni āyuṁ deti;",
  "atk-s0101a5:46_19": "tasmā mahapphalatarañca mahānisaṁsatarañca.",
  "atk-s0101a5:46_20": "Nīvaraṇādīnaṁ pana paccanīkānaṁ dhammānaṁ pariccattattā taṁ yaññanti veditabbaṁ.",
  "atk-s0101a5:47_0": "Vipassanāñāṇampi yasmā catutthajjhānapariyosānesu guṇesu patiṭṭhāya nibbattento na kilamati,",
  "atk-s0101a5:47_1": "tasmā appaṭṭhaṁ appasamārambhaṁ;",
  "atk-s0101a5:47_2": "vipassanāsukhasadisassa pana sukhassa abhāvā mahapphalaṁ.",
  "atk-s0101a5:47_3": "Paccanīkakilesapariccāgato yaññoti.",
  "atk-s0101a5:47_4": "Manomayiddhipi yasmā vipassanāñāṇe patiṭṭhāya nibbattento na kilamati,",
  "atk-s0101a5:47_5": "tasmā appaṭṭhā appasamārambhā;",
  "atk-s0101a5:47_6": "attano sadisarūpanimmānasamatthatāya mahapphalā.",
  "atk-s0101a5:47_7": "Attano paccanīkakilesapariccāgato yañño.",
  "atk-s0101a5:47_8": "Iddhividhañāṇādīnipi yasmā manomayañāṇādīsu patiṭṭhāya nibbattento na kilamati,",
  "atk-s0101a5:47_9": "tasmā appaṭṭhāni appasamārambhāni,",
  "atk-s0101a5:47_10": "attano attano paccanīkakilesappahānato yañño.",
  "atk-s0101a5:47_11": "Iddhividhaṁ panettha nānāvidhavikubbanadassanasamatthatāya.",
  "atk-s0101a5:47_12": "Dibbasotaṁ devamanussānaṁ saddasavanasamatthatāya;",
  "atk-s0101a5:47_13": "cetopariyañāṇaṁ paresaṁ soḷasavidhacittajānanasamatthatāya;",
  "atk-s0101a5:47_14": "pubbenivāsānussatiñāṇaṁ icchiticchitaṭṭhānasamanussaraṇasamatthatāya;",
  "atk-s0101a5:47_15": "dibbacakkhu icchiticchitarūpadassanasamatthatāya;",
  "atk-s0101a5:47_16": "āsavakkhayañāṇaṁ atipaṇītalokuttaramaggasukhanipphādanasamatthatāya mahapphalanti veditabbaṁ.",
  "atk-s0101a5:47_17": "Yasmā pana arahattato visiṭṭhataro añño yañño nāma natthi,",
  "atk-s0101a5:47_18": "tasmā arahattanikūṭeneva desanaṁ samāpento –",
  "atk-s0101a5:47_19": "‘‘ayampi kho,",
  "atk-s0101a5:47_20": "brāhmaṇā’’tiādimāha.",
  "atk-s0101a5:48_0": "Kūṭadantaupāsakattapaṭivedanāvaṇṇanā",
  "atk-s0101a5:49_0": "354-358.Evaṁvutteti evaṁ bhagavatā vutte desanāya pasīditvā saraṇaṁ gantukāmo kūṭadanto brāhmaṇo –",
  "atk-s0101a5:49_1": "‘etaṁ abhikkantaṁ bho,",
  "atk-s0101a5:49_2": "gotamā’tiādikaṁ vacanaṁ avoca.",
  "atk-s0101a5:49_3": "Upavāyatūti upagantvā sarīradarathaṁ nibbāpento tanusītalo vāto vāyatūti.",
  "atk-s0101a5:49_4": "Idañca pana vatvā brāhmaṇo purisaṁ pesesi – ‘‘gaccha, tāta,",
  "atk-s0101a5:49_5": "yaññavāṭaṁ pavisitvā sabbe te pāṇayo bandhanā mocehī’’ti.",
  "atk-s0101a5:49_6": "So ‘‘sādhū’’ti paṭissuṇitvā tathā katvā āgantvā ‘‘muttā bho,",
  "atk-s0101a5:49_7": "te pāṇayo’’ti ārocesi.",
  "atk-s0101a5:49_8": "Yāva brāhmaṇo taṁ pavattiṁ na suṇi,",
  "atk-s0101a5:49_9": "na tāva bhagavā dhammaṁ desesi. Kasmā?",
  "atk-s0101a5:49_10": "‘‘Brāhmaṇassa citte ākulabhāvo atthī’’ti.",
  "atk-s0101a5:49_11": "Sutvā panassa ‘‘bahū vata me pāṇā mocitā’’ti cittacāro vippasīdati.",
  "atk-s0101a5:49_12": "Bhagavā tassa vippasannamanataṁ ñatvā dhammadesanaṁ ārabhi.",
  "atk-s0101a5:49_13": "Taṁ sandhāya –",
  "atk-s0101a5:49_14": "‘‘atha kho bhagavā’’tiādi vuttaṁ.",
  "atk-s0101a5:49_15": "Puna ‘kallacitta’ntiādi ānupubbikathānubhāvena vikkhambhitanīvaraṇataṁ sandhāya vuttaṁ.",
  "atk-s0101a5:49_16": "Sesaṁ uttānatthamevāti.",
  "atk-s0101a5:50_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a5:51_0": "Kūṭadantasuttavaṇṇanā niṭṭhitā."
}