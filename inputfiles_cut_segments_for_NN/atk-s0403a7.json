{
  "atk-s0403a7:0_0": "(8) 3. Yodhājīvavaggo",
  "atk-s0403a7:1_0": "1. Paṭhamacetovimuttiphalasuttavaṇṇanā",
  "atk-s0403a7:2_0": "71.",
  "atk-s0403a7:2_1": "Tatiyassa paṭhame yato kho,",
  "atk-s0403a7:2_2": "bhikkhaveti heṭṭhā vuttanayena vipassanaṁ vaḍḍhetvā arahattaṁ pattassa bhikkhuno idāni vaṇṇabhaṇanatthaṁ idaṁ āraddhaṁ.",
  "atk-s0403a7:2_3": "Tattha yato khoti yadā kho.",
  "atk-s0403a7:2_4": "Ukkhittapalighoti avijjāpalighaṁ ukkhipitvā apanetvā ṭhito.",
  "atk-s0403a7:2_5": "Saṁkiṇṇaparikhoti saṁsāraparikhaṁ saṁkiritvā vināsetvā ṭhito.",
  "atk-s0403a7:2_6": "Abbūḷhesikoti taṇhāsaṅkhātaṁ esikāthambhaṁ abbuyha luñcitvā ṭhito.",
  "atk-s0403a7:2_7": "Niraggaḷoti nīvaraṇakavāṭaṁ ugghāṭetvā ṭhito.",
  "atk-s0403a7:2_8": "Pannaddhajo pannabhāroti mānaddhajañca khandhābhisaṅkhārakilesabhārañca pātetvā otāretvā ṭhito.",
  "atk-s0403a7:2_9": "Visaṁyuttoti vaṭṭena visaṁyutto.",
  "atk-s0403a7:2_10": "Sesaṁ pāḷinayeneva veditabbaṁ.",
  "atk-s0403a7:2_11": "Ettāvatā bhagavatā maggena kilese khepetvā nirodhasayanavaragatassa nibbānārammaṇaṁ phalasamāpattiṁ appetvā viharato khīṇāsavassa kālo dassito.",
  "atk-s0403a7:3_0": "Yathā hi dve nagarāni ekaṁ coranagaraṁ ekaṁ khemanagaraṁ.",
  "atk-s0403a7:3_1": "Atha ekassa mahāyodhassa evaṁ bhaveyya –",
  "atk-s0403a7:3_2": "‘‘yāvimaṁ coranagaraṁ tiṭṭhati,",
  "atk-s0403a7:3_3": "tāva khemanagaraṁ bhayato na muccati,",
  "atk-s0403a7:3_4": "coranagaraṁ anagaraṁ karissāmī’’ti sannāhaṁ katvā khaggaṁ gahetvā coranagaraṁ upasaṅkamitvā nagaradvāre",
  "atk-s0403a7:3_5": "ussāpite esikāthambhe khaggena chinditvā saddhiṁ dvārabāhāhi kavāṭaṁ bhinditvā palighaṁ ukkhipitvā pākāraṁ",
  "atk-s0403a7:3_6": "bhinditvā parikhaṁ vikiritvā nagarasobhatthāya ussite dhaje pātetvā nagaraṁ agginā jhāpetvā khemanagaraṁ",
  "atk-s0403a7:3_7": "pavisitvā pāsādaṁ āruyha ñātigaṇaparivuto surasabhojanaṁ bhuñjeyya.",
  "atk-s0403a7:3_8": "Evaṁ coranagaraṁ viya sakkāyo,",
  "atk-s0403a7:3_9": "khemanagaraṁ viya nibbānaṁ,",
  "atk-s0403a7:3_10": "mahāyodho viya yogāvacaro.",
  "atk-s0403a7:3_11": "Tassevaṁ hoti –",
  "atk-s0403a7:3_12": "‘‘yāva sakkāyavaṭṭaṁ vaṭṭati,",
  "atk-s0403a7:3_13": "tāva dvattiṁsakammakāraṇāaṭṭhanavutirogapañcavīsatimahābhayehi parimuccanaṁ natthī’’ti.",
  "atk-s0403a7:3_14": "So mahāyodho sannāhaṁ viya sīlasannāhaṁ katvā paññākhaggaṁ gahetvā khaggena esikāthambhe viya arahattamaggena taṇhesikaṁ luñcitvā,",
  "atk-s0403a7:3_15": "so yodho sadvārabāhakaṁ nagarakavāṭaṁ viya pañcorambhāgiyasaṁyojanaaggaḷaṁ ugghāṭetvā,",
  "atk-s0403a7:3_16": "so yodho palighaṁ viya avijjāpalighaṁ ukkhipitvā,",
  "atk-s0403a7:3_17": "so yodho pākāraṁ bhindanto parikhaṁ viya kammābhisaṅkhāraṁ bhindanto jātisaṁsāraparikhaṁ vikiritvā,",
  "atk-s0403a7:3_18": "so yodho nagaraṁ sobhatthāya ussāpitaddhaje viya mānaddhaje pātetvā sakkāyanagaraṁ jhāpetvā,",
  "atk-s0403a7:3_19": "so yodho khemanagare uparipāsāde subhojanaṁ viya kilesaparinibbānanagaraṁ pavisitvā amataṁ nirodhārammaṇaṁ",
  "atk-s0403a7:3_20": "phalasamāpattisukhaṁ anubhavamāno kālaṁ vītināmeti.",
  "atk-s0403a7:4_0": "2. Dutiyacetovimuttiphalasuttavaṇṇanā",
  "atk-s0403a7:5_0": "72.",
  "atk-s0403a7:5_1": "Dutiye aniccasaññāti khandhapañcakaṁ hutvā abhāvākārena aniccanti uppajjanakasaññā.",
  "atk-s0403a7:5_2": "Anicce dukkhasaññāti yadaniccaṁ,",
  "atk-s0403a7:5_3": "taṁ paṭipīḷanākārena dukkhanti uppajjanakasaññā.",
  "atk-s0403a7:5_4": "Dukkhe anattasaññāti yaṁ dukkhaṁ,",
  "atk-s0403a7:5_5": "taṁ avasavattanākārena anattāti uppajjanakasaññā.",
  "atk-s0403a7:5_6": "Sesaṁ heṭṭhā vuttanayameva.",
  "atk-s0403a7:5_7": "Imesu pana dvīsupi suttesu vipassanāphalaṁ nāma kathitanti.",
  "atk-s0403a7:6_0": "3. Paṭhamadhammavihārīsuttavaṇṇanā",
  "atk-s0403a7:7_0": "73.",
  "atk-s0403a7:7_1": "Tatiye divasaṁ atināmetīti divasaṁ atikkāmeti.",
  "atk-s0403a7:7_2": "Riñcati paṭisallānanti ekībhāvaṁ vissajjeti.",
  "atk-s0403a7:7_3": "Desetīti katheti pakāseti.",
  "atk-s0403a7:7_4": "Dhammapaññattiyāti dhammassa paññāpanāya.",
  "atk-s0403a7:7_5": "Dhammaṁpariyāpuṇātīti navaṅgavasena catusaccadhammaṁ pariyāpuṇāti vaḷañjeti katheti.",
  "atk-s0403a7:7_6": "Na riñcati paṭisallānanti ekībhāvaṁ na vissajjeti.",
  "atk-s0403a7:7_7": "Anuyuñjati ajjhattaṁ cetosamathanti niyakajjhatte cittasamādhiṁ āsevati bhāveti,",
  "atk-s0403a7:7_8": "samathakammaṭṭhāne yuttappayutto hoti.",
  "atk-s0403a7:8_0": "Hitesināti hitaṁ esantena.",
  "atk-s0403a7:8_1": "Anukampakenāti anukampamānena.",
  "atk-s0403a7:8_2": "Anukampaṁ upādāyāti anukampaṁ cittena pariggahetvā,",
  "atk-s0403a7:8_3": "paṭiccātipi vuttaṁ hoti.",
  "atk-s0403a7:8_4": "Kataṁ vo taṁ mayāti taṁ mayā ime pañca puggale desentena tumhākaṁ kataṁ.",
  "atk-s0403a7:8_5": "Ettakameva hi anukampakassa satthu kiccaṁ yadidaṁ aviparītadhammadesanā,",
  "atk-s0403a7:8_6": "ito paraṁ pana paṭipatti nāma sāvakānaṁ kiccaṁ. Tenāha –",
  "atk-s0403a7:8_7": "etāni bhikkhu rukkhamūlāni…pe…",
  "atk-s0403a7:8_8": "amhākaṁ anusāsanīti.",
  "atk-s0403a7:8_9": "Tattha ca rukkhamūlānīti iminā rukkhamūlasenāsanaṁ dasseti.",
  "atk-s0403a7:8_10": "Suññāgārānīti iminā janavivittaṭṭhānaṁ.",
  "atk-s0403a7:8_11": "Ubhayenāpi ca yogānurūpaṁ senāsanamācikkhati,",
  "atk-s0403a7:8_12": "dāyajjaṁ niyyāteti.",
  "atk-s0403a7:8_13": "Jhāyathāti ārammaṇūpanijjhānena aṭṭhatiṁsārammaṇāni,",
  "atk-s0403a7:8_14": "lakkhaṇūpanijjhānena ca aniccādito khandhāyatanādīni upanijjhāyatha,",
  "atk-s0403a7:8_15": "samathañca vipassanañca vaḍḍhethāti vuttaṁ hoti.",
  "atk-s0403a7:8_16": "Mā pamādatthāti mā pamajjittha.",
  "atk-s0403a7:8_17": "Mā pacchā vippaṭisārino ahuvatthāti ye hi pubbe daharakāle ārogyakāle sattasappāyādisampattikāle satthu",
  "atk-s0403a7:8_18": "sammukhībhāvakāle ca yonisomanasikāravirahitā rattindivaṁ maṅkulabhattā hutvā seyyasukhamiddhasukhamanuyuttā",
  "atk-s0403a7:8_19": "pamajjanti,",
  "atk-s0403a7:8_20": "te pacchā jarākāle rogakāle maraṇakāle vipattikāle satthu parinibbānakāle ca taṁ pubbe pamādavihāraṁ",
  "atk-s0403a7:8_21": "anussarantā sappaṭisandhikālakiriyañca bhāriyaṁ sampassamānā vippaṭisārino honti.",
  "atk-s0403a7:8_22": "Tumhe pana tādisā mā ahuvatthāti etamatthaṁ dassento āha –",
  "atk-s0403a7:8_23": "‘‘mā pacchā vippaṭisārino ahuvatthā’’ti.",
  "atk-s0403a7:8_24": "Ayaṁ vo amhākaṁ anusāsanīti ayaṁ amhākaṁ santikā ‘‘jhāyatha mā pamādatthā’’ti tumhākaṁ anusāsanī,",
  "atk-s0403a7:8_25": "ovādoti vuttaṁ hoti.",
  "atk-s0403a7:9_0": "4. Dutiyadhammavihārīsuttavaṇṇanā",
  "atk-s0403a7:10_0": "74.",
  "atk-s0403a7:10_1": "Catutthe uttari cassa paññāya atthaṁ nappajānātīti tato pariyattito uttari tassa dhammassa sahavipassanāya maggapaññāya atthaṁ nappajānāti ,",
  "atk-s0403a7:10_2": "cattāri saccāni na passati nappaṭivijjhatīti attho.",
  "atk-s0403a7:10_3": "Sesavāresupi eseva nayo.",
  "atk-s0403a7:10_4": "Evametesu dvīsupi suttesu bahussutabhikkhu vipassanākammiko sotāpanno sakadāgāmī anāgāmī khīṇāsavoti cha janā dhammavihārino nāmāti veditabbā.",
  "atk-s0403a7:11_0": "5. Paṭhamayodhājīvasuttavaṇṇanā",
  "atk-s0403a7:12_0": "75.",
  "atk-s0403a7:12_1": "Pañcame yodhājīvāti yuddhūpajīvino.",
  "atk-s0403a7:12_2": "Rajagganti hatthiassādīnaṁ pādappahārabhinnāya bhūmiyā uggataṁ rajakkhandhaṁ.",
  "atk-s0403a7:12_3": "Na santhambhatīti santhambhitvā ṭhātuṁ na sakkoti.",
  "atk-s0403a7:12_4": "Sahati rajagganti rajakkhandhaṁ disvāpi adhivāseti.",
  "atk-s0403a7:12_5": "Dhajagganti hatthiassadīnaṁ piṭṭhesu vā rathesu vā ussāpitānaṁ dhajānaṁ aggaṁ.",
  "atk-s0403a7:12_6": "Ussāraṇanti hatthiassarathānañceva balakāyassa ca uccāsaddamahāsaddaṁ.",
  "atk-s0403a7:12_7": "Sampahāreti samāgate appamattakepi pahāre.",
  "atk-s0403a7:12_8": "Haññatīti vihaññati vighātaṁ āpajjati.",
  "atk-s0403a7:12_9": "Byāpajjatīti vipattiṁ āpajjati,",
  "atk-s0403a7:12_10": "pakatibhāvaṁ jahati.",
  "atk-s0403a7:12_11": "Sahati sampahāranti dve tayo pahāre patvāpi sahati adhivāseti.",
  "atk-s0403a7:12_12": "Tamevasaṅgāmasīsanti taṁyeva jayakkhandhāvāraṭṭhānaṁ.",
  "atk-s0403a7:12_13": "Ajjhāvasatīti sattāhamattaṁ abhibhavitvā āvasati.",
  "atk-s0403a7:12_14": "Kiṁ kāraṇā ?",
  "atk-s0403a7:12_15": "Laddhapahārānaṁ pahārajagganatthañceva katakammānaṁ visesaṁ ñatvā ṭhānantaradānatthañca issariyasukhānubhavanatthañca.",
  "atk-s0403a7:13_0": "Idāni yasmā satthu yodhājīvehi kiccaṁ natthi,",
  "atk-s0403a7:13_1": "imasmiṁ pana sāsane tathārūpe pañca puggale dassetuṁ idaṁ opammaṁ ābhataṁ.",
  "atk-s0403a7:13_2": "Tasmā te puggale dassento evameva khotiādimāha.",
  "atk-s0403a7:13_3": "Tattha saṁsīdatīti micchāvitakkasmiṁ saṁsīdati anuppavisati.",
  "atk-s0403a7:13_4": "Na sakkoti brahmacariyaṁ sandhāretunti brahmacariyavāsaṁ anupacchijjamānaṁ gopetuṁ na sakkoti.",
  "atk-s0403a7:13_5": "Sikkhādubbalyaṁ āvikatvāti sikkhāya dubbalabhāvaṁ pakāsetvā.",
  "atk-s0403a7:13_6": "Kimassa rajaggasminti kiṁ tassa puggalassa rajaggaṁ nāmāti vadati.",
  "atk-s0403a7:13_7": "Abhirūpāti abhirūpavatī.",
  "atk-s0403a7:13_8": "Dassanīyāti dassanayoggā.",
  "atk-s0403a7:13_9": "Pāsādikāti dassaneneva cittappasādāvahā.",
  "atk-s0403a7:13_10": "Paramāyāti uttamāya.",
  "atk-s0403a7:13_11": "Vaṇṇapokkharatāyāti sarīravaṇṇena ceva aṅgasaṇṭhānena ca.",
  "atk-s0403a7:13_12": "Ūhasatīti avahasati.",
  "atk-s0403a7:13_13": "Ullapatīti katheti.",
  "atk-s0403a7:13_14": "Ujjhagghatīti pāṇiṁ paharitvā mahāhasitaṁ hasati.",
  "atk-s0403a7:13_15": "Uppaṇḍetīti uppaṇḍanakathaṁ katheti.",
  "atk-s0403a7:13_16": "Abhinisīdatīti abhibhavitvā santike vā ekāsane vā nisīdati.",
  "atk-s0403a7:13_17": "Dutiyapadepi eseva nayo.",
  "atk-s0403a7:13_18": "Ajjhottharatīti avattharati.",
  "atk-s0403a7:13_19": "Viniveṭhetvā vinimocetvāti gahitaṭṭhānato tassā hatthaṁ vinibbeṭhetvā ceva mocetvā ca.",
  "atk-s0403a7:13_20": "Sesamettha uttānatthamevāti.",
  "atk-s0403a7:13_21": "Imasmiṁ sutte vaṭṭavivaṭṭaṁ kathitaṁ.",
  "atk-s0403a7:14_0": "6. Dutiyayodhājīvasuttavaṇṇanā",
  "atk-s0403a7:15_0": "76.",
  "atk-s0403a7:15_1": "Chaṭṭhe asicammaṁ gahetvāti asiñca cammañca gahetvā.",
  "atk-s0403a7:15_2": "Dhanukalāpaṁ sannayhitvāti dhanuñca sarakalāpañca sannayhitvā.",
  "atk-s0403a7:15_3": "Viyūḷhanti yuddhasannivesavesena ṭhitaṁ.",
  "atk-s0403a7:15_4": "Saṅgāmaṁ otaratīti mahāyuddhaṁ otarati.",
  "atk-s0403a7:15_5": "Ussahati vāyamatīti ussāhañca vāyāmañca karoti.",
  "atk-s0403a7:15_6": "Hanantīti ghātenti.",
  "atk-s0403a7:15_7": "Pariyāpādentīti pariyāpādayanti.",
  "atk-s0403a7:15_8": "Upalikkhantīti vijjhanti.",
  "atk-s0403a7:15_9": "Apanentīti sakasenaṁ gahetvā gacchanti.",
  "atk-s0403a7:15_10": "Apanetvā ñātakānaṁ nentīti sakasenaṁ netvā tato ñātakānaṁ santikaṁ nenti.",
  "atk-s0403a7:15_11": "Nīyamānoti attano gehaṁ vā sesañātisantikaṁ vā niyyamāno.",
  "atk-s0403a7:15_12": "Upaṭṭhahanti paricarantīti pahārasodhanavaṇakappanādīni karontā jagganti gopayanti.",
  "atk-s0403a7:16_0": "Arakkhiteneva kāyenāti arakkhitena kāyadvārena.",
  "atk-s0403a7:16_1": "Arakkhitāya vācāyāti arakkhitena vacīdvārena.",
  "atk-s0403a7:16_2": "Arakkhitena cittenāti arakkhitena manodvārena.",
  "atk-s0403a7:16_3": "Anupaṭṭhitāya satiyāti satiṁ supaṭṭhitaṁ akatvā.",
  "atk-s0403a7:16_4": "Asaṁvutehiindriyehīti manacchaṭṭhehi indriyehi apihitehi agopitehi.",
  "atk-s0403a7:16_5": "Rāgo cittaṁ anuddhaṁsetīti rāgo uppajjamānova samathavipassanācittaṁ dhaṁseti,",
  "atk-s0403a7:16_6": "dūre khipati.",
  "atk-s0403a7:16_7": "Rāgapariyuṭṭhitomhi, āvuso,",
  "atk-s0403a7:16_8": "rāgaparetoti ahaṁ, āvuso,",
  "atk-s0403a7:16_9": "rāgena ratto,",
  "atk-s0403a7:16_10": "rāgena anugato.",
  "atk-s0403a7:17_0": "Aṭṭhikaṅkalūpamātiādīsu aṭṭhikaṅkalūpamā appassādaṭṭhena.",
  "atk-s0403a7:17_1": "Maṁsapesūpamā bahusādhāraṇaṭṭhena.",
  "atk-s0403a7:17_2": "Tiṇukkūpamā anudahanaṭṭhena.",
  "atk-s0403a7:17_3": "Aṅgārakāsūpamā mahābhitāpaṭṭhena.",
  "atk-s0403a7:17_4": "Supinakūpamā ittarapaccupaṭṭhānaṭṭhena.",
  "atk-s0403a7:17_5": "Yācitakūpamā tāvakālikaṭṭhena.",
  "atk-s0403a7:17_6": "Rukkhaphalūpamā sabbaṅgapaccaṅgapalibhañjanaṭṭhena.",
  "atk-s0403a7:17_7": "Asisūnūpamā adhikuṭṭanaṭṭhena.",
  "atk-s0403a7:17_8": "Sattisūlūpamā vinivijjhanaṭṭhena.",
  "atk-s0403a7:17_9": "Sappasirūpamā sāsaṅkasappaṭibhayaṭṭhena .",
  "atk-s0403a7:17_10": "Ussahissāmīti ussāhaṁ karissāmi.",
  "atk-s0403a7:17_11": "Dhārayissāmīti samaṇabhāvaṁ dhārayissāmi.",
  "atk-s0403a7:17_12": "Abhiramissāmīti abhiratiṁ uppādessāmi na ukkaṇṭhissāmi.",
  "atk-s0403a7:17_13": "Sesamettha uttānatthameva.",
  "atk-s0403a7:17_14": "Imasmiṁ sutte vaṭṭavivaṭṭaṁ kathitanti.",
  "atk-s0403a7:18_0": "7. Paṭhamaanāgatabhayasuttavaṇṇanā",
  "atk-s0403a7:19_0": "77.",
  "atk-s0403a7:19_1": "Sattame āraññakenāti araññavāsinā.",
  "atk-s0403a7:19_2": "Appattassāti asampattassa jhānavipassanāmaggaphalappabhedassa visesassa pattiyā.",
  "atk-s0403a7:19_3": "Sesapadesupi eseva nayo.",
  "atk-s0403a7:19_4": "So mamassa antarāyoti so mama jīvitantarāyo ca brahmacariyantarāyo ca,",
  "atk-s0403a7:19_5": "puthujjanakālakiriyaṁ karontassa saggantarāyo ca maggantarāyo ca bhaveyya.",
  "atk-s0403a7:19_6": "Handāti vavassaggatthe nipāto.",
  "atk-s0403a7:19_7": "Vīriyaṁ ārabhāmīti duvidhampi vīriyaṁ karomi.",
  "atk-s0403a7:19_8": "Satthakāti satthaṁ viya sandhibandhanacchedakavātā.",
  "atk-s0403a7:19_9": "Vāḷehīti kakkhaḷehi.",
  "atk-s0403a7:19_10": "Māṇavehīti corehi.",
  "atk-s0403a7:19_11": "Katakammehi vā akatakammehi vāti ettha corikaṁ katvā nikkhantā katakammā nāma,",
  "atk-s0403a7:19_12": "corikaṁ kātuṁ gacchantā akatakammā nāma.",
  "atk-s0403a7:19_13": "Tattha katakammā kammassa nipphannattā sattānaṁ galalohitaṁ gahetvā devatānaṁ baliṁ karonti,",
  "atk-s0403a7:19_14": "akatakammā ‘‘evaṁ no kammaṁ nipphajjissatī’’ti paṭhamataraṁ karonti.",
  "atk-s0403a7:19_15": "Idaṁ sandhāya te maṁ jīvitā voropeyyunti vuttaṁ.",
  "atk-s0403a7:19_16": "Vāḷā amanussāti kakkhaḷā duṭṭhā yakkhādayo amanussā.",
  "atk-s0403a7:20_0": "8. Dutiyaanāgatabhayasuttavaṇṇanā",
  "atk-s0403a7:21_0": "78.",
  "atk-s0403a7:21_1": "Aṭṭhame purā maṁ so dhammo āgacchatīti yāva so dhammo maṁ na upagacchati,",
  "atk-s0403a7:21_2": "tāva ahaṁ puretarameva vīriyaṁ ārabhāmīti attho.",
  "atk-s0403a7:21_3": "Khīrodakībhūtāti khīrodakaṁ viya bhūtā ekībhāvaṁ upagatā.",
  "atk-s0403a7:21_4": "Piyacakkhūhīti mettacakkhūhi.",
  "atk-s0403a7:22_0": "9. Tatiyaanāgatabhayasuttavaṇṇanā",
  "atk-s0403a7:23_0": "79.",
  "atk-s0403a7:23_1": "Navame dhammasandosā vinayasandosoti dhammasandosena vinayasandoso hoti.",
  "atk-s0403a7:23_2": "Kathaṁ pana dhammasmiṁ dussante vinayo dussati nāma?",
  "atk-s0403a7:23_3": "Samathavipassanādhammesu gabbhaṁ aggaṇhantesu pañcavidho vinayo na hoti ,",
  "atk-s0403a7:23_4": "evaṁ dhamme dussante vinayo dussati.",
  "atk-s0403a7:23_5": "Dussīlassa pana saṁvaravinayo nāma na hoti,",
  "atk-s0403a7:23_6": "tasmiṁ asati samathavipassanā gabbhaṁ na gaṇhāti.",
  "atk-s0403a7:23_7": "Evaṁ vinayasandosenapi dhammasandoso veditabbo.",
  "atk-s0403a7:23_8": "Abhidhammakathanti sīlādiuttamadhammakathaṁ.",
  "atk-s0403a7:23_9": "Vedallakathanti vedapaṭisaṁyuttaṁ ñāṇamissakakathaṁ.",
  "atk-s0403a7:23_10": "Kaṇhadhammaṁ okkamamānāti randhagavesitāya upārambhapariyesanavasena kāḷakadhammaṁ okkamamānā.",
  "atk-s0403a7:23_11": "Apica duṭṭhacittena puggalaṁ ghaṭṭentāpi taṁ kaṇhadhammaṁ attano dahantāpi lābhasakkāratthaṁ kathentāpi kaṇhadhammaṁ okkamantiyeva.",
  "atk-s0403a7:24_0": "Gambhīrāti pāḷigambhīrā.",
  "atk-s0403a7:24_1": "Gambhīratthāti atthagambhīrā.",
  "atk-s0403a7:24_2": "Lokuttarāti lokuttaradhammadīpakā.",
  "atk-s0403a7:24_3": "Suññatāpaṭisaṁyuttāti khandhadhātuāyatanapaccayākārapaṭisaṁyuttā.",
  "atk-s0403a7:24_4": "Na aññā cittaṁ upaṭṭhapessantīti jānanatthāya cittaṁ na ṭhapessanti.",
  "atk-s0403a7:24_5": "Uggahetabbaṁ pariyāpuṇitabbanti uggahetabbe ca vaḷañjetabbe ca.",
  "atk-s0403a7:24_6": "Kavitāti silokādibandhanavasena kavīhi katā.",
  "atk-s0403a7:24_7": "Kāveyyāti tasseva vevacanaṁ.",
  "atk-s0403a7:24_8": "Bāhirakāti sāsanato bahiddhā ṭhitā.",
  "atk-s0403a7:24_9": "Sāvakabhāsitāti bāhirasāvakehi bhāsitā.",
  "atk-s0403a7:24_10": "Sesamettha heṭṭhā vuttanayattā suviññeyyattā ca uttānatthameva.",
  "atk-s0403a7:25_0": "10. Catutthaanāgatabhayasuttavaṇṇanā",
  "atk-s0403a7:26_0": "80.",
  "atk-s0403a7:26_1": "Dasame kalyāṇakāmāti sundarakāmā.",
  "atk-s0403a7:26_2": "Rasaggānīti uttamarasāni.",
  "atk-s0403a7:26_3": "Saṁsaṭṭhā viharissantīti pañcavidhena saṁsaggena saṁsaṭṭhā viharissanti.",
  "atk-s0403a7:26_4": "Sannidhikāraparibhoganti sannidhikatassa paribhogaṁ.",
  "atk-s0403a7:26_5": "Oḷārikampi nimittanti ettha pathaviṁ khaṇantopi khaṇāhīti āṇāpentopi pathaviyaṁ oḷārikaṁ nimittaṁ karoti nāma.",
  "atk-s0403a7:26_6": "Tiṇakaṭṭhasākhāpalāsaṁ chindantopi chindāti āṇāpentopi haritagge oḷārikaṁ nimittaṁ karoti nāma.",
  "atk-s0403a7:26_7": "Ājīvatthāya paṇṇanivāpaādīni gāhāpento phalāni ocinante vā ocināpentena vattabbameva natthi.",
  "atk-s0403a7:26_8": "Imesu catūsu suttesu satthārā sāsane vuddhiparihāni kathitāti.",
  "atk-s0403a7:27_0": "Yodhājīvavaggo tatiyo."
}