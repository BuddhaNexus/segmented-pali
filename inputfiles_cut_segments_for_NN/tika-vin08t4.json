{
  "tika-vin08t4:0_0": "4. Viññattivinicchayakathā",
  "tika-vin08t4:1_0": "21.",
  "tika-vin08t4:1_1": "Evaṁ bhesajjādivinicchayaṁ kathetvā idāni viññattivinicchayaṁ kathetuṁ ‘‘viññattīti yācanā’’tiādimāha.",
  "tika-vin08t4:1_2": "Tattha viññāpanā viññatti,",
  "tika-vin08t4:1_3": "‘‘iminā no attho’’ti viññāpanā,",
  "tika-vin08t4:1_4": "yācanāti vuttaṁ hoti.",
  "tika-vin08t4:1_5": "Tenāha ‘‘viññattīti yācanā’’ti.",
  "tika-vin08t4:1_6": "Tatra viññattiyaṁ ayaṁ mayā vakkhamāno vinicchayo veditabboti yojanā.",
  "tika-vin08t4:1_7": "Mūlacchejjāyāti (vi. vi. ṭī.",
  "tika-vin08t4:1_8": "1.342) parasantakabhāvato mocetvā attano eva santakakaraṇavasena.",
  "tika-vin08t4:1_9": "Evaṁ yācato aññātakaviññattidukkaṭañceva dāsapaṭiggahadukkaṭañca hoti ‘‘dāsidāsapaṭiggahaṇā paṭivirato (dī. ni. 1.10,",
  "tika-vin08t4:1_10": "194) hotī’’ti vacanaṁ nissāya aṭṭhakathāyaṁ paṭikkhittattā.",
  "tika-vin08t4:1_11": "Ñātakapavāritaṭṭhānato pana dāsaṁ mūlacchejjāya yācantassa sādiyanavaseneva dukkaṭaṁ.",
  "tika-vin08t4:1_12": "Sakakammanti pāṇavadhakammaṁ.",
  "tika-vin08t4:1_13": "Idañca pāṇātipātadosaparihārāya vuttaṁ,",
  "tika-vin08t4:1_14": "na viññattiparihārāya.",
  "tika-vin08t4:1_15": "Aniyametvāpi na yācitabbāti sāmīcidassanatthaṁ vuttaṁ,",
  "tika-vin08t4:1_16": "suddhacittena pana hatthakammaṁ yācantassa āpatti nāma natthi.",
  "tika-vin08t4:1_17": "Yadicchakaṁ kārāpetuṁ vaṭṭatīti ‘‘hatthakammaṁ yācāmi,",
  "tika-vin08t4:1_18": "dethā’’tiādinā ayācitvāpi vaṭṭati,",
  "tika-vin08t4:1_19": "sakiccapasutampi evaṁ kārāpentassa viññatti natthi eva,",
  "tika-vin08t4:1_20": "sāmīcidassanatthaṁ pana vibhajitvā vuttaṁ.",
  "tika-vin08t4:2_0": "Sabbakappiyabhāvadīpanatthanti sabbaso kappiyabhāvadassanatthaṁ.",
  "tika-vin08t4:2_1": "Mūlaṁ dethāti vattuṁ vaṭṭatīti ‘‘mūlaṁ dassāmā’’ti paṭhamaṁ vuttattā viññatti vā ‘‘mūla’’nti vacanassa",
  "tika-vin08t4:2_2": "kappiyākappiyavatthusāmaññavacanattā akappiyavacanaṁ vā niṭṭhitabhatikiccānaṁ dāpanato akappiyavatthusādiyanaṁ",
  "tika-vin08t4:2_3": "vā na hotīti katvā vuttaṁ.",
  "tika-vin08t4:2_4": "Mūlacchejjāya vāti idaṁ idha thambhādīnaṁ dāsidāsādibhāvābhāvato vuttaṁ.",
  "tika-vin08t4:2_5": "Anajjhāvutthakanti apariggahitaṁ,",
  "tika-vin08t4:2_6": "assāmikanti attho.",
  "tika-vin08t4:3_0": "22.Na kevalañca…pe…",
  "tika-vin08t4:3_1": "cīvarādīni kārāpetukāmenātiādīsu cīvaraṁ kārāpetukāmassa aññātakaappavāritatantavāyehi hatthakammayācanavasena",
  "tika-vin08t4:3_2": "vāyāpane viññattipaccayā dukkaṭābhāvepi cīvaravāyāpanasikkhāpadena yathārahaṁ pācittiyadukkaṭāni hontīti",
  "tika-vin08t4:3_3": "veditabbaṁ.",
  "tika-vin08t4:3_4": "Akappiyakahāpaṇādi na dātabbanti kappiyamukhena laddhampi tattha kammakaraṇatthāya imassa kahāpaṇaṁ dehīti vatvā ‘‘dātuṁ vaṭṭatī’’ti vuttaṁ.",
  "tika-vin08t4:3_5": "Pubbe katakammassa dāpane kiñcāpi doso na dissati,",
  "tika-vin08t4:3_6": "tathāpi asāruppamevāti vadanti.",
  "tika-vin08t4:3_7": "Katakammatthāyapi kappiyavohārena pariyāyato bhatiṁ dāpentassa natthi doso,",
  "tika-vin08t4:3_8": "sāratthadīpaniyaṁ (sārattha. ṭī.",
  "tika-vin08t4:3_9": "1.342) pana ‘‘akappiyakahāpaṇādi na dātabbanti kiñcāpi akappiyakahāpaṇādiṁ asādiyantena kappiyavohārato dātuṁ vaṭṭati,",
  "tika-vin08t4:3_10": "tathāpi sāruppaṁ na hoti,",
  "tika-vin08t4:3_11": "manussā ca etassa santakaṁ kiñci atthīti viheṭhetabbaṁ maññantīti akappiyakahāpaṇādidānaṁ paṭikkhitta’’nti vuttaṁ.",
  "tika-vin08t4:3_12": "Tatheva pācetvāti hatthakammavaseneva pācetvā.",
  "tika-vin08t4:3_13": "‘‘Kiṁ bhante’’ti ettakepi pucchite yadatthāya paviṭṭho,",
  "tika-vin08t4:3_14": "taṁ kathetuṁ labhati pucchitapañhattā.",
  "tika-vin08t4:4_0": "23.Vattanti cārittaṁ,",
  "tika-vin08t4:4_1": "āpatti pana na hotīti adhippāyo.",
  "tika-vin08t4:4_2": "Kappiyaṁ kārāpetvā paṭiggahetabbānīti sākhāya makkhikabījanena paṇṇādichede bījagāmakopanassa ceva tattha",
  "tika-vin08t4:4_3": "laggarajādiappaṭiggahitakassa ca parihāratthāya vuttaṁ,",
  "tika-vin08t4:4_4": "tadubhayāsaṅkāya asati tathā akaraṇe doso natthi.",
  "tika-vin08t4:4_5": "Sāratthadīpaniyaṁ (sārattha. ṭī.",
  "tika-vin08t4:4_6": "1.342) pana ‘‘kappiyaṁ kārāpetvā paṭiggahetabbānīti sākhāya laggarajasmiṁ patte patitepi sākhaṁ chinditvā",
  "tika-vin08t4:4_7": "khāditukāmatāyapi sati sukhaparibhogatthaṁ vutta’’nti vuttaṁ.",
  "tika-vin08t4:4_8": "Nadiyādīsu udakassa apariggahitattā ‘‘āharāti vattuṁ vaṭṭatī’’ti vuttaṁ.",
  "tika-vin08t4:4_9": "Gehato…pe…",
  "tika-vin08t4:4_10": "neva vaṭṭatīti pariggahitudakattā viññattiyā dukkaṭaṁ hotīti adhippāyo.",
  "tika-vin08t4:4_11": "‘‘Na āhaṭaṁ paribhuñjitu’’nti vacanato viññattiyā āpannaṁ dukkaṭaṁ desetvāpi taṁ vatthuṁ paribhuñjantassa paribhoge paribhoge dukkaṭameva,",
  "tika-vin08t4:4_12": "pañcannampi sahadhammikānaṁ na vaṭṭati.",
  "tika-vin08t4:5_0": "‘‘Alajjīhi pana bhikkhūhi vā sāmaṇerehi vā hatthakammaṁ na kāretabba’’nti sāmaññato vuttattā attano atthāya yaṁ kiñci hatthakammaṁ kāretuṁ na vaṭṭati.",
  "tika-vin08t4:5_1": "Yaṁ pana alajjī nivāriyamānopi bījanādiṁ karoti,",
  "tika-vin08t4:5_2": "tattha doso natthi,",
  "tika-vin08t4:5_3": "cetiyakammādīni pana tehi kārāpetuṁ vaṭṭatīti vimativinodaniyaṁ (vi. vi. ṭī.",
  "tika-vin08t4:5_4": "1.342) vuttaṁ.",
  "tika-vin08t4:5_5": "Sāratthadīpaniyaṁ (sārattha. ṭī.",
  "tika-vin08t4:5_6": "2.342) pana ‘‘alajjīhi…pe…",
  "tika-vin08t4:5_7": "na kāretabbanti idaṁ uttaribhaṅgādhikārattā ajjhoharaṇīyaṁ sandhāya vuttaṁ,",
  "tika-vin08t4:5_8": "bāhiraparibhogesu pana alajjīhipi hatthakammaṁ kāretuṁ vaṭṭatī’’ti vuttaṁ.",
  "tika-vin08t4:5_9": "Ettha ca ‘‘alajjīhi sāmaṇerehī’’ti vuttattā ‘‘sañcicca āpattiṁ āpajjatī’’ti (pari.",
  "tika-vin08t4:5_10": "359) alajjilakkhaṇaṁ ukkaṭṭhavasena upasampanne paṭicca upalakkhaṇato vuttanti taṁlakkhaṇavirahitānaṁ",
  "tika-vin08t4:5_11": "sāmaṇerādīnaṁ liṅgatthenagotrabhupariyosānānaṁ bhikkhupaṭiññānaṁ dussīlānampi sādhāraṇavasena alajjilakkhaṇaṁ",
  "tika-vin08t4:5_12": "yathāṭhapitapaṭipattiyā atiṭṭhanamevāti gahetabbaṁ.",
  "tika-vin08t4:6_0": "24.Goṇaṁpana…pe…",
  "tika-vin08t4:6_1": "āharāpentassa dukkaṭanti viññattikkhaṇe viññattipaccayā,",
  "tika-vin08t4:6_2": "paṭilābhakkhaṇe goṇānaṁ sādiyanapaccayā ca dukkaṭaṁ.",
  "tika-vin08t4:6_3": "Goṇañhi attano atthāya aviññattiyā laddhampi sādituṁ na vaṭṭati ‘‘hatthigavāssavaḷavapaṭiggahaṇā paṭivirato hotī’’ti (dī. ni. 1.10,",
  "tika-vin08t4:6_4": "194) vuttattā.",
  "tika-vin08t4:6_5": "Tenevāha ‘‘ñātakapavāritaṭṭhānatopi mūlacchejjāya yācituṁ na vaṭṭatī’’ti.",
  "tika-vin08t4:6_6": "Ettha ca viññattidukkaṭābhāvepi akappiyavatthuyācanepi paṭiggahaṇepi dukkaṭameva.",
  "tika-vin08t4:6_7": "Rakkhitvāti corādiupaddavato rakkhitvā.",
  "tika-vin08t4:6_8": "Jaggitvāti tiṇaannādīhi posetvā.",
  "tika-vin08t4:6_9": "Na sampaṭicchitabbanti attano atthāya gosādiyanassa paṭikkhittattā vuttaṁ.",
  "tika-vin08t4:7_0": "25.Ñātakapavāritaṭṭhāne pana vaṭṭatīti sakaṭassa sampaṭicchitabbattā mūlacchejjavasena yācituṁ vaṭṭati.",
  "tika-vin08t4:7_1": "Tāvakālikaṁ vaṭṭatīti ubhayatthāpi vaṭṭatīti atthoti vimativinodaniyaṁ (vi. vi. ṭī.",
  "tika-vin08t4:7_2": "1.342) vuttaṁ.",
  "tika-vin08t4:7_3": "Sāratthadīpaniyaṁ (sārattha. ṭī.",
  "tika-vin08t4:7_4": "2.342) pana ‘‘sakaṭaṁ dethāti…pe…",
  "tika-vin08t4:7_5": "na vaṭṭatīti mūlacchejjavasena sakaṭaṁ dethāti vattuṁ na vaṭṭati.",
  "tika-vin08t4:7_6": "Tāvakālikaṁ vaṭṭatīti tāvakālikaṁ katvā sabbattha yācituṁ vaṭṭatī’’ti vuttaṁ.",
  "tika-vin08t4:7_7": "Vāsiādīni puggalikānipi vaṭṭantīti āha ‘‘esa nayo vāsī’’tiādi.",
  "tika-vin08t4:7_8": "Valliādīsu ca parapariggahitesu esa nayoti yojetabbaṁ.",
  "tika-vin08t4:7_9": "Garubhaṇḍappahonakesuyevāti idaṁ viññattiṁ sandhāya vuttaṁ,",
  "tika-vin08t4:7_10": "adinnādāne pana tiṇasalākaṁ upādāya parapariggahitaṁ theyyacittena gaṇhato avahāro eva,",
  "tika-vin08t4:7_11": "bhaṇḍagghena kāretabbo.",
  "tika-vin08t4:7_12": "Valliādīsūti ettha ādi-saddena pāḷiāgatānaṁ veḷumuñjapabbajatiṇamattikānaṁ saṅgaho daṭṭhabbo.",
  "tika-vin08t4:7_13": "Tattha ca yasmiṁ padese haritālajātihiṅgulikādi appakampi mahagghaṁ hoti,",
  "tika-vin08t4:7_14": "tattha taṁ tālapakkappamāṇato ūnampi garubhaṇḍameva,",
  "tika-vin08t4:7_15": "viññāpetuñca na vaṭṭati.",
  "tika-vin08t4:8_0": "26.Sāti viññatti.",
  "tika-vin08t4:8_1": "Parikathādīsu ‘‘senāsanaṁ sambādha’’ntiādinā pariyāyena kathanaṁ parikathā nāma.",
  "tika-vin08t4:8_2": "Ujukameva akathetvā ‘‘bhikkhūnaṁ kiṁ pāsādo na vaṭṭatī’’tiādinā adhippāyo yathā vibhūto hoti,",
  "tika-vin08t4:8_3": "evaṁ kathanaṁ obhāso nāma.",
  "tika-vin08t4:8_4": "Senāsanādiatthaṁ bhūmiparikammādikaraṇavasena paccayuppādāya nimittakaraṇaṁ nimittakammaṁ nāma.",
  "tika-vin08t4:8_5": "Tīsu paccayesu viññattiādayo dassitā,",
  "tika-vin08t4:8_6": "gilānapaccaye pana kathanti āha ‘‘gilānapaccaye panā’’tiādi.",
  "tika-vin08t4:8_7": "Tathā uppannaṁ pana bhesajjaṁ roge vūpasante bhuñjituṁ vaṭṭati,",
  "tika-vin08t4:8_8": "na vaṭṭatīti?",
  "tika-vin08t4:8_9": "Tattha vinayadharā ‘‘bhagavatā rogasīsena paribhogassa dvāraṁ dinnaṁ,",
  "tika-vin08t4:8_10": "tasmā arogakālepi bhuñjituṁ vaṭṭati,",
  "tika-vin08t4:8_11": "āpatti na hotī’’ti vadanti,",
  "tika-vin08t4:8_12": "suttantikā pana ‘‘kiñcāpi āpatti na hoti,",
  "tika-vin08t4:8_13": "ājīvaṁ pana kopeti,",
  "tika-vin08t4:8_14": "tasmā sallekhapaṭipattiyaṁ ṭhitassa na vaṭṭati,",
  "tika-vin08t4:8_15": "sallekhaṁ kopetī’’ti vadantīti.",
  "tika-vin08t4:9_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t4:10_0": "Viññattivinicchayakathālaṅkāro nāma",
  "tika-vin08t4:11_0": "Catuttho paricchedo."
}