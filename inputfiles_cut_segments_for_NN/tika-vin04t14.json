{
  "tika-vin04t14:0_0": "Nissaggiyakaṇḍo",
  "tika-vin04t14:1_0": "1. Pattasannicayasikkhāpadavaṇṇanā",
  "tika-vin04t14:2_0": "Nissaggiyesu ādivaggassa tāva paṭhame pattasannicayaṁ kareyyāti pattasannidhiṁ kareyya,",
  "tika-vin04t14:2_1": "ekāhaṁ anadhiṭṭhahitvā vā avikappetvā vā adhiṭṭhānupagaṁ pattaṁ ṭhapeyyāti attho.",
  "tika-vin04t14:3_0": "Sāvatthiyaṁ chabbaggiyā bhikkhuniyo ārabbha pattasannicayavatthusmiṁ paññattaṁ,",
  "tika-vin04t14:3_1": "sesakathāmaggo bhikkhupātimokkhavaṇṇanāyaṁ vuttanayeneva veditabbo,",
  "tika-vin04t14:3_2": "tatra hi dasāhātikkame āpatti,",
  "tika-vin04t14:3_3": "idha ekāhātikkameti ettakameva tassa ca imassa ca nānākaraṇaṁ,",
  "tika-vin04t14:3_4": "sesaṁ tādisamevāti.",
  "tika-vin04t14:4_0": "Pattasannicayasikkhāpadavaṇṇanā niṭṭhitā.",
  "tika-vin04t14:5_0": "2. Akālacīvarasikkhāpadavaṇṇanā",
  "tika-vin04t14:6_0": "Dutiye akālacīvaranti atthate kathine kathinamāsehi,",
  "tika-vin04t14:6_1": "anatthate cīvaramāsato aññasmiṁ kāle uppannaṁ,",
  "tika-vin04t14:6_2": "yaṁ vā pana kālepi ādissa dinnaṁ.",
  "tika-vin04t14:6_3": "Ādissa dinnaṁ nāma ‘‘sampattā bhājentū’’ti vatvā vā,",
  "tika-vin04t14:6_4": "‘‘idaṁ gaṇassa,",
  "tika-vin04t14:6_5": "idaṁ tumhākaṁ dammī’’ti vatvā vā,",
  "tika-vin04t14:6_6": "dātukāmatāya pādamūle ṭhapetvā vā dinnaṁ.",
  "tika-vin04t14:6_7": "Iccetaṁ akālacīvaraṁ ‘‘kālacīvara’’nti adhiṭṭhahitvā bhājāpentiyā payoge dukkaṭaṁ,",
  "tika-vin04t14:6_8": "yaṁ attanā laddhaṁ,",
  "tika-vin04t14:6_9": "taṁ nissaggiyaṁ hoti.",
  "tika-vin04t14:6_10": "Nissaṭṭhaṁ paṭilabhitvāpi yathādāneyeva upanetabbaṁ,",
  "tika-vin04t14:6_11": "aññasmimpi evarūpe sikkhāpade eseva nayo.",
  "tika-vin04t14:7_0": "Sāvatthiyaṁ thullanandaṁ ārabbha akālacīvaraṁ ‘‘kālacīvara’’nti adhiṭṭhahitvā bhājanavatthusmiṁ paññattaṁ,",
  "tika-vin04t14:7_1": "akālacīvare vematikāya,",
  "tika-vin04t14:7_2": "kālacīvare akālacīvarasaññāya ceva vematikāya ca dukkaṭaṁ.",
  "tika-vin04t14:7_3": "Ubhosu kālacīvarasaññāya,",
  "tika-vin04t14:7_4": "ummattikādīnañca anāpatti.",
  "tika-vin04t14:7_5": "Akālacīvaratā,",
  "tika-vin04t14:7_6": "tathāsaññitā,",
  "tika-vin04t14:7_7": "‘‘kālacīvara’’nti adhiṭṭhāya lesena bhājāpanaṁ,",
  "tika-vin04t14:7_8": "paṭilābhoti imānettha cattāri aṅgāni.",
  "tika-vin04t14:7_9": "Samuṭṭhānādīni adinnādānasadisānīti.",
  "tika-vin04t14:8_0": "Akālacīvarasikkhāpadavaṇṇanā niṭṭhitā.",
  "tika-vin04t14:9_0": "3. Cīvaraparivattanasikkhāpadavaṇṇanā",
  "tika-vin04t14:10_0": "Tatiye handāti gaṇha.",
  "tika-vin04t14:10_1": "Acchindeyyāti sayaṁ acchindantiyā bandhitvā ṭhapitesu bahūsupi ekāpatti,",
  "tika-vin04t14:10_2": "itaresu vatthugaṇanāya āpattiyo.",
  "tika-vin04t14:10_3": "Acchindāpane pana ekāya āṇattiyā bahūsu acchinnesupi ekāvāpatti.",
  "tika-vin04t14:11_0": "Sāvatthiyaṁ thullanandaṁ ārabbha cīvaraṁ parivattetvā acchindanavatthusmiṁ paññattaṁ,",
  "tika-vin04t14:11_1": "sāṇattikaṁ,",
  "tika-vin04t14:11_2": "tikapācittiyaṁ,",
  "tika-vin04t14:11_3": "aññasmiṁ parikkhāre tikadukkaṭaṁ,",
  "tika-vin04t14:11_4": "anupasampannāya cīvarepi tikadukkaṭameva.",
  "tika-vin04t14:11_5": "Yā pana tāya vā diyyamānaṁ,",
  "tika-vin04t14:11_6": "tassā vā vissāsaṁ gaṇhāti, tassā,",
  "tika-vin04t14:11_7": "ummattikādīnañca anāpatti.",
  "tika-vin04t14:11_8": "Upasampannatā,",
  "tika-vin04t14:11_9": "parivattitacīvarassa vikappanupagatā,",
  "tika-vin04t14:11_10": "sakasaññāya acchindanaṁ vā acchindāpanaṁ vāti imānettha tīṇi aṅgāni.",
  "tika-vin04t14:11_11": "Samuṭṭhānādīni adinnādānasadisāni,",
  "tika-vin04t14:11_12": "idaṁ pana dukkhavedananti.",
  "tika-vin04t14:12_0": "Cīvaraparivattanasikkhāpadavaṇṇanā niṭṭhitā.",
  "tika-vin04t14:13_0": "4. Aññaviññāpanasikkhāpadavaṇṇanā",
  "tika-vin04t14:14_0": "Catutthe viññāpetvāti jānāpetvā,",
  "tika-vin04t14:14_1": "‘‘idaṁ nāma āharā’’ti yācitvā vā.",
  "tika-vin04t14:14_2": "Aññaṁ viññāpeyyāti yaṁ pubbe ‘‘kinte, ayye, aphāsu,",
  "tika-vin04t14:14_3": "kiṁ āhariyatū’’ti vuttāya viññāpitaṁ,",
  "tika-vin04t14:14_4": "taṁ paṭikkhipitvā tañceva aññañca gahetukāmā tato aññaṁ viññāpeyya,",
  "tika-vin04t14:14_5": "tassā viññattiyā dukkaṭaṁ,",
  "tika-vin04t14:14_6": "paṭilābhena nissaggiyaṁ hoti.",
  "tika-vin04t14:15_0": "Sāvatthiyaṁ thullanandaṁ ārabbha aññaṁ viññāpetvā aññaṁ viññāpanavatthusmiṁ paññattaṁ,",
  "tika-vin04t14:15_1": "tikapācittiyaṁ,",
  "tika-vin04t14:15_2": "anaññe dvikadukkaṭaṁ.",
  "tika-vin04t14:15_3": "Anaññe anaññasaññāya pana,",
  "tika-vin04t14:15_4": "tasmiṁ appahonte puna taññeva,",
  "tika-vin04t14:15_5": "aññenapi atthe sati tena saddhiṁ aññañca,",
  "tika-vin04t14:15_6": "yañca viññattaṁ,",
  "tika-vin04t14:15_7": "tato ce aññaṁ samagghataraṁ hoti,",
  "tika-vin04t14:15_8": "imaṁ ānisaṁsaṁ dassetvā suddhaṁ aññameva ca viññāpentiyā,",
  "tika-vin04t14:15_9": "ummattikādīnañca anāpatti.",
  "tika-vin04t14:15_10": "Lesena gahetukāmatā,",
  "tika-vin04t14:15_11": "aññassa viññāpanaṁ,",
  "tika-vin04t14:15_12": "paṭilābhoti imānettha tīṇi aṅgāni.",
  "tika-vin04t14:15_13": "Samuṭṭhānādīni sañcarittasadisānīti.",
  "tika-vin04t14:16_0": "Aññaviññāpanasikkhāpadavaṇṇanā niṭṭhitā.",
  "tika-vin04t14:17_0": "5. Aññacetāpanasikkhāpadavaṇṇanā",
  "tika-vin04t14:18_0": "Pañcame aññaṁ cetāpetvāti attano kappiyabhaṇḍena ‘‘idaṁ nāma āharā’’ti aññaṁ parivattāpetvā.",
  "tika-vin04t14:18_1": "Aññaṁ cetāpeyyāti ‘‘evaṁ me idaṁ datvā aññampi āharissatī’’ti maññamānā ‘‘na me iminā attho,",
  "tika-vin04t14:18_2": "idaṁ nāma me āharā’’ti tato aññaṁ cetāpeyya.",
  "tika-vin04t14:18_3": "Tassā cetāpanappayoge dukkaṭaṁ,",
  "tika-vin04t14:18_4": "paṭilābhena tena vā aññena vā mūlena āhaṭaṁ nissaggiyaṁ hoti,",
  "tika-vin04t14:18_5": "sesaṁ catutthasadisamevāti.",
  "tika-vin04t14:19_0": "Aññacetāpanasikkhāpadavaṇṇanā niṭṭhitā.",
  "tika-vin04t14:20_0": "6. Paṭhamasaṅghikacetāpanasikkhāpadavaṇṇanā",
  "tika-vin04t14:21_0": "Chaṭṭhe aññadatthikenāti aññassatthāya dinnena.",
  "tika-vin04t14:21_1": "Aññuddisikenāti aññaṁ uddisitvā dinnena.",
  "tika-vin04t14:21_2": "Saṅghikenāti saṅghassa pariccattena.",
  "tika-vin04t14:21_3": "Parikkhārenāti kappiyabhaṇḍena.",
  "tika-vin04t14:21_4": "Aññaṁ cetāpeyyāti ‘‘idaṁ nāma paribhuñjeyyāthā’’ti yaṁ uddisitvā niyametvā yo parikkhāro dinno,",
  "tika-vin04t14:21_5": "tato aññaṁ parivattāpeyya,",
  "tika-vin04t14:21_6": "tassā payoge dukkaṭaṁ,",
  "tika-vin04t14:21_7": "paṭilābhena nissaggiyaṁ.",
  "tika-vin04t14:22_0": "Sāvatthiyaṁ sambahulā bhikkhuniyo ārabbha tādisena parikkhārena aññaṁ cetāpanavatthusmiṁ paññattaṁ,",
  "tika-vin04t14:22_1": "tikapācittiyaṁ,",
  "tika-vin04t14:22_2": "anaññadatthike dvikadukkaṭaṁ.",
  "tika-vin04t14:22_3": "Tasmiṁ pana anaññadatthikasaññāya,",
  "tika-vin04t14:22_4": "sesakaṁ upanentiyā,",
  "tika-vin04t14:22_5": "‘‘tumhehi etadatthāya dinno,",
  "tika-vin04t14:22_6": "amhākañca iminā nāma attho’’ti sāmike apaloketvā upanentiyā,",
  "tika-vin04t14:22_7": "yadā bhikkhuniyo vihārampi chaḍḍetvā pakkamanti,",
  "tika-vin04t14:22_8": "evarūpāsu āpadāsu upanentīnaṁ,",
  "tika-vin04t14:22_9": "ummattikādīnañca anāpatti.",
  "tika-vin04t14:22_10": "Sesaṁ catutthasadisamevāti.",
  "tika-vin04t14:23_0": "Paṭhamasaṅghikacetāpanasikkhāpadavaṇṇanā niṭṭhitā.",
  "tika-vin04t14:24_0": "7. Dutiyasaṅghikacetāpanasikkhāpadavaṇṇanā",
  "tika-vin04t14:25_0": "Sattame saññācikenāti sayaṁ yācitakenāpi. Etadevettha nānākaraṇaṁ, sesaṁ chaṭṭhasadisamevāti.",
  "tika-vin04t14:26_0": "Dutiyasaṅghikacetāpanasikkhāpadavaṇṇanā niṭṭhitā.",
  "tika-vin04t14:27_0": "8. Paṭhamagaṇikacetāpanasikkhāpadavaṇṇanā",
  "tika-vin04t14:28_0": "Aṭṭhame mahājanikenāti gaṇassa pariccattena, idamettha chaṭṭhato nānākaraṇaṁ.",
  "tika-vin04t14:29_0": "Paṭhamagaṇikacetāpanasikkhāpadavaṇṇanā niṭṭhitā.",
  "tika-vin04t14:30_0": "9. Dutiyagaṇikacetāpanasikkhāpadavaṇṇanā",
  "tika-vin04t14:31_0": "Navame saññācikenāti idaṁ aṭṭhamato atirittaṁ, sesaṁ dvīsupi chaṭṭhasikkhāpadasadisamevāti.",
  "tika-vin04t14:32_0": "Dutiyagaṇikacetāpanasikkhāpadavaṇṇanā niṭṭhitā.",
  "tika-vin04t14:33_0": "10. Puggalikacetāpanasikkhāpadavaṇṇanā",
  "tika-vin04t14:34_0": "Dasame puggalikenāti ekabhikkhuniyā pariccattena.",
  "tika-vin04t14:34_1": "Saññācikenāti sayaṁ yācitakena ca.",
  "tika-vin04t14:34_2": "Aññaṁ cetāpeyyāti yaṁ uddisitvā dinnaṁ,",
  "tika-vin04t14:34_3": "tato aññaṁ cetāpentiyā payoge dukkaṭaṁ,",
  "tika-vin04t14:34_4": "paṭilābhena nissaggiyaṁ hoti.",
  "tika-vin04t14:35_0": "Sāvatthiyaṁ thullanandaṁ ārabbha tādisena parikkhārena aññaṁ cetāpanavatthusmiṁ paññattaṁ,",
  "tika-vin04t14:35_1": "sesaṁ chaṭṭhasadisamevāti.",
  "tika-vin04t14:36_0": "Puggalikacetāpanasikkhāpadavaṇṇanā niṭṭhitā.",
  "tika-vin04t14:37_0": "Pattavaggo paṭhamo.",
  "tika-vin04t14:38_0": "11. Garupāvuraṇasikkhāpadavaṇṇanā",
  "tika-vin04t14:39_0": "Dutiyassa paṭhame garupāvuraṇanti sītakāle pāvuraṇaṁ.",
  "tika-vin04t14:39_1": "Catukkaṁsaparamanti kaṁso nāma catukkahāpaṇiko hoti,",
  "tika-vin04t14:39_2": "tasmā soḷasakahāpaṇagghanakaṁ.",
  "tika-vin04t14:39_3": "Cetāpetabbanti ṭhapetvā sahadhammike ca ñātakappavārite ca aññena kismiñcideva guṇe parituṭṭhena ‘‘vadethāyye,",
  "tika-vin04t14:39_4": "yenattho’’ti vuttāya viññāpetabbaṁ.",
  "tika-vin04t14:39_5": "Tato ce uttarīti tatuttari viññāpentiyā dukkaṭaṁ,",
  "tika-vin04t14:39_6": "paṭiladdhaṁ nissaggiyaṁ hoti.",
  "tika-vin04t14:40_0": "Sāvatthiyaṁ thullanandaṁ ārabbha rājānaṁ kambalaṁ viññāpanavatthusmiṁ paññattaṁ,",
  "tika-vin04t14:40_1": "tikapācittiyaṁ,",
  "tika-vin04t14:40_2": "ūnakacatukkaṁse dvikadukkaṭaṁ.",
  "tika-vin04t14:40_3": "Tasmiṁ pana ūnakasaññāya,",
  "tika-vin04t14:40_4": "catukkaṁsaparamaṁ cetāpentiyā,",
  "tika-vin04t14:40_5": "ñātakappavārite vā,",
  "tika-vin04t14:40_6": "aññassa vā atthāya,",
  "tika-vin04t14:40_7": "attano vā dhanena,",
  "tika-vin04t14:40_8": "mahagghaṁ cetāpentaṁ appagghaṁ cetāpentiyā,",
  "tika-vin04t14:40_9": "ummattikādīnañca anāpatti.",
  "tika-vin04t14:40_10": "Garupāvuraṇatā,",
  "tika-vin04t14:40_11": "atirekacatukkaṁsatā,",
  "tika-vin04t14:40_12": "ananuññātaṭṭhāne viññatti,",
  "tika-vin04t14:40_13": "paṭilābhoti imānettha cattāri aṅgāni.",
  "tika-vin04t14:40_14": "Samuṭṭhānādīni sañcarittasadisānīti.",
  "tika-vin04t14:41_0": "Garupāvuraṇasikkhāpadavaṇṇanā niṭṭhitā.",
  "tika-vin04t14:42_0": "12. Lahupāvuraṇasikkhāpadavaṇṇanā",
  "tika-vin04t14:43_0": "Dutiye lahupāvuraṇanti uṇhakāle pāvuraṇaṁ.",
  "tika-vin04t14:43_1": "Aḍḍhateyyakaṁsaparamanti dasakahāpaṇagghanakaṁ,",
  "tika-vin04t14:43_2": "sesaṁ paṭhamasadisamevāti.",
  "tika-vin04t14:44_0": "Lahupāvuraṇasikkhāpadavaṇṇanā niṭṭhitā.",
  "tika-vin04t14:45_0": "Ito parāni imasmiṁ vagge aṭṭha,",
  "tika-vin04t14:45_1": "tatiyavagge dasāti imāni aṭṭhārasa sikkhāpadāni bhikkhupātimokkhavaṇṇanāyaṁ vuttanayeneva veditabbānīti.",
  "tika-vin04t14:46_0": "Jātarūpavaggo tatiyo.",
  "tika-vin04t14:47_0": "Uddiṭṭhā kho ayyāyo tiṁsa nissaggiyā pācittiyā dhammāti bhikkhū ārabbha paññattā sādhāraṇā aṭṭhārasa,",
  "tika-vin04t14:47_1": "asādhāraṇā dvādasāti evaṁ tiṁsa.",
  "tika-vin04t14:47_2": "Sesaṁ sabbattha uttānamevāti.",
  "tika-vin04t14:48_0": "Kaṅkhāvitaraṇiyā pātimokkhavaṇṇanāya bhikkhunipātimokkhe",
  "tika-vin04t14:49_0": "Nissaggiyapācittiyavaṇṇanā niṭṭhitā."
}