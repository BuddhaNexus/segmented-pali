{
  "tika-abh06t2:0_0": "2. Dutiyo paricchedo",
  "tika-abh06t2:1_0": "Cetasikaniddeso",
  "tika-abh06t2:2_0": "67.",
  "tika-abh06t2:3_0": " Cittānantaramuddiṭṭhā , ye ca cetasikā mayā;",
  "tika-abh06t2:4_0": "Tesaṁ dāni karissāmi, vibhājanamito paraṁ.",
  "tika-abh06t2:5_0": "Tattha cittasampayuttā,",
  "tika-abh06t2:5_1": "citte bhavā vā cetasikā.",
  "tika-abh06t2:5_2": "Tepi cittaṁ viya sārammaṇato ekavidhā,",
  "tika-abh06t2:5_3": "savipākāvipākato duvidhā,",
  "tika-abh06t2:5_4": "kusalākusalābyākatabhedato tividhā,",
  "tika-abh06t2:5_5": "kāmāvacarādibhedato catubbidhā.",
  "tika-abh06t2:6_0": "Tattha kāmāvacaracittasampayuttā kāmāvacarā.",
  "tika-abh06t2:6_1": "Tesu kāmāvacarapaṭhamamahākusalacittasampayuttā tāva niyatā sarūpena āgatā ekūnatiṁsa dhammā honti.",
  "tika-abh06t2:6_2": "Seyyathidaṁ –",
  "tika-abh06t2:6_3": "phasso vedanā saññā cetanā vitakko vicāro pīti cittekaggatā saddhā sati vīriyaṁ paññā jīvitindriyaṁ alobho",
  "tika-abh06t2:6_4": "adoso hirī ottappaṁ kāyappassaddhi cittappassaddhi kāyalahutā cittalahutā kāyamudutā cittamudutā kāyakammaññatā",
  "tika-abh06t2:6_5": "cittakammaññatā kāyapāguññatā cittapāguññatā kāyujukatā cittujukatāti.",
  "tika-abh06t2:6_6": "Puna chando,",
  "tika-abh06t2:6_7": "adhimokkho,",
  "tika-abh06t2:6_8": "tatramajjhattatā,",
  "tika-abh06t2:6_9": "manasikāro cāti cattāro niyatayevāpanakā honti.",
  "tika-abh06t2:6_10": "Imehi catūhi tettiṁsa honti .",
  "tika-abh06t2:6_11": "Puna karuṇā muditā kāyaduccaritavirati vacīduccaritavirati micchājīvavirati ceti ime pañca aniyatā.",
  "tika-abh06t2:6_12": "Ime pana kadāci uppajjanti.",
  "tika-abh06t2:7_0": "Imesu pana karuṇāmuditāvasena bhāvanākāle karuṇāpubbabhāgo vā muditāpubbabhāgo vā etā uppajjanti,",
  "tika-abh06t2:7_1": "na panekato uppajjanti.",
  "tika-abh06t2:7_2": "Yadā pana iminā cittena micchākammantādīhi viramati,",
  "tika-abh06t2:7_3": "tadā sammākammantādīni paripūrenti,",
  "tika-abh06t2:7_4": "ekā virati uppajjati,",
  "tika-abh06t2:7_5": "karuṇāmuditāhi saha,",
  "tika-abh06t2:7_6": "aññamaññena ca na uppajjanti.",
  "tika-abh06t2:7_7": "Tasmā etesu ekena saha catuttiṁseva dhammā honti.",
  "tika-abh06t2:8_0": "68.",
  "tika-abh06t2:9_0": " Ādinā puññacittena, tettiṁsa niyatā matā;",
  "tika-abh06t2:10_0": "Karuṇāmuditekena, catuttiṁsa bhavanti te.",
  "tika-abh06t2:11_0": "69.",
  "tika-abh06t2:12_0": " Kasmā panettha mettā ca, upekkhā ca na uddhaṭā;",
  "tika-abh06t2:13_0": "Yevāpanakadhammesu, dhammarājena satthunā.",
  "tika-abh06t2:14_0": "70.",
  "tika-abh06t2:15_0": " Abyāpādena mettāpi, tatramajjhattatāya ca;",
  "tika-abh06t2:16_0": "Upekkhā gahitā yasmā, tasmā na gahitā ubho.",
  "tika-abh06t2:17_0": "71.",
  "tika-abh06t2:18_0": " Kasmā yevāpanā dhammā, buddhenādiccabandhunā;",
  "tika-abh06t2:19_0": "Sarūpeneva sabbete, pāḷiyaṁ na ca uddhaṭā.",
  "tika-abh06t2:20_0": "72.",
  "tika-abh06t2:21_0": " Yasmā aniyatā keci, yasmā rāsiṁ bhajanti na;",
  "tika-abh06t2:22_0": "Yasmā ca dubbalā keci, tasmā vuttā na pāḷiyaṁ.",
  "tika-abh06t2:23_0": "73.",
  "tika-abh06t2:24_0": " Chandādhimokkhamuditā manasi ca kāro,",
  "tika-abh06t2:25_0": "Majjhattatā ca karuṇā viratittayaṁ ca;",
  "tika-abh06t2:26_0": "Puññesu tena niyatāniyatā ca sabbe,",
  "tika-abh06t2:27_0": "Yevāpanā munivarena na ceva vuttā.",
  "tika-abh06t2:28_0": "74.",
  "tika-abh06t2:29_0": " Kasmā panettha phassova, paṭhamaṁ samudīrito;",
  "tika-abh06t2:30_0": "Paṭhamābhinipātattā, cittassārammaṇe kira.",
  "tika-abh06t2:31_0": "75.",
  "tika-abh06t2:32_0": " Phusitvā pana phassena, vedanāya ca vedaye;",
  "tika-abh06t2:33_0": "Sañjānāti ca saññāya, cetanāya ca cetaye.",
  "tika-abh06t2:34_0": "76.",
  "tika-abh06t2:35_0": " Balavapaccayattā ca, sahajātānameva hi;",
  "tika-abh06t2:36_0": "Phassova paṭhamaṁ vutto, tasmā idha mahesinā.",
  "tika-abh06t2:37_0": "77.",
  "tika-abh06t2:38_0": " Akāraṇamidaṁ sabbaṁ, cittānaṁ tu saheva ca;",
  "tika-abh06t2:39_0": "Ekuppādādibhāvena, cittajānaṁ pavattito.",
  "tika-abh06t2:40_0": "78.",
  "tika-abh06t2:41_0": " Ayaṁ tu paṭhamuppanno, ayaṁ pacchāti natthidaṁ;",
  "tika-abh06t2:42_0": "Balavapaccayattepi, kāraṇañca na dissati.",
  "tika-abh06t2:43_0": "79.",
  "tika-abh06t2:44_0": " Desanākkamato ceva, paṭhamaṁ samudīrito;",
  "tika-abh06t2:45_0": "Iccevaṁ pana viññeyyaṁ, viññunā na visesato.",
  "tika-abh06t2:46_0": "80.",
  "tika-abh06t2:47_0": " Na ca pariyesitabboyaṁ, tasmā pubbāparakkamo;",
  "tika-abh06t2:48_0": "Vacanatthalakkhaṇādīhi, dhammā eva vijānatā.",
  "tika-abh06t2:49_0": "Yasmā pana ime dhammā vacanatthalakkhaṇādīhi vuccamānā pākaṭā honti suviññeyyāva,",
  "tika-abh06t2:49_1": "tasmā tesaṁ vacanatthalakkhaṇādīni pavakkhāmi.",
  "tika-abh06t2:49_2": "Seyyathidaṁ –",
  "tika-abh06t2:49_3": "phusatīti phasso.",
  "tika-abh06t2:49_4": "Svāyaṁ phusanalakkhaṇo,",
  "tika-abh06t2:49_5": "saṅghaṭṭanaraso,",
  "tika-abh06t2:49_6": "sannipātapaccupaṭṭhāno,",
  "tika-abh06t2:49_7": "phalaṭṭhena vedanāpaccupaṭṭhāno vā,",
  "tika-abh06t2:49_8": "āpāthagatavisayapadaṭṭhāno.",
  "tika-abh06t2:49_9": "Ayaṁ hi arūpadhammopi samāno ārammaṇesu phusanākāreneva pavattati,",
  "tika-abh06t2:49_10": "so dvinnaṁ meṇḍānaṁ sannipāto viya daṭṭhabbo.",
  "tika-abh06t2:50_0": "Sundaraṁ manoti sumano,",
  "tika-abh06t2:50_1": "sumanassa bhāvo somanassaṁ,",
  "tika-abh06t2:50_2": "somanassameva vedanā somanassavedanā.",
  "tika-abh06t2:50_3": "Sā vedayitalakkhaṇā,",
  "tika-abh06t2:50_4": "iṭṭhākārānubhavanarasā rājā viya subhojanarasaṁ,",
  "tika-abh06t2:50_5": "cetasikaassādapaccupaṭṭhānā,",
  "tika-abh06t2:50_6": "passaddhipadaṭṭhānā.",
  "tika-abh06t2:51_0": "Nīlādibhedaṁ ārammaṇaṁ sañjānātīti saññā.",
  "tika-abh06t2:51_1": "Sā sañjānanalakkhaṇā,",
  "tika-abh06t2:51_2": "paccābhiññāṇakaraṇarasā vaḍḍhakissa abhiññāṇakaraṇamiva,",
  "tika-abh06t2:51_3": "yathāgahitanimittavasena abhinivesakaraṇapaccupaṭṭhānā,",
  "tika-abh06t2:51_4": "yathopaṭṭhitavisayapadaṭṭhānā.",
  "tika-abh06t2:52_0": "Cetayatīti cetanā.",
  "tika-abh06t2:52_1": "Saddhiṁ attanā sampayuttadhamme ārammaṇe abhisandahatīti attho.",
  "tika-abh06t2:52_2": "Sā cetayitalakkhaṇā,",
  "tika-abh06t2:52_3": "āyūhanarasā,",
  "tika-abh06t2:52_4": "saṁvidahanapaccupaṭṭhānā sakakiccaparakiccasādhakā jeṭṭhasissamahāvaḍḍhakiādayo viya.",
  "tika-abh06t2:53_0": "Vitakketīti vitakko.",
  "tika-abh06t2:53_1": "Vitakkanaṁ vā vitakko.",
  "tika-abh06t2:53_2": "Svāyaṁ ārammaṇe cittassa abhiniropanalakkhaṇo,",
  "tika-abh06t2:53_3": "āhananapariyāhananaraso,",
  "tika-abh06t2:53_4": "ārammaṇe cittassa ānayanapaccupaṭṭhāno.",
  "tika-abh06t2:54_0": "Ārammaṇe tena cittaṁ vicaratīti vicāro.",
  "tika-abh06t2:54_1": "Vicaraṇaṁ vā vicāro.",
  "tika-abh06t2:54_2": "Anusañcaraṇanti vuttaṁ hoti.",
  "tika-abh06t2:54_3": "Svāyaṁ ārammaṇānumajjanalakkhaṇo,",
  "tika-abh06t2:54_4": "tattha sahajātānuyojanaraso,",
  "tika-abh06t2:54_5": "cittassa anupabandhapaccupaṭṭhāno.",
  "tika-abh06t2:55_0": "Pinayatīti pīti. Sā sampiyāyanalakkhaṇā, kāyacittapīṇanarasā, pharaṇarasā vā, odagyapaccupaṭṭhānā.",
  "tika-abh06t2:56_0": "Cittassa ekaggabhāvo cittekaggatā.",
  "tika-abh06t2:56_1": "Samādhissetaṁ nāmaṁ.",
  "tika-abh06t2:56_2": "So avisāralakkhaṇo,",
  "tika-abh06t2:56_3": "avikkhepalakkhaṇo vā,",
  "tika-abh06t2:56_4": "sahajātānaṁ sampiṇḍanaraso nhāniyacuṇṇānaṁ udakaṁ viya,",
  "tika-abh06t2:56_5": "upasamapaccupaṭṭhāno,",
  "tika-abh06t2:56_6": "visesato sukhapadaṭṭhāno.",
  "tika-abh06t2:57_0": "Saddahanti etāya,",
  "tika-abh06t2:57_1": "sayaṁ vā saddahati,",
  "tika-abh06t2:57_2": "saddahanamattameva vā esāti saddhā.",
  "tika-abh06t2:57_3": "Sā panesā saddahanalakkhaṇā,",
  "tika-abh06t2:57_4": "pasādanarasā udakappasādakamaṇi viya,",
  "tika-abh06t2:57_5": "akālusiyapaccupaṭṭhānā,",
  "tika-abh06t2:57_6": "saddheyyavatthupadaṭṭhānā.",
  "tika-abh06t2:58_0": "Saranti etāya,",
  "tika-abh06t2:58_1": "sayaṁ vā sarati,",
  "tika-abh06t2:58_2": "saraṇamattameva vā esāti sati.",
  "tika-abh06t2:58_3": "Sā apilāpanalakkhaṇā,",
  "tika-abh06t2:58_4": "asammosarasā,",
  "tika-abh06t2:58_5": "ārakkhapaccupaṭṭhānā,",
  "tika-abh06t2:58_6": "thirasaññāpadaṭṭhānā.",
  "tika-abh06t2:59_0": "Vīrabhāvo vīriyaṁ.",
  "tika-abh06t2:59_1": "Vīrānaṁ vā kammaṁ vīriyaṁ.",
  "tika-abh06t2:59_2": "Taṁ panetaṁ ussāhanalakkhaṇaṁ,",
  "tika-abh06t2:59_3": "sahajātānaṁ upatthambhanarasaṁ,",
  "tika-abh06t2:59_4": "asaṁsīdanabhāvapaccupaṭṭhānaṁ,",
  "tika-abh06t2:59_5": "saṁvegapadaṭṭhānaṁ.",
  "tika-abh06t2:60_0": "Pajānātīti paññā.",
  "tika-abh06t2:60_1": "Sā panesā vijānanalakkhaṇā,",
  "tika-abh06t2:60_2": "visayobhāsanarasā padīpo viya,",
  "tika-abh06t2:60_3": "asammohapaccupaṭṭhānā araññagatasudesako viya.",
  "tika-abh06t2:61_0": "Jīvanti tena taṁsampayuttadhammāti jīvitaṁ.",
  "tika-abh06t2:61_1": "Taṁ pana attanā avinibbhuttānaṁ dhammānaṁ anupālanalakkhaṇaṁ,",
  "tika-abh06t2:61_2": "tesaṁ pavattanarasaṁ,",
  "tika-abh06t2:61_3": "tesaṁyeva ṭhapanapaccupaṭṭhānaṁ,",
  "tika-abh06t2:61_4": "yāpayitabbadhammapadaṭṭhānaṁ.",
  "tika-abh06t2:61_5": "Santepi ca tesaṁ anupālanalakkhaṇādimhi vidhāne atthikkhaṇeyeva taṁ te dhamme anupāleti udakaṁ viya uppalādīni,",
  "tika-abh06t2:61_6": "yathāsakaṁ paccayuppannepi ca dhamme anupāleti dhāti viya kumāraṁ,",
  "tika-abh06t2:61_7": "sayaṁpavattitadhammasambandheneva pavattati niyāmako viya,",
  "tika-abh06t2:61_8": "na bhaṅgato uddhaṁ pavattayati attano ca pavattayitabbānañca abhāvā,",
  "tika-abh06t2:61_9": "na bhaṅgakkhaṇe ṭhapeti sayaṁ bhijjamānattā khīyamāno viya vattisnehova padīpasikhanti.",
  "tika-abh06t2:62_0": "Na lubbhanti tena,",
  "tika-abh06t2:62_1": "sayaṁ vā na lubbhati,",
  "tika-abh06t2:62_2": "alubbhanamattameva vā tanti alobho.",
  "tika-abh06t2:62_3": "So ārammaṇe cittassa alaggabhāvalakkhaṇo kamaladale jalabindu viya,",
  "tika-abh06t2:62_4": "apariggaharaso muttabhikkhu viya,",
  "tika-abh06t2:62_5": "anallīnabhāvapaccupaṭṭhāno asucimhi patitapuriso viya.",
  "tika-abh06t2:63_0": "Na dussanti tena,",
  "tika-abh06t2:63_1": "sayaṁ vā na dussati,",
  "tika-abh06t2:63_2": "adussanamattameva vā tanti adoso.",
  "tika-abh06t2:63_3": "So acaṇḍikkalakkhaṇo,",
  "tika-abh06t2:63_4": "avirodhalakkhaṇo vā anukūlamitto viya,",
  "tika-abh06t2:63_5": "āghātavinayanaraso,",
  "tika-abh06t2:63_6": "pariḷāhavinayanaraso vā candanaṁ viya,",
  "tika-abh06t2:63_7": "sommabhāvapaccupaṭṭhāno puṇṇacando viya.",
  "tika-abh06t2:64_0": "Kāyaduccaritādīhi hirīyatīti hirī.",
  "tika-abh06t2:64_1": "Lajjāyetaṁ adhivacanaṁ.",
  "tika-abh06t2:64_2": "Tehiyeva ottappatīti ottappaṁ.",
  "tika-abh06t2:64_3": "Pāpato ubbegassetaṁ adhivacanaṁ.",
  "tika-abh06t2:64_4": "Tattha pāpato jigucchanalakkhaṇā hirī,",
  "tika-abh06t2:64_5": "ottāsalakkhaṇaṁ ottappaṁ.",
  "tika-abh06t2:64_6": "Ubhopi pāpānaṁ akaraṇarasā,",
  "tika-abh06t2:64_7": "pāpato saṅkocanapaccupaṭṭhānā,",
  "tika-abh06t2:64_8": "attagāravaparagāravapadaṭṭhānā.",
  "tika-abh06t2:64_9": "Ime dhammā lokapālāti daṭṭhabbā.",
  "tika-abh06t2:65_0": "Kāyapassambhanaṁ kāyapassaddhi.",
  "tika-abh06t2:65_1": "Cittapassambhanaṁ cittapassaddhi.",
  "tika-abh06t2:65_2": "Kāyoti cettha vedanādayo tayo khandhā.",
  "tika-abh06t2:65_3": "Ubhopi panetā ekato hutvā kāyacittadarathavūpasamalakkhaṇā ,",
  "tika-abh06t2:65_4": "kāyacittadarathanimmadanarasā,",
  "tika-abh06t2:65_5": "kāyacittānaṁ aparipphandanasītibhāvapaccupaṭṭhānā,",
  "tika-abh06t2:65_6": "kāyacittapadaṭṭhānā,",
  "tika-abh06t2:65_7": "kāyacittānaṁ avūpasamatāuddhaccādikilesappaṭipakkhabhūtāti veditabbā.",
  "tika-abh06t2:66_0": "Kāyalahubhāvo kāyalahutā.",
  "tika-abh06t2:66_1": "Cittalahubhāvo cittalahutā.",
  "tika-abh06t2:66_2": "Kāyacittānaṁ garubhāvavūpasamalakkhaṇā,",
  "tika-abh06t2:66_3": "kāyacittagarubhāvanimmadanarasā,",
  "tika-abh06t2:66_4": "kāyacittānaṁ adandhatāpaccupaṭṭhānā,",
  "tika-abh06t2:66_5": "kāyacittapadaṭṭhānā,",
  "tika-abh06t2:66_6": "kāyacittānaṁ garubhāvakarathinamiddhādikilesappaṭipakkhabhūtāti veditabbā.",
  "tika-abh06t2:67_0": "Kāyamudubhāvo kāyamudutā.",
  "tika-abh06t2:67_1": "Cittamudubhāvo cittamudutā.",
  "tika-abh06t2:67_2": "Kāyacittānaṁ thaddhabhāvavūpasamalakkhaṇā,",
  "tika-abh06t2:67_3": "kāyacittānaṁ thaddhabhāvanimmadanarasā,",
  "tika-abh06t2:67_4": "appaṭighātapaccupaṭṭhānā,",
  "tika-abh06t2:67_5": "kāyacittapadaṭṭhānā,",
  "tika-abh06t2:67_6": "kāyacittānaṁ thaddhabhāvakaradiṭṭhimānādikilesappaṭipakkhabhūtāti veditabbā.",
  "tika-abh06t2:68_0": "Kāyakammaññabhāvo kāyakammaññatā.",
  "tika-abh06t2:68_1": "Cittakammaññabhāvo cittakammaññatā.",
  "tika-abh06t2:68_2": "Kāyacittānaṁ akammaññabhāvavūpasamalakkhaṇā,",
  "tika-abh06t2:68_3": "kāyacittānaṁ akammaññabhāvanimmadanarasā,",
  "tika-abh06t2:68_4": "kāyacittānaṁ ārammaṇakaraṇasampattipaccupaṭṭhānā,",
  "tika-abh06t2:68_5": "kāyacittapadaṭṭhānaṁ,",
  "tika-abh06t2:68_6": "kāyacittānaṁ akammaññabhāvakaraavasesanīvaraṇādikilesappaṭipakkhabhūtāti veditabbā.",
  "tika-abh06t2:69_0": "Kāyapāguññabhāvo kāyapāguññatā.",
  "tika-abh06t2:69_1": "Cittapāguññabhāvo cittapāguññatā.",
  "tika-abh06t2:69_2": "Kāyacittānaṁ agelaññabhāvalakkhaṇā,",
  "tika-abh06t2:69_3": "kāyacittānaṁ gelaññanimmadanarasā,",
  "tika-abh06t2:69_4": "nirādīnavapaccupaṭṭhānā,",
  "tika-abh06t2:69_5": "kāyacittapadaṭṭhānā,",
  "tika-abh06t2:69_6": "kāyacittānaṁ gelaññabhāvakaraassaddhādikilesappaṭipakkhabhūtāti daṭṭhabbā.",
  "tika-abh06t2:70_0": "Kāyassa ujukabhāvo kāyujukatā.",
  "tika-abh06t2:70_1": "Cittassa ujukabhāvo cittujukatā.",
  "tika-abh06t2:70_2": "Kāyacittānaṁ akuṭilabhāvalakkhaṇā,",
  "tika-abh06t2:70_3": "kāyacittānaṁ ajjavalakkhaṇā vā,",
  "tika-abh06t2:70_4": "kāyacittānaṁ kuṭilabhāvanimmadanarasā,",
  "tika-abh06t2:70_5": "ajimhatāpaccupaṭṭhānā,",
  "tika-abh06t2:70_6": "kāyacittapadaṭṭhānā,",
  "tika-abh06t2:70_7": "kāyacittānaṁ kuṭilabhāvakaramāyāsāṭheyyādikilesappaṭipakkhabhūtāti daṭṭhabbā.",
  "tika-abh06t2:71_0": "Chandoti kattukamyatāyetaṁ adhivacanaṁ.",
  "tika-abh06t2:71_1": "Tasmā so kattukamyatālakkhaṇo chando,",
  "tika-abh06t2:71_2": "ārammaṇapariyesanaraso,",
  "tika-abh06t2:71_3": "ārammaṇena atthikatāpaccupaṭṭhāno,",
  "tika-abh06t2:71_4": "tadevassa padaṭṭhāno.",
  "tika-abh06t2:72_0": "Adhimuccanaṁ adhimokkho.",
  "tika-abh06t2:72_1": "So sanniṭṭhānalakkhaṇo,",
  "tika-abh06t2:72_2": "asaṁsappanaraso,",
  "tika-abh06t2:72_3": "nicchayapaccupaṭṭhāno,",
  "tika-abh06t2:72_4": "sanniṭṭheyyadhammapadaṭṭhāno,",
  "tika-abh06t2:72_5": "ārammaṇe niccalabhāvena indakhīlo viya daṭṭhabbo.",
  "tika-abh06t2:73_0": "Tesu tesu dhammesu majjhattabhāvo tatramajjhattatā.",
  "tika-abh06t2:73_1": "Sā cittacetasikānaṁ samavāhitalakkhaṇā,",
  "tika-abh06t2:73_2": "ūnādhikatānivāraṇarasā,",
  "tika-abh06t2:73_3": "pakkhapātupacchedanarasā vā,",
  "tika-abh06t2:73_4": "majjhattabhāvapaccupaṭṭhānā.",
  "tika-abh06t2:74_0": "Kiriyā kāro, manasmiṁ kāro manasikāro. Purimamanato visadisaṁ manaṁ karotīti ca manasikāro.",
  "tika-abh06t2:75_0": "Svāyaṁ ārammaṇapaṭipādako,",
  "tika-abh06t2:75_1": "vīthipaṭipādako,",
  "tika-abh06t2:75_2": "javanapaṭipādakoti tippakāro.",
  "tika-abh06t2:75_3": "Tattha ārammaṇapaṭipādako manasmiṁ kāro manasikāro.",
  "tika-abh06t2:75_4": "So sāraṇalakkhaṇo,",
  "tika-abh06t2:75_5": "sampayuttānaṁ ārammaṇe saṁyojanaraso,",
  "tika-abh06t2:75_6": "ārammaṇābhimukhabhāvapaccupaṭṭhāno,",
  "tika-abh06t2:75_7": "ārammaṇapadaṭṭhāno,",
  "tika-abh06t2:75_8": "saṅkhārakkhandhapariyāpanno ārammaṇapaṭipādakattena sampayuttānaṁ sārathī viya daṭṭhabbo.",
  "tika-abh06t2:75_9": "Vīthipaṭipādakoti pañcadvārāvajjanassetaṁ adhivacanaṁ,",
  "tika-abh06t2:75_10": "javanapaṭipādakoti manodvārāvajjanassetaṁ adhivacanaṁ,",
  "tika-abh06t2:75_11": "na te idha adhippetā.",
  "tika-abh06t2:76_0": "Karuṇāti paradukkhe sati sādhūnaṁ hadayakampanaṁ karotīti karuṇā,",
  "tika-abh06t2:76_1": "kināti vināseti vā paradukkhanti karuṇā.",
  "tika-abh06t2:76_2": "Sā paradukkhāpanayanākārappavattilakkhaṇā,",
  "tika-abh06t2:76_3": "paradukkhāsahanarasā,",
  "tika-abh06t2:76_4": "avihiṁsāpaccupaṭṭhānā,",
  "tika-abh06t2:76_5": "dukkhābhibhūtānaṁ anāthabhāvadassanapadaṭṭhānā.",
  "tika-abh06t2:77_0": "Modanti tāya,",
  "tika-abh06t2:77_1": "sayaṁ vā modatīti muditā.",
  "tika-abh06t2:77_2": "Sā pamodanalakkhaṇā,",
  "tika-abh06t2:77_3": "anissāyanarasā,",
  "tika-abh06t2:77_4": "arativighātapaccupaṭṭhānā,",
  "tika-abh06t2:77_5": "sattānaṁ sampattidassanapadaṭṭhānā.",
  "tika-abh06t2:77_6": "Keci pana mettupekkhāyopi aniyate icchanti,",
  "tika-abh06t2:77_7": "taṁ na gahetabbaṁ.",
  "tika-abh06t2:77_8": "Atthato hi adoso eva mettā,",
  "tika-abh06t2:77_9": "tatramajjhattupekkhāyeva upekkhāti.",
  "tika-abh06t2:78_0": "Kāyaduccaritato virati kāyaduccaritavirati.",
  "tika-abh06t2:78_1": "Eseva nayo sesesupi dvīsu.",
  "tika-abh06t2:78_2": "Lakkhaṇādito pana etā tissopi viratiyo kāyaduccaritādivatthūnaṁ avītikkamalakkhaṇā,",
  "tika-abh06t2:78_3": "kāyaduccaritādivatthuto saṅkocanarasā,",
  "tika-abh06t2:78_4": "akiriyapaccupaṭṭhānā,",
  "tika-abh06t2:78_5": "saddhāhiriottappaappicchatādiguṇapadaṭṭhānā.",
  "tika-abh06t2:78_6": "Keci pana imāsu ekekaṁ niyataṁ viratiṁ icchanti.",
  "tika-abh06t2:78_7": "Evaṁ kāmāvacarapaṭhamamahākusalacittena ime tettiṁsa vā catuttiṁsa vā dhammā sampayogaṁ gacchantīti veditabbā.",
  "tika-abh06t2:79_0": "Yathā ca paṭhamena,",
  "tika-abh06t2:79_1": "evaṁ dutiyacittenāpi.",
  "tika-abh06t2:79_2": "Sasaṅkhārabhāvamattameva hi ettha viseso.",
  "tika-abh06t2:79_3": "Puna tatiyena ñāṇavippayogato ṭhapetvā amohaṁ avasesā dvattiṁsa vā tettiṁsa vā veditabbā.",
  "tika-abh06t2:79_4": "Tathā catutthenāpi sasaṅkhārabhāvamattameva viseso,",
  "tika-abh06t2:79_5": "paṭhame vuttesu pana ṭhapetvā pītiṁ avasesā pañcamena sampayogaṁ gacchanti.",
  "tika-abh06t2:79_6": "Somanassaṭṭhāne cettha upekkhāvedanā paviṭṭhā.",
  "tika-abh06t2:79_7": "Sā pana iṭṭhāniṭṭhaviparītānubhavanalakkhaṇā,",
  "tika-abh06t2:79_8": "pakkhapātupacchedanarasā.",
  "tika-abh06t2:79_9": "Yathā ca pañcamena,",
  "tika-abh06t2:79_10": "evaṁ chaṭṭhenāpi.",
  "tika-abh06t2:79_11": "Sasaṅkhāramattameva hoti viseso.",
  "tika-abh06t2:79_12": "Sattamena pana ṭhapetvā paññaṁ avasesā ekatiṁsa vā dvattiṁsa vā dhammā honti,",
  "tika-abh06t2:79_13": "tathā aṭṭhamenāpi.",
  "tika-abh06t2:79_14": "Sasaṅkhāramattameva viseso.",
  "tika-abh06t2:79_15": "Evaṁ tāva kāmāvacarakusalacetasikā veditabbā.",
  "tika-abh06t2:80_0": "81.",
  "tika-abh06t2:81_0": " Upekkhāyuttacittesu, na dukkhasukhapītiyo;",
  "tika-abh06t2:82_0": "Jāyanteva visuṁ pañca, karuṇāmuditādayo.",
  "tika-abh06t2:83_0": "Avasesesu pana rūpāvacaracittasampayuttā rūpāvacarā,",
  "tika-abh06t2:83_1": "tattha paṭhamacittasampayuttā tāva kāmāvacarapaṭhamacitte vuttesu ṭhapetvā viratittayaṁ avasesā veditabbā.",
  "tika-abh06t2:83_2": "Viratiyo pana kāmāvacarakusalalokuttaresveva uppajjanti,",
  "tika-abh06t2:83_3": "na aññesu.",
  "tika-abh06t2:83_4": "Dutiyena vitakkavajjā dvattiṁsa vā tettiṁsa vā.",
  "tika-abh06t2:83_5": "Tatiyena vicāravajjā ekatiṁsa vā dvattiṁsa vā.",
  "tika-abh06t2:83_6": "Catutthena tato pītivajjā tiṁsa vā ekatiṁsa vā.",
  "tika-abh06t2:83_7": "Pañcamena tato karuṇāmuditāvajjā tiṁsa honti,",
  "tika-abh06t2:83_8": "somanassaṭṭhāne upekkhā paviṭṭhā.",
  "tika-abh06t2:83_9": "Evaṁ rūpāvacarakusalacetasikā veditabbā.",
  "tika-abh06t2:84_0": "Arūpāvacaracittasampayuttā arūpāvacarā,",
  "tika-abh06t2:84_1": "te pana rūpāvacarapañcame vuttanayena veditabbā.",
  "tika-abh06t2:84_2": "Arūpāvacarabhāvovettha viseso.",
  "tika-abh06t2:85_0": "Lokuttaracittasampayuttā lokuttarā,",
  "tika-abh06t2:85_1": "te pana paṭhamajjhānike maggacitte paṭhamarūpāvacaracitte vuttanayena dutiyajjhānikādibhedepi maggacitte",
  "tika-abh06t2:85_2": "dutiyarūpāvacaracittādīsu vuttanayeneva veditabbā.",
  "tika-abh06t2:85_3": "Karuṇāmuditānamabhāvo ca niyataviratibhāvo ca lokuttarabhāvo cettha viseso.",
  "tika-abh06t2:85_4": "Evaṁ tāva kusalacittasampayuttacetasikā veditabbā.",
  "tika-abh06t2:86_0": "Akusalā pana cetasikā bhūmito ekavidhā kāmāvacarāyeva,",
  "tika-abh06t2:86_1": "tesu lobhamūlapaṭhamākusalacittasampayuttā tāva niyatā sarūpenāgatā pannarasa,",
  "tika-abh06t2:86_2": "yevāpanakā niyatā cattāroti ekūnavīsati honti.",
  "tika-abh06t2:86_3": "Aniyatā cha yevāpanakāti sabbe pañcavīsati honti.",
  "tika-abh06t2:86_4": "Seyyathidaṁ –",
  "tika-abh06t2:86_5": "phasso somanassavedanā saññā cetanā vitakko vicāro pīti cittassekaggatā vīriyaṁ jīvitaṁ ahirikaṁ anottappaṁ",
  "tika-abh06t2:86_6": "lobho moho micchādiṭṭhīti ime sarūpenāgatā pannarasa,",
  "tika-abh06t2:86_7": "chando adhimokkho uddhaccaṁ manasikāroti ime cattāro niyatayevāpanakā,",
  "tika-abh06t2:86_8": "ime pana paṭipāṭiyā dasasu cittesu niyatā honti,",
  "tika-abh06t2:86_9": "māno issā macchariyaṁ kukkuccaṁ thinamiddhanti ime chayeva aniyatayevāpanakā.",
  "tika-abh06t2:87_0": "82.",
  "tika-abh06t2:88_0": " Evaṁ yevāpanā sabbe, niyatāniyatā dasa;",
  "tika-abh06t2:89_0": "Niddiṭṭhā pāpacittesu, hatapāpena tādinā.",
  "tika-abh06t2:90_0": "Tattha phassoti akusalacittasahajāto phasso.",
  "tika-abh06t2:90_1": "Esa nayo sesesupi.",
  "tika-abh06t2:90_2": "Na hirīyatīti ahiriko,",
  "tika-abh06t2:90_3": "ahirikassa bhāvo ahirikaṁ.",
  "tika-abh06t2:90_4": "Kāyaduccaritādīhi ottappatīti ottappaṁ,",
  "tika-abh06t2:90_5": "na ottappaṁ anottappaṁ.",
  "tika-abh06t2:90_6": "Tattha kāyaduccaritādīhi ajigucchanalakkhaṇaṁ,",
  "tika-abh06t2:90_7": "alajjālakkhaṇaṁ vā ahirikaṁ,",
  "tika-abh06t2:90_8": "anottappaṁ teheva asārajjanalakkhaṇaṁ,",
  "tika-abh06t2:90_9": "anuttāsalakkhaṇaṁ vā.",
  "tika-abh06t2:91_0": "Lubbhanti tena,",
  "tika-abh06t2:91_1": "sayaṁ vā lubbhati,",
  "tika-abh06t2:91_2": "lubbhanamattameva vā tanti lobho.",
  "tika-abh06t2:91_3": "So ārammaṇagahaṇalakkhaṇo makkaṭālepo viya,",
  "tika-abh06t2:91_4": "abhisaṅgaraso tattakapāle pakkhittamaṁsapesi viya,",
  "tika-abh06t2:91_5": "apariccāgapaccupaṭṭhāno telañjanarāgo viya,",
  "tika-abh06t2:91_6": "saṁyojaniyesu dhammesu assādadassanapadaṭṭhāno.",
  "tika-abh06t2:92_0": "Muyhanti tena,",
  "tika-abh06t2:92_1": "sayaṁ vā muyhati,",
  "tika-abh06t2:92_2": "muyhanamattameva vā tanti moho.",
  "tika-abh06t2:92_3": "So cittassa andhabhāvalakkhaṇo,",
  "tika-abh06t2:92_4": "aññāṇalakkhaṇo vā,",
  "tika-abh06t2:92_5": "asampaṭivedharaso,",
  "tika-abh06t2:92_6": "ārammaṇasabhāvacchādanaraso vā,",
  "tika-abh06t2:92_7": "andhakārapaccupaṭṭhāno,",
  "tika-abh06t2:92_8": "ayonisomanasikārapadaṭṭhāno.",
  "tika-abh06t2:93_0": "Micchā passanti tāya,",
  "tika-abh06t2:93_1": "sayaṁ vā micchā passati,",
  "tika-abh06t2:93_2": "micchādassanamattameva vā esāti micchādiṭṭhi.",
  "tika-abh06t2:93_3": "Sā ayonisoabhinivesalakkhaṇā,",
  "tika-abh06t2:93_4": "parāmāsarasā,",
  "tika-abh06t2:93_5": "micchābhinivesapaccupaṭṭhānā,",
  "tika-abh06t2:93_6": "ariyānaṁ adassanakāmatādipadaṭṭhānā.",
  "tika-abh06t2:94_0": "Uddhatabhāvo uddhaccaṁ.",
  "tika-abh06t2:94_1": "Taṁ avūpasamalakkhaṇaṁ vātābhighātacalajalaṁ viya,",
  "tika-abh06t2:94_2": "anavaṭṭhānarasaṁ vātābhighātacaladhajapaṭākā viya,",
  "tika-abh06t2:94_3": "bhantattapaccupaṭṭhānaṁ pāsāṇābhighātasamuddhatabhasmaṁ viya,",
  "tika-abh06t2:94_4": "ayonisomanasikārapadaṭṭhānaṁ.",
  "tika-abh06t2:95_0": "Maññatīti māno.",
  "tika-abh06t2:95_1": "So uṇṇatilakkhaṇo,",
  "tika-abh06t2:95_2": "sampaggahaṇaraso,",
  "tika-abh06t2:95_3": "ketukamyatāpaccupaṭṭhāno,",
  "tika-abh06t2:95_4": "diṭṭhivippayuttalobhapadaṭṭhāno.",
  "tika-abh06t2:96_0": "Issatīti issā.",
  "tika-abh06t2:96_1": "Sā parasampattīnaṁ usūyanalakkhaṇā,",
  "tika-abh06t2:96_2": "tattheva anabhiratirasā,",
  "tika-abh06t2:96_3": "tato vimukhabhāvapaccupaṭṭhānā,",
  "tika-abh06t2:96_4": "parasampattipadaṭṭhānā.",
  "tika-abh06t2:97_0": "Maccharabhāvo macchariyaṁ.",
  "tika-abh06t2:97_1": "Taṁ attano sampattīnaṁ niguhaṇalakkhaṇaṁ,",
  "tika-abh06t2:97_2": "tāsaṁyeva parehi sādhāraṇabhāvaakkhamanarasaṁ,",
  "tika-abh06t2:97_3": "saṅkocanapaccupaṭṭhānaṁ,",
  "tika-abh06t2:97_4": "attasampattipadaṭṭhānaṁ.",
  "tika-abh06t2:98_0": "Kucchitaṁ kataṁ kukataṁ,",
  "tika-abh06t2:98_1": "tassa bhāvo kukkuccaṁ.",
  "tika-abh06t2:98_2": "Taṁ pacchānutāpalakkhaṇaṁ,",
  "tika-abh06t2:98_3": "katākatānusocanarasaṁ,",
  "tika-abh06t2:98_4": "vippaṭisārapaccupaṭṭhānaṁ,",
  "tika-abh06t2:98_5": "katākatapadaṭṭhānaṁ.",
  "tika-abh06t2:99_0": "Thinatā thinaṁ.",
  "tika-abh06t2:99_1": "Middhatā middhaṁ.",
  "tika-abh06t2:99_2": "Anussāhanasaṁsīdanatā,",
  "tika-abh06t2:99_3": "asattivighāto cāti attho.",
  "tika-abh06t2:99_4": "Thinañca middhañca thinamiddhaṁ.",
  "tika-abh06t2:99_5": "Tattha thinaṁ anussāhanalakkhaṇaṁ,",
  "tika-abh06t2:99_6": "vīriyavinodanarasaṁ,",
  "tika-abh06t2:99_7": "saṁsīdanabhāvapaccupaṭṭhānaṁ.",
  "tika-abh06t2:99_8": "Middhaṁ akammaññatālakkhaṇaṁ,",
  "tika-abh06t2:99_9": "onahanarasaṁ,",
  "tika-abh06t2:99_10": "līnatāpaccupaṭṭhānaṁ,",
  "tika-abh06t2:99_11": "ubhayampi ayonisomanasikārapadaṭṭhānaṁ.",
  "tika-abh06t2:99_12": "Sesā kusale vuttanayena veditabbā.",
  "tika-abh06t2:100_0": "Ettha pana vitakkavīriyasamādhīnaṁ micchāsaṅkappamicchāvāyāmamicchāsamādhayo visesakā.",
  "tika-abh06t2:100_1": "Iti ime ekūnavīsati cetasikā paṭhamākusalacittena sampayogaṁ gacchantīti veditabbā.",
  "tika-abh06t2:100_2": "Yathā ca paṭhamena,",
  "tika-abh06t2:100_3": "evaṁ dutiyenāpi.",
  "tika-abh06t2:100_4": "Sasaṅkhārabhāvo cettha thinamiddhassa niyatabhāvo ca viseso.",
  "tika-abh06t2:100_5": "Tatiyena paṭhame vuttesu ṭhapetvā diṭṭhiṁ sesā aṭṭhārasa veditabbā.",
  "tika-abh06t2:100_6": "Māno panettha aniyato hoti,",
  "tika-abh06t2:100_7": "diṭṭhiyā saha na uppajjatīti.",
  "tika-abh06t2:100_8": "Catutthena dutiye vuttesu ṭhapetvā diṭṭhiṁ avasesā veditabbā.",
  "tika-abh06t2:100_9": "Etthāpi ca māno aniyato hoti.",
  "tika-abh06t2:100_10": "Pañcamena paṭhame vuttesu ṭhapetvā pītiṁ avasesā sampayogaṁ gacchantīti.",
  "tika-abh06t2:100_11": "Somanassaṭṭhāne panettha upekkhā paviṭṭhā.",
  "tika-abh06t2:100_12": "Chaṭṭhenāpi pañcame vuttasadisā eva.",
  "tika-abh06t2:100_13": "Sasaṅkhāratā ,",
  "tika-abh06t2:100_14": "thinamiddhassa niyatabhāvo ca viseso.",
  "tika-abh06t2:100_15": "Sattamena pañcame vuttesu ṭhapetvā diṭṭhiṁ avasesā veditabbā.",
  "tika-abh06t2:100_16": "Māno panettha aniyato.",
  "tika-abh06t2:100_17": "Aṭṭhamena chaṭṭhe vuttesu ṭhapetvā diṭṭhiṁ avasesā veditabbā.",
  "tika-abh06t2:100_18": "Etthāpi māno aniyato hoti.",
  "tika-abh06t2:100_19": "Evaṁ lobhamūlacetasikā veditabbā.",
  "tika-abh06t2:101_0": "Domanassasahagatesu paṭighasampayuttesu dosamūlesu dvīsu paṭhamena asaṅkhārikena sampayuttā niyatā sarūpenāgatā terasa.",
  "tika-abh06t2:101_1": "Seyyathidaṁ –",
  "tika-abh06t2:101_2": "phasso domanassavedanā saññā cetanā cittekaggatā vitakko vicāro vīriyaṁ jīvitaṁ ahirikaṁ anottappaṁ doso",
  "tika-abh06t2:101_3": "moho ceti ime terasa dhammā chandādīhi catūhi niyatayevāpanakehi sattarasa honti issāmacchariyakukkuccesu",
  "tika-abh06t2:101_4": "aniyatesu tīsu ekena saha aṭṭhārasa honti,",
  "tika-abh06t2:101_5": "etepi tayo na ekato uppajjanti.",
  "tika-abh06t2:102_0": "Tattha duṭṭhu manoti dumano,",
  "tika-abh06t2:102_1": "dumanassa bhāvo domanassaṁ,",
  "tika-abh06t2:102_2": "domanassavedanāyetaṁ adhivacanaṁ.",
  "tika-abh06t2:102_3": "Tena sahagataṁ domanassasahagataṁ.",
  "tika-abh06t2:102_4": "Taṁ aniṭṭhārammaṇānubhavanalakkhaṇaṁ,",
  "tika-abh06t2:102_5": "aniṭṭhākārasambhogarasaṁ,",
  "tika-abh06t2:102_6": "cetasikābādhapaccupaṭṭhānaṁ,",
  "tika-abh06t2:102_7": "ekanteneva hadayavatthupadaṭṭhānaṁ.",
  "tika-abh06t2:103_0": "Dussanti tena,",
  "tika-abh06t2:103_1": "sayaṁ vā dussati,",
  "tika-abh06t2:103_2": "dussanamattameva vā tanti doso.",
  "tika-abh06t2:103_3": "So caṇḍikkalakkhaṇo pahatāsīviso viya,",
  "tika-abh06t2:103_4": "visappanaraso visanipāto viya,",
  "tika-abh06t2:103_5": "attano nissayadahanaraso vā dāvaggi viya,",
  "tika-abh06t2:103_6": "dussanapaccupaṭṭhāno laddhokāso viya sapatto,",
  "tika-abh06t2:103_7": "āghātavatthupadaṭṭhāno.",
  "tika-abh06t2:103_8": "Avasesā heṭṭhā vuttappakārāva.",
  "tika-abh06t2:103_9": "Iti ime sattarasa vā aṭṭhārasa vā navamena sampayogaṁ gacchantīti veditabbā.",
  "tika-abh06t2:103_10": "Yathā ca navamena,",
  "tika-abh06t2:103_11": "evaṁ dasamenāpi.",
  "tika-abh06t2:103_12": "Sasaṅkhāratā,",
  "tika-abh06t2:103_13": "panettha thinamiddhasambhavo ca viseso.",
  "tika-abh06t2:104_0": "Dvīsu pana mohamūlesu vicikicchāsampayuttena ekādasamena sampayuttā tāva phasso upekkhāvedanā saññā cetanā",
  "tika-abh06t2:104_1": "vitakko vicāro vīriyaṁ jīvitaṁ cittaṭṭhiti ahirikaṁ anottappaṁ moho vicikicchāti sarūpenāgatā terasa,",
  "tika-abh06t2:104_2": "uddhaccaṁ manasikāroti dve yevāpanakā niyatā.",
  "tika-abh06t2:104_3": "Tehi saddhiṁ pannarasa honti.",
  "tika-abh06t2:105_0": "Tattha pavattaṭṭhitimattā ekaggatā.",
  "tika-abh06t2:105_1": "Vigatā cikicchāti vicikicchā.",
  "tika-abh06t2:105_2": "Sabhāvaṁ vicinanto etāya kicchati kilamatīti vicikicchā.",
  "tika-abh06t2:105_3": "Sā saṁsayalakkhaṇā,",
  "tika-abh06t2:105_4": "kampanarasā,",
  "tika-abh06t2:105_5": "anicchayapaccupaṭṭhānā,",
  "tika-abh06t2:105_6": "ayonisomanasikārapadaṭṭhānā.",
  "tika-abh06t2:105_7": "Sesā vuttanayā eva.",
  "tika-abh06t2:106_0": "Dvādasamena uddhaccasampayuttena sampayuttā sarūpenāgatā vicikicchāsahagate vuttesu vicikicchāhīnā uddhaccaṁ sarūpena āgataṁ,",
  "tika-abh06t2:106_1": "tasmā teraseva honti.",
  "tika-abh06t2:106_2": "Vicikicchāya abhāvena panettha adhimokkho uppajjati,",
  "tika-abh06t2:106_3": "tena saddhiṁ cuddasa honti.",
  "tika-abh06t2:106_4": "Adhimokkhasambhavato samādhi balavā hoti,",
  "tika-abh06t2:106_5": "adhimokkhamanasikārā dve yevāpanakā,",
  "tika-abh06t2:106_6": "tehi saha pannaraseva honti.",
  "tika-abh06t2:106_7": "Evaṁ tāva akusalacetasikā veditabbā.",
  "tika-abh06t2:107_0": "Idāni abyākatā vuccanti,",
  "tika-abh06t2:107_1": "abyākatā pana duvidhā vipākakiriyabhedato.",
  "tika-abh06t2:107_2": "Tattha vipākā kusalā viya bhūmivasena catubbidhā kāmāvacaraṁ rūpāvacaraṁ arūpāvacaraṁ lokuttarañceti.",
  "tika-abh06t2:107_3": "Tattha kāmāvacaravipākā sahetukāhetukavasena duvidhā.",
  "tika-abh06t2:107_4": "Tattha sahetukavipākasampayuttā sahetukā.",
  "tika-abh06t2:107_5": "Te sahetukakāmāvacarakusalasampayuttasadisā.",
  "tika-abh06t2:107_6": "Yā pana karuṇāmuditā aniyatā,",
  "tika-abh06t2:107_7": "tā sattārammaṇattā vipākesu nuppajjanti.",
  "tika-abh06t2:107_8": "Kāmāvacaravipākānaṁ ekantaparittārammaṇattā viratiyo panettha ekantakusalattā na labbhanti.",
  "tika-abh06t2:107_9": "Vibhaṅge ‘‘pañca sikkhāpadā kusalāyevā’’ti hi vuttaṁ.",
  "tika-abh06t2:107_10": "Evaṁ kāmāvacarasahetukavipākacetasikā veditabbā.",
  "tika-abh06t2:108_0": "83.",
  "tika-abh06t2:109_0": " Tettiṁsādidvaye dhammā, dvattiṁseva tato pare;",
  "tika-abh06t2:110_0": "Bāttiṁsa pañcame chaṭṭhe, ekatiṁsa tato pare.",
  "tika-abh06t2:111_0": "Ahetukacittasampayuttā pana ahetukā.",
  "tika-abh06t2:111_1": "Tesu cakkhuviññāṇasampayuttā tāva phasso upekkhāvedanā saññā cetanā jīvitaṁ cittaṭṭhitīti sarūpenāgatā cha,",
  "tika-abh06t2:111_2": "manasikārena ca satta honti.",
  "tika-abh06t2:111_3": "Sotaghānajivhākāyaviññāṇasampayuttāpi satta satteva cetasikā.",
  "tika-abh06t2:111_4": "Tattha kāyaviññāṇasampayuttesu pana upekkhāṭhāne sukhavedanā paviṭṭhā.",
  "tika-abh06t2:111_5": "Sā kāyikasātalakkhaṇā,",
  "tika-abh06t2:111_6": "pīṇanarasā,",
  "tika-abh06t2:111_7": "sesā vuttanayā eva.",
  "tika-abh06t2:112_0": "84.",
  "tika-abh06t2:113_0": " Iṭṭhārammaṇayogasmiṁ, cakkhuviññāṇakādisu;",
  "tika-abh06t2:114_0": "Sati kasmā upekkhāva, vuttā catūsu satthunā.",
  "tika-abh06t2:115_0": "85.",
  "tika-abh06t2:116_0": " Upādāya ca rūpena, upādārūpake pana;",
  "tika-abh06t2:117_0": "Saṅghaṭṭanānighaṁsassa, dubbalattāti dīpaye.",
  "tika-abh06t2:118_0": "86.",
  "tika-abh06t2:119_0": " Pasādaṁ panatikkamma, kūṭaṁva picupiṇḍakaṁ;",
  "tika-abh06t2:120_0": "Bhūtarūpena bhūtānaṁ, ghaṭṭanāya sukhādikaṁ.",
  "tika-abh06t2:121_0": "Tasmā kāyaviññāṇaṁ sukhādisampayuttanti veditabbaṁ.",
  "tika-abh06t2:121_1": "Manodhātunā sampayuttā sarūpenāgatā cakkhuviññāṇena saddhiṁ vuttā cha,",
  "tika-abh06t2:121_2": "vitakkavicārehi saha aṭṭha,",
  "tika-abh06t2:121_3": "adhimokkhamanasikārehi dvīhi yevāpanakehi dasa dhammā honti.",
  "tika-abh06t2:121_4": "Tathā manoviññāṇadhātuupekkhāsahagatena.",
  "tika-abh06t2:121_5": "Somanassasahagatena pītiadhikā vedanāparivattanañca nānattaṁ.",
  "tika-abh06t2:121_6": "Tasmāvettha ekādasa dhammā honti.",
  "tika-abh06t2:121_7": "Evaṁ ahetukāpi kāmāvacaravipākacetasikā veditabbā.",
  "tika-abh06t2:122_0": "Rūpāvacaravipākacittasampayuttā pana rūpāvacarā.",
  "tika-abh06t2:122_1": "Arūpāvacaravipākacittasampayuttā arūpāvacarā.",
  "tika-abh06t2:122_2": "Te sabbepi attano attano kusalacittasampayuttacetasikehi sadisāyevāti.",
  "tika-abh06t2:123_0": "Lokuttaravipākacittasampayuttā lokuttarā.",
  "tika-abh06t2:123_1": "Te sabbe tesaṁyeva lokuttaravipākacittānaṁ sadisā kusalacittasampayuttehi cetasikehi sadisā.",
  "tika-abh06t2:123_2": "Evaṁ rūpāvacarārūpāvacaralokuttaravipākacetasikā veditabbā.",
  "tika-abh06t2:124_0": "Akusalavipākacittasampayuttā pana akusalavipākacetasikā nāma.",
  "tika-abh06t2:124_1": "Te pana kusalavipākāhetukacittesu cakkhuviññāṇādīsu vuttacetasikasadisā.",
  "tika-abh06t2:124_2": "Ettha pana kāyaviññāṇe dukkhavedanā paviṭṭhā.",
  "tika-abh06t2:124_3": "Sā kāyikābādhalakkhaṇā.",
  "tika-abh06t2:124_4": "Sesā vuttanayāyevāti.",
  "tika-abh06t2:124_5": "Evaṁ chattiṁsa vipākacittasampayuttacetasikā veditabbā.",
  "tika-abh06t2:125_0": "Kiriyābyākatā ca cetasikā bhūmito tividhā honti kāmāvacarā rūpāvacarā arūpāvacarāti.",
  "tika-abh06t2:125_1": "Tattha kāmāvacarā sahetukāhetukato duvidhā honti.",
  "tika-abh06t2:125_2": "Tesu sahetukakiriyacittasampayuttā sahetukā,",
  "tika-abh06t2:125_3": "te pana aṭṭhahi kāmāvacarakusalacittasampayuttehi samānā ṭhapetvā viratittayaṁ aniyatayevāpanakesu karuṇāmuditāyeva uppajjanti.",
  "tika-abh06t2:125_4": "Ahetukakiriyacittasampayuttā ahetukā,",
  "tika-abh06t2:125_5": "te kusalavipākāhetukamanodhātumanoviññāṇadhātucittasampayuttehi samānā.",
  "tika-abh06t2:125_6": "Manoviññāṇadhātudvaye pana vīriyindriyaṁ adhikaṁ.",
  "tika-abh06t2:125_7": "Vīriyindriyasambhavato panettha balappatto samādhi hoti.",
  "tika-abh06t2:125_8": "Hasituppādacittena sampayuttā dvādasa dhammā honti pītiyā saha.",
  "tika-abh06t2:125_9": "Ayamettha viseso.",
  "tika-abh06t2:126_0": "Rūpāvacarakiriyacittasampayuttā pana rūpāvacarā.",
  "tika-abh06t2:126_1": "Arūpāvacarakiriyacittasampayuttā arūpāvacarā.",
  "tika-abh06t2:126_2": "Te sabbepi sakasakabhūmikusalacittasampayuttehi samānāti.",
  "tika-abh06t2:126_3": "Evaṁ vīsati kiriyacittasampayuttā ca cetasikā veditabbā.",
  "tika-abh06t2:127_0": "Ettāvatā kusalākusalavipākakiriyabhedabhinnena ekūnanavutiyā cittena sampayuttā cetasikā niddiṭṭhā honti.",
  "tika-abh06t2:128_0": "87.",
  "tika-abh06t2:129_0": " Kusalākusalehi vipākakriyā-",
  "tika-abh06t2:130_0": "Hadayehi yutā pana cetasikā;",
  "tika-abh06t2:131_0": "Sakalāpi ca sādhu mayā kathitā,",
  "tika-abh06t2:132_0": "Sugatena mahāmuninā kathitā.",
  "tika-abh06t2:133_0": "88.",
  "tika-abh06t2:134_0": " Avagacchati yo imaṁ anunaṁ,",
  "tika-abh06t2:135_0": "Paramaṁ tassa samantato mati;",
  "tika-abh06t2:136_0": "Abhidhammanaye dūrāsade,",
  "tika-abh06t2:137_0": "Atigambhīraṭhāne vijambhate.",
  "tika-abh06t2:138_0": "Iti abhidhammāvatāre cetasikaniddeso nāma",
  "tika-abh06t2:139_0": "Dutiyo paricchedo."
}