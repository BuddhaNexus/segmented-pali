{
  "tika-abh06t2:0_0": "2. Dutiyo paricchedo",
  "tika-abh06t2:1_0": "Cetasikaniddeso",
  "tika-abh06t2:2_0": "67.",
  "tika-abh06t2:3_0": " Cittānantaramuddiṭṭhā , ye ca cetasikā mayā;",
  "tika-abh06t2:4_0": "Tesaṁ dāni karissāmi, vibhājanamito paraṁ.",
  "tika-abh06t2:5_0": "Tattha cittasampayuttā, citte bhavā vā cetasikā.",
  "tika-abh06t2:5_1": "Tepi cittaṁ viya sārammaṇato ekavidhā, savipākāvipākato duvidhā,",
  "tika-abh06t2:5_2": "kusalākusalābyākatabhedato tividhā,",
  "tika-abh06t2:5_3": "kāmāvacarādibhedato catubbidhā.",
  "tika-abh06t2:6_0": "Tattha kāmāvacaracittasampayuttā kāmāvacarā.",
  "tika-abh06t2:6_1": "Tesu kāmāvacarapaṭhamamahākusalacittasampayuttā tāva niyatā sarūpena āgatā ekūnatiṁsa dhammā honti.",
  "tika-abh06t2:6_2": "Seyyathidaṁ – phasso vedanā saññā cetanā vitakko vicāro pīti cittekaggatā saddhā sati vīriyaṁ paññā jīvitindriyaṁ alobho adoso hirī ottappaṁ kāyappassaddhi cittappassaddhi kāyalahutā cittalahutā kāyamudutā cittamudutā kāyakammaññatā cittakammaññatā kāyapāguññatā cittapāguññatā kāyujukatā cittujukatāti. Puna chando, adhimokkho, tatramajjhattatā,",
  "tika-abh06t2:6_3": "manasikāro cāti cattāro niyatayevāpanakā honti. Imehi catūhi tettiṁsa honti .",
  "tika-abh06t2:6_4": "Puna karuṇā muditā kāyaduccaritavirati vacīduccaritavirati micchājīvavirati ceti ime pañca aniyatā. Ime pana kadāci uppajjanti.",
  "tika-abh06t2:7_0": "Imesu pana karuṇāmuditāvasena bhāvanākāle karuṇāpubbabhāgo vā muditāpubbabhāgo vā etā uppajjanti, na panekato uppajjanti.",
  "tika-abh06t2:7_1": "Yadā pana iminā cittena micchākammantādīhi viramati,",
  "tika-abh06t2:7_2": "tadā sammākammantādīni paripūrenti, ekā virati uppajjati, karuṇāmuditāhi saha, aññamaññena ca na uppajjanti.",
  "tika-abh06t2:7_3": "Tasmā etesu ekena saha catuttiṁseva dhammā honti.",
  "tika-abh06t2:8_0": "68.",
  "tika-abh06t2:9_0": " Ādinā puññacittena, tettiṁsa niyatā matā;",
  "tika-abh06t2:10_0": "Karuṇāmuditekena, catuttiṁsa bhavanti te.",
  "tika-abh06t2:11_0": "69.",
  "tika-abh06t2:12_0": " Kasmā panettha mettā ca, upekkhā ca na uddhaṭā;",
  "tika-abh06t2:13_0": "Yevāpanakadhammesu, dhammarājena satthunā.",
  "tika-abh06t2:14_0": "70.",
  "tika-abh06t2:15_0": " Abyāpādena mettāpi, tatramajjhattatāya ca;",
  "tika-abh06t2:16_0": "Upekkhā gahitā yasmā, tasmā na gahitā ubho.",
  "tika-abh06t2:17_0": "71.",
  "tika-abh06t2:18_0": " Kasmā yevāpanā dhammā, buddhenādiccabandhunā;",
  "tika-abh06t2:19_0": "Sarūpeneva sabbete, pāḷiyaṁ na ca uddhaṭā.",
  "tika-abh06t2:20_0": "72.",
  "tika-abh06t2:21_0": " Yasmā aniyatā keci, yasmā rāsiṁ bhajanti na;",
  "tika-abh06t2:22_0": "Yasmā ca dubbalā keci, tasmā vuttā na pāḷiyaṁ.",
  "tika-abh06t2:23_0": "73.",
  "tika-abh06t2:24_0": " Chandādhimokkhamuditā manasi ca kāro,",
  "tika-abh06t2:25_0": "Majjhattatā ca karuṇā viratittayaṁ ca;",
  "tika-abh06t2:26_0": "Puññesu tena niyatāniyatā ca sabbe,",
  "tika-abh06t2:27_0": "Yevāpanā munivarena na ceva vuttā.",
  "tika-abh06t2:28_0": "74.",
  "tika-abh06t2:29_0": " Kasmā panettha phassova, paṭhamaṁ samudīrito;",
  "tika-abh06t2:30_0": "Paṭhamābhinipātattā, cittassārammaṇe kira.",
  "tika-abh06t2:31_0": "75.",
  "tika-abh06t2:32_0": " Phusitvā pana phassena, vedanāya ca vedaye;",
  "tika-abh06t2:33_0": "Sañjānāti ca saññāya, cetanāya ca cetaye.",
  "tika-abh06t2:34_0": "76.",
  "tika-abh06t2:35_0": " Balavapaccayattā ca, sahajātānameva hi;",
  "tika-abh06t2:36_0": "Phassova paṭhamaṁ vutto, tasmā idha mahesinā.",
  "tika-abh06t2:37_0": "77.",
  "tika-abh06t2:38_0": " Akāraṇamidaṁ sabbaṁ, cittānaṁ tu saheva ca;",
  "tika-abh06t2:39_0": "Ekuppādādibhāvena, cittajānaṁ pavattito.",
  "tika-abh06t2:40_0": "78.",
  "tika-abh06t2:41_0": " Ayaṁ tu paṭhamuppanno, ayaṁ pacchāti natthidaṁ;",
  "tika-abh06t2:42_0": "Balavapaccayattepi, kāraṇañca na dissati.",
  "tika-abh06t2:43_0": "79.",
  "tika-abh06t2:44_0": " Desanākkamato ceva, paṭhamaṁ samudīrito;",
  "tika-abh06t2:45_0": "Iccevaṁ pana viññeyyaṁ, viññunā na visesato.",
  "tika-abh06t2:46_0": "80.",
  "tika-abh06t2:47_0": " Na ca pariyesitabboyaṁ, tasmā pubbāparakkamo;",
  "tika-abh06t2:48_0": "Vacanatthalakkhaṇādīhi, dhammā eva vijānatā.",
  "tika-abh06t2:49_0": "Yasmā pana ime dhammā vacanatthalakkhaṇādīhi vuccamānā pākaṭā honti suviññeyyāva,",
  "tika-abh06t2:49_1": "tasmā tesaṁ vacanatthalakkhaṇādīni pavakkhāmi.",
  "tika-abh06t2:49_2": "Seyyathidaṁ – phusatīti phasso. Svāyaṁ phusanalakkhaṇo, saṅghaṭṭanaraso, sannipātapaccupaṭṭhāno,",
  "tika-abh06t2:49_3": "phalaṭṭhena vedanāpaccupaṭṭhāno vā, āpāthagatavisayapadaṭṭhāno.",
  "tika-abh06t2:49_4": "Ayaṁ hi arūpadhammopi samāno ārammaṇesu phusanākāreneva pavattati,",
  "tika-abh06t2:49_5": "so dvinnaṁ meṇḍānaṁ sannipāto viya daṭṭhabbo.",
  "tika-abh06t2:50_0": "Sundaraṁ manoti sumano, sumanassa bhāvo somanassaṁ,",
  "tika-abh06t2:50_1": "somanassameva vedanā somanassavedanā. Sā vedayitalakkhaṇā,",
  "tika-abh06t2:50_2": "iṭṭhākārānubhavanarasā rājā viya subhojanarasaṁ, cetasikaassādapaccupaṭṭhānā, passaddhipadaṭṭhānā.",
  "tika-abh06t2:51_0": "Nīlādibhedaṁ ārammaṇaṁ sañjānātīti saññā. Sā sañjānanalakkhaṇā,",
  "tika-abh06t2:51_1": "paccābhiññāṇakaraṇarasā vaḍḍhakissa abhiññāṇakaraṇamiva,",
  "tika-abh06t2:51_2": "yathāgahitanimittavasena abhinivesakaraṇapaccupaṭṭhānā,",
  "tika-abh06t2:51_3": "yathopaṭṭhitavisayapadaṭṭhānā.",
  "tika-abh06t2:52_0": "Cetayatīti cetanā.",
  "tika-abh06t2:52_1": "Saddhiṁ attanā sampayuttadhamme ārammaṇe abhisandahatīti attho. Sā cetayitalakkhaṇā, āyūhanarasā,",
  "tika-abh06t2:52_2": "saṁvidahanapaccupaṭṭhānā sakakiccaparakiccasādhakā jeṭṭhasissamahāvaḍḍhakiādayo viya.",
  "tika-abh06t2:53_0": "Vitakketīti vitakko. Vitakkanaṁ vā vitakko.",
  "tika-abh06t2:53_1": "Svāyaṁ ārammaṇe cittassa abhiniropanalakkhaṇo, āhananapariyāhananaraso,",
  "tika-abh06t2:53_2": "ārammaṇe cittassa ānayanapaccupaṭṭhāno.",
  "tika-abh06t2:54_0": "Ārammaṇe tena cittaṁ vicaratīti vicāro. Vicaraṇaṁ vā vicāro. Anusañcaraṇanti vuttaṁ hoti.",
  "tika-abh06t2:54_1": "Svāyaṁ ārammaṇānumajjanalakkhaṇo, tattha sahajātānuyojanaraso,",
  "tika-abh06t2:54_2": "cittassa anupabandhapaccupaṭṭhāno.",
  "tika-abh06t2:55_0": "Pinayatīti pīti. Sā sampiyāyanalakkhaṇā, kāyacittapīṇanarasā, pharaṇarasā vā, odagyapaccupaṭṭhānā.",
  "tika-abh06t2:56_0": "Cittassa ekaggabhāvo cittekaggatā. Samādhissetaṁ nāmaṁ. So avisāralakkhaṇo, avikkhepalakkhaṇo vā,",
  "tika-abh06t2:56_1": "sahajātānaṁ sampiṇḍanaraso nhāniyacuṇṇānaṁ udakaṁ viya, upasamapaccupaṭṭhāno, visesato sukhapadaṭṭhāno.",
  "tika-abh06t2:57_0": "Saddahanti etāya, sayaṁ vā saddahati,",
  "tika-abh06t2:57_1": "saddahanamattameva vā esāti saddhā. Sā panesā saddahanalakkhaṇā,",
  "tika-abh06t2:57_2": "pasādanarasā udakappasādakamaṇi viya, akālusiyapaccupaṭṭhānā, saddheyyavatthupadaṭṭhānā.",
  "tika-abh06t2:58_0": "Saranti etāya, sayaṁ vā sarati,",
  "tika-abh06t2:58_1": "saraṇamattameva vā esāti sati. Sā apilāpanalakkhaṇā, asammosarasā, ārakkhapaccupaṭṭhānā, thirasaññāpadaṭṭhānā.",
  "tika-abh06t2:59_0": "Vīrabhāvo vīriyaṁ. Vīrānaṁ vā kammaṁ vīriyaṁ.",
  "tika-abh06t2:59_1": "Taṁ panetaṁ ussāhanalakkhaṇaṁ,",
  "tika-abh06t2:59_2": "sahajātānaṁ upatthambhanarasaṁ,",
  "tika-abh06t2:59_3": "asaṁsīdanabhāvapaccupaṭṭhānaṁ, saṁvegapadaṭṭhānaṁ.",
  "tika-abh06t2:60_0": "Pajānātīti paññā. Sā panesā vijānanalakkhaṇā,",
  "tika-abh06t2:60_1": "visayobhāsanarasā padīpo viya,",
  "tika-abh06t2:60_2": "asammohapaccupaṭṭhānā araññagatasudesako viya.",
  "tika-abh06t2:61_0": "Jīvanti tena taṁsampayuttadhammāti jīvitaṁ.",
  "tika-abh06t2:61_1": "Taṁ pana attanā avinibbhuttānaṁ dhammānaṁ anupālanalakkhaṇaṁ, tesaṁ pavattanarasaṁ,",
  "tika-abh06t2:61_2": "tesaṁyeva ṭhapanapaccupaṭṭhānaṁ, yāpayitabbadhammapadaṭṭhānaṁ.",
  "tika-abh06t2:61_3": "Santepi ca tesaṁ anupālanalakkhaṇādimhi vidhāne atthikkhaṇeyeva taṁ te dhamme anupāleti udakaṁ viya uppalādīni,",
  "tika-abh06t2:61_4": "yathāsakaṁ paccayuppannepi ca dhamme anupāleti dhāti viya kumāraṁ,",
  "tika-abh06t2:61_5": "sayaṁpavattitadhammasambandheneva pavattati niyāmako viya,",
  "tika-abh06t2:61_6": "na bhaṅgato uddhaṁ pavattayati attano ca pavattayitabbānañca abhāvā,",
  "tika-abh06t2:61_7": "na bhaṅgakkhaṇe ṭhapeti sayaṁ bhijjamānattā khīyamāno viya vattisnehova padīpasikhanti.",
  "tika-abh06t2:62_0": "Na lubbhanti tena, sayaṁ vā na lubbhati,",
  "tika-abh06t2:62_1": "alubbhanamattameva vā tanti alobho.",
  "tika-abh06t2:62_2": "So ārammaṇe cittassa alaggabhāvalakkhaṇo kamaladale jalabindu viya,",
  "tika-abh06t2:62_3": "apariggaharaso muttabhikkhu viya,",
  "tika-abh06t2:62_4": "anallīnabhāvapaccupaṭṭhāno asucimhi patitapuriso viya.",
  "tika-abh06t2:63_0": "Na dussanti tena, sayaṁ vā na dussati,",
  "tika-abh06t2:63_1": "adussanamattameva vā tanti adoso. So acaṇḍikkalakkhaṇo,",
  "tika-abh06t2:63_2": "avirodhalakkhaṇo vā anukūlamitto viya, āghātavinayanaraso,",
  "tika-abh06t2:63_3": "pariḷāhavinayanaraso vā candanaṁ viya,",
  "tika-abh06t2:63_4": "sommabhāvapaccupaṭṭhāno puṇṇacando viya.",
  "tika-abh06t2:64_0": "Kāyaduccaritādīhi hirīyatīti hirī. Lajjāyetaṁ adhivacanaṁ.",
  "tika-abh06t2:64_1": "Tehiyeva ottappatīti ottappaṁ.",
  "tika-abh06t2:64_2": "Pāpato ubbegassetaṁ adhivacanaṁ.",
  "tika-abh06t2:64_3": "Tattha pāpato jigucchanalakkhaṇā hirī, ottāsalakkhaṇaṁ ottappaṁ. Ubhopi pāpānaṁ akaraṇarasā,",
  "tika-abh06t2:64_4": "pāpato saṅkocanapaccupaṭṭhānā,",
  "tika-abh06t2:64_5": "attagāravaparagāravapadaṭṭhānā.",
  "tika-abh06t2:64_6": "Ime dhammā lokapālāti daṭṭhabbā.",
  "tika-abh06t2:65_0": "Kāyapassambhanaṁ kāyapassaddhi.",
  "tika-abh06t2:65_1": "Cittapassambhanaṁ cittapassaddhi.",
  "tika-abh06t2:65_2": "Kāyoti cettha vedanādayo tayo khandhā.",
  "tika-abh06t2:65_3": "Ubhopi panetā ekato hutvā kāyacittadarathavūpasamalakkhaṇā ,",
  "tika-abh06t2:65_4": "kāyacittadarathanimmadanarasā,",
  "tika-abh06t2:65_5": "kāyacittānaṁ aparipphandanasītibhāvapaccupaṭṭhānā, kāyacittapadaṭṭhānā,",
  "tika-abh06t2:65_6": "kāyacittānaṁ avūpasamatāuddhaccādikilesappaṭipakkhabhūtāti veditabbā.",
  "tika-abh06t2:66_0": "Kāyalahubhāvo kāyalahutā. Cittalahubhāvo cittalahutā.",
  "tika-abh06t2:66_1": "Kāyacittānaṁ garubhāvavūpasamalakkhaṇā,",
  "tika-abh06t2:66_2": "kāyacittagarubhāvanimmadanarasā,",
  "tika-abh06t2:66_3": "kāyacittānaṁ adandhatāpaccupaṭṭhānā, kāyacittapadaṭṭhānā,",
  "tika-abh06t2:66_4": "kāyacittānaṁ garubhāvakarathinamiddhādikilesappaṭipakkhabhūtāti veditabbā.",
  "tika-abh06t2:67_0": "Kāyamudubhāvo kāyamudutā. Cittamudubhāvo cittamudutā.",
  "tika-abh06t2:67_1": "Kāyacittānaṁ thaddhabhāvavūpasamalakkhaṇā,",
  "tika-abh06t2:67_2": "kāyacittānaṁ thaddhabhāvanimmadanarasā, appaṭighātapaccupaṭṭhānā, kāyacittapadaṭṭhānā,",
  "tika-abh06t2:67_3": "kāyacittānaṁ thaddhabhāvakaradiṭṭhimānādikilesappaṭipakkhabhūtāti veditabbā.",
  "tika-abh06t2:68_0": "Kāyakammaññabhāvo kāyakammaññatā.",
  "tika-abh06t2:68_1": "Cittakammaññabhāvo cittakammaññatā.",
  "tika-abh06t2:68_2": "Kāyacittānaṁ akammaññabhāvavūpasamalakkhaṇā,",
  "tika-abh06t2:68_3": "kāyacittānaṁ akammaññabhāvanimmadanarasā,",
  "tika-abh06t2:68_4": "kāyacittānaṁ ārammaṇakaraṇasampattipaccupaṭṭhānā, kāyacittapadaṭṭhānaṁ,",
  "tika-abh06t2:68_5": "kāyacittānaṁ akammaññabhāvakaraavasesanīvaraṇādikilesappaṭipakkhabhūtāti veditabbā.",
  "tika-abh06t2:69_0": "Kāyapāguññabhāvo kāyapāguññatā.",
  "tika-abh06t2:69_1": "Cittapāguññabhāvo cittapāguññatā.",
  "tika-abh06t2:69_2": "Kāyacittānaṁ agelaññabhāvalakkhaṇā,",
  "tika-abh06t2:69_3": "kāyacittānaṁ gelaññanimmadanarasā, nirādīnavapaccupaṭṭhānā, kāyacittapadaṭṭhānā,",
  "tika-abh06t2:69_4": "kāyacittānaṁ gelaññabhāvakaraassaddhādikilesappaṭipakkhabhūtāti daṭṭhabbā.",
  "tika-abh06t2:70_0": "Kāyassa ujukabhāvo kāyujukatā.",
  "tika-abh06t2:70_1": "Cittassa ujukabhāvo cittujukatā.",
  "tika-abh06t2:70_2": "Kāyacittānaṁ akuṭilabhāvalakkhaṇā,",
  "tika-abh06t2:70_3": "kāyacittānaṁ ajjavalakkhaṇā vā,",
  "tika-abh06t2:70_4": "kāyacittānaṁ kuṭilabhāvanimmadanarasā, ajimhatāpaccupaṭṭhānā, kāyacittapadaṭṭhānā,",
  "tika-abh06t2:70_5": "kāyacittānaṁ kuṭilabhāvakaramāyāsāṭheyyādikilesappaṭipakkhabhūtāti daṭṭhabbā.",
  "tika-abh06t2:71_0": "Chandoti kattukamyatāyetaṁ adhivacanaṁ.",
  "tika-abh06t2:71_1": "Tasmā so kattukamyatālakkhaṇo chando, ārammaṇapariyesanaraso,",
  "tika-abh06t2:71_2": "ārammaṇena atthikatāpaccupaṭṭhāno, tadevassa padaṭṭhāno.",
  "tika-abh06t2:72_0": "Adhimuccanaṁ adhimokkho. So sanniṭṭhānalakkhaṇo, asaṁsappanaraso, nicchayapaccupaṭṭhāno,",
  "tika-abh06t2:72_1": "sanniṭṭheyyadhammapadaṭṭhāno,",
  "tika-abh06t2:72_2": "ārammaṇe niccalabhāvena indakhīlo viya daṭṭhabbo.",
  "tika-abh06t2:73_0": "Tesu tesu dhammesu majjhattabhāvo tatramajjhattatā.",
  "tika-abh06t2:73_1": "Sā cittacetasikānaṁ samavāhitalakkhaṇā, ūnādhikatānivāraṇarasā, pakkhapātupacchedanarasā vā, majjhattabhāvapaccupaṭṭhānā.",
  "tika-abh06t2:74_0": "Kiriyā kāro, manasmiṁ kāro manasikāro.",
  "tika-abh06t2:74_1": "Purimamanato visadisaṁ manaṁ karotīti ca manasikāro.",
  "tika-abh06t2:75_0": "Svāyaṁ ārammaṇapaṭipādako, vīthipaṭipādako, javanapaṭipādakoti tippakāro.",
  "tika-abh06t2:75_1": "Tattha ārammaṇapaṭipādako manasmiṁ kāro manasikāro. So sāraṇalakkhaṇo,",
  "tika-abh06t2:75_2": "sampayuttānaṁ ārammaṇe saṁyojanaraso,",
  "tika-abh06t2:75_3": "ārammaṇābhimukhabhāvapaccupaṭṭhāno, ārammaṇapadaṭṭhāno,",
  "tika-abh06t2:75_4": "saṅkhārakkhandhapariyāpanno ārammaṇapaṭipādakattena sampayuttānaṁ sārathī viya daṭṭhabbo.",
  "tika-abh06t2:75_5": "Vīthipaṭipādakoti pañcadvārāvajjanassetaṁ adhivacanaṁ,",
  "tika-abh06t2:75_6": "javanapaṭipādakoti manodvārāvajjanassetaṁ adhivacanaṁ, na te idha adhippetā.",
  "tika-abh06t2:76_0": "Karuṇāti paradukkhe sati sādhūnaṁ hadayakampanaṁ karotīti karuṇā,",
  "tika-abh06t2:76_1": "kināti vināseti vā paradukkhanti karuṇā.",
  "tika-abh06t2:76_2": "Sā paradukkhāpanayanākārappavattilakkhaṇā, paradukkhāsahanarasā, avihiṁsāpaccupaṭṭhānā,",
  "tika-abh06t2:76_3": "dukkhābhibhūtānaṁ anāthabhāvadassanapadaṭṭhānā.",
  "tika-abh06t2:77_0": "Modanti tāya, sayaṁ vā modatīti muditā. Sā pamodanalakkhaṇā, anissāyanarasā, arativighātapaccupaṭṭhānā,",
  "tika-abh06t2:77_1": "sattānaṁ sampattidassanapadaṭṭhānā.",
  "tika-abh06t2:77_2": "Keci pana mettupekkhāyopi aniyate icchanti, taṁ na gahetabbaṁ. Atthato hi adoso eva mettā,",
  "tika-abh06t2:77_3": "tatramajjhattupekkhāyeva upekkhāti.",
  "tika-abh06t2:78_0": "Kāyaduccaritato virati kāyaduccaritavirati. Eseva nayo sesesupi dvīsu.",
  "tika-abh06t2:78_1": "Lakkhaṇādito pana etā tissopi viratiyo kāyaduccaritādivatthūnaṁ avītikkamalakkhaṇā,",
  "tika-abh06t2:78_2": "kāyaduccaritādivatthuto saṅkocanarasā, akiriyapaccupaṭṭhānā,",
  "tika-abh06t2:78_3": "saddhāhiriottappaappicchatādiguṇapadaṭṭhānā.",
  "tika-abh06t2:78_4": "Keci pana imāsu ekekaṁ niyataṁ viratiṁ icchanti.",
  "tika-abh06t2:78_5": "Evaṁ kāmāvacarapaṭhamamahākusalacittena ime tettiṁsa vā catuttiṁsa vā dhammā sampayogaṁ gacchantīti veditabbā.",
  "tika-abh06t2:79_0": "Yathā ca paṭhamena, evaṁ dutiyacittenāpi.",
  "tika-abh06t2:79_1": "Sasaṅkhārabhāvamattameva hi ettha viseso.",
  "tika-abh06t2:79_2": "Puna tatiyena ñāṇavippayogato ṭhapetvā amohaṁ avasesā dvattiṁsa vā tettiṁsa vā veditabbā.",
  "tika-abh06t2:79_3": "Tathā catutthenāpi sasaṅkhārabhāvamattameva viseso,",
  "tika-abh06t2:79_4": "paṭhame vuttesu pana ṭhapetvā pītiṁ avasesā pañcamena sampayogaṁ gacchanti.",
  "tika-abh06t2:79_5": "Somanassaṭṭhāne cettha upekkhāvedanā paviṭṭhā.",
  "tika-abh06t2:79_6": "Sā pana iṭṭhāniṭṭhaviparītānubhavanalakkhaṇā, pakkhapātupacchedanarasā. Yathā ca pañcamena, evaṁ chaṭṭhenāpi.",
  "tika-abh06t2:79_7": "Sasaṅkhāramattameva hoti viseso.",
  "tika-abh06t2:79_8": "Sattamena pana ṭhapetvā paññaṁ avasesā ekatiṁsa vā dvattiṁsa vā dhammā honti, tathā aṭṭhamenāpi. Sasaṅkhāramattameva viseso.",
  "tika-abh06t2:79_9": "Evaṁ tāva kāmāvacarakusalacetasikā veditabbā.",
  "tika-abh06t2:80_0": "81.",
  "tika-abh06t2:81_0": " Upekkhāyuttacittesu, na dukkhasukhapītiyo;",
  "tika-abh06t2:82_0": "Jāyanteva visuṁ pañca, karuṇāmuditādayo.",
  "tika-abh06t2:83_0": "Avasesesu pana rūpāvacaracittasampayuttā rūpāvacarā,",
  "tika-abh06t2:83_1": "tattha paṭhamacittasampayuttā tāva kāmāvacarapaṭhamacitte vuttesu ṭhapetvā viratittayaṁ avasesā veditabbā.",
  "tika-abh06t2:83_2": "Viratiyo pana kāmāvacarakusalalokuttaresveva uppajjanti, na aññesu.",
  "tika-abh06t2:83_3": "Dutiyena vitakkavajjā dvattiṁsa vā tettiṁsa vā.",
  "tika-abh06t2:83_4": "Tatiyena vicāravajjā ekatiṁsa vā dvattiṁsa vā.",
  "tika-abh06t2:83_5": "Catutthena tato pītivajjā tiṁsa vā ekatiṁsa vā.",
  "tika-abh06t2:83_6": "Pañcamena tato karuṇāmuditāvajjā tiṁsa honti,",
  "tika-abh06t2:83_7": "somanassaṭṭhāne upekkhā paviṭṭhā.",
  "tika-abh06t2:83_8": "Evaṁ rūpāvacarakusalacetasikā veditabbā.",
  "tika-abh06t2:84_0": "Arūpāvacaracittasampayuttā arūpāvacarā,",
  "tika-abh06t2:84_1": "te pana rūpāvacarapañcame vuttanayena veditabbā.",
  "tika-abh06t2:84_2": "Arūpāvacarabhāvovettha viseso.",
  "tika-abh06t2:85_0": "Lokuttaracittasampayuttā lokuttarā,",
  "tika-abh06t2:85_1": "te pana paṭhamajjhānike maggacitte paṭhamarūpāvacaracitte vuttanayena dutiyajjhānikādibhedepi maggacitte dutiyarūpāvacaracittādīsu vuttanayeneva veditabbā.",
  "tika-abh06t2:85_2": "Karuṇāmuditānamabhāvo ca niyataviratibhāvo ca lokuttarabhāvo cettha viseso.",
  "tika-abh06t2:85_3": "Evaṁ tāva kusalacittasampayuttacetasikā veditabbā.",
  "tika-abh06t2:86_0": "Akusalā pana cetasikā bhūmito ekavidhā kāmāvacarāyeva,",
  "tika-abh06t2:86_1": "tesu lobhamūlapaṭhamākusalacittasampayuttā tāva niyatā sarūpenāgatā pannarasa,",
  "tika-abh06t2:86_2": "yevāpanakā niyatā cattāroti ekūnavīsati honti.",
  "tika-abh06t2:86_3": "Aniyatā cha yevāpanakāti sabbe pañcavīsati honti.",
  "tika-abh06t2:86_4": "Seyyathidaṁ – phasso somanassavedanā saññā cetanā vitakko vicāro pīti cittassekaggatā vīriyaṁ jīvitaṁ ahirikaṁ anottappaṁ lobho moho micchādiṭṭhīti ime sarūpenāgatā pannarasa,",
  "tika-abh06t2:86_5": "chando adhimokkho uddhaccaṁ manasikāroti ime cattāro niyatayevāpanakā,",
  "tika-abh06t2:86_6": "ime pana paṭipāṭiyā dasasu cittesu niyatā honti,",
  "tika-abh06t2:86_7": "māno issā macchariyaṁ kukkuccaṁ thinamiddhanti ime chayeva aniyatayevāpanakā.",
  "tika-abh06t2:87_0": "82.",
  "tika-abh06t2:88_0": " Evaṁ yevāpanā sabbe, niyatāniyatā dasa;",
  "tika-abh06t2:89_0": "Niddiṭṭhā pāpacittesu, hatapāpena tādinā.",
  "tika-abh06t2:90_0": "Tattha phassoti akusalacittasahajāto phasso. Esa nayo sesesupi. Na hirīyatīti ahiriko, ahirikassa bhāvo ahirikaṁ.",
  "tika-abh06t2:90_1": "Kāyaduccaritādīhi ottappatīti ottappaṁ, na ottappaṁ anottappaṁ.",
  "tika-abh06t2:90_2": "Tattha kāyaduccaritādīhi ajigucchanalakkhaṇaṁ, alajjālakkhaṇaṁ vā ahirikaṁ,",
  "tika-abh06t2:90_3": "anottappaṁ teheva asārajjanalakkhaṇaṁ, anuttāsalakkhaṇaṁ vā.",
  "tika-abh06t2:91_0": "Lubbhanti tena, sayaṁ vā lubbhati,",
  "tika-abh06t2:91_1": "lubbhanamattameva vā tanti lobho.",
  "tika-abh06t2:91_2": "So ārammaṇagahaṇalakkhaṇo makkaṭālepo viya,",
  "tika-abh06t2:91_3": "abhisaṅgaraso tattakapāle pakkhittamaṁsapesi viya,",
  "tika-abh06t2:91_4": "apariccāgapaccupaṭṭhāno telañjanarāgo viya,",
  "tika-abh06t2:91_5": "saṁyojaniyesu dhammesu assādadassanapadaṭṭhāno.",
  "tika-abh06t2:92_0": "Muyhanti tena, sayaṁ vā muyhati,",
  "tika-abh06t2:92_1": "muyhanamattameva vā tanti moho.",
  "tika-abh06t2:92_2": "So cittassa andhabhāvalakkhaṇo, aññāṇalakkhaṇo vā, asampaṭivedharaso,",
  "tika-abh06t2:92_3": "ārammaṇasabhāvacchādanaraso vā, andhakārapaccupaṭṭhāno, ayonisomanasikārapadaṭṭhāno.",
  "tika-abh06t2:93_0": "Micchā passanti tāya, sayaṁ vā micchā passati,",
  "tika-abh06t2:93_1": "micchādassanamattameva vā esāti micchādiṭṭhi.",
  "tika-abh06t2:93_2": "Sā ayonisoabhinivesalakkhaṇā, parāmāsarasā,",
  "tika-abh06t2:93_3": "micchābhinivesapaccupaṭṭhānā,",
  "tika-abh06t2:93_4": "ariyānaṁ adassanakāmatādipadaṭṭhānā.",
  "tika-abh06t2:94_0": "Uddhatabhāvo uddhaccaṁ.",
  "tika-abh06t2:94_1": "Taṁ avūpasamalakkhaṇaṁ vātābhighātacalajalaṁ viya,",
  "tika-abh06t2:94_2": "anavaṭṭhānarasaṁ vātābhighātacaladhajapaṭākā viya,",
  "tika-abh06t2:94_3": "bhantattapaccupaṭṭhānaṁ pāsāṇābhighātasamuddhatabhasmaṁ viya, ayonisomanasikārapadaṭṭhānaṁ.",
  "tika-abh06t2:95_0": "Maññatīti māno. So uṇṇatilakkhaṇo, sampaggahaṇaraso, ketukamyatāpaccupaṭṭhāno,",
  "tika-abh06t2:95_1": "diṭṭhivippayuttalobhapadaṭṭhāno.",
  "tika-abh06t2:96_0": "Issatīti issā.",
  "tika-abh06t2:96_1": "Sā parasampattīnaṁ usūyanalakkhaṇā, tattheva anabhiratirasā,",
  "tika-abh06t2:96_2": "tato vimukhabhāvapaccupaṭṭhānā, parasampattipadaṭṭhānā.",
  "tika-abh06t2:97_0": "Maccharabhāvo macchariyaṁ.",
  "tika-abh06t2:97_1": "Taṁ attano sampattīnaṁ niguhaṇalakkhaṇaṁ,",
  "tika-abh06t2:97_2": "tāsaṁyeva parehi sādhāraṇabhāvaakkhamanarasaṁ, saṅkocanapaccupaṭṭhānaṁ, attasampattipadaṭṭhānaṁ.",
  "tika-abh06t2:98_0": "Kucchitaṁ kataṁ kukataṁ, tassa bhāvo kukkuccaṁ. Taṁ pacchānutāpalakkhaṇaṁ, katākatānusocanarasaṁ, vippaṭisārapaccupaṭṭhānaṁ, katākatapadaṭṭhānaṁ.",
  "tika-abh06t2:99_0": "Thinatā thinaṁ. Middhatā middhaṁ. Anussāhanasaṁsīdanatā, asattivighāto cāti attho.",
  "tika-abh06t2:99_1": "Thinañca middhañca thinamiddhaṁ.",
  "tika-abh06t2:99_2": "Tattha thinaṁ anussāhanalakkhaṇaṁ, vīriyavinodanarasaṁ, saṁsīdanabhāvapaccupaṭṭhānaṁ.",
  "tika-abh06t2:99_3": "Middhaṁ akammaññatālakkhaṇaṁ, onahanarasaṁ, līnatāpaccupaṭṭhānaṁ,",
  "tika-abh06t2:99_4": "ubhayampi ayonisomanasikārapadaṭṭhānaṁ.",
  "tika-abh06t2:99_5": "Sesā kusale vuttanayena veditabbā.",
  "tika-abh06t2:100_0": "Ettha pana vitakkavīriyasamādhīnaṁ micchāsaṅkappamicchāvāyāmamicchāsamādhayo visesakā.",
  "tika-abh06t2:100_1": "Iti ime ekūnavīsati cetasikā paṭhamākusalacittena sampayogaṁ gacchantīti veditabbā. Yathā ca paṭhamena, evaṁ dutiyenāpi.",
  "tika-abh06t2:100_2": "Sasaṅkhārabhāvo cettha thinamiddhassa niyatabhāvo ca viseso.",
  "tika-abh06t2:100_3": "Tatiyena paṭhame vuttesu ṭhapetvā diṭṭhiṁ sesā aṭṭhārasa veditabbā. Māno panettha aniyato hoti, diṭṭhiyā saha na uppajjatīti.",
  "tika-abh06t2:100_4": "Catutthena dutiye vuttesu ṭhapetvā diṭṭhiṁ avasesā veditabbā. Etthāpi ca māno aniyato hoti.",
  "tika-abh06t2:100_5": "Pañcamena paṭhame vuttesu ṭhapetvā pītiṁ avasesā sampayogaṁ gacchantīti.",
  "tika-abh06t2:100_6": "Somanassaṭṭhāne panettha upekkhā paviṭṭhā.",
  "tika-abh06t2:100_7": "Chaṭṭhenāpi pañcame vuttasadisā eva. Sasaṅkhāratā ,",
  "tika-abh06t2:100_8": "thinamiddhassa niyatabhāvo ca viseso.",
  "tika-abh06t2:100_9": "Sattamena pañcame vuttesu ṭhapetvā diṭṭhiṁ avasesā veditabbā. Māno panettha aniyato.",
  "tika-abh06t2:100_10": "Aṭṭhamena chaṭṭhe vuttesu ṭhapetvā diṭṭhiṁ avasesā veditabbā. Etthāpi māno aniyato hoti.",
  "tika-abh06t2:100_11": "Evaṁ lobhamūlacetasikā veditabbā.",
  "tika-abh06t2:101_0": "Domanassasahagatesu paṭighasampayuttesu dosamūlesu dvīsu paṭhamena asaṅkhārikena sampayuttā niyatā sarūpenāgatā terasa.",
  "tika-abh06t2:101_1": "Seyyathidaṁ – phasso domanassavedanā saññā cetanā cittekaggatā vitakko vicāro vīriyaṁ jīvitaṁ ahirikaṁ anottappaṁ doso moho ceti ime terasa dhammā chandādīhi catūhi niyatayevāpanakehi sattarasa honti issāmacchariyakukkuccesu aniyatesu tīsu ekena saha aṭṭhārasa honti,",
  "tika-abh06t2:101_2": "etepi tayo na ekato uppajjanti.",
  "tika-abh06t2:102_0": "Tattha duṭṭhu manoti dumano, dumanassa bhāvo domanassaṁ,",
  "tika-abh06t2:102_1": "domanassavedanāyetaṁ adhivacanaṁ.",
  "tika-abh06t2:102_2": "Tena sahagataṁ domanassasahagataṁ.",
  "tika-abh06t2:102_3": "Taṁ aniṭṭhārammaṇānubhavanalakkhaṇaṁ, aniṭṭhākārasambhogarasaṁ, cetasikābādhapaccupaṭṭhānaṁ,",
  "tika-abh06t2:102_4": "ekanteneva hadayavatthupadaṭṭhānaṁ.",
  "tika-abh06t2:103_0": "Dussanti tena, sayaṁ vā dussati,",
  "tika-abh06t2:103_1": "dussanamattameva vā tanti doso.",
  "tika-abh06t2:103_2": "So caṇḍikkalakkhaṇo pahatāsīviso viya,",
  "tika-abh06t2:103_3": "visappanaraso visanipāto viya,",
  "tika-abh06t2:103_4": "attano nissayadahanaraso vā dāvaggi viya,",
  "tika-abh06t2:103_5": "dussanapaccupaṭṭhāno laddhokāso viya sapatto, āghātavatthupadaṭṭhāno.",
  "tika-abh06t2:103_6": "Avasesā heṭṭhā vuttappakārāva.",
  "tika-abh06t2:103_7": "Iti ime sattarasa vā aṭṭhārasa vā navamena sampayogaṁ gacchantīti veditabbā. Yathā ca navamena, evaṁ dasamenāpi. Sasaṅkhāratā,",
  "tika-abh06t2:103_8": "panettha thinamiddhasambhavo ca viseso.",
  "tika-abh06t2:104_0": "Dvīsu pana mohamūlesu vicikicchāsampayuttena ekādasamena sampayuttā tāva phasso upekkhāvedanā saññā cetanā vitakko vicāro vīriyaṁ jīvitaṁ cittaṭṭhiti ahirikaṁ anottappaṁ moho vicikicchāti sarūpenāgatā terasa,",
  "tika-abh06t2:104_1": "uddhaccaṁ manasikāroti dve yevāpanakā niyatā. Tehi saddhiṁ pannarasa honti.",
  "tika-abh06t2:105_0": "Tattha pavattaṭṭhitimattā ekaggatā. Vigatā cikicchāti vicikicchā.",
  "tika-abh06t2:105_1": "Sabhāvaṁ vicinanto etāya kicchati kilamatīti vicikicchā. Sā saṁsayalakkhaṇā, kampanarasā, anicchayapaccupaṭṭhānā, ayonisomanasikārapadaṭṭhānā. Sesā vuttanayā eva.",
  "tika-abh06t2:106_0": "Dvādasamena uddhaccasampayuttena sampayuttā sarūpenāgatā vicikicchāsahagate vuttesu vicikicchāhīnā uddhaccaṁ sarūpena āgataṁ, tasmā teraseva honti.",
  "tika-abh06t2:106_1": "Vicikicchāya abhāvena panettha adhimokkho uppajjati, tena saddhiṁ cuddasa honti.",
  "tika-abh06t2:106_2": "Adhimokkhasambhavato samādhi balavā hoti,",
  "tika-abh06t2:106_3": "adhimokkhamanasikārā dve yevāpanakā, tehi saha pannaraseva honti.",
  "tika-abh06t2:106_4": "Evaṁ tāva akusalacetasikā veditabbā.",
  "tika-abh06t2:107_0": "Idāni abyākatā vuccanti,",
  "tika-abh06t2:107_1": "abyākatā pana duvidhā vipākakiriyabhedato.",
  "tika-abh06t2:107_2": "Tattha vipākā kusalā viya bhūmivasena catubbidhā kāmāvacaraṁ rūpāvacaraṁ arūpāvacaraṁ lokuttarañceti.",
  "tika-abh06t2:107_3": "Tattha kāmāvacaravipākā sahetukāhetukavasena duvidhā.",
  "tika-abh06t2:107_4": "Tattha sahetukavipākasampayuttā sahetukā.",
  "tika-abh06t2:107_5": "Te sahetukakāmāvacarakusalasampayuttasadisā.",
  "tika-abh06t2:107_6": "Yā pana karuṇāmuditā aniyatā,",
  "tika-abh06t2:107_7": "tā sattārammaṇattā vipākesu nuppajjanti.",
  "tika-abh06t2:107_8": "Kāmāvacaravipākānaṁ ekantaparittārammaṇattā viratiyo panettha ekantakusalattā na labbhanti.",
  "tika-abh06t2:107_9": "Vibhaṅge ‘‘pañca sikkhāpadā kusalāyevā’’ti hi vuttaṁ.",
  "tika-abh06t2:107_10": "Evaṁ kāmāvacarasahetukavipākacetasikā veditabbā.",
  "tika-abh06t2:108_0": "83.",
  "tika-abh06t2:109_0": " Tettiṁsādidvaye dhammā, dvattiṁseva tato pare;",
  "tika-abh06t2:110_0": "Bāttiṁsa pañcame chaṭṭhe, ekatiṁsa tato pare.",
  "tika-abh06t2:111_0": "Ahetukacittasampayuttā pana ahetukā.",
  "tika-abh06t2:111_1": "Tesu cakkhuviññāṇasampayuttā tāva phasso upekkhāvedanā saññā cetanā jīvitaṁ cittaṭṭhitīti sarūpenāgatā cha, manasikārena ca satta honti.",
  "tika-abh06t2:111_2": "Sotaghānajivhākāyaviññāṇasampayuttāpi satta satteva cetasikā.",
  "tika-abh06t2:111_3": "Tattha kāyaviññāṇasampayuttesu pana upekkhāṭhāne sukhavedanā paviṭṭhā. Sā kāyikasātalakkhaṇā, pīṇanarasā, sesā vuttanayā eva.",
  "tika-abh06t2:112_0": "84.",
  "tika-abh06t2:113_0": " Iṭṭhārammaṇayogasmiṁ, cakkhuviññāṇakādisu;",
  "tika-abh06t2:114_0": "Sati kasmā upekkhāva, vuttā catūsu satthunā.",
  "tika-abh06t2:115_0": "85.",
  "tika-abh06t2:116_0": " Upādāya ca rūpena, upādārūpake pana;",
  "tika-abh06t2:117_0": "Saṅghaṭṭanānighaṁsassa, dubbalattāti dīpaye.",
  "tika-abh06t2:118_0": "86.",
  "tika-abh06t2:119_0": " Pasādaṁ panatikkamma, kūṭaṁva picupiṇḍakaṁ;",
  "tika-abh06t2:120_0": "Bhūtarūpena bhūtānaṁ, ghaṭṭanāya sukhādikaṁ.",
  "tika-abh06t2:121_0": "Tasmā kāyaviññāṇaṁ sukhādisampayuttanti veditabbaṁ.",
  "tika-abh06t2:121_1": "Manodhātunā sampayuttā sarūpenāgatā cakkhuviññāṇena saddhiṁ vuttā cha, vitakkavicārehi saha aṭṭha,",
  "tika-abh06t2:121_2": "adhimokkhamanasikārehi dvīhi yevāpanakehi dasa dhammā honti.",
  "tika-abh06t2:121_3": "Tathā manoviññāṇadhātuupekkhāsahagatena.",
  "tika-abh06t2:121_4": "Somanassasahagatena pītiadhikā vedanāparivattanañca nānattaṁ.",
  "tika-abh06t2:121_5": "Tasmāvettha ekādasa dhammā honti.",
  "tika-abh06t2:121_6": "Evaṁ ahetukāpi kāmāvacaravipākacetasikā veditabbā.",
  "tika-abh06t2:122_0": "Rūpāvacaravipākacittasampayuttā pana rūpāvacarā.",
  "tika-abh06t2:122_1": "Arūpāvacaravipākacittasampayuttā arūpāvacarā.",
  "tika-abh06t2:122_2": "Te sabbepi attano attano kusalacittasampayuttacetasikehi sadisāyevāti.",
  "tika-abh06t2:123_0": "Lokuttaravipākacittasampayuttā lokuttarā.",
  "tika-abh06t2:123_1": "Te sabbe tesaṁyeva lokuttaravipākacittānaṁ sadisā kusalacittasampayuttehi cetasikehi sadisā.",
  "tika-abh06t2:123_2": "Evaṁ rūpāvacarārūpāvacaralokuttaravipākacetasikā veditabbā.",
  "tika-abh06t2:124_0": "Akusalavipākacittasampayuttā pana akusalavipākacetasikā nāma.",
  "tika-abh06t2:124_1": "Te pana kusalavipākāhetukacittesu cakkhuviññāṇādīsu vuttacetasikasadisā.",
  "tika-abh06t2:124_2": "Ettha pana kāyaviññāṇe dukkhavedanā paviṭṭhā. Sā kāyikābādhalakkhaṇā. Sesā vuttanayāyevāti.",
  "tika-abh06t2:124_3": "Evaṁ chattiṁsa vipākacittasampayuttacetasikā veditabbā.",
  "tika-abh06t2:125_0": "Kiriyābyākatā ca cetasikā bhūmito tividhā honti kāmāvacarā rūpāvacarā arūpāvacarāti.",
  "tika-abh06t2:125_1": "Tattha kāmāvacarā sahetukāhetukato duvidhā honti.",
  "tika-abh06t2:125_2": "Tesu sahetukakiriyacittasampayuttā sahetukā,",
  "tika-abh06t2:125_3": "te pana aṭṭhahi kāmāvacarakusalacittasampayuttehi samānā ṭhapetvā viratittayaṁ aniyatayevāpanakesu karuṇāmuditāyeva uppajjanti.",
  "tika-abh06t2:125_4": "Ahetukakiriyacittasampayuttā ahetukā,",
  "tika-abh06t2:125_5": "te kusalavipākāhetukamanodhātumanoviññāṇadhātucittasampayuttehi samānā.",
  "tika-abh06t2:125_6": "Manoviññāṇadhātudvaye pana vīriyindriyaṁ adhikaṁ.",
  "tika-abh06t2:125_7": "Vīriyindriyasambhavato panettha balappatto samādhi hoti.",
  "tika-abh06t2:125_8": "Hasituppādacittena sampayuttā dvādasa dhammā honti pītiyā saha. Ayamettha viseso.",
  "tika-abh06t2:126_0": "Rūpāvacarakiriyacittasampayuttā pana rūpāvacarā.",
  "tika-abh06t2:126_1": "Arūpāvacarakiriyacittasampayuttā arūpāvacarā.",
  "tika-abh06t2:126_2": "Te sabbepi sakasakabhūmikusalacittasampayuttehi samānāti.",
  "tika-abh06t2:126_3": "Evaṁ vīsati kiriyacittasampayuttā ca cetasikā veditabbā.",
  "tika-abh06t2:127_0": "Ettāvatā kusalākusalavipākakiriyabhedabhinnena ekūnanavutiyā cittena sampayuttā cetasikā niddiṭṭhā honti.",
  "tika-abh06t2:128_0": "87.",
  "tika-abh06t2:129_0": " Kusalākusalehi vipākakriyā-",
  "tika-abh06t2:130_0": "Hadayehi yutā pana cetasikā;",
  "tika-abh06t2:131_0": "Sakalāpi ca sādhu mayā kathitā,",
  "tika-abh06t2:132_0": "Sugatena mahāmuninā kathitā.",
  "tika-abh06t2:133_0": "88.",
  "tika-abh06t2:134_0": " Avagacchati yo imaṁ anunaṁ,",
  "tika-abh06t2:135_0": "Paramaṁ tassa samantato mati;",
  "tika-abh06t2:136_0": "Abhidhammanaye dūrāsade,",
  "tika-abh06t2:137_0": "Atigambhīraṭhāne vijambhate.",
  "tika-abh06t2:138_0": "Iti abhidhammāvatāre cetasikaniddeso nāma",
  "tika-abh06t2:139_0": "Dutiyo paricchedo."
}