{
  "tika-abh02t7:0_0": "8. Sammappadhānavibhaṅgo",
  "tika-abh02t7:1_0": "1. Suttantabhājanīyavaṇṇanā",
  "tika-abh02t7:2_0": "390.Kāraṇappadhānāti “anuppannapāpakānuppādādiatthā”ti gahitā tatheva te hontīti taṁ atthaṁ sādhentiyevāti",
  "tika-abh02t7:2_1": "etassa atthassa dīpako sammā-saddoti yathādhippetatthassa anuppannapāpakānuppādādino kāraṇabhūtā,",
  "tika-abh02t7:2_2": "padhānakāraṇabhūtāti attho.",
  "tika-abh02t7:2_3": "Sammāsaddassa upāyayonisoatthadīpakataṁ sandhāya “upāyappadhānā yonisopadhānā”ti vuttaṁ.",
  "tika-abh02t7:2_4": "Paṭipannakoti bhāvanamanuyutto.",
  "tika-abh02t7:2_5": "Bhusaṁ yogo payogo,",
  "tika-abh02t7:2_6": "payogova parakkamo payogaparakkamo.",
  "tika-abh02t7:2_7": "Etānīti “vāyamatī”tiādīni “āsevamāno vāyamatī”tiādinā yojetabbāni.",
  "tika-abh02t7:3_0": "Anuppannāti avattabbataṁ āpannānanti bhūmiladdhārammaṇādhiggahitāvikkhambhitāsamugghātituppannānaṁ.",
  "tika-abh02t7:4_0": "391.Dhammacchandoti taṇhādiṭṭhivīriyacchandā viya na añño dhammo,",
  "tika-abh02t7:4_1": "atha kho chandaniyasabhāvo evāti dassento āha “sabhāvacchando”ti.",
  "tika-abh02t7:4_2": "Tattha “yo kāmesu kāmacchando”tiādīsu taṇhā chandoti vuttāti veditabbo,",
  "tika-abh02t7:4_3": "“sabbeva nu kho, mārisa,",
  "tika-abh02t7:4_4": "samaṇabrāhmaṇā ekantavādā ekantasīlā ekantachandā ekantaajjhosānā”ti ettha diṭṭhi,",
  "tika-abh02t7:4_5": "pamādaniddese “nikkhittachandatā nikkhittadhuratā”ti vīriyanti vaṇṇeti.",
  "tika-abh02t7:5_0": "394.Vāyamativīriyaṁ ārabhatīti padadvayassapi niddeso vīriyaniddesoyevāti adhippāyenāha “vīriyaniddese”ti.",
  "tika-abh02t7:6_0": "406.Sabbapubbabhāgeti sabbamaggānaṁ pubbabhāge.",
  "tika-abh02t7:6_1": "Purimasminti “anuppannā me kusalā dhammā anuppajjamānā anatthāya saṁvatteyyu”nti etthāpi “samathavipassanāva gahetabbā”ti vuttaṁ aṭṭhakathāyaṁ,",
  "tika-abh02t7:6_2": "taṁ pana maggānuppannatāya bhāvato anuppajjamāne ca tasmiṁ vaṭṭānatthasaṁvattanato na yuttanti paṭikkhipati.",
  "tika-abh02t7:7_0": "Mahantaṁgāravaṁ hoti,",
  "tika-abh02t7:7_1": "tasmā “saṅghagāravena yathāruci vindituṁ na sakkā”ti saṅghena saha na nikkhami.",
  "tika-abh02t7:7_2": "Atimandāni noti nanu atimandānīti attho.",
  "tika-abh02t7:7_3": "Santasamāpattito aññaṁ santhambhanakāraṇaṁ balavaṁ natthīti “tato parihīnā santhambhituṁ na sakkontī”ti āha.",
  "tika-abh02t7:7_4": "Na hi mahārajjumhi chinne suttatantū sandhāretuṁ sakkontīti.",
  "tika-abh02t7:7_5": "Samathe vatthuṁ dassetvā tena samānagatikā vipassanā cāti iminā adhippāyenāha “evaṁ uppannā samathavipassanā…pe…",
  "tika-abh02t7:7_6": "saṁvattantī”ti.",
  "tika-abh02t7:8_0": "Tattha anuppannānanti ettha tattha duvidhāya sammappadhānakathāya,",
  "tika-abh02t7:8_1": "tattha vā pāḷiyaṁ “anuppannāna”nti etassa ayaṁ vinicchayoti adhippāyo.",
  "tika-abh02t7:8_2": "Eteyevāti anamatagge saṁsāre uppannāyeva.",
  "tika-abh02t7:9_0": "Cuddasa mahāvattāni khandhake vuttāni āgantukaāvāsikagamikaanumodana bhattagga piṇḍacārika āraññika senāsana",
  "tika-abh02t7:9_1": "jantāgharavaccakuṭi ācariyaupajjhāyasaddhivihārikaantevāsikavattāni cuddasa.",
  "tika-abh02t7:9_2": "Tato aññāni pana kadāci tajjanīyakammakatādikāle pārivāsikādikāle ca caritabbāni dvāsīti khuddakavattānīti kathitāni daṭṭhabbāni.",
  "tika-abh02t7:9_3": "Na hi tāni sabbāsu avatthāsu caritabbāni,",
  "tika-abh02t7:9_4": "tasmā mahāvatte agaṇitāni.",
  "tika-abh02t7:9_5": "Tattha “pārivāsikānaṁ bhikkhūnaṁ vattaṁ paññāpessāmī”ti ārabhitvā “na upasampādetabbaṁ…pe…",
  "tika-abh02t7:9_6": "na chamāyaṁ caṅkamante caṅkame caṅkamitabba”nti vuttāni pakatatte caritabbavattāvasānāni chasaṭṭhi,",
  "tika-abh02t7:9_7": "tato paraṁ “na,",
  "tika-abh02t7:9_8": "bhikkhave,",
  "tika-abh02t7:9_9": "pārivāsikena bhikkhunā pārivāsikavuḍḍhatarena bhikkhunā saddhiṁ,",
  "tika-abh02t7:9_10": "mūlāyapaṭikassanārahena,",
  "tika-abh02t7:9_11": "mānattārahena,",
  "tika-abh02t7:9_12": "mānattacārikena,",
  "tika-abh02t7:9_13": "abbhānārahena bhikkhunā saddhiṁ ekacchanne āvāse vatthabba”ntiādīni pakatatte caritabbehi anaññattā visuṁ",
  "tika-abh02t7:9_14": "visuṁ agaṇetvā pārivāsikavuḍḍhatarādīsu puggalantaresu caritabbattā tesaṁ vasena sampiṇḍetvā ekekaṁ katvā",
  "tika-abh02t7:9_15": "gaṇetabbāni pañcāti ekasattati vattāni,",
  "tika-abh02t7:9_16": "ukkhepanīyakammakatavattesu vattapaññāpanavasena vuttaṁ “na pakatattassa bhikkhuno abhivādanaṁ paccuṭṭhānaṁ…pe…",
  "tika-abh02t7:9_17": "nahāne piṭṭhiparikammaṁ sāditabba”nti idaṁ abhivādanādīnaṁ assādiyanaṁ ekaṁ,",
  "tika-abh02t7:9_18": "“na pakatatto bhikkhu sīlavipattiyā anuddhaṁsetabbo”tiādīni ca dasāti evaṁ dvāsīti honti.",
  "tika-abh02t7:9_19": "Etesveva kānici tajjanīyakammakatādivattāni,",
  "tika-abh02t7:9_20": "kānici pārivāsikādivattānīti aggahitaggahaṇena dvāsītivattanti daṭṭhabbaṁ.",
  "tika-abh02t7:10_0": "Idha vipākānubhavanavasena tadārammaṇaṁ,",
  "tika-abh02t7:10_1": "avipakkavipākassa sabbathā avigatattā bhavitvā vigatamattavasena kammañca “bhutvā vigatuppanna”nti vuttaṁ,",
  "tika-abh02t7:10_2": "na aṭṭhasāliniyaṁ viya rajjanādivasena anubhutvāpagataṁ javanaṁ,",
  "tika-abh02t7:10_3": "uppajjitvā niruddhatāvasena bhūtāpagatasaṅkhātaṁ sesasaṅkhatañca “bhūtāpagatuppanna”nti,",
  "tika-abh02t7:10_4": "tasmā idha okāsakatuppannaṁ vipākameva vadati,",
  "tika-abh02t7:10_5": "na tattha viya kammampīti.",
  "tika-abh02t7:10_6": "Anusayitakilesāti appahīnā maggena pahātabbā adhippetā.",
  "tika-abh02t7:10_7": "Tenāha “atītā vā…pe…",
  "tika-abh02t7:10_8": "na vattabbā”ti.",
  "tika-abh02t7:10_9": "Tesañhi ambataruṇopamāya vattamānāditā na vattabbāti.",
  "tika-abh02t7:11_0": "Āhatakhīrarukkho viya nimittaggāhavasena adhigataṁ ārammaṇaṁ,",
  "tika-abh02t7:11_1": "anāhatakhīrarukkho viya avikkhambhitatāya antogadhakilesaṁ ārammaṇaṁ daṭṭhabbaṁ,",
  "tika-abh02t7:11_2": "nimittaggāhakāvikkhambhitakilesā vā puggalā āhatānāhatakhīrarukkhasadisā.",
  "tika-abh02t7:11_3": "Purimanayenevāti avikkhambhituppanne viya “imasmiṁ nāma ṭhāne nuppajjissantīti na vattabbā asamugghāṭitattā”ti yojetvā vitthāretabbaṁ.",
  "tika-abh02t7:12_0": "Pāḷiyanti paṭisambhidāpāḷiyaṁ.",
  "tika-abh02t7:12_1": "Maggena pahīnakilesānameva tidhā navattabbataṁ apākaṭaṁ pākaṭaṁ kātuṁ ajātaphalarukkho ābhato,",
  "tika-abh02t7:12_2": "atītādīnaṁ appahīnatādassanatthampi “jātaphalarukkhena dīpetabba”nti āha.",
  "tika-abh02t7:12_3": "Tattha yathā acchinne rukkhe nibbattirahāni phalāni chinne anuppajjamānāni na kadāci sasabhāvāni ahesuṁ",
  "tika-abh02t7:12_4": "honti bhavissanti cāti atītādibhāvena na vattabbāni,",
  "tika-abh02t7:12_5": "evaṁ maggena pahīnakilesā ca daṭṭhabbā.",
  "tika-abh02t7:12_6": "Yathā ca chede asati phalāni uppajjissanti,",
  "tika-abh02t7:12_7": "sati ca nuppajjissantīti chedassa sātthakatā,",
  "tika-abh02t7:12_8": "evaṁ maggabhāvanāya ca sātthakatā yojetabbā.",
  "tika-abh02t7:13_0": "Suttantabhājanīyavaṇṇanā niṭṭhitā.",
  "tika-abh02t7:14_0": "3. Pañhapucchakavaṇṇanā",
  "tika-abh02t7:15_0": "427.",
  "tika-abh02t7:15_1": "Pañhapucchake yaṁ vuttaṁ “vīriyajeṭṭhikāya pana aññassa vīriyassa abhāvā na vattabbāni maggādhipatīnīti vā na maggādhipatīnīti vā”ti,",
  "tika-abh02t7:15_2": "ettha “maggādhipatīnī”ti na vattabbatāya eva aññassa vīriyassa abhāvo kāraṇanti daṭṭhabbaṁ.",
  "tika-abh02t7:15_3": "Chandassa pana cittassa vā namaggabhūtassa adhipatino tadā abhāvā “na maggādhipatīnī”ti na vattabbānīti vuttaṁ.",
  "tika-abh02t7:15_4": "Chandacittānaṁ viya namaggabhūtassa aññassa vīriyādhipatino abhāvāti vā adhippāyo.",
  "tika-abh02t7:15_5": "Sammappadhānānaṁ tadā maggasaṅkhātaadhipatibhāvato vā “na maggādhipatīnī”ti navattabbatā vuttāti veditabbā.",
  "tika-abh02t7:16_0": "Pañhapucchakavaṇṇanā niṭṭhitā.",
  "tika-abh02t7:17_0": "Sammappadhānavibhaṅgavaṇṇanā niṭṭhitā."
}