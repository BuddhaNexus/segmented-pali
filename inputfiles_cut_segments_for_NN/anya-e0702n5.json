{
  "anya-e0702n5:0_0": "5. Navavāsīraṭṭhasāsanavaṁsakathāmaggo",
  "anya-e0702n5:1_0": "5.",
  "anya-e0702n5:1_1": "Idāni vanavāsīraṭṭhe sirikhettanagarasāsanavaṁsaṁ vakkhāmi.",
  "anya-e0702n5:1_2": "Jinacakke hi ekādhike vassasate sampatte jaṭilo sakko nāgo garuḷo kumbhaṇḍo candī paramīsvarocāti ime satta sirikhettaṁ nāma nagaraṁ māpesuṁ.",
  "anya-e0702n5:1_3": "Tattha dvattapoṅko nāma rājā rajjaṁ kāresi.",
  "anya-e0702n5:1_4": "Tassa kira tīṇi akkhīni santīti.",
  "anya-e0702n5:1_5": "Tadā bhagavato sāvakā arahantā tisahassamattā tattha vasiṁsu.",
  "anya-e0702n5:1_6": "So rājā tesaṁ arahantānaṁ devasikaṁ catūhi paccayehi upatthambhi.",
  "anya-e0702n5:1_7": "Cha sarīradhātuyo ca ekekaṁ ekekasmiṁ nidahitvā cha cetiiyāni kārāpesi.",
  "anya-e0702n5:1_8": "Dakkhiṇabāhuṁ pana nidahitvā ekampi cetiyaṁ kārāpesi.",
  "anya-e0702n5:2_0": "Uṇhīsadhātuṁ pana kaṅgarannagarato ānetvā ekampi cetiyaṁ kārāpesi. Taṁ pana tāva na niṭṭhitaṁ.",
  "anya-e0702n5:2_1": "Pacchā anuruddharājā gahetvā arimaddananagaraṁ ānetvā caññiṅkhu nāma cetiye nidhānaṁ akāsi.",
  "anya-e0702n5:2_2": "Tasmā rakkhitattherassa āgamanato pubbepi sāsanaṁ patiṭṭhāsīti daṭṭhabbaṁ.",
  "anya-e0702n5:2_3": "Tato pacchā sāsanaṁ dubbalaṁ hutvā aṭṭhāsi.",
  "anya-e0702n5:3_0": "Idaṁ vanavāsīraṭṭhe paṭhamaṁ sāsanassa patiṭṭhānaṁ.",
  "anya-e0702n5:4_0": "Mahāmoggaliputtatissattherena pana pesito rakkhitatthero vanavāsīraṭṭhaṁ gantvā ākāse ṭhatvā anamataggapariyāyakathāya vanavāsike pasādesi.",
  "anya-e0702n5:4_1": "Kathāpariyosāne panassa saṭṭhisahassānaṁ dhammābhisamayo ahosi.",
  "anya-e0702n5:4_2": "Sattatisahassamattā pabbajiṁsu.",
  "anya-e0702n5:4_3": "Pañcavihārasatāni patiṭṭhāpesuṁ.",
  "anya-e0702n5:4_4": "Evaṁ so tattha sāsanaṁ patiṭṭhāpesi. Teneva aṭṭha kathāyaṁ –",
  "anya-e0702n5:5_0": "Gantvāna rakkhitatthero,",
  "anya-e0702n5:6_0": "Vanavāsiṁ mahiddhiko;",
  "anya-e0702n5:7_0": "Antalikkhe ṭhito tattha,",
  "anya-e0702n5:8_0": "Desesi anamataggiyanti vuttaṁ.",
  "anya-e0702n5:9_0": "Evaṁ vanavāsīraṭṭhe pubbeyeva sāsanaṁ ogāhetvā patiṭṭhahi.",
  "anya-e0702n5:9_1": "Na pana tāva sakalaṁ byāpetvā patiṭṭhahi.",
  "anya-e0702n5:10_0": "Idaṁ tāva vanavāsīraṭṭhe sirikhettanagare dutiyaṁ",
  "anya-e0702n5:11_0": "Sāsanassa patiṭṭhānaṁ.",
  "anya-e0702n5:12_0": "Jinacakke pana tettiṁsādhike catuvassasate kukkuṭa sīso nāma eko rājā rajjaṁ kāresi.",
  "anya-e0702n5:12_1": "Tassa rañño kāle bhagavato sāvakā arahantā pañcasatamattā ahesuṁ.",
  "anya-e0702n5:12_2": "Tesampi so rājā devasikaṁ catūhi paccayehi upatthambhesi.",
  "anya-e0702n5:12_3": "Sotāpannasakadāgāmianāgāmino pana gaṇanapathaṁ vītivattā ahesuṁ.",
  "anya-e0702n5:13_0": "Idaṁ vanavāsīraṭṭhe sirikhettanagare paramparābhatavasena",
  "anya-e0702n5:14_0": "Tatiyaṁ sāsanassa patiṭṭhānaṁ.",
  "anya-e0702n5:15_0": "Iccevaṁ vanavāsīraṭṭhe anekasatehi arahantattherehi sāsanaṁ puṇṇindusaṅkāsaṁ hutvā ativiya vijjotesi.",
  "anya-e0702n5:15_1": "Sāsanika ganthakārā pana mahātherā tattha na sandissanti.",
  "anya-e0702n5:15_2": "Arahantattherā pana rājūnaṁ āyācanaṁ ārabbha dhammasatthaṁ ekaṁ viracayiṁsūti porāṇā vadantīti. Iccevaṁ–",
  "anya-e0702n5:16_0": "Teca therā mahāpaññā,",
  "anya-e0702n5:17_0": "Paggahetvāna sāsanaṁ;",
  "anya-e0702n5:18_0": "Sūriyo viya atthaṅgo,",
  "anya-e0702n5:19_0": "Upagā maccusantikaṁ.",
  "anya-e0702n5:20_0": "Tasmā hi paṇḍito poso,",
  "anya-e0702n5:21_0": "Yāva maccu nacāgato;",
  "anya-e0702n5:22_0": "Tāva puññaṁ kare niccaṁ,",
  "anya-e0702n5:23_0": "Mā pamajjeyya sabbadāti.",
  "anya-e0702n5:24_0": "Iti sāsanavaṁse vanavāsīraṭṭhasāsanavaṁsakathāmaggo",
  "anya-e0702n5:25_0": "Nāma pañcamo paricchedo."
}