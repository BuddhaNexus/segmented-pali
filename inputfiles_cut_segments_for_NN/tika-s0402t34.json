{
  "tika-s0402t34:0_0": "1. Bhaṇḍagāmavaggo",
  "tika-s0402t34:1_0": "1-2. Anubuddhasuttādivaṇṇanā",
  "tika-s0402t34:2_0": "1-2.",
  "tika-s0402t34:2_1": "Catukkanipātassa paṭhame anubodho pubbabhāgiyaṁ ñāṇaṁ,",
  "tika-s0402t34:2_2": "paṭivedho anubodhena abhisamayo.",
  "tika-s0402t34:2_3": "Tattha yasmā anubodhapubbako paṭivedho anubodhena vinā na hoti.",
  "tika-s0402t34:2_4": "Anubodho hi ekacco paṭivedhasambaddho,",
  "tika-s0402t34:2_5": "tadubhayābhāvahetukañca vaṭṭe saṁsaraṇaṁ,",
  "tika-s0402t34:2_6": "tasmā vuttaṁ pāḷiyaṁ ‘‘ananubodhā…pe… tumhākañcā’’ti.",
  "tika-s0402t34:2_7": "Paṭisandhiggahaṇavasena bhavato bhavantarūpagamanaṁ sandhāvanaṁ,",
  "tika-s0402t34:2_8": "aparāparaṁ cavanūpapajjanavasena sañcaraṇaṁ saṁsaraṇanti āha ‘‘bhavato’’tiādi.",
  "tika-s0402t34:2_9": "Sandhāvitasaṁsaritapadānaṁ kammasādhanataṁ sandhāyāha ‘‘mayā ca tumhehi cā’’ti paṭhamavikappe.",
  "tika-s0402t34:2_10": "Dutiyavikappe pana bhāvasādhanataṁ hadaye katvā ‘‘mamañceva tumhākañcā’’ti yathārutavaseneva vuttaṁ .",
  "tika-s0402t34:2_11": "Dīgharajjunā baddhasakuṇaṁ viya rajjuhattho puriso desantaraṁ taṇhārajjunā baddhaṁ sattasantānaṁ abhisaṅkhāro bhavantaraṁ neti etāyāti bhavanetti. Tenāha ‘‘bhavarajjū’’tiādī.",
  "tika-s0402t34:3_0": "Vaṭṭadukkhassa antakaroti sakalavaṭṭadukkhassa sakasantāne parasantāne ca vināsakaro abhāvakaro.",
  "tika-s0402t34:3_1": "Buddhacakkhudhammacakkhudibbacakkhumaṁsacakkhusamantacakkhusaṅkhātehi pañcahi cakkhūhi cakkhumā.",
  "tika-s0402t34:3_2": "Savāsanānaṁ kilesānaṁ samucchinnattā sātisayaṁ kilesaparinibbānena parinibbuto. Dutiyaṁ uttānameva.",
  "tika-s0402t34:4_0": "Anubuddhasuttādivaṇṇanā niṭṭhitā.",
  "tika-s0402t34:5_0": "3-4. Paṭhamakhatasuttādivaṇṇanā",
  "tika-s0402t34:6_0": "3-4. Tatiye kalinti aparādhaṁ. Vicinātīti ācinoti pasavati.",
  "tika-s0402t34:6_1": "Tena ca kalinā sukhaṁ na paṭilabhatīti tena aparādhena sukhaṁ na vindati.",
  "tika-s0402t34:6_2": "Nindiyappasaṁsāya hi pasaṁsiyanindāya ca samakova vipāko.",
  "tika-s0402t34:6_3": "Pasaṁsiyanindāti ca sampannaguṇaparidhaṁsanavasena pavattiyā mahāsāvajjatāya kaṭukataravipākā.",
  "tika-s0402t34:6_4": "Nindiyappasaṁsā pana kathaṁ tāya samavipākāti ce?",
  "tika-s0402t34:6_5": "Tasmiṁ avijjamānaguṇasamāropanena attano paresañca micchāpaṭipattihetubhāvato pasaṁsiyena tassa sabbhāvakaraṇato ca.",
  "tika-s0402t34:6_6": "Lokepi hi asūraṁ sūrena samaṁ karonto gārayho hoti,",
  "tika-s0402t34:6_7": "pageva duppaṭipannaṁ suppaṭipannena samaṁ karontoti.",
  "tika-s0402t34:6_8": "Sakena dhanenāti attano sāpateyyena.",
  "tika-s0402t34:6_9": "Appamattakova kalīti diṭṭhadhammikattā sappaṭikārattā ca appamattako aparādho.",
  "tika-s0402t34:6_10": "Ayaṁ…pe… mahantataro kali katūpacitattā samparāyikattā appaṭikārattā ca.",
  "tika-s0402t34:7_0": "Nirabbudoti gaṇanāviseso esoti āha ‘‘nirabbudagaṇanāyā’’ti,",
  "tika-s0402t34:7_1": "satasahassaṁ nirabbudāti attho.",
  "tika-s0402t34:7_2": "Nirabbudaparimāṇaṁ pana vassagaṇanāya evaṁ veditabbaṁ.",
  "tika-s0402t34:7_3": "Yatheva hi sataṁ satasahassānaṁ koṭi hoti,",
  "tika-s0402t34:7_4": "evaṁ sataṁ satasahassānaṁ koṭiyo pakoṭi nāma hoti,",
  "tika-s0402t34:7_5": "sataṁ satasahassānaṁ pakoṭiyo koṭipakoṭi,",
  "tika-s0402t34:7_6": "sataṁ satasahassakoṭipakoṭiyo nahutaṁ,",
  "tika-s0402t34:7_7": "sataṁ satasahassanahutāni ninnahutaṁ,",
  "tika-s0402t34:7_8": "sataṁ satasahassaninnahutāni ekaṁ abbudaṁ,",
  "tika-s0402t34:7_9": "tato vīsatiguṇitaṁ nirabbudaṁ.",
  "tika-s0402t34:7_10": "Yaṁ ariye garahanto nirayaṁ upapajjatīti ariye garahanto yaṁ nirabbudasaṅkhātaṁ nirayaṁ upapajjati,",
  "tika-s0402t34:7_11": "nirabbudoti ca pāṭiyekko nirayo natthi,",
  "tika-s0402t34:7_12": "avīcimhiyeva pana nirabbudagaṇanāya paccitabbaṭṭhānassetaṁ nāmaṁ. Catutthaṁ uttānameva.",
  "tika-s0402t34:8_0": "Paṭhamakhatasuttādivaṇṇanā niṭṭhitā.",
  "tika-s0402t34:9_0": "5. Anusotasuttavaṇṇanā",
  "tika-s0402t34:10_0": "5.",
  "tika-s0402t34:10_1": "Pañcame anusotaṁ gacchatīti saṁsārasotassa anukūlabhāvena gacchati.",
  "tika-s0402t34:10_2": "Paccanīkapaṭipattiyāti saṁsārasotassa paṭikūlavasena pavattanibbidānupassanādipaṭipattiyā .",
  "tika-s0402t34:10_3": "Ṭhitasabhāvoti acalappasādādisamannāgamena ṭhitasabhāvo.",
  "tika-s0402t34:10_4": "Anāgāmī hi assaddhiyehi kāmarāgabyāpādehi akampaniyacittatāya tamhā lokā anāvattidhammatāya ca ṭhitasabhāvo nāma.",
  "tika-s0402t34:10_5": "Oghaṁ taritvāti kāmoghādicatubbidhaṁ oghaṁ atikkamitvā.",
  "tika-s0402t34:10_6": "Paratīraṁ gatoti nibbānapāraṁ gato.",
  "tika-s0402t34:10_7": "Brāhmaṇoti bāhitapāpatāya brāhmaṇoti saṅkhaṁ gato khīṇāsavo. Tenāha ‘‘seṭṭho niddoso’’ti.",
  "tika-s0402t34:10_8": "Pañcaverakammanti pāṇātipātādipañcaduccaritaṁ.",
  "tika-s0402t34:10_9": "Sahāpi dukkhena sahāpi domanassenāti kilesapariyuṭṭhāne sati uppannena dukkhadomanassena saddhimpi.",
  "tika-s0402t34:10_10": "Paripuṇṇanti tissannaṁ sikkhānaṁ ekāyapi anūnaṁ. Parisuddhanti nirupakkilesaṁ.",
  "tika-s0402t34:10_11": "Brahmacariyanti seṭṭhacariyaṁ.",
  "tika-s0402t34:10_12": "Iminā vārena sotāpannasakadāgāmino kathitā.",
  "tika-s0402t34:10_13": "Kiṁ pana te rudantā brahmacariyaṁ carantīti? Āma,",
  "tika-s0402t34:10_14": "kilesarodanena rodantā caranti nāma,",
  "tika-s0402t34:10_15": "sīlasampanno puthujjanabhikkhu ettheva saṅgahito.",
  "tika-s0402t34:11_0": "Cetovimuttinti phalasamādhiṁ. Paññāvimuttinti phalañāṇaṁ.",
  "tika-s0402t34:11_1": "Chahākārehi pāragatoti abhiññāpāragū, pariññāpāragū, bhāvanāpāragū, pahānapāragū, sacchikiriyāpāragū,",
  "tika-s0402t34:11_2": "samāpattipāragūti evaṁ chahi ākārehi sabbadhammānaṁ pāraṁ pariyosānaṁ gato. Sesamettha suviññeyyameva.",
  "tika-s0402t34:12_0": "Anusotasuttavaṇṇanā niṭṭhitā.",
  "tika-s0402t34:13_0": "6. Appassutasuttavaṇṇanā",
  "tika-s0402t34:14_0": "6.",
  "tika-s0402t34:14_1": "Chaṭṭhe appakaṁ sutaṁ hotīti navaṅgasatthusāsane kiñcideva sutaṁ hoti.",
  "tika-s0402t34:14_2": "Tadeva navaṅgasatthusāsanaṁ dassetuṁ ‘‘suttaṁ geyya’’ntiādi vuttaṁ.",
  "tika-s0402t34:14_3": "Tattha suttādīni vibhajitvā dassento ‘‘ubhatovibhaṅganiddesakkhandhakaparivārā’’tiādimāha.",
  "tika-s0402t34:14_4": "Kathaṁ panāyaṁ vibhāgo yujjeyya. Sagāthakañhi suttaṁ geyyaṁ,",
  "tika-s0402t34:14_5": "niggāthakaṁ suttaṁ veyyākaraṇaṁ.",
  "tika-s0402t34:14_6": "Tadubhayavinimuttañca suttaṁ udānādivisesasaññārahitaṁ natthi, yaṁ suttaṅgaṁ siyā. Maṅgalasuttādīnañca (khu. pā. 5.1 ādayo; su. ni.",
  "tika-s0402t34:14_7": "261 ādayo) suttaṅgasaṅgaho na siyā gāthābhāvato dhammapadādīnaṁ viya .",
  "tika-s0402t34:14_8": "Geyyaṅgasaṅgaho vā siyā sagāthakattā sagāthāvaggassa viya.",
  "tika-s0402t34:14_9": "Tathā ubhatovibhaṅgādīsu sagāthakappadesānanti? Vuccate –",
  "tika-s0402t34:15_0": "‘‘Suttanti sāmaññavidhi, visesavidhayo pare;",
  "tika-s0402t34:16_0": "Sanimittā niruḷhattā, sahatāññena nāññato’’. (netti. aṭṭha. saṅgahavāravaṇṇanā; dī. ni. ṭī.",
  "tika-s0402t34:16_1": "1.paṭhamamahāsaṅgītikathāvaṇṇanā; sārattha. ṭī.",
  "tika-s0402t34:16_2": "1.paṭhamamahāsaṅgītikathāvaṇṇanā)",
  "tika-s0402t34:17_0": "Sabbassapi hi buddhavacanassa suttanti ayaṁ sāmaññavidhi.",
  "tika-s0402t34:17_1": "Tenevāha āyasmā mahākaccāno nettiyaṁ (netti.",
  "tika-s0402t34:17_2": "saṅgahavāro) ‘‘navavidhasuttantapariyeṭṭhī’’ti.",
  "tika-s0402t34:17_3": "Ettakaṁ tassa bhagavato suttāgataṁ suttapariyāpannaṁ (pāci. 655,",
  "tika-s0402t34:17_4": "1242) sakavāde pañca suttasatānīti (dha. sa. aṭṭha. nidānakathā; kathā. aṭṭha.",
  "tika-s0402t34:17_5": "nidānakathā) evamādi ca etassa atthassa sādhakaṁ.",
  "tika-s0402t34:17_6": "Visesavidhayo pare sanimittā tadekadesesu geyyādayo visesavidhayo tena tena nimittena patiṭṭhitā.",
  "tika-s0402t34:17_7": "Tathā hi geyyassa sagāthakattaṁ tabbhāvanimittaṁ.",
  "tika-s0402t34:17_8": "Lokepi hi sasilokaṁ sagāthakaṁ vā cuṇṇiyaganthaṁ ‘‘geyya’’nti vadanti.",
  "tika-s0402t34:17_9": "Gāthāvirahe pana sati pucchaṁ katvā vissajjanabhāvo veyyākaraṇassa tabbhāvanimittaṁ.",
  "tika-s0402t34:17_10": "Pucchāvissajjanañhi ‘‘byākaraṇa’’nti vuccati. Byākaraṇameva veyyākaraṇaṁ.",
  "tika-s0402t34:17_11": "Evaṁ sante sagāthakādīnampi pucchaṁ katvā vissajjanavasena pavattānaṁ veyyākaraṇabhāvo āpajjatīti?",
  "tika-s0402t34:17_12": "Nāpajjati geyyādisaññānaṁ anokāsabhāvato,",
  "tika-s0402t34:17_13": "‘‘gāthāvirahe satī’’ti visesitattā ca.",
  "tika-s0402t34:17_14": "Tathā hi dhammapadādīsu kevalaṁ gāthābandhesu sagāthakattepi somanassañāṇamayikagāthāyuttesu ‘‘vuttaṁ heta’’ntiādīvacanasambandhesu abbhutadhammappaṭisaṁyuttesu ca suttavisesesu yathākkamaṁ gāthāudānaitivuttakaabbhutadhammasaññā patiṭṭhitā,",
  "tika-s0402t34:17_15": "tathā satipi gāthābandhabhāve bhagavato atītāsu jātīsu cariyānubhāvappakāsakesu jātakasaññā,",
  "tika-s0402t34:17_16": "satipi pañhavissajjanabhāve sagāthakatte ca kesuci suttantesu vedassa labhāpanato vedallasaññā patiṭṭhitāti evaṁ tena tena sagāthakattādinā nimittena tesu tesu suttavisesesu geyyādisaññā patiṭṭhitāti visesavidhayo suttaṅgato pare geyyādayo.",
  "tika-s0402t34:17_17": "Yaṁ panettha geyyaṅgādinimittarahitaṁ,",
  "tika-s0402t34:17_18": "taṁ suttaṅgaṁ visesasaññāparihārena sāmaññasaññāya pavattanato.",
  "tika-s0402t34:17_19": "Nanu ca sagāthakaṁ suttaṁ geyyaṁ,",
  "tika-s0402t34:17_20": "niggāthakaṁ suttaṁ veyyākaraṇanti suttaṅgaṁ na sambhavatīti codanā tadavatthāvāti? Na tadavatthā sodhitattā.",
  "tika-s0402t34:17_21": "Sodhitañhi pubbe ‘‘gāthāvirahe sati pucchāvissajjanabhāvo veyyākaraṇassa tabbhāvanimitta’’nti.",
  "tika-s0402t34:18_0": "Yañca vuttaṁ – ‘‘gāthābhāvato maṅgalasuttādīnaṁ suttaṅgasaṅgaho na siyā’’ti, taṁ na, niruḷhattā.",
  "tika-s0402t34:18_1": "Niruḷho hi maṅgalasuttādīnaṁ suttabhāvo.",
  "tika-s0402t34:18_2": "Na hi tāni dhammapadabuddhavaṁsādayo viya gāthābhāvena paññātāni, atha kho suttabhāveneva,",
  "tika-s0402t34:18_3": "teneva hi aṭṭhakathāyaṁ ‘‘suttanāmaka’’nti nāmaggahaṇaṁ kataṁ.",
  "tika-s0402t34:18_4": "Yaṁ pana vuttaṁ ‘‘sagāthakattā geyyaṅgasaṅgaho siyā’’ti, tadapi natthi, yasmā sahatāññena. Saha gāthāhīti hi sagāthakaṁ.",
  "tika-s0402t34:18_5": "Sahabhāvo nāma atthato aññena hoti,",
  "tika-s0402t34:18_6": "na ca maṅgalasuttādīsu gāthāvinimutto koci suttappadeso atthi,",
  "tika-s0402t34:18_7": "yo ‘‘saha gāthāhī’’ti vucceyya,",
  "tika-s0402t34:18_8": "na ca samudāyo nāma koci atthi.",
  "tika-s0402t34:18_9": "Yadapi vuttaṁ – ‘‘ubhatovibhaṅgādīsu sagāthakappadesānaṁ geyyaṅgasaṅgaho siyā’’ti, tadapi na, aññato.",
  "tika-s0402t34:18_10": "Aññā eva hi tā gāthā jātakādipariyāpannattā.",
  "tika-s0402t34:18_11": "Ato na tāhi ubhatovibhaṅgādīnaṁ geyyaṅgabhāvoti.",
  "tika-s0402t34:18_12": "Evaṁ suttādīnaṁ aṅgānaṁ aññamaññaṁ saṅkarābhāvo veditabbo. Ayamettha saṅkhepo,",
  "tika-s0402t34:18_13": "vitthāro pana samantapāsādikāya vinayasaṁvaṇṇanāya sāratthadīpaniyā (sārattha. ṭī.",
  "tika-s0402t34:18_14": "1.paṭhamamahāsaṅgītikathāvaṇṇanā) amhehi pakāsito,",
  "tika-s0402t34:18_15": "icchantehi tatoyeva gahetabbo.",
  "tika-s0402t34:19_0": "Na atthamaññāya dhammamaññāya dhammānudhammappaṭipanno hotīti aṭṭhakathāñca pāḷiñca jānitvā lokuttaradhammassa anurūpadhammaṁ pubbabhāgappaṭipadaṁ paṭipanno na hotīti evamettha sambandho veditabbo.",
  "tika-s0402t34:19_1": "Tenevāha ‘‘na atthamaññāya dhammamaññāyāti aṭṭhakathañca pāḷiñca jānitvā…pe… na paṭipanno hotī’’ti.",
  "tika-s0402t34:20_0": "Appassutasuttavaṇṇanā niṭṭhitā.",
  "tika-s0402t34:21_0": "7. Sobhanasuttavaṇṇanā",
  "tika-s0402t34:22_0": "7.",
  "tika-s0402t34:22_1": "Sattame paññāveyyattiyenāti saccasampaṭivedhādipaññāveyyattiyena.",
  "tika-s0402t34:22_2": "Vinayaṁ upetāti tadaṅgādivasena kilesānaṁ vinayaṁ upetā.",
  "tika-s0402t34:22_3": "Vesārajjenāti sārajjakarānaṁ diṭṭhivicikicchādipāpadhammānaṁ vigamanato vesārajjena, sārajjarahitenāti attho.",
  "tika-s0402t34:22_4": "Tepiṭakavasena bahu sutaṁ etesanti bahussutā.",
  "tika-s0402t34:22_5": "Tameva pariyattidhammaṁ dhārenti suvaṇṇabhājane pakkhittasīhavasaṁ viya vinassantaṁ akatvā suppaguṇasuppavattibhāvena hadaye ṭhapentīti dhammadharā.",
  "tika-s0402t34:22_6": "Edisā ca attanā sutassa dhammassa ādhārabhūtā nāma hontīti āha ‘‘sutadhammānaṁ ādhārabhūtā’’ti.",
  "tika-s0402t34:23_0": "Sobhanasuttavaṇṇanā niṭṭhitā.",
  "tika-s0402t34:24_0": "8. Vesārajjasuttavaṇṇanā",
  "tika-s0402t34:25_0": "8.",
  "tika-s0402t34:25_1": "Aṭṭhame byāmohavasena saraṇapariyesanaṁ sārajjanaṁ sārado, byāmohabhayaṁ.",
  "tika-s0402t34:25_2": "Vigato sārado etassāti visārado, tassa bhāvo vesārajjaṁ. Taṁ pana ñāṇasampadaṁ, pahānasampadaṁ,",
  "tika-s0402t34:25_3": "desanāvisesasampadaṁ khemañca nissāya pavattaṁ catubbidhapaccavekkhaṇañāṇaṁ.",
  "tika-s0402t34:25_4": "Tenāha ‘‘catūsu ṭhānesū’’tiādi. Usabhassa idanti āsabhaṁ, seṭṭhaṭṭhānaṁ.",
  "tika-s0402t34:25_5": "Sabbaññutapaṭijānanavasena abhimukhaṁ gacchanti,",
  "tika-s0402t34:25_6": "aṭṭha vā parisā upasaṅkamantīti āsabhā, pubbabuddhā.",
  "tika-s0402t34:25_7": "Idaṁ panāti buddhānaṁ ṭhānaṁ sabbaññutameva vadati.",
  "tika-s0402t34:25_8": "Tiṭṭhamānovāti avadantopi tiṭṭhamānova paṭijānāti nāmāti attho. Upagacchatīti anujānāti.",
  "tika-s0402t34:26_0": "Aṭṭhasu parisāsūti ‘‘abhijānāmi kho panāhaṁ, sāriputta,",
  "tika-s0402t34:26_1": "anekasataṁ khattiyaparisaṁ upasaṅkamitā…pe… brāhmaṇaparisaṁ gahapatiparisaṁ, samaṇaparisaṁ, cātumahārājikaparisaṁ, tāvatiṁsaparisaṁ, māraparisaṁ, brahmaparisaṁ upasaṅkamitā,",
  "tika-s0402t34:26_2": "tatrapi mayā sannisinnapubbañceva sallapitapubbañca sākacchā ca samāpajjitapubbā.",
  "tika-s0402t34:26_3": "Tatra vata maṁ ‘bhayaṁ vā sārajjaṁ vā okkamissatī’ti nimittametaṁ, sāriputta, na samanupassāmī’’ti (ma. ni. 1.151) evaṁ vuttaparisāsu.",
  "tika-s0402t34:26_4": "Abhītanādaṁ nadatīti parato dassitañāṇayogena visārado ahanti abhītanādaṁ nadati.",
  "tika-s0402t34:26_5": "Sīhanādasuttenāti khandhavagge āgatena sīhanādasuttena.",
  "tika-s0402t34:27_0": "‘‘Devamanussānaṁ catucakkaṁ vattatī’’ti (a. ni.",
  "tika-s0402t34:27_1": "4.31) suttasesena sappurisūpanissayādiphalasampattipavatti vuttā,",
  "tika-s0402t34:27_2": "purimasappurisūpanissayādiupanissayā pacchimasappurisūpanissayādisampattipavatti vā vuttā.",
  "tika-s0402t34:27_3": "Ādi-saddena tattha ca cakkasaddassa gahaṇaṁ veditabbaṁ.",
  "tika-s0402t34:27_4": "Vicakkasaṇṭhānā asani eva asanivicakkaṁ.",
  "tika-s0402t34:27_5": "Uracakkādīsūti ādi-saddena āṇāsamūhādīsupi cakkasaddassa pavatti veditabbā.",
  "tika-s0402t34:27_6": "‘‘Saṅghabhedaṁ karissāma cakkabheda’’ntiādīsu (pārā. 409; cūḷava.",
  "tika-s0402t34:27_7": "343) hi āṇā ‘‘cakka’’nti vuttā.",
  "tika-s0402t34:27_8": "‘‘Devacakkaṁ asuracakka’’ntiādīsu samūhoti.",
  "tika-s0402t34:28_0": "Paṭivedhaniṭṭhattā arahattamaggañāṇaṁ paṭivedhoti ‘‘phalakkhaṇe uppannaṁ nāmā’’ti vuttaṁ.",
  "tika-s0402t34:28_1": "Tena paṭiladdhassapi desanāñāṇassa kiccanipphatti parassa bujjhanamattena hotīti ‘‘aññāsikoṇḍaññassa sotāpatti…pe… phalakkhaṇe pavattaṁ nāmā’’ti vuttaṁ.",
  "tika-s0402t34:28_2": "Tato paraṁ pana yāva parinibbānā desanāñāṇappavatti tasseva pavattitassa dhammacakkassa ṭhānanti veditabbaṁ.",
  "tika-s0402t34:29_0": "Dassitadhammesūti vuttadhammesu. Vacanamattameva hi tesaṁ,",
  "tika-s0402t34:29_1": "na pana dassanaṁ tādisasseva dhammassa abhāvato.",
  "tika-s0402t34:29_2": "Bhagavato eva vā ‘‘ime dhammā anabhisambuddho’’ti parassa vacanavasena dassitadhammesu.",
  "tika-s0402t34:29_3": "‘‘Dhammapaṭisambhidā’’tiādīsu (vibha.",
  "tika-s0402t34:29_4": "718-721) viya dhamma-saddo hetupariyāyoti āha ‘‘sahadhammenāti sahetunā’’ti.",
  "tika-s0402t34:29_5": "Hetūti ca upapattisādhanahetu veditabbo, na kārako, sampāpako vā. Nimittanti codanāya kāraṇaṁ.",
  "tika-s0402t34:29_6": "Tattha codako codanaṁ karotīti kāraṇaṁ,",
  "tika-s0402t34:29_7": "dhammo codanaṁ karoti etenāti kāraṇaṁ. Tenāha ‘‘puggalopī’’tiādi.",
  "tika-s0402t34:29_8": "Khemanti kenaci appaṭibāhiyabhāvena anupaddutaṁ.",
  "tika-s0402t34:30_0": "Antarāyo etesaṁ atthi,",
  "tika-s0402t34:30_1": "antarāye vā niyuttāti antarāyikā.",
  "tika-s0402t34:30_2": "Evaṁbhūtā pana te yasmā antarāyakarā nāma honti,",
  "tika-s0402t34:30_3": "tasmā āha ‘‘antarāyaṁ karontīti antarāyikā’’ti.",
  "tika-s0402t34:30_4": "Asañcicca vītikkame nātisāvajjāti katvā vuttaṁ ‘‘sañcicca vītikkantā’’ti.",
  "tika-s0402t34:30_5": "Satta āpattikkhandhātiādi nidassanamattaṁ itaresampi catunnaṁ ‘‘antarāyikā’’ti vuttadhammānaṁ tabbhāve byabhicārābhāvato.",
  "tika-s0402t34:30_6": "Idha pana methunadhammo adhippetoti idaṁ aṭṭhuppattivasena vuttaṁ ariṭṭhasikkhāpadaṁ (pāci. 417) viya.",
  "tika-s0402t34:30_7": "Yasmā taṁkhaṇampi kāmānaṁ ādīnavaṁ disvā virato hoti ce, visesaṁ adhigacchati, na kāmesu āsatto,",
  "tika-s0402t34:30_8": "tasmā vuttaṁ ‘‘methuna…pe…antarāyo hotī’’ti.",
  "tika-s0402t34:30_9": "Tattha yassa kassacīti na kevalaṁ pabbajitasseva, atha kho yassa kassaci.",
  "tika-s0402t34:30_10": "Tathā hi vuttaṁ ‘‘methunamanuyuttassa, mussatevāpi sāsana’’nti (su. ni. 820).",
  "tika-s0402t34:31_0": "Tasmiṁ aniyyānikadhammeti tasmiṁ parehi parikappitaaniyyānikadhammanimittaṁ.",
  "tika-s0402t34:31_1": "Nimittatthe hi idaṁ kammasaṁyoge bhummaṁ.",
  "tika-s0402t34:32_0": "Upanibaddhāti viracitā. Tenāha ‘‘abhisaṅkhatā’’ti. Puthubhāvanti bahubhāvaṁ.",
  "tika-s0402t34:32_1": "Puthūhi vā sitāti bahūhi samaṇabrāhmaṇehi sitā upanibaddhā.",
  "tika-s0402t34:33_0": "Vesārajjasuttavaṇṇanā niṭṭhitā.",
  "tika-s0402t34:34_0": "9. Taṇhuppādasuttavaṇṇanā",
  "tika-s0402t34:35_0": "9.",
  "tika-s0402t34:35_1": "Navame bhavati etena ārogyanti bhavo, gilānapaccayo. Parivuddho bhavo abhavo.",
  "tika-s0402t34:35_2": "Vuddhiattho hi ayamakāro yathā ‘‘saṁvarāsaṁvaro, phalāphala’’nti ca.",
  "tika-s0402t34:35_3": "Sappinavanītādīnīti ādi-saddena telamadhuphāṇitādīnaṁ gahaṇaṁ.",
  "tika-s0402t34:35_4": "Sappinavanītādiggahaṇañcettha nidassanamattaṁ,",
  "tika-s0402t34:35_5": "sabbassapi gilānapaccayassa saṅgaho daṭṭhabbo.",
  "tika-s0402t34:35_6": "Bhavābhavoti vā khuddako ceva mahanto ca upapattibhavo veditabbo.",
  "tika-s0402t34:35_7": "Tenevāha ‘‘sampattibhavesū’’tiādi. Bhavoti vā sampatti, abhavoti vipatti. Bhavoti vuddhi, abhavoti hāni.",
  "tika-s0402t34:35_8": "Taṁnimittañca taṇhā uppajjatīti vuttaṁ ‘‘bhavābhavahetu vā’’ti.",
  "tika-s0402t34:36_0": "Taṇhādutiyoti taṇhāsahāyo.",
  "tika-s0402t34:36_1": "Taṇhā hi nirudakakantāre marīcikāya udakasaññā viya pipāsābhibhūtaṁ tasitaṁ sattaṁ assāsadassanavasena sahāyakiccaṁ karontī bhavādīsu anibbinnaṁ katvā paribbhamāpeti.",
  "tika-s0402t34:36_2": "Tathā hi taṁ papātakaṁ acintetvā madhuggaṇhanakaluddakā viya anekādīnavākulesu bhavesu ānisaṁsameva dassentī anatthajāle sā paribbhamāpeti,",
  "tika-s0402t34:36_3": "tasmā taṇhā ‘‘purisassa dutiyā’’ti vuttā.",
  "tika-s0402t34:36_4": "Nanu ca aññepi kilesādayo bhavanibbattipaccayāti? Saccametaṁ, na pana tathā visesapaccayo, yathā taṇhā.",
  "tika-s0402t34:36_5": "Tathā hi sā kusalehi vinā akusalehi,",
  "tika-s0402t34:36_6": "kāmāvacarādikusalehi ca vinā rūpāvacarādikusalehi bhavanibbattiyā visesapaccayo.",
  "tika-s0402t34:36_7": "Yato samudayasaccanti vuccatīti.",
  "tika-s0402t34:36_8": "Itthabhāvaññathābhāvanti itthabhāvo ca aññathābhāvo ca itthabhāvaññathābhāvo,",
  "tika-s0402t34:36_9": "so etassa atthīti itthabhāvaññathābhāvo, saṁsāro, taṁ itthabhāvaññathābhāvaṁ.",
  "tika-s0402t34:36_10": "Tattha itthabhāvo manussattaṁ,",
  "tika-s0402t34:36_11": "aññathābhāvo tato avasiṭṭhasattāvāsā.",
  "tika-s0402t34:36_12": "Itthabhāvo vā tesaṁ tesaṁ sattānaṁ paccuppanno attabhāvo, aññathābhāvo anāgatattabhāvo.",
  "tika-s0402t34:36_13": "Evarūpo vā aññopi attabhāvo itthabhāvo, na evarūpo aññathābhāvo.",
  "tika-s0402t34:36_14": "Tenevāha ‘‘itthabhāvaññathābhāvanti ettha itthabhāvo nāma ayaṁ attabhāvo’’tiādi. Saṁsaraṇaṁ saṁsāro.",
  "tika-s0402t34:37_0": "‘‘Khandhānañca paṭipāṭi, dhātuāyatanāna ca;",
  "tika-s0402t34:38_0": "Abbocchinnaṁ vattamānā, saṁsāroti pavuccati’’. (visuddhi. 2.619; dī. ni. aṭṭha. 2.95 apasādanāvaṇṇanā; saṁ. ni. aṭṭha. 2.2.60; a. ni. aṭṭha. 2.4.199; dha. sa. aṭṭha. nidānakathā; vibha. aṭṭha. 226 saṅkhārapadaniddeso; su. ni. aṭṭha. 2.523; udā. aṭṭha. 39; itivu. aṭṭha. 14);",
  "tika-s0402t34:39_0": "Tenāha ‘‘khandhadhātuāyatanānaṁ paṭipāṭi’’nti,",
  "tika-s0402t34:39_1": "khandhadhātuāyatanānaṁ hetuphalabhāvena aparāparappavattinti attho.",
  "tika-s0402t34:40_0": "Evamādīnavaṁñatvāti ettha etamādīnavaṁ ñatvātipi paṭhanti,",
  "tika-s0402t34:40_1": "etaṁ sakalavaṭṭadukkhassa sambhavaṁ samudayaṁ taṇhaṁ ādīnavaṁ ñatvāti attho.",
  "tika-s0402t34:40_2": "Atha vā evamādīnavaṁ ñatvāti etaṁ yathāvuttaṁ saṁsārānativattanaādīnavaṁ dosaṁ ñatvā.",
  "tika-s0402t34:40_3": "Niggahaṇoti caturūpādānasaṅkhātassa sabbassa gahaṇassa paṭinissajjanena niggahaṇo,",
  "tika-s0402t34:40_4": "khandhaparinibbānena saṅkhārappavattito apagaccheyyāti evaṁ vā ettha attho daṭṭhabbo.",
  "tika-s0402t34:41_0": "Taṇhuppādasuttavaṇṇanā niṭṭhitā.",
  "tika-s0402t34:42_0": "10. Yogasuttavaṇṇanā",
  "tika-s0402t34:43_0": "10.",
  "tika-s0402t34:43_1": "Dasame yojentīti kammaṁ vipākena bhavādiṁ,",
  "tika-s0402t34:43_2": "bhavantarādīhi dukkhena sattaṁ yojenti ghaṭentīti yogā.",
  "tika-s0402t34:43_3": "Kāmanaṭṭhena kāmo ca so yathāvuttenatthena yogo cāti kāmayogo.",
  "tika-s0402t34:43_4": "Bhavayogo nāma bhavarāgoti dassetuṁ ‘‘rūpārūpabhavesū’’tiādi vuttaṁ.",
  "tika-s0402t34:43_5": "Tattha paṭhamo upapattibhavesu rāgo, dutiyo kammabhavesu,",
  "tika-s0402t34:43_6": "tatiyo bhavadiṭṭhisahagato yathā rajjanaṭṭhena rāgo,",
  "tika-s0402t34:43_7": "evaṁ yujjanaṭṭhena yogoti vutto.",
  "tika-s0402t34:43_8": "Catūsu saccesu aññāṇanti idaṁ suttantanayaṁ nissāya vuttaṁ. Suttantasaṁvaṇṇanā hesāti,",
  "tika-s0402t34:43_9": "tadantogadhattā vā pubbantādīnaṁ.",
  "tika-s0402t34:44_0": "Samudayanti dve samudayā khaṇikasamudayo paccayasamudayo ca.",
  "tika-s0402t34:44_1": "Uppādakkhaṇo khaṇikasamudayo, paccayova paccayasamudayo.",
  "tika-s0402t34:44_2": "Samudayate samudayanaṁ samudayo,",
  "tika-s0402t34:44_3": "samudeti etasmāti samudayoti evaṁ ubhinnaṁ samudayānaṁ saddatthatopi bhedo veditabbo.",
  "tika-s0402t34:44_4": "Paccayasamudayaṁ pajānantopi bhikkhu khaṇikasamudayaṁ pajānāti,",
  "tika-s0402t34:44_5": "khaṇikasamudayaṁ pajānantopi paccayasamudayaṁ pajānāti.",
  "tika-s0402t34:44_6": "Paccayato hi saṅkhārānaṁ udayaṁ passato khaṇato ca nesaṁ udayadassanaṁ sukhaṁ hoti,",
  "tika-s0402t34:44_7": "khaṇato ca nesaṁ udayaṁ passato pageva paccayānaṁ suggahitattā paccayato dassanaṁ sukhena ijjhati.",
  "tika-s0402t34:44_8": "Idha pana khaṇikasamudayaṁ dassento āha ‘‘samudayanti uppatti’’nti.",
  "tika-s0402t34:45_0": "Atthaṅgamopi duvidho accantatthaṅgamo, bhedatthaṅgamoti.",
  "tika-s0402t34:45_1": "Accantatthaṅgamo appavattinirodho, nibbānanti keci.",
  "tika-s0402t34:45_2": "Bhedatthaṅgamo khaṇikanirodho.",
  "tika-s0402t34:45_3": "Tadubhayaṁ pubbabhāge uggahaparipucchādivasena passato aññataradassanena itaradassanampi siddhameva hoti.",
  "tika-s0402t34:45_4": "Pubbabhāgeyeva ārammaṇavasena khayato vayato sammasanādikāle bhedatthaṅgamaṁ passanto byatirekavasena anussavādito accantatthaṅgamaṁ passati,",
  "tika-s0402t34:45_5": "maggakkhaṇe pana ārammaṇato accantatthaṅgamaṁ passanto asammohato itarampi passati.",
  "tika-s0402t34:45_6": "Idha pana bhedatthaṅgamaṁ dassento āha ‘‘atthaṅgamanti bheda’’nti.",
  "tika-s0402t34:45_7": "Kāmānaṁ uppattibhedaggahaṇeneva cettha yathā kāmānaṁ paṭiccasamuppannatā vibhāvitā,",
  "tika-s0402t34:45_8": "evaṁ kāmavatthunopīti ubhayesampi aniccatā dukkhatā anattatā ca vibhāvitāti daṭṭhabbaṁ.",
  "tika-s0402t34:45_9": "Madhurabhāvanti iminā kāmasannissitaṁ sukhaṁ somanassaṁ dasseti. ‘‘Yaṁ kho, bhikkhave,",
  "tika-s0402t34:45_10": "ime pañca kāmaguṇe paṭicca uppajjati sukhaṁ somanassaṁ, ayaṁ kāmānaṁ assādo’’ti (ma. ni. 1.166) hi vuttaṁ.",
  "tika-s0402t34:45_11": "Amadhurabhāvanti iminā pana kāmahetukaṁ dukkhaṁ domanassaṁ dasseti.",
  "tika-s0402t34:46_0": "Phassāyatanānanti chadvārikassa phassassa kāraṇabhūtānaṁ cakkhādiāyatanānaṁ.",
  "tika-s0402t34:46_1": "Tenāha ‘‘cakkhādīnaṁ cakkhusamphassādikāraṇāna’’nti.",
  "tika-s0402t34:46_2": "Punabbhavakaraṇaṁ punobhavo uttarapadalopena,",
  "tika-s0402t34:46_3": "mano-saddassa viya ca purimapadassa okārantatā daṭṭhabbā.",
  "tika-s0402t34:46_4": "Punobhavo sīlametesanti ponobhavikā.",
  "tika-s0402t34:46_5": "Atha vā sīlatthena ikasaddena gamitatthattā kiriyāvācakasaddassa adassanaṁ daṭṭhabbaṁ yathā apūpabhakkhanasīlo āpūpiko. Atha vā punabbhavaṁ denti, punabbhavāya saṁvattanti,",
  "tika-s0402t34:46_6": "punappunabbhave nibbattentīti ponobhavikā.",
  "tika-s0402t34:46_7": "‘‘Taddhitā’’ti hi bahuvacananiddesā vicittattā vā taddhitānaṁ abhidhānalakkhaṇattā vā ‘‘punabbhavaṁ dentī’’tiādīsupi atthesu ponobhavikasaddasiddhi daṭṭhabbā.",
  "tika-s0402t34:47_0": "Visaṁyojenti paṭipannaṁ puggalaṁ kāmayogādito viyojentīti visaṁyogā,",
  "tika-s0402t34:47_1": "asubhajjhānādīni visaṁyojanakāraṇāni.",
  "tika-s0402t34:47_2": "Tenāha ‘‘visaṁyogāti visaṁyojanakāraṇānī’’tiādi.",
  "tika-s0402t34:48_0": "Yogasuttavaṇṇanā niṭṭhitā.",
  "tika-s0402t34:49_0": "Bhaṇḍagāmavaggavaṇṇanā niṭṭhitā."
}