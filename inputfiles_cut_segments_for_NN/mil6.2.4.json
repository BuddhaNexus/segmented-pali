{
  "mil6.2.4:0.1_0": "Milindapañha",
  "mil6.2.4:0.2_0": "Anumānapañha",
  "mil6.2.4:0.3_0": "Nippapañcavagga",
  "mil6.2.4:0.4_0": "4. Lokenatthibhāvapañha",
  "mil6.2.4:1.1_0": "“Bhante nāgasena,",
  "mil6.2.4:1.1_1": "dissanti loke buddhā,",
  "mil6.2.4:1.1_2": "dissanti paccekabuddhā,",
  "mil6.2.4:1.1_3": "dissanti tathāgatassa sāvakā,",
  "mil6.2.4:1.1_4": "dissanti cakkavattirājāno,",
  "mil6.2.4:1.1_5": "dissanti padesarājāno,",
  "mil6.2.4:1.1_6": "dissanti devamanussā,",
  "mil6.2.4:1.1_7": "dissanti sadhanā,",
  "mil6.2.4:1.1_8": "dissanti adhanā,",
  "mil6.2.4:1.1_9": "dissanti sugatā,",
  "mil6.2.4:1.1_10": "dissanti duggatā,",
  "mil6.2.4:1.1_11": "dissati purisassa itthiliṅgaṁ pātubhūtaṁ,",
  "mil6.2.4:1.1_12": "dissati itthiyā purisaliṅgaṁ pātubhūtaṁ,",
  "mil6.2.4:1.1_13": "dissati sukataṁ dukkataṁ kammaṁ,",
  "mil6.2.4:1.1_14": "dissanti kalyāṇapāpakānaṁ kammānaṁ vipākūpabhogino sattā,",
  "mil6.2.4:1.1_15": "atthi loke sattā aṇḍajā jalābujā saṁsedajā opapātikā,",
  "mil6.2.4:1.1_16": "atthi sattā apadā dvipadā catuppadā bahuppadā,",
  "mil6.2.4:1.1_17": "atthi loke yakkhā rakkhasā kumbhaṇḍā asurā dānavā gandhabbā petā pisācā,",
  "mil6.2.4:1.1_18": "atthi kinnarā mahoragā nāgā supaṇṇā siddhā vijjādharā,",
  "mil6.2.4:1.1_19": "atthi hatthī assā gāvo mahiṁsā oṭṭhā gadrabhā ajā eḷakā migā sūkarā sīhā byagghā dīpī acchā kokā taracchā soṇā siṅgālā,",
  "mil6.2.4:1.1_20": "atthi bahuvidhā sakuṇā,",
  "mil6.2.4:1.1_21": "atthi suvaṇṇaṁ rajataṁ muttā maṇi saṅkho silā pavāḷaṁ lohitaṅko masāragallaṁ veḷuriyo vajiraṁ phalikaṁ kāḷalohaṁ tambalohaṁ vaṭṭalohaṁ kaṁsalohaṁ,",
  "mil6.2.4:1.1_22": "atthi khomaṁ koseyyaṁ kappāsikaṁ sāṇaṁ bhaṅgaṁ kambalaṁ,",
  "mil6.2.4:1.1_23": "atthi sāli vīhi yavo kaṅgu kudrūso varako godhūmo muggo,",
  "mil6.2.4:1.1_24": "māso tilaṁ kulatthaṁ,",
  "mil6.2.4:1.1_25": "atthi mūlagandho sāragandho pheggugandho tacagandho pattagandho pupphagandho phalagandho sabbagandho,",
  "mil6.2.4:1.1_26": "atthi tiṇalatāgaccharukkhaosadhivanappatinadīpabbatasamuddamacchakacchapā sabbaṁ loke atthi.",
  "mil6.2.4:1.2_0": "Yaṁ, bhante, loke natthi, taṁ me kathehī”ti.",
  "mil6.2.4:2.1_0": "“Tīṇimāni, mahārāja, loke natthi.",
  "mil6.2.4:2.2_0": "Katamāni tīṇi?",
  "mil6.2.4:2.3_0": "Sacetanā vā acetanā vā ajarāmarā loke natthi,",
  "mil6.2.4:2.3_1": "saṅkhārānaṁ niccatā natthi,",
  "mil6.2.4:2.3_2": "paramatthena sattūpaladdhi natthi,",
  "mil6.2.4:2.3_3": "imāni kho, mahārāja,",
  "mil6.2.4:2.3_4": "tīṇi loke natthī”ti.",
  "mil6.2.4:2.4_0": "“Sādhu, bhante nāgasena, evametaṁ tathā sampaṭicchāmī”ti.",
  "mil6.2.4:3.1_0": "Loke natthibhāvapañho catuttho."
}