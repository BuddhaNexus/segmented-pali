{
  "atk-s0502a2:0_0": "2. Appamādavaggo",
  "atk-s0502a2:1_0": "1. Sāmāvatīvatthu",
  "atk-s0502a2:2_0": "Appamādoamatapadanti imaṁ dhammadesanaṁ satthā kosambiṁ upanissāya ghositārāme viharanto sāmāvatippamukhānaṁ pañcannaṁ itthisatānaṁ,",
  "atk-s0502a2:2_1": "māgaṇḍiyappamukhānañca etissā pañcannaṁ ñātisatānaṁ maraṇabyasanaṁ ārabbha kathesi.",
  "atk-s0502a2:3_0": "Tatrāyaṁ anupubbikathā –",
  "atk-s0502a2:3_1": "atīte allakapparaṭṭhe allakapparājā nāma,",
  "atk-s0502a2:3_2": "veṭhadīpakaraṭṭhe veṭhadīpakarājā nāmāti ime dve daharakālato paṭṭhāya sahāyakā hutvā ekācariyakule sippaṁ",
  "atk-s0502a2:3_3": "uggaṇhitvā attano attano pitūnaṁ accayena chattaṁ ussāpetvā āyāmena dasadasayojanike raṭṭhe rājāno ahesuṁ.",
  "atk-s0502a2:3_4": "Te kālena kālaṁ samāgantvā ekato tiṭṭhantā nisīdantā nipajjantā mahājanaṁ jāyamānañca jīyamānañca mīyamānañca",
  "atk-s0502a2:3_5": "disvā ‘‘paralokaṁ gacchantaṁ anugacchanto nāma natthi,",
  "atk-s0502a2:3_6": "antamaso attano sarīrampi nānugacchati,",
  "atk-s0502a2:3_7": "sabbaṁ pahāya gantabbaṁ,",
  "atk-s0502a2:3_8": "kiṁ no gharāvāsena,",
  "atk-s0502a2:3_9": "pabbajissāmā’’ti mantetvā rajjāni puttadārānaṁ niyyādetvā isipabbajjaṁ pabbajitvā himavantappadese vasantā mantayiṁsu –",
  "atk-s0502a2:3_10": "‘‘mayaṁ rajjaṁ pahāya pabbajitā,",
  "atk-s0502a2:3_11": "na jīvituṁ asakkontā.",
  "atk-s0502a2:3_12": "Te mayaṁ ekaṭṭhāne vasantā apabbajitasadisāyeva homa,",
  "atk-s0502a2:3_13": "tasmā visuṁ vasissāma.",
  "atk-s0502a2:3_14": "Tvaṁ etasmiṁ pabbate vasa,",
  "atk-s0502a2:3_15": "ahaṁ imasmiṁ pabbate vasissāmi.",
  "atk-s0502a2:3_16": "Anvaḍḍhamāsaṁ pana uposathadivase ekato bhavissāmā’’ti.",
  "atk-s0502a2:3_17": "Atha kho nesaṁ etadahosi –",
  "atk-s0502a2:3_18": "‘‘evampi no gaṇasaṅgaṇikāva bhavissati,",
  "atk-s0502a2:3_19": "tvaṁ pana tava pabbate aggiṁ jāleyyāsi,",
  "atk-s0502a2:3_20": "ahaṁ mama pabbate aggiṁ jālessāmi,",
  "atk-s0502a2:3_21": "tāya saññāya atthibhāvaṁ jānissāmā’’ti.",
  "atk-s0502a2:3_22": "Te tathā kariṁsu.",
  "atk-s0502a2:4_0": "Atha aparabhāge veṭhadīpakatāpaso kālaṁ katvā mahesakkho devarājā hutvā nibbatto.",
  "atk-s0502a2:4_1": "Tato aḍḍhamāse sampatte aggiṁ adisvāva itaro ‘‘sahāyako me kālakato’’ti aññāsi.",
  "atk-s0502a2:4_2": "Itaropi nibbattakkhaṇeyeva attano devasiriṁ oloketvā kammaṁ upadhārento nikkhamanato paṭṭhāya attano",
  "atk-s0502a2:4_3": "tapacariyaṁ disvā ‘‘gantvā mama sahāyakaṁ passissāmī’’ti taṁ attabhāvaṁ vijahitvā maggikapuriso viya",
  "atk-s0502a2:4_4": "tassa santikaṁ gantvā vanditvā ekamantaṁ aṭṭhāsi.",
  "atk-s0502a2:4_5": "Atha naṁ so āha –",
  "atk-s0502a2:4_6": "‘‘kuto āgatosī’’ti?",
  "atk-s0502a2:4_7": "‘‘Maggikapuriso ahaṁ, bhante,",
  "atk-s0502a2:4_8": "dūratova āgatomhi. Kiṁ pana, bhante,",
  "atk-s0502a2:4_9": "ayyo imasmiṁ ṭhāne ekakova vasati,",
  "atk-s0502a2:4_10": "aññopi koci atthī’’ti?",
  "atk-s0502a2:4_11": "‘‘Atthi me eko sahāyako’’ti.",
  "atk-s0502a2:4_12": "‘‘Kuhiṁ so’’ti?",
  "atk-s0502a2:4_13": "‘‘Etasmiṁ pabbate vasati,",
  "atk-s0502a2:4_14": "uposathadivase pana aggiṁ na jāleti,",
  "atk-s0502a2:4_15": "mato nūna bhavissatī’’ti. ‘‘Evaṁ,",
  "atk-s0502a2:4_16": "bhante’’ti?",
  "atk-s0502a2:4_17": "‘‘Evamāvuso’’ti.",
  "atk-s0502a2:4_18": "‘‘Ahaṁ so,",
  "atk-s0502a2:4_19": "bhante’’ti.",
  "atk-s0502a2:4_20": "‘‘Kuhiṁ nibbattosī’’ti?",
  "atk-s0502a2:4_21": "‘‘Devaloke mahesakkho devarājā hutvā nibbattosmi, bhante,",
  "atk-s0502a2:4_22": "‘ayyaṁ passissāmī’ti puna āgatomhi.",
  "atk-s0502a2:4_23": "Api nu kho ayyānaṁ imasmiṁ ṭhāne vasantānaṁ koci upaddavo atthī’’ti? ‘‘Āma, āvuso,",
  "atk-s0502a2:4_24": "hatthī nissāya kilamāmī’’ti. ‘‘Kiṁ vo, bhante,",
  "atk-s0502a2:4_25": "hatthī karontī’’ti?",
  "atk-s0502a2:4_26": "‘‘Sammajjanaṭṭhāne laṇḍaṁ pātenti,",
  "atk-s0502a2:4_27": "pādehi bhūmiyaṁ paharitvā paṁsuṁ uddharanti,",
  "atk-s0502a2:4_28": "svāhaṁ laṇḍaṁ chaḍḍento paṁsuṁ samaṁ karonto kilamāmī’’ti.",
  "atk-s0502a2:4_29": "‘‘Kiṁ pana tesaṁ anāgamanaṁ icchathā’’ti?",
  "atk-s0502a2:4_30": "‘‘Āmāvuso’’ti.",
  "atk-s0502a2:4_31": "‘‘Tena hi tesaṁ anāgamanaṁ karissāmī’’ti tāpasassa hatthikantavīṇañceva hatthikantamantañca adāsi.",
  "atk-s0502a2:4_32": "Dadanto ca pana vīṇāya tisso tantiyo dassetvā tayo mante uggaṇhāpetvā ‘‘imaṁ tantiṁ paharitvā imasmiṁ",
  "atk-s0502a2:4_33": "mante vutte nivattitvā oloketumpi asakkontā hatthī palāyanti,",
  "atk-s0502a2:4_34": "imaṁ tantiṁ paharitvā imasmiṁ mante vutte nivattitvā pacchato olokentā olokentā palāyanti,",
  "atk-s0502a2:4_35": "imaṁ tantiṁ paharitvā imasmiṁ mante vutte hatthiyūthapati piṭṭhiṁ upanāmento āgacchatī’’ti ācikkhitvā,",
  "atk-s0502a2:4_36": "‘‘yaṁ vo ruccati,",
  "atk-s0502a2:4_37": "taṁ kareyyāthā’’ti vatvā tāpasaṁ vanditvā pakkāmi.",
  "atk-s0502a2:4_38": "Tāpaso palāyanamantaṁ vatvā palāyanatantiṁ paharitvā hatthī palāpetvā vasi.",
  "atk-s0502a2:5_0": "Tasmiṁ samaye kosambiyaṁ pūrantappo nāma rājā hoti.",
  "atk-s0502a2:5_1": "So ekadivasaṁ gabbhiniyā deviyā saddhiṁ bālasūriyatapaṁ tappamāno abbhokāsatale nisīdi.",
  "atk-s0502a2:5_2": "Devī rañño pārupanaṁ satasahassagghanikaṁ rattakambalaṁ pārupitvā nisinnā raññā saddhiṁ samullapamānā",
  "atk-s0502a2:5_3": "rañño aṅgulito satasahassagghanikaṁ rājamuddikaṁ nīharitvā attano aṅguliyaṁ pilandhi.",
  "atk-s0502a2:5_4": "Tasmiṁ samaye hatthiliṅgasakuṇo ākāsena gacchanto dūrato rattakambalapārupanaṁ deviṁ disvā ‘‘maṁsapesī’’ti saññāya pakkhe vissajjetvā otari.",
  "atk-s0502a2:5_5": "Rājā tassa otaraṇasaddena bhīto uṭṭhāya antonivesanaṁ pāvisi.",
  "atk-s0502a2:5_6": "Devī garugabbhatāya ceva bhīrukajātikatāya ca vegena gantuṁ nāsakkhi.",
  "atk-s0502a2:5_7": "Atha naṁ so sakuṇo ajjhappatto nakhapañjare nisīdāpetvā ākāsaṁ pakkhandi.",
  "atk-s0502a2:5_8": "Te kira sakuṇā pañcannaṁ hatthīnaṁ balaṁ dhārenti.",
  "atk-s0502a2:5_9": "Tasmā ākāsena netvā yathārucitaṭṭhāne nisīditvā maṁsaṁ khādanti.",
  "atk-s0502a2:5_10": "Sāpi tena nīyamānā maraṇabhayabhītā cintesi –",
  "atk-s0502a2:5_11": "‘‘sacāhaṁ viravissāmi,",
  "atk-s0502a2:5_12": "manussasaddo nāma tiracchānagatānaṁ ubbejanīyo,",
  "atk-s0502a2:5_13": "taṁ sutvā maṁ chaḍḍessati.",
  "atk-s0502a2:5_14": "Evaṁ sante saha gabbhena jīvitakkhayaṁ pāpuṇissāmi,",
  "atk-s0502a2:5_15": "yasmiṁ pana ṭhāne nisīditvā maṁ khādituṁ ārabhissati,",
  "atk-s0502a2:5_16": "tatra naṁ saddaṁ katvā palāpessāmī’’ti.",
  "atk-s0502a2:5_17": "Sā attano paṇḍitatāya adhivāsesi.",
  "atk-s0502a2:6_0": "Tadā ca himavantapadese thokaṁ vaḍḍhitvā maṇḍapākārena ṭhito eko mahānigrodho hoti.",
  "atk-s0502a2:6_1": "So sakuṇo migarūpādīni tattha netvā khādati,",
  "atk-s0502a2:6_2": "tasmā tampi tattheva netvā viṭapabbhantare ṭhapetvā āgatamaggaṁ olokesi.",
  "atk-s0502a2:6_3": "Āgatamaggolokanaṁ kira tesaṁ dhammatā.",
  "atk-s0502a2:6_4": "Tasmiṁ khaṇe devī,",
  "atk-s0502a2:6_5": "‘‘idāni imaṁ palāpetuṁ vaṭṭatī’’ti cintetvā ubho hatthe ukkhipitvā pāṇisaddañceva mukhasaddañca katvā taṁ palāpesi.",
  "atk-s0502a2:6_6": "Athassā sūriyatthaṅgamanakāle gabbhe kammajavātā caliṁsu.",
  "atk-s0502a2:6_7": "Sabbadisāsu gajjanto mahāmegho uṭṭhahi.",
  "atk-s0502a2:6_8": "Sukhedhitāya rājamahesiyā ‘‘mā bhāyi,",
  "atk-s0502a2:6_9": "ayye’’ti vacanamattampi alabhamānāya dukkhaparetāya sabbarattiṁ niddā nāma nāhosi.",
  "atk-s0502a2:6_10": "Vibhātāya pana rattiyā valāhakavigamo ca aruṇuggamanañca tassā gabbhavuṭṭhānañca ekakkhaṇeyeva ahosi.",
  "atk-s0502a2:6_11": "Sā meghautuñca pabbatautuñca aruṇautuñca gahetvā jātattā puttassa utenoti nāmaṁ akāsi.",
  "atk-s0502a2:7_0": "Allakappatāpasassapi kho tato avidūre vasanaṭṭhānaṁ hoti.",
  "atk-s0502a2:7_1": "So pakatiyāva vassadivase sītabhayena phalāphalatthāya vanaṁ na pavisati,",
  "atk-s0502a2:7_2": "taṁ rukkhamūlaṁ gantvā sakuṇehi khāditamaṁsānaṁ aṭṭhiṁ āharitvā koṭṭetvā rasaṁ katvā pivati.",
  "atk-s0502a2:7_3": "Tasmā taṁ divasaṁ ‘‘aṭṭhiṁ āharissāmī’’ti tattha gantvā rukkhamūle aṭṭhiṁ pariyesento upari dārakasaddaṁ",
  "atk-s0502a2:7_4": "sutvā ullokento deviṁ disvā ‘‘kāsi tva’’nti vatvā ‘‘mānusitthimhī’’ti.",
  "atk-s0502a2:7_5": "‘‘Kathaṁ āgatāsī’’ti?",
  "atk-s0502a2:7_6": "‘‘Hatthiliṅgasakuṇenānītāmhī’’ti vutte ‘‘otarāhī’’ti āha .",
  "atk-s0502a2:7_7": "‘‘Jātisambhedato bhāyāmi, ayyā’’ti.",
  "atk-s0502a2:7_8": "‘‘Kāsi tva’’nti?",
  "atk-s0502a2:7_9": "‘‘Khattiyāmhī’’ti.",
  "atk-s0502a2:7_10": "‘‘Ahampi khattiyoyevā’’ti.",
  "atk-s0502a2:7_11": "‘‘Tena hi khattiyamāyaṁ kathehī’’ti.",
  "atk-s0502a2:7_12": "So khattiyamāyaṁ kathesi.",
  "atk-s0502a2:7_13": "‘‘Tena hi āruyha puttaṁ me otārehī’’ti.",
  "atk-s0502a2:7_14": "So ekena passena abhiruhanamaggaṁ katvā abhiruhitvā dārakaṁ gaṇhi.",
  "atk-s0502a2:7_15": "‘‘Mā maṁ hatthena chupī’’ti ca vutte taṁ achupitvāva dārakaṁ otāresi.",
  "atk-s0502a2:7_16": "Devīpi otari.",
  "atk-s0502a2:7_17": "Atha naṁ assamapadaṁ netvā sīlabhedaṁ akatvāva anukampāya paṭijaggi,",
  "atk-s0502a2:7_18": "nimmakkhikamadhuṁ āharitvā sayaṁjātasāliṁ āharitvā yāguṁ pacitvā adāsi.",
  "atk-s0502a2:7_19": "Evaṁ tasmiṁ paṭijaggante sā aparabhāge cintesi –",
  "atk-s0502a2:7_20": "‘‘ahaṁ neva āgatamaggaṁ jānāmi,",
  "atk-s0502a2:7_21": "na gamanamaggaṁ jānāmi,",
  "atk-s0502a2:7_22": "imināpi me saddhiṁ vissāsamattampi natthi.",
  "atk-s0502a2:7_23": "Sace panāyaṁ amhe pahāya katthaci gamissati,",
  "atk-s0502a2:7_24": "ubhopi idheva maraṇaṁ pāpuṇissāma,",
  "atk-s0502a2:7_25": "yaṁkiñci katvā imassa sīlaṁ bhinditvā yathā maṁ na muñcati,",
  "atk-s0502a2:7_26": "tathā taṁ kātuṁ vaṭṭatī’’ti.",
  "atk-s0502a2:7_27": "Atha naṁ dunnivatthaduppārutadassanena palobhetvā sīlavināsaṁ pāpesi.",
  "atk-s0502a2:7_28": "Tato paṭṭhāya dvepi samaggavāsaṁ vasiṁsu.",
  "atk-s0502a2:8_0": "Athekadivasaṁ tāpaso nakkhattayogaṁ ullokento pūrantappassa nakkhattamilāyanaṁ disvā ‘‘bhadde kosambiyaṁ pūrantapparājā mato’’ti āha. ‘‘Kasmā, ayya,",
  "atk-s0502a2:8_1": "evaṁ vadesi?",
  "atk-s0502a2:8_2": "Kiṁ te tena saddhiṁ āghāto atthī’’ti? ‘‘Natthi, bhadde,",
  "atk-s0502a2:8_3": "nakkhattamilāyanamassa disvā evaṁ vadāmī’’ti,",
  "atk-s0502a2:8_4": "sā parodi.",
  "atk-s0502a2:8_5": "Atha naṁ ‘‘kasmā rodasī’’ti pucchitvā tāya tassa attano sāmikabhāve akkhāte āha – ‘‘mā, bhadde, rodi,",
  "atk-s0502a2:8_6": "jātassa nāma niyato maccū’’ti. ‘‘Jānāmi,",
  "atk-s0502a2:8_7": "ayyā’’ti vutte ‘‘atha kasmā rodasī’’ti?",
  "atk-s0502a2:8_8": "‘‘Putto me kulasantakassa rajjassa anucchaviko,",
  "atk-s0502a2:8_9": "‘sace tatra abhavissa,",
  "atk-s0502a2:8_10": "setacchattaṁ ussāpayissa.",
  "atk-s0502a2:8_11": "Idāni mahājāniko vata jāto’ti sokena rodāmi, ayyā’’ti. ‘‘Hotu, bhadde,",
  "atk-s0502a2:8_12": "mā cintayi,",
  "atk-s0502a2:8_13": "sacassa rajjaṁ patthesi,",
  "atk-s0502a2:8_14": "ahamassa rajjalabhanākāraṁ karissāmī’’ti.",
  "atk-s0502a2:8_15": "Athassa hatthikantavīṇañceva hatthikantamante ca adāsi.",
  "atk-s0502a2:8_16": "Tadā anekāni hatthisahassāni āgantvā vaṭarukkhamūle nisīdanti.",
  "atk-s0502a2:8_17": "Atha naṁ āha –",
  "atk-s0502a2:8_18": "‘‘hatthīsu anāgatesuyeva rukkhaṁ abhiruhitvā tesu āgatesu imaṁ mantaṁ vatvā imaṁ tantiṁ pahara,",
  "atk-s0502a2:8_19": "sabbe nivattitvā oloketumpi asakkontā palāyissanti,",
  "atk-s0502a2:8_20": "atha otaritvā āgaccheyyāsī’’ti.",
  "atk-s0502a2:8_21": "So tathā katvā āgantvā taṁ pavattiṁ ārocesi.",
  "atk-s0502a2:8_22": "Atha naṁ dutiyadivase āha –",
  "atk-s0502a2:8_23": "‘‘ajja imaṁ mantaṁ vatvā imaṁ tantiṁ pahareyyāsi ,",
  "atk-s0502a2:8_24": "sabbe nivattitvā olokentā palāyissantī’’ti.",
  "atk-s0502a2:8_25": "Tadāpi tathā katvā āgantvā ārocesi .",
  "atk-s0502a2:8_26": "Atha naṁ tatiyadivase āha –",
  "atk-s0502a2:8_27": "‘‘ajja imaṁ mantaṁ vatvā imaṁ tantiṁ pahareyyāsi,",
  "atk-s0502a2:8_28": "yūthapati piṭṭhiṁ upanāmento āgamissatī’’ti.",
  "atk-s0502a2:8_29": "Tadāpi tathā katvā ārocesi.",
  "atk-s0502a2:9_0": "Athassa mātaraṁ āmantetvā, ‘‘bhadde,",
  "atk-s0502a2:9_1": "puttassa te sāsanaṁ vadehi,",
  "atk-s0502a2:9_2": "ettova gantvā rājā bhavissatī’’ti āha.",
  "atk-s0502a2:9_3": "Sā puttaṁ āmantetvā, ‘‘tāta,",
  "atk-s0502a2:9_4": "tvaṁ kosambiyaṁ pūrantapparañño putto,",
  "atk-s0502a2:9_5": "maṁ sagabbhaṁ hatthiliṅgasakuṇo ānesī’’ti vatvā senāpatiādīnaṁ nāmāni ācikkhitvā ‘‘asaddahantānaṁ imaṁ",
  "atk-s0502a2:9_6": "pitu pārupanakambalañceva pilandhanamuddikañca dasseyyāsī’’ti vatvā uyyojesi.",
  "atk-s0502a2:9_7": "Kumāro tāpasaṁ ‘‘idāni kiṁ karomī’’ti āha.",
  "atk-s0502a2:9_8": "‘‘Rukkhassa heṭṭhimasākhāya nisīditvā imaṁ mantaṁ vatvā imaṁ tantiṁ pahara,",
  "atk-s0502a2:9_9": "jeṭṭhakahatthī te piṭṭhiṁ upanāpetvā upasaṅkamissati,",
  "atk-s0502a2:9_10": "tassa piṭṭhiyaṁ nisinnova raṭṭhaṁ gantvā rajjaṁ gaṇhāhī’’ti.",
  "atk-s0502a2:9_11": "So mātāpitaro vanditvā tathā katvā āgatassa hatthino piṭṭhiyaṁ nisīditvā kaṇṇe mantayi –",
  "atk-s0502a2:9_12": "‘‘ahaṁ kosambiyaṁ pūrantapparañño putto,",
  "atk-s0502a2:9_13": "pettikaṁ me rajjaṁ gaṇhitvā dehi sāmī’’ti.",
  "atk-s0502a2:9_14": "So taṁ sutvā ‘‘anekāni hatthisahassāni sannipatantū’’ti hatthiravaṁ ravi,",
  "atk-s0502a2:9_15": "anekāni hatthisahassāni sannipatiṁsu.",
  "atk-s0502a2:9_16": "Puna ‘‘jiṇṇā hatthī paṭikkamantū’’ti hatthiravaṁ ravi,",
  "atk-s0502a2:9_17": "jiṇṇā hatthī paṭikkamiṁsu.",
  "atk-s0502a2:9_18": "Puna ‘‘atitaruṇā hatthī nivattantū’’ti hatthiravaṁ ravi,",
  "atk-s0502a2:9_19": "tepi nivattiṁsu.",
  "atk-s0502a2:9_20": "So anekehi yūthahatthisahasseheva parivuto paccantagāmaṁ patvā ‘‘ahaṁ rañño putto,",
  "atk-s0502a2:9_21": "sampattiṁ patthayamānā mayā saddhiṁ āgacchantū’’ti āha.",
  "atk-s0502a2:9_22": "‘‘Tato paṭṭhāya manussānaṁ saṅgahaṁ karonto gantvā nagaraṁ parivāretvā ‘yuddhaṁ vā me detu,",
  "atk-s0502a2:9_23": "rajjaṁ vā’’’ti sāsanaṁ pesesi.",
  "atk-s0502a2:9_24": "Nāgarā āhaṁsu –",
  "atk-s0502a2:9_25": "‘‘mayaṁ dvepi na dassāma.",
  "atk-s0502a2:9_26": "Amhākañhi devī garugabbhā hatthiliṅgasakuṇena nītā,",
  "atk-s0502a2:9_27": "tassā atthibhāvaṁ vā natthibhāvaṁ vā mayaṁ na jānāma.",
  "atk-s0502a2:9_28": "Yāva tassā pavattiṁ na suṇāma.",
  "atk-s0502a2:9_29": "Tāva neva yuddhaṁ dassāma,",
  "atk-s0502a2:9_30": "na rajja’’nti.",
  "atk-s0502a2:9_31": "Tadā kira taṁ paveṇirajjaṁ ahosi.",
  "atk-s0502a2:9_32": "Tato kumāro ‘‘ahaṁ tassā putto’’ti vatvā senāpatiādīnaṁ nāmāni kathetvā tathāpi asaddahantānaṁ kambalañca muddikañca dassesi.",
  "atk-s0502a2:9_33": "Te kambalañca muddikañca sañjānitvā nikkaṅkhā hutvā dvāraṁ vivaritvā taṁ rajje abhisiñciṁsu.",
  "atk-s0502a2:9_34": "Ayaṁ tāva utenassa uppatti.",
  "atk-s0502a2:10_0": "Allakapparaṭṭhe pana dubbhikkhe jīvituṁ asakkonto eko kotuhaliko nāma manusso kāpiṁ nāma taruṇaputtañca",
  "atk-s0502a2:10_1": "kāḷiṁ nāma bhariyañca ādāya ‘‘kosambiṁ gantvā jīvissāmī’’ti pātheyyaṁ gahetvā nikkhami.",
  "atk-s0502a2:10_2": "‘‘Ahivātarogena mahājane marante disvā nikkhamī’’tipi vadantiyeva.",
  "atk-s0502a2:10_3": "Te gacchantā pātheyye parikkhīṇe khudābhibhūtā dārakaṁ vahituṁ nāsakkhiṁsu.",
  "atk-s0502a2:10_4": "Atha sāmiko pajāpatiṁ āha – ‘‘bhadde,",
  "atk-s0502a2:10_5": "mayaṁ jīvantā puna puttaṁ labhissāma,",
  "atk-s0502a2:10_6": "chaḍḍetvā naṁ gacchāmā’’ti.",
  "atk-s0502a2:10_7": "Mātu hadayaṁ nāma mudukaṁ hoti.",
  "atk-s0502a2:10_8": "Tasmā sā āha –",
  "atk-s0502a2:10_9": "‘‘nāhaṁ jīvantameva puttaṁ chaḍḍetuṁ sakkhissāmī’’ti.",
  "atk-s0502a2:10_10": "‘‘Atha kiṁ karomā’’ti?",
  "atk-s0502a2:10_11": "‘‘Vārena naṁ vahāmā’’ti.",
  "atk-s0502a2:10_12": "Mātā attano vāre pupphadāmaṁ viya naṁ ukkhipitvā ure nipajjāpetvā aṅkena vahitvā pituno deti.",
  "atk-s0502a2:10_13": "Tassa taṁ gahetvā gamanakāle chātakatopi balavatarā vedanā uppajji.",
  "atk-s0502a2:10_14": "So punappunaṁ āha – ‘‘bhadde,",
  "atk-s0502a2:10_15": "mayaṁ jīvantā puttaṁ labhissāma,",
  "atk-s0502a2:10_16": "chaḍḍema na’’nti.",
  "atk-s0502a2:10_17": "Sāpi punappunaṁ paṭikkhipitvā paṭivacanaṁ nādāsi.",
  "atk-s0502a2:10_18": "Dārako vārena parivattiyamāno kilanto pitu hatthe niddāyi.",
  "atk-s0502a2:10_19": "So tassa niddāyanabhāvaṁ ñatvā mātaraṁ purato katvā ekassa gacchassa heṭṭhā paṇṇasanthare taṁ nipajjāpetvā pāyāsi.",
  "atk-s0502a2:10_20": "Mātā nivattitvā olokentī puttaṁ adisvā, ‘‘sāmi,",
  "atk-s0502a2:10_21": "kuhiṁ me putto’’ti pucchi.",
  "atk-s0502a2:10_22": "‘‘Ekassa me gacchassa heṭṭhā nipajjāpito’’ti. ‘‘Sāmi,",
  "atk-s0502a2:10_23": "mā maṁ nāsayi,",
  "atk-s0502a2:10_24": "puttaṁ vinā jīvituṁ na sakkhissāmi,",
  "atk-s0502a2:10_25": "ānehi me putta’’nti uraṁ paharitvā paridevi.",
  "atk-s0502a2:10_26": "Atha naṁ nivattitvā ānesi.",
  "atk-s0502a2:10_27": "Puttopi antarāmagge mato hoti.",
  "atk-s0502a2:10_28": "Iti so ettake ṭhāne puttaṁ chaḍḍetvā tassa nissandena bhavantare satta vāre chaḍḍito.",
  "atk-s0502a2:10_29": "‘‘Pāpakammaṁ nāmetaṁ appaka’’nti na avamaññitabbaṁ.",
  "atk-s0502a2:11_0": "Te gacchantā ekaṁ gopālakulaṁ pāpuṇiṁsu.",
  "atk-s0502a2:11_1": "Taṁ divasañca gopālakassa dhenumaṅgalaṁ hoti.",
  "atk-s0502a2:11_2": "Gopālakassa gehe nibaddhaṁ eko paccekabuddho bhuñjati.",
  "atk-s0502a2:11_3": "So taṁ bhojetvā maṅgalamakāsi.",
  "atk-s0502a2:11_4": "Bahu pāyāso paṭiyatto hoti.",
  "atk-s0502a2:11_5": "Gopālako te āgate disvā,",
  "atk-s0502a2:11_6": "‘‘kuto āgatatthā’’ti pucchitvā sabbaṁ pavattiṁ sutvā mudujātiko kulaputto tesu anukampaṁ katvā bahukena sappinā pāyāsaṁ dāpesi.",
  "atk-s0502a2:11_7": "Bhariyā ‘‘sāmi,",
  "atk-s0502a2:11_8": "tayi jīvante ahampi jīvāmi nāma,",
  "atk-s0502a2:11_9": "dīgharattaṁ ūnodarosi,",
  "atk-s0502a2:11_10": "yāvadatthaṁ bhuñjāhī’’ti sappiñca dadhiñca tadabhimukhaññeva katvā attanā mandasappinā thokameva bhuñji.",
  "atk-s0502a2:11_11": "Itaro bahuṁ bhuñjitvā sattaṭṭhadivase chātatāya āhārataṇhaṁ chindituṁ nāsakkhi.",
  "atk-s0502a2:11_12": "Gopālako tesaṁ pāyāsaṁ dāpetvā sayaṁ bhuñjituṁ ārabhi.",
  "atk-s0502a2:11_13": "Kotuhaliko taṁ olokento nisīditvā heṭṭhāpīṭhe nipannāya sunakhiyā gopālakena vaḍḍhetvā diyyamānaṁ pāyāsapiṇḍaṁ disvā ‘‘puññā vatāyaṁ sunakhī,",
  "atk-s0502a2:11_14": "nibaddhaṁ evarūpaṁ bhojanaṁ labhatī’’ti cintesi.",
  "atk-s0502a2:11_15": "So rattibhāge taṁ pāyāsaṁ jīrāpetuṁ asakkonto kālaṁ katvā tassā sunakhiyā kucchimhi nibbatti.",
  "atk-s0502a2:12_0": "Athassa bhariyā sarīrakiccaṁ katvā tasmiṁyeva gehe bhatiṁ katvā taṇḍulanāḷiṁ labhitvā pacitvā paccekabuddhassa patte patiṭṭhāpetvā,",
  "atk-s0502a2:12_1": "‘‘dāsassa vo pāpuṇātū’’ti vatvā cintesi –",
  "atk-s0502a2:12_2": "‘‘mayā idheva vasituṁ vaṭṭati,",
  "atk-s0502a2:12_3": "nibaddhaṁ, ayyo,",
  "atk-s0502a2:12_4": "idhāgacchati,",
  "atk-s0502a2:12_5": "deyyadhammo hotu vā, mā vā,",
  "atk-s0502a2:12_6": "devasikaṁ vandantī veyyāvaccaṁ karontī cittaṁ pasādentī bahuṁ puññaṁ pasavissāmī’’ti.",
  "atk-s0502a2:12_7": "Sā tattheva bhatiṁ karontī vasi.",
  "atk-s0502a2:12_8": "Sāpi sunakhī chaṭṭhe vā sattame vā māse ekameva kukkuraṁ vijāyi.",
  "atk-s0502a2:12_9": "Gopālako tassa ekadhenuyā khīraṁ dāpesi.",
  "atk-s0502a2:12_10": "So na cirasseva vaḍḍhi.",
  "atk-s0502a2:12_11": "Athassa paccekabuddho bhuñjanto nibaddhaṁ ekaṁ bhattapiṇḍaṁ deti.",
  "atk-s0502a2:12_12": "So bhattapiṇḍaṁ nissāya paccekabuddhe sinehamakāsi.",
  "atk-s0502a2:12_13": "Gopālakopi nibaddhaṁ dve vāre paccekabuddhassupaṭṭhānaṁ yāti.",
  "atk-s0502a2:12_14": "Gacchantopi antarāmagge vāḷamigaṭṭhāne daṇḍena gacche ca bhūmiñca paharitvā ‘‘susū’’ti tikkhattuṁ saddaṁ katvā vāḷamige palāpeti.",
  "atk-s0502a2:12_15": "Sunakhopi tena saddhiṁ gacchati.",
  "atk-s0502a2:13_0": "So ekadivasaṁ paccekabuddhaṁ āha – ‘‘bhante,",
  "atk-s0502a2:13_1": "yadā me okāso na bhavissati,",
  "atk-s0502a2:13_2": "tadā imaṁ sunakhaṁ pesessāmi,",
  "atk-s0502a2:13_3": "tena saññāṇena āgaccheyyāthā’’ti.",
  "atk-s0502a2:13_4": "Tato paṭṭhāya anokāsadivase, ‘‘gaccha, tāta,",
  "atk-s0502a2:13_5": "ayyaṁ ānehī’’ti sunakhaṁ pesesi.",
  "atk-s0502a2:13_6": "So ekavacaneneva pakkhanditvā sāmikassa gacchapothanabhūmipothanaṭṭhāne tikkhattuṁ bhussitvā tena saddena",
  "atk-s0502a2:13_7": "vāḷamigānaṁ palātabhāvaṁ ñatvā pātova sarīrapaṭijagganaṁ katvā paṇṇasālaṁ pavisitvā nisinnassa paccekabuddhassa",
  "atk-s0502a2:13_8": "vasanaṭṭhānaṁ gantvā paṇṇasāladvāre tikkhattuṁ bhussitvā attano āgatabhāvaṁ jānāpetvā ekamante nipajjati,",
  "atk-s0502a2:13_9": "paccekabuddhe velaṁ sallakkhetvā nikkhante bhussanto purato gacchati.",
  "atk-s0502a2:13_10": "Antarantarā paccekabuddho taṁ vīmaṁsanto aññaṁ maggaṁ paṭipajjati.",
  "atk-s0502a2:13_11": "Athassa purato tiriyaṁ ṭhatvā bhussitvā itaramaggameva naṁ āropeti.",
  "atk-s0502a2:13_12": "Athekadivasaṁ aññaṁ maggaṁ paṭipajjitvā tena purato tiriyaṁ ṭhatvā vāriyamānopi anivattitvā sunakhaṁ pādena paharitvā pāyāsi.",
  "atk-s0502a2:13_13": "Sunakho tassa anivattanabhāvaṁ ñatvā nivāsanakaṇṇe ḍaṁsitvā ākaḍḍhanto itaramaggameva naṁ āropesi.",
  "atk-s0502a2:13_14": "Evaṁ so tasmiṁ balavasinehaṁ uppādesi.",
  "atk-s0502a2:14_0": "Tato aparabhāge paccekabuddhassa cīvaraṁ jīri.",
  "atk-s0502a2:14_1": "Athassa gopālako cīvaravatthāni adāsi.",
  "atk-s0502a2:14_2": "Tamenaṁ paccekabuddho āha – ‘‘āvuso,",
  "atk-s0502a2:14_3": "cīvaraṁ nāma ekakena kātuṁ dukkaraṁ,",
  "atk-s0502a2:14_4": "phāsukaṭṭhānaṁ gantvā kāressāmī’’ti. ‘‘Idheva, bhante,",
  "atk-s0502a2:14_5": "karothā’’ti.",
  "atk-s0502a2:14_6": "‘‘Na sakkā,",
  "atk-s0502a2:14_7": "āvuso’’ti.",
  "atk-s0502a2:14_8": "‘‘Tena hi, bhante,",
  "atk-s0502a2:14_9": "mā ciraṁ bahi vasitthā’’ti.",
  "atk-s0502a2:14_10": "Sunakho tesaṁ kathaṁ suṇantova aṭṭhāsi,",
  "atk-s0502a2:14_11": "paccekabuddhopi ‘‘tiṭṭha,",
  "atk-s0502a2:14_12": "upāsakā’’ti gopālakaṁ nivattāpetvā vehāsaṁ abbhuggantvā gandhamādanābhimukho pāyāsi.",
  "atk-s0502a2:14_13": "Sunakhassa taṁ ākāsena gacchantaṁ disvā bhukkaritvā ṭhitassa tasmiṁ cakkhupathaṁ vijahante hadayaṁ phalitvā mato.",
  "atk-s0502a2:14_14": "Tiracchānā kira nāmete ujujātikā honti akuṭilā.",
  "atk-s0502a2:14_15": "Manussā pana aññaṁ hadayena cintenti,",
  "atk-s0502a2:14_16": "aññaṁ mukhena kathenti.",
  "atk-s0502a2:14_17": "Tenevāha –",
  "atk-s0502a2:14_18": "‘‘gahanañhetaṁ, bhante,",
  "atk-s0502a2:14_19": "yadidaṁ manussā,",
  "atk-s0502a2:14_20": "uttānakañhetaṁ, bhante,",
  "atk-s0502a2:14_21": "yadidaṁ pasavo’’ti (ma. ni. 2.3).",
  "atk-s0502a2:15_0": "Iti so tāya ujucittatāya akuṭilatāya kālaṁ katvā tāvatiṁsabhavane nibbatto accharāsahassaparivuto mahāsampattiṁ anubhosi.",
  "atk-s0502a2:15_1": "Tassa kaṇṇamūle mantayantassa saddo soḷasayojanaṭṭhānaṁ pharati,",
  "atk-s0502a2:15_2": "pakatikathāsaddo pana sakalaṁ dasayojanasahassaṁ devanagaraṁ chādeti.",
  "atk-s0502a2:15_3": "Tenevassa ‘‘ghosakadevaputto’’ti nāmaṁ ahosi.",
  "atk-s0502a2:15_4": "‘‘Kissa panesa nissando’’ti.",
  "atk-s0502a2:15_5": "Paccekabuddhe pemena bhukkaraṇassa nissando.",
  "atk-s0502a2:15_6": "So tattha na ciraṁ ṭhatvā cavi.",
  "atk-s0502a2:15_7": "Devalokato hi devaputtā āyukkhayena puññakkhayena āhārakkhayena kopenāti catūhi kāraṇehi cavanti.",
  "atk-s0502a2:16_0": "Tattha yena bahuṁ puññakammaṁ kataṁ hoti,",
  "atk-s0502a2:16_1": "so devaloke uppajjitvā yāvatāyukaṁ ṭhatvā uparūpari nibbattati.",
  "atk-s0502a2:16_2": "Evaṁ āyukkhayena cavati nāma.",
  "atk-s0502a2:16_3": "Yena parittaṁ puññaṁ kataṁ hoti,",
  "atk-s0502a2:16_4": "tassa rājakoṭṭhāgāre pakkhittaṁ ticatunāḷimattaṁ dhaññaṁ viya antarāva taṁ puññaṁkhīyati,",
  "atk-s0502a2:16_5": "antarāva kālaṁ karoti .",
  "atk-s0502a2:16_6": "Evaṁ puññakkhayena cavati nāma.",
  "atk-s0502a2:16_7": "Aparopi kāmaguṇe paribhuñjamāno satisammosena āhāraṁ aparibhuñjitvā kilantakāyo kālaṁ karoti.",
  "atk-s0502a2:16_8": "Evaṁ āhārakkhayena cavati nāma.",
  "atk-s0502a2:16_9": "Aparopi parassa sampattiṁ asahanto kujjhitvā kālaṁ karoti.",
  "atk-s0502a2:16_10": "Evaṁ kopena cavati nāma.",
  "atk-s0502a2:17_0": "Ayaṁ pana kāmaguṇe paribhuñjanto muṭṭhassati hutvā āhārakkhayena cavi,",
  "atk-s0502a2:17_1": "cavitvā ca pana kosambiyaṁ nagarasobhiniyā kucchimhi paṭisandhiṁ gaṇhi.",
  "atk-s0502a2:17_2": "Sāpi jātadivase ‘‘kiṁ eta’’nti dāsiṁ pucchitvā, ‘‘putto,",
  "atk-s0502a2:17_3": "ayye’’ti vutte – ‘‘handa, je,",
  "atk-s0502a2:17_4": "imaṁ dārakaṁ kattarasuppe āropetvā saṅkārakūṭe chaḍḍehī’’ti chaḍḍāpesi.",
  "atk-s0502a2:17_5": "Nagarasobhiniyo hi dhītaraṁ paṭijagganti,",
  "atk-s0502a2:17_6": "na puttaṁ.",
  "atk-s0502a2:17_7": "Dhītarā hi tāsaṁ paveṇī ghaṭīyati.",
  "atk-s0502a2:17_8": "Dārakaṁ kākāpi sunakhāpi parivāretvā nisīdiṁsu.",
  "atk-s0502a2:17_9": "Paccekabuddhe sinehappabhavassa bhukkaraṇassa nissandena ekopi upagantuṁ na visahi.",
  "atk-s0502a2:17_10": "Tasmiṁ khaṇe eko manusso bahi nikkhanto taṁ kākasunakhasannipātaṁ disvā,",
  "atk-s0502a2:17_11": "‘‘kiṁ nu kho eta’’nti gantvā dārakaṁ disvā puttasinehaṁ paṭilabhitvā ‘‘putto me laddho’’ti gehaṁ nesi.",
  "atk-s0502a2:17_12": "Tadā kosambakaseṭṭhi rājakulaṁ gacchanto rājanivesanato āgacchantaṁ purohitaṁ disvā, ‘‘kiṁ, ācariya,",
  "atk-s0502a2:17_13": "ajja te tithikaraṇanakkhattayogo olokito’’ti pucchi. ‘‘Āma,",
  "atk-s0502a2:17_14": "mahāseṭṭhi,",
  "atk-s0502a2:17_15": "amhākaṁ kiṁ aññaṁ kiccanti?",
  "atk-s0502a2:17_16": "Janapadassa kiṁ bhavissatī’’ti?",
  "atk-s0502a2:17_17": "‘‘Aññaṁ natthi,",
  "atk-s0502a2:17_18": "imasmiṁ pana nagare ajja jātadārako jeṭṭhakaseṭṭhi bhavissatī’’ti.",
  "atk-s0502a2:17_19": "Tadā seṭṭhino bhariyā garugabbhā hoti.",
  "atk-s0502a2:17_20": "Tasmā so sīghaṁ gehaṁ purisaṁ pesesi –",
  "atk-s0502a2:17_21": "‘‘gaccha bhaṇe,",
  "atk-s0502a2:17_22": "jānāhi naṁ vijātā vā,",
  "atk-s0502a2:17_23": "no vā’’ti.",
  "atk-s0502a2:17_24": "‘‘Na vijāyatī’’ti sutvā rājānaṁ disvāva vegena gehaṁ gantvā kāḷiṁ nāma dāsiṁ pakkositvā sahassaṁ datvā,",
  "atk-s0502a2:17_25": "‘‘gaccha je,",
  "atk-s0502a2:17_26": "imasmiṁ nagare upadhāretvā sahassaṁ datvā ajja jātadārakaṁ gaṇhitvā ehī’’ti.",
  "atk-s0502a2:17_27": "Sā upadhārentī taṁ gehaṁ gantvā dārakaṁ disvā,",
  "atk-s0502a2:17_28": "‘‘ayaṁ dārako kadā jāto’’ti gahapatāniṁ pucchitvā ‘‘ajja jāto’’ti vutte,",
  "atk-s0502a2:17_29": "‘‘imaṁ mayhaṁ dehī’’ti ekakahāpaṇaṁ ādiṁ katvā mūlaṁ vaḍḍhentī sahassaṁ datvā taṁ ānetvā seṭṭhino dassesi.",
  "atk-s0502a2:17_30": "Seṭṭhi ‘‘sace me dhītā vijāyissati,",
  "atk-s0502a2:17_31": "tāya naṁ saddhiṁ nivesetvā seṭṭhiṭṭhānassa sāmikaṁ karissāmi.",
  "atk-s0502a2:17_32": "Sace me putto vijāyissati,",
  "atk-s0502a2:17_33": "māressāmi na’’nti cintetvā taṁ gehe kāresi.",
  "atk-s0502a2:18_0": "Athassa bhariyā katipāhaccayena puttaṁ vijāyi.",
  "atk-s0502a2:18_1": "Seṭṭhi ‘‘imasmiṁ asati mama puttova seṭṭhiṭṭhānaṁ labhissati,",
  "atk-s0502a2:18_2": "idāneva taṁ māretuṁ vaṭṭatī’’ti cintetvā kāḷiṁ āmantetvā, ‘‘gaccha, je,",
  "atk-s0502a2:18_3": "vajato gunnaṁ nikkhamanavelāya vajadvāramajjhe imaṁ tiriyaṁ nipajjāpehi,",
  "atk-s0502a2:18_4": "gāviyo naṁ madditvā māressanti,",
  "atk-s0502a2:18_5": "madditāmadditabhāvaṁ panassa ñatvā ehī’’ti āha.",
  "atk-s0502a2:18_6": "Sā gantvā gopālakena vajadvāre vivaṭamatteyeva taṁ tathā nipajjāpesi.",
  "atk-s0502a2:18_7": "Gogaṇajeṭṭhako usabho aññasmiṁ kāle sabbapacchā nikkhamantopi taṁ divasaṁ sabbapaṭhamaṁ nikkhamitvā dārakaṁ catunnaṁ pādānaṁ antare katvā aṭṭhāsi.",
  "atk-s0502a2:18_8": "Anekasatagāviyo usabhassa dve passāni ghaṁsantiyo nikkhamiṁsu.",
  "atk-s0502a2:18_9": "Gopālakopi ‘‘ayaṁ usabho pubbe sabbapacchā nikkhamati,",
  "atk-s0502a2:18_10": "ajja pana sabbapaṭhamaṁ nikkhamitvā vajadvāramajjhe niccalova ṭhito,",
  "atk-s0502a2:18_11": "kiṁ nu kho eta’’nti cintetvā gantvā tassa heṭṭhā nipannaṁ dārakaṁ disvā puttasinehaṁ paṭilabhitvā,",
  "atk-s0502a2:18_12": "‘‘putto me laddho’’ti gehaṁ nesi.",
  "atk-s0502a2:19_0": "Kāḷī gantvā seṭṭhinā pucchitā tamatthaṁ ārocetvā, ‘‘gaccha,",
  "atk-s0502a2:19_1": "naṁ puna sahassaṁ datvā ānehī’’ti vuttā sahassaṁ datvā puna ānetvā adāsi.",
  "atk-s0502a2:19_2": "Atha naṁ āha – ‘‘amma,",
  "atk-s0502a2:19_3": "kāḷi imasmiṁ nagare pañca sakaṭasatāni paccūsakāle uṭṭhāya vāṇijjāya gacchanti,",
  "atk-s0502a2:19_4": "tvaṁ imaṁ netvā cakkamagge nipajjāpehi,",
  "atk-s0502a2:19_5": "goṇā vā naṁ maddissanti,",
  "atk-s0502a2:19_6": "cakkā vā chindissanti,",
  "atk-s0502a2:19_7": "pavattiṁ cassa ñatvāva āgaccheyyāsī’’ti.",
  "atk-s0502a2:19_8": "Sā taṁ netvā cakkamagge nipajjāpesi.",
  "atk-s0502a2:19_9": "Tadā sākaṭikajeṭṭhako purato ahosi.",
  "atk-s0502a2:19_10": "Athassa goṇā taṁ ṭhānaṁ patvā dhuraṁ chaḍḍesuṁ,",
  "atk-s0502a2:19_11": "punappunaṁ āropetvā pājiyamānāpi purato na gacchiṁsu.",
  "atk-s0502a2:19_12": "Evaṁ tassa tehi saddhiṁ vāyamantasseva aruṇaṁ uṭṭhahi.",
  "atk-s0502a2:19_13": "So ‘‘kiṁ nāmetaṁ goṇā kariṁsū’’ti maggaṁ olokento dārakaṁ disvā,",
  "atk-s0502a2:19_14": "‘‘bhāriyaṁ vata me kamma’’nti cintetvā,",
  "atk-s0502a2:19_15": "‘‘putto me laddho’’ti tuṭṭhamānaso taṁ gehaṁ nesi.",
  "atk-s0502a2:20_0": "Kāḷī gantvā seṭṭhinā pucchitā taṁ pavattiṁ ācikkhitvā, ‘‘gaccha,",
  "atk-s0502a2:20_1": "naṁ puna sahassaṁ datvā ānehī’’ti vuttā tathā akāsi.",
  "atk-s0502a2:20_2": "Atha naṁ so āha –",
  "atk-s0502a2:20_3": "‘‘idāni naṁ āmakasusānaṁ netvā gacchantare nipajjāpehi,",
  "atk-s0502a2:20_4": "tattha sunakhādīhi vā khādito,",
  "atk-s0502a2:20_5": "amanussehi vā pahaṭo marissati,",
  "atk-s0502a2:20_6": "mātāmatabhāvañcassa jānitvāva āgaccheyyāsī’’ti.",
  "atk-s0502a2:20_7": "Sā taṁ netvā tattha nipajjāpetvā ekamante aṭṭhāsi.",
  "atk-s0502a2:20_8": "Taṁ sunakho vā kāko vā amanusso vā upasaṅkamituṁ nāsakkhi.",
  "atk-s0502a2:20_9": "‘‘Nanu cassa neva mātā na pitā na bhātikādīsu koci rakkhitā nāma atthi,",
  "atk-s0502a2:20_10": "ko taṁ rakkhatī’’ti?",
  "atk-s0502a2:20_11": "Sunakhakāle paccekabuddhe sinehena pavattitabhukkaraṇamattameva taṁ rakkhati.",
  "atk-s0502a2:20_12": "Atheko ajapālako anekasahassā ajā gocaraṁ nento susānapassena gacchati.",
  "atk-s0502a2:20_13": "Ekā ajā paṇṇāni khādamānā gacchantaraṁ paviṭṭhā dārakaṁ disvā jaṇṇukehi ṭhatvā dārakassa thanaṁ adāsi,",
  "atk-s0502a2:20_14": "ajapālakena ‘‘he he’’ti sadde katepi na nikkhami.",
  "atk-s0502a2:20_15": "So ‘‘yaṭṭhiyā naṁ paharitvā nīharissāmī’’ti gacchantaraṁ paviṭṭho jaṇṇukehi ṭhatvā dārakaṁ khīraṁ pāyantiṁ",
  "atk-s0502a2:20_16": "ajiṁ disvā dārake puttasinehaṁ paṭilabhitvā,",
  "atk-s0502a2:20_17": "‘‘putto me laddho’’ti ādāya pakkāmi.",
  "atk-s0502a2:21_0": "Kāḷī gantvā seṭṭhinā pucchitā taṁ pavattiṁ ācikkhitvā, ‘‘gaccha,",
  "atk-s0502a2:21_1": "taṁ puna sahassaṁ datvā ānehī’’ti vuttā tathā akāsi.",
  "atk-s0502a2:21_2": "Atha naṁ āha –",
  "atk-s0502a2:21_3": "‘‘amma kāḷi,",
  "atk-s0502a2:21_4": "imaṁ ādāya corapapātapabbataṁ abhiruhitvā papāte khipa,",
  "atk-s0502a2:21_5": "pabbatakucchiyaṁ paṭihaññamāno khaṇḍākhaṇḍiko hutvā bhūmiyaṁ patissati,",
  "atk-s0502a2:21_6": "matāmatabhāvañcassa ñatvāva āgaccheyyāsī’’ti.",
  "atk-s0502a2:21_7": "Sā taṁ tattha netvā pabbatamatthake ṭhatvā khipi.",
  "atk-s0502a2:21_8": "Taṁ kho pana pabbatakucchiṁ nissāya mahāveḷugumbo pabbatānusāreneva vaḍḍhi,",
  "atk-s0502a2:21_9": "tassa matthakaṁ ghanajāto jiñjukagumbo avatthari.",
  "atk-s0502a2:21_10": "Dārako patanto kojavake viya tasmiṁ pati.",
  "atk-s0502a2:21_11": "Taṁ divasañca naḷakārajeṭṭhakassa veḷubali patto hoti.",
  "atk-s0502a2:21_12": "So puttena saddhiṁ gantvā taṁ veḷugumbaṁ chindituṁ ārabhi.",
  "atk-s0502a2:21_13": "Tasmiṁ calante dārako saddamakāsi.",
  "atk-s0502a2:21_14": "So ‘‘dārakasaddo viyā’’ti ekena passena abhiruhitvā taṁ disvā,",
  "atk-s0502a2:21_15": "‘‘putto me laddho’’ti tuṭṭhacitto ādāya gato.",
  "atk-s0502a2:22_0": "Kāḷī seṭṭhissa santikaṁ gantvā tena pucchitā taṁ pavattiṁ ācikkhitvā, ‘‘gaccha,",
  "atk-s0502a2:22_1": "naṁ puna sahassaṁ datvā ānehī’’ti vuttā tathā akāsi.",
  "atk-s0502a2:22_2": "Seṭṭhino idañcidañca karontasseva dārako vaḍḍhito ‘‘ghosako’’tvevassa nāmaṁ ahosi.",
  "atk-s0502a2:22_3": "So seṭṭhino akkhimhi kaṇṭako viya khāyi,",
  "atk-s0502a2:22_4": "ujukaṁ taṁ oloketumpi na visati.",
  "atk-s0502a2:22_5": "Athassa māraṇūpāyaṁ cintento attano sahāyakassa kumbhakārassa santikaṁ gantvā,",
  "atk-s0502a2:22_6": "‘‘kadā tvaṁ āvāpaṁ ālimpessasī’’ti pucchitvā –",
  "atk-s0502a2:22_7": "‘‘sve’’ti vutte,",
  "atk-s0502a2:22_8": "‘‘tena hi idaṁ sahassaṁ gahetvā mama ekaṁ kammaṁ karohī’’ti āha. ‘‘Kiṁ, sāmī’’ti?",
  "atk-s0502a2:22_9": "‘‘Eko me avajātaputto atthi,",
  "atk-s0502a2:22_10": "taṁ tava santikaṁ pesessāmi,",
  "atk-s0502a2:22_11": "atha naṁ gahetvā gabbhaṁ pavesetvā tikhiṇāya vāsiyā khaṇḍākhaṇḍikaṁ chinditvā cāṭiyaṁ pakkhipitvā āvāpe paceyyāsi,",
  "atk-s0502a2:22_12": "idaṁ te sahassaṁ saccakārasadisaṁ.",
  "atk-s0502a2:22_13": "Uttariṁ pana te kattabbayuttakaṁ pacchā karissāmī’’ti.",
  "atk-s0502a2:22_14": "Kumbhakāro ‘‘sādhū’’ti sampaṭicchi.",
  "atk-s0502a2:22_15": "Seṭṭhi punadivase ghosakaṁ pakkositvā,",
  "atk-s0502a2:22_16": "‘‘hiyyo mayā kumbhakāro ekaṁ kammaṁ āṇatto, ehi,",
  "atk-s0502a2:22_17": "tvaṁ tassa santikaṁ gantvā evaṁ vadehi –",
  "atk-s0502a2:22_18": "‘hiyyo kira me pitarā āṇattaṁ kammaṁ nipphādehī’’’ti pahiṇi.",
  "atk-s0502a2:22_19": "So ‘‘sādhū’’ti agamāsi.",
  "atk-s0502a2:22_20": "Taṁ tattha gacchantaṁ itaro seṭṭhino putto dārakehi saddhiṁ guḷaṁ kīḷanto disvā taṁ pakkositvā,",
  "atk-s0502a2:22_21": "‘‘kuhiṁ gacchasi bhātikā’’ti pucchitvā ‘‘pitu sāsanaṁ gahetvā kumbhakārassa santika’’nti vutte ‘‘ahaṁ tattha gamissāmi.",
  "atk-s0502a2:22_22": "Ime maṁ dārakā bahuṁ lakkhaṁ jiniṁsu,",
  "atk-s0502a2:22_23": "taṁ me paṭijinitvā dehī’’ti āha.",
  "atk-s0502a2:22_24": "‘‘Ahaṁ pitu bhāyāmī’’ti.",
  "atk-s0502a2:22_25": "‘‘Mā bhāyi, bhātika,",
  "atk-s0502a2:22_26": "ahaṁ taṁ sāsanaṁ harissāmi.",
  "atk-s0502a2:22_27": "Bahūhi jito,",
  "atk-s0502a2:22_28": "yāvāhaṁ āgacchāmi,",
  "atk-s0502a2:22_29": "tāva me lakkhaṁ paṭijinā’’ti.",
  "atk-s0502a2:23_0": "Ghosako kira guḷakīḷāya cheko,",
  "atk-s0502a2:23_1": "tena naṁ evaṁ nibandhi.",
  "atk-s0502a2:23_2": "Sopi taṁ ‘‘tena hi gantvā kumbhakāraṁ vadehi –",
  "atk-s0502a2:23_3": "‘pitarā kira me hiyyo ekaṁ kammaṁ āṇattaṁ,",
  "atk-s0502a2:23_4": "taṁ nipphādehī’’’ti vatvā uyyojesi.",
  "atk-s0502a2:23_5": "So tassa santikaṁ gantvā tathā avaca.",
  "atk-s0502a2:23_6": "Atha naṁ kumbhakāro seṭṭhinā vuttaniyāmeneva māretvā āvāpe khipi.",
  "atk-s0502a2:23_7": "Ghosakopi divasabhāgaṁ kīḷitvā sāyanhasamaye gehaṁ gantvā ‘‘kiṁ, tāta,",
  "atk-s0502a2:23_8": "na gatosī’’ti vutte attano agatakāraṇañca kaniṭṭhassa gatakāraṇañca ārocesi.",
  "atk-s0502a2:23_9": "Taṁ sutvā seṭṭhi ‘‘ahaṁ dhī’’ti mahāviravaṁ viravitvā sakalasarīre pakkuthitalohito viya hutvā, ‘‘ambho,",
  "atk-s0502a2:23_10": "kumbhakāra,",
  "atk-s0502a2:23_11": "mā maṁ nāsayi,",
  "atk-s0502a2:23_12": "mā maṁ nāsayī’’ti bāhā paggayha kandanto tassa santikaṁ agamāsi.",
  "atk-s0502a2:23_13": "Kumbhakāro taṁ tathā āgacchantaṁ disvā, ‘‘sāmi,",
  "atk-s0502a2:23_14": "mā saddaṁ kari,",
  "atk-s0502a2:23_15": "kammaṁ te nipphanna’’nti āha.",
  "atk-s0502a2:23_16": "So pabbatena viya mahantena sokena avatthaṭo hutvā anappakaṁ domanassaṁ paṭisaṁvedesi.",
  "atk-s0502a2:23_17": "Yathā taṁ appaduṭṭhassa padussamāno.",
  "atk-s0502a2:23_18": "Tenāha bhagavā –",
  "atk-s0502a2:24_0": "‘‘Yo daṇḍena adaṇḍesu, appaduṭṭhesu dussati;",
  "atk-s0502a2:25_0": "Dasannamaññataraṁ ṭhānaṁ, khippameva nigacchati.",
  "atk-s0502a2:26_0": "‘‘Vedanaṁ pharusaṁ jāniṁ, sarīrassa ca bhedanaṁ;",
  "atk-s0502a2:27_0": "Garukaṁ vāpi ābādhaṁ, cittakkhepañca pāpuṇe.",
  "atk-s0502a2:28_0": "‘‘Rājato vā upasaggaṁ, abbhakkhānañca dāruṇaṁ;",
  "atk-s0502a2:29_0": "Parikkhayañca ñātīnaṁ, bhogānañca pabhaṅguraṁ.",
  "atk-s0502a2:30_0": "‘‘Atha vāssa agārāni, aggi ḍahati pāvako;",
  "atk-s0502a2:31_0": "Kāyassa bhedā duppañño, nirayaṁ sopapajjatī’’ti. (dha. pa. 137-140);",
  "atk-s0502a2:32_0": "Evaṁ santepi puna naṁ seṭṭhi ujukaṁ oloketuṁ na sakkoti.",
  "atk-s0502a2:32_1": "‘‘Kinti naṁ māreyya’’nti cintento,",
  "atk-s0502a2:32_2": "‘‘mama gāmasate āyuttakassa santikaṁ pesetvā māressāmī’’ti upāyaṁ disvā,",
  "atk-s0502a2:32_3": "‘‘ayaṁ me avajātaputto,",
  "atk-s0502a2:32_4": "imaṁ māretvā vaccakūpe khipatu,",
  "atk-s0502a2:32_5": "evaṁ kate ahaṁ mātulassa kattabbayuttakaṁ pacchā jānissāmī’’ti tassa paṇṇaṁ likhitvā,",
  "atk-s0502a2:32_6": "‘‘tāta ghosaka,",
  "atk-s0502a2:32_7": "amhākaṁ gāmasate āyuttako atthi,",
  "atk-s0502a2:32_8": "imaṁ paṇṇaṁ haritvā tassa dehī’’ti vatvā paṇṇaṁ tassa dussante bandhi.",
  "atk-s0502a2:32_9": "So pana akkharasamayaṁ na jānāti.",
  "atk-s0502a2:32_10": "Daharakālato paṭṭhāya hi naṁ mārāpentova seṭṭhi māretuṁ nāsakkhi,",
  "atk-s0502a2:32_11": "kiṁ akkharasamayaṁ sikkhāpessati?",
  "atk-s0502a2:32_12": "Iti so attano mārāpanapaṇṇameva dussante bandhitvā nikkhamanto āha –",
  "atk-s0502a2:32_13": "‘‘pātheyyaṁ me, tāta,",
  "atk-s0502a2:32_14": "natthī’’ti.",
  "atk-s0502a2:32_15": "‘‘Pātheyyena te kammaṁ natthi,",
  "atk-s0502a2:32_16": "antarāmagge ‘asukagāme nāma mamasahāyako seṭṭhi atthi,",
  "atk-s0502a2:32_17": "tassa ghare pātarāsaṁ katvā purato gacchāhī’’’ti.",
  "atk-s0502a2:32_18": "So ‘‘sādhū’’ti pitaraṁ vanditvā nikkhanto taṁ gāmaṁ patvā seṭṭhissa gharaṁ pucchitvā gantvā seṭṭhijāyaṁ passi.",
  "atk-s0502a2:32_19": "‘‘Tvaṁ kuto āgatosī’’ti ca vutte,",
  "atk-s0502a2:32_20": "‘‘antonagarato’’ti āha.",
  "atk-s0502a2:32_21": "‘‘Kassa puttosī’’ti?",
  "atk-s0502a2:32_22": "‘‘Tumhākaṁ sahāyakaseṭṭhino, ammā’’ti.",
  "atk-s0502a2:32_23": "‘‘Tvaṁsi ghosako nāmā’’ti? ‘‘Āma, ammā’’ti.",
  "atk-s0502a2:32_24": "Tassā saha dassaneneva tasmiṁ puttasineho uppajji.",
  "atk-s0502a2:32_25": "Seṭṭhino panekā dhītā atthi pannarasasoḷasavassuddesikā abhirūpā pāsādikā,",
  "atk-s0502a2:32_26": "taṁ rakkhituṁ ekameva pesanakārikaṁ dāsiṁ datvā sattabhūmikassa pāsādassa uparimatale sirigabbhe vasāpenti.",
  "atk-s0502a2:32_27": "Seṭṭhidhītā tasmiṁ khaṇe taṁ dāsiṁ antarāpaṇaṁ pesesi.",
  "atk-s0502a2:32_28": "Atha naṁ seṭṭhijāyā disvā,",
  "atk-s0502a2:32_29": "‘‘kuhiṁ gacchasī’’ti pucchitvā,",
  "atk-s0502a2:32_30": "‘‘ayyadhītāya pesanenā’’ti vutte ‘‘ito tāva ehi,",
  "atk-s0502a2:32_31": "tiṭṭhatu pesanaṁ,",
  "atk-s0502a2:32_32": "puttassa me pīṭhakaṁ attharitvā pāde dhovitvā telaṁ makkhitvā sayanaṁ attharitvā dehi,",
  "atk-s0502a2:32_33": "pacchā pesanaṁ karissasī’’ti āha.",
  "atk-s0502a2:32_34": "Sā tathā akāsi.",
  "atk-s0502a2:33_0": "Atha naṁ cirenāgataṁ seṭṭhidhītā santajjesi.",
  "atk-s0502a2:33_1": "Atha naṁ sā āha –",
  "atk-s0502a2:33_2": "‘‘mā me kujjhi,",
  "atk-s0502a2:33_3": "seṭṭhiputto ghosako āgato,",
  "atk-s0502a2:33_4": "tassa idañcidañca katvā tattha gantvā āgatāmhī’’ti.",
  "atk-s0502a2:33_5": "Seṭṭhidhītāya ‘‘seṭṭhiputto ghosako’’ti nāmaṁ sutvāva pemaṁ chaviyādīni chinditvā aṭṭhimiñjaṁ āhacca ṭhitaṁ.",
  "atk-s0502a2:33_6": "Kotuhalakālasmiñhi sā tassa pajāpatī hutvā nāḷikodanaṁ paccekabuddhassa adāsi,",
  "atk-s0502a2:33_7": "tassānubhāvenāgantvā imasmiṁ seṭṭhikule nibbattā.",
  "atk-s0502a2:33_8": "Iti taṁ so pubbasineho avattharitvā gaṇhi.",
  "atk-s0502a2:33_9": "Tenāha bhagavā –",
  "atk-s0502a2:34_0": "‘‘Pubbeva sannivāsena, paccuppannahitena vā;",
  "atk-s0502a2:35_0": "Evaṁ taṁ jāyate pemaṁ, uppalaṁva yathodake’’ti. (jā. 1.2.174);",
  "atk-s0502a2:36_0": "Atha naṁ pucchi –",
  "atk-s0502a2:36_1": "‘‘kuhiṁ so, ammā’’ti?",
  "atk-s0502a2:36_2": "‘‘Sayane nipanno niddāyatī’’ti.",
  "atk-s0502a2:36_3": "‘‘Atthi panassa hatthe kiñcī’’ti?",
  "atk-s0502a2:36_4": "‘‘Dussante paṇṇaṁ atthī’’ti.",
  "atk-s0502a2:36_5": "Sā ‘‘kiṁ paṇṇaṁ nu kho eta’’nti tasmiṁ niddāyante mātāpitūnaṁ aññavihitatāya apassantānaṁ otaritvā samīpaṁ",
  "atk-s0502a2:36_6": "gantvā taṁ paṇṇaṁ mocetvā ādāya attano gabbhaṁ pavisitvā dvāraṁ pidhāya vātapānaṁ vivaritvā akkharasamaye",
  "atk-s0502a2:36_7": "kusalatāya paṇṇaṁ vācetvā,",
  "atk-s0502a2:36_8": "‘‘aho vata bālo,",
  "atk-s0502a2:36_9": "attano maraṇapaṇṇaṁ dussante bandhitvā vicarati,",
  "atk-s0502a2:36_10": "sace mayā na diṭṭhaṁ assa,",
  "atk-s0502a2:36_11": "natthissa jīvita’’nti taṁ paṇṇaṁ phāletvā seṭṭhissa vacanena aparaṁ paṇṇaṁ likhi –",
  "atk-s0502a2:36_12": "‘‘ayaṁ mama putto ghosako nāma,",
  "atk-s0502a2:36_13": "gāmasatato paṇṇākāraṁ āharāpetvā imassa janapadaseṭṭhino dhītarā saddhiṁ maṅgalaṁ katvā attano vasanagāmassa",
  "atk-s0502a2:36_14": "majjhe dvibhūmakaṁ gehaṁ kāretvā pākāraparikkhepena ceva purisaguttiyā ca susaṁvihitārakkhaṁ karotu,",
  "atk-s0502a2:36_15": "mayhañca ‘idañcidañca mayā kata’nti sāsanaṁ pesetu,",
  "atk-s0502a2:36_16": "evaṁ kate ahaṁ mātulassa kattabbayuttakaṁ pacchā jānissāmī’’ti,",
  "atk-s0502a2:36_17": "likhitvā ca pana saṅgharitvā otaritvā dussanteyevassa bandhi.",
  "atk-s0502a2:37_0": "So divasabhāgaṁ niddāyitvā uṭṭhāya bhuñjitvā pakkāmi.",
  "atk-s0502a2:37_1": "Punadivase pātova taṁ gāmaṁ gantvā āyuttakaṁ gāmakiccaṁ karontaṁyeva passi.",
  "atk-s0502a2:37_2": "So taṁ disvā, ‘‘kiṁ,",
  "atk-s0502a2:37_3": "tātā’’ti pucchi.",
  "atk-s0502a2:37_4": "‘‘Pitarā me tumhākaṁ paṇṇaṁ pesita’’nti.",
  "atk-s0502a2:37_5": "‘‘Kiṁ paṇṇaṁ, tāta,",
  "atk-s0502a2:37_6": "āharā’’ti paṇṇaṁ gahetvā vācetvā tuṭṭhamānaso ‘‘passatha, bho,",
  "atk-s0502a2:37_7": "mama sāmino mayi sinehaṁ katvā jeṭṭhaputtassa me maṅgalaṁ karotū’’ti mama santikaṁ pahiṇi.",
  "atk-s0502a2:37_8": "‘‘Sīghaṁ dāruādīni āharathā’’ti gahapatike vatvā gāmamajjhe vuttapakāraṁ gehaṁ kārāpetvā gāmasatato paṇṇākāraṁ",
  "atk-s0502a2:37_9": "āharāpetvā janapadaseṭṭhino santikā dhītaraṁ ānetvā maṅgalaṁ katvā seṭṭhissa sāsanaṁ pahiṇi ‘‘idañcidañca",
  "atk-s0502a2:37_10": "mayā kata’’nti.",
  "atk-s0502a2:38_0": "Taṁ sutvā seṭṭhino ‘‘yaṁ kāremi,",
  "atk-s0502a2:38_1": "taṁ na hoti;",
  "atk-s0502a2:38_2": "yaṁ na kāremi,",
  "atk-s0502a2:38_3": "tadeva hotī’’ti mahantaṁ domanassaṁ uppajji.",
  "atk-s0502a2:38_4": "Puttasokena saddhiṁ so soko ekato hutvā kucchiḍāhaṁ uppādetvā atisāraṁ janesi.",
  "atk-s0502a2:38_5": "Seṭṭhidhītāpi ‘‘sace koci seṭṭhino santikā āgacchati,",
  "atk-s0502a2:38_6": "mama akathetvā seṭṭhiputtassa paṭhamataraṁ mā kathayitthā’’ti jane āṇāpesi.",
  "atk-s0502a2:38_7": "Seṭṭhipi kho ‘‘dāni taṁ duṭṭhaputtaṁ mama sāpateyyassa sāmikaṁ na karissāmī’’ti cintetvā ekaṁ āyuttakaṁ āha – ‘‘mātula,",
  "atk-s0502a2:38_8": "puttaṁ me daṭṭhukāmomhi,",
  "atk-s0502a2:38_9": "ekaṁ pādamūlikaṁ pesetvā mama puttaṁ pakkosāpehī’’ti.",
  "atk-s0502a2:38_10": "So ‘‘sādhū’’ti vatvā paṇṇaṁ datvā ekaṁ purisaṁ pesesi.",
  "atk-s0502a2:38_11": "Seṭṭhidhītāpi tassa āgantvā dvāre ṭhitabhāvaṁ sutvā taṁ pakkosāpetvā, ‘‘kiṁ,",
  "atk-s0502a2:38_12": "tātā’’ti pucchi. So āha –",
  "atk-s0502a2:38_13": "‘‘seṭṭhi gilāno,",
  "atk-s0502a2:38_14": "puttaṁ passituṁ pakkosāpesi, ayye’’ti. ‘‘Kiṁ, tāta, balavā,",
  "atk-s0502a2:38_15": "dubbalo’’ti?",
  "atk-s0502a2:38_16": "‘‘Balavā tāva,",
  "atk-s0502a2:38_17": "āhāraṁ bhuñjatiyeva, ayye’’ti.",
  "atk-s0502a2:38_18": "Sā seṭṭhiputtaṁ ajānāpetvāva tassa nivesanañca paribbayañca dāpetvā ‘‘mayā pesitakāle gamissasi,",
  "atk-s0502a2:38_19": "acchassu tāvā’’ti āha.",
  "atk-s0502a2:38_20": "Seṭṭhi puna āyuttakaṁ avaca, ‘‘kiṁ, mātula,",
  "atk-s0502a2:38_21": "na te mama puttassa santikaṁ pahita’’nti?",
  "atk-s0502a2:38_22": "‘‘Pahitaṁ, sāmi,",
  "atk-s0502a2:38_23": "gatapuriso na tāva etī’’ti.",
  "atk-s0502a2:38_24": "‘‘Tena hi puna aparaṁ pesehī’’ti.",
  "atk-s0502a2:38_25": "So pesesi.",
  "atk-s0502a2:38_26": "Seṭṭhidhītā tasmimpi tatheva paṭipajji.",
  "atk-s0502a2:38_27": "Atha seṭṭhino rogo balavā jāto,",
  "atk-s0502a2:38_28": "ekaṁ bhājanaṁ pavisati,",
  "atk-s0502a2:38_29": "ekaṁ nikkhamati.",
  "atk-s0502a2:38_30": "Puna seṭṭhi āyuttakaṁ pucchi – ‘‘kiṁ, mātula,",
  "atk-s0502a2:38_31": "na te mama puttassa santikaṁ pahita’’nti?",
  "atk-s0502a2:38_32": "‘‘Pahitaṁ, sāmi,",
  "atk-s0502a2:38_33": "gatapuriso na tāva etī’’ti.",
  "atk-s0502a2:38_34": "‘‘Tena hi puna aparaṁ pesehī’’ti.",
  "atk-s0502a2:38_35": "So pesesi.",
  "atk-s0502a2:38_36": "Seṭṭhidhītā tatiyavāre āgatampi taṁ pavattiṁ pucchi.",
  "atk-s0502a2:38_37": "So ‘‘bāḷhagilāno, ayye,",
  "atk-s0502a2:38_38": "seṭṭhi āhāraṁ pacchinditvā maccuparāyaṇo jāto,",
  "atk-s0502a2:38_39": "ekaṁ bhājanaṁ nikkhamati ,",
  "atk-s0502a2:38_40": "ekaṁ pavisatī’’ti āha.",
  "atk-s0502a2:38_41": "Seṭṭhidhītā ‘‘idāni gantuṁ kālo’’ti seṭṭhiputtassa ‘‘pitā te kira gilāno’’ti ārocetvā ‘‘kiṁ vadesi bhadde’’ti vutte ‘‘aphāsukamassa,",
  "atk-s0502a2:38_42": "sāmī’’ti āha.",
  "atk-s0502a2:38_43": "‘‘Idāni kiṁ kātabba’’nti. Sāmi?",
  "atk-s0502a2:38_44": "‘‘Gāmasatato vuṭṭhānakapaṇṇākāraṁ ādāya gantvā passissāma na’’nti.",
  "atk-s0502a2:38_45": "So ‘‘sādhū’’ti paṇṇākāraṁ āharāpetvā sakaṭehi ādāya pakkāmi.",
  "atk-s0502a2:39_0": "Atha naṁ sā ‘‘pitā te dubbalo,",
  "atk-s0502a2:39_1": "ettakaṁ paṇṇākāraṁ gahetvā gacchantānaṁ papañco bhavissati,",
  "atk-s0502a2:39_2": "etaṁ nivattāpehī’’ti vatvā taṁ sabbaṁ attano kulagehaṁ pesetvā puna taṁ āha – ‘‘sāmi,",
  "atk-s0502a2:39_3": "tvaṁ attano pitu pādapasse tiṭṭheyyāsi,",
  "atk-s0502a2:39_4": "ahaṁ ussīsakapasse ṭhassāmī’’ti.",
  "atk-s0502a2:39_5": "Gehaṁ pavisamānāyeva ca ‘‘gehassa purato ca pacchato ca ārakkhaṁ gaṇhathā’’ti attano purise āṇāpesi.",
  "atk-s0502a2:39_6": "Paviṭṭhakāle pana seṭṭhiputto pitu pādapasse aṭṭhāsi,",
  "atk-s0502a2:39_7": "itarā ussīsakapasse.",
  "atk-s0502a2:40_0": "Tasmiṁ khaṇe seṭṭhi uttānako nipanno hoti.",
  "atk-s0502a2:40_1": "Āyuttako pana tassa pāde parimajjanto ‘‘putto te, sāmi,",
  "atk-s0502a2:40_2": "āgato’’ti āha.",
  "atk-s0502a2:40_3": "‘‘Kuhiṁ so’’ti?",
  "atk-s0502a2:40_4": "‘‘Esa pādamūle ṭhito’’ti.",
  "atk-s0502a2:40_5": "Atha naṁ disvā āyakammikaṁ pakkosāpetvā,",
  "atk-s0502a2:40_6": "‘‘mama gehe kittakaṁ dhana’’nti pucchi. ‘‘Sāmi,",
  "atk-s0502a2:40_7": "dhanasseva cattālīsakoṭiyo,",
  "atk-s0502a2:40_8": "upabhogaparibhogabhaṇḍānaṁ pana vanagāmakkhettadvipadacatuppadayānavāhanānañca ayañca ayañca paricchedo’’ti vutte,",
  "atk-s0502a2:40_9": "‘‘ahaṁ ettakaṁ dhanaṁ mama puttassa ghosakassa na demī’’ti vattukāmo ‘‘demī’’ti āha.",
  "atk-s0502a2:40_10": "Taṁ sutvā seṭṭhidhītā ‘‘ayaṁ puna kathento aññaṁ kiñci katheyyā’’ti cintetvā sokāturā viya kese vikiritvā rodamānā ‘‘kiṁ nāmetaṁ, tāta, vadetha,",
  "atk-s0502a2:40_11": "idampi nāma vo vacanaṁ suṇoma,",
  "atk-s0502a2:40_12": "alakkhikā vatamhā’’ti vatvā matthakena naṁ uramajjhe paharantī patitvā yathā puna vattuṁ na sakkoti,",
  "atk-s0502a2:40_13": "tathāssa uramajjhe matthakena ghaṁsentī ārodanaṁ dassesi.",
  "atk-s0502a2:40_14": "Seṭṭhi taṁkhaṇaññeva kālamakāsi.",
  "atk-s0502a2:40_15": "‘‘Seṭṭhi mato’’ti gantvā utenassa rañño ārocayiṁsu.",
  "atk-s0502a2:40_16": "Rājā tassa sarīrakiccaṁ kārāpetvā,",
  "atk-s0502a2:40_17": "‘‘atthi panassa putto vā dhītā vā’’ti pucchi. ‘‘Atthi, deva,",
  "atk-s0502a2:40_18": "ghosako nāma tassa putto,",
  "atk-s0502a2:40_19": "sabbaṁ sāpateyyaṁ tassa niyyādetvāva mato, devā’’ti.",
  "atk-s0502a2:41_0": "Rājā aparabhāge seṭṭhiputtaṁ pakkosāpesi.",
  "atk-s0502a2:41_1": "Tasmiñca divase devo vassi.",
  "atk-s0502a2:41_2": "Rājaṅgaṇe tattha tattha udakaṁ saṇṭhāti.",
  "atk-s0502a2:41_3": "Seṭṭhiputto ‘‘rājānaṁ passissāmī’’ti pāyāsi.",
  "atk-s0502a2:41_4": "Rājā vātapānaṁ vivaritvā taṁ āgacchantaṁ olokento rājaṅgaṇe udakaṁ laṅghitvā āgacchantaṁ disvā āgantvā vanditvā ṭhitaṁ ‘‘tvaṁ ghosako nāma,",
  "atk-s0502a2:41_5": "tātā’’ti pucchitvā ‘‘āma,",
  "atk-s0502a2:41_6": "devā’’ti vutte ‘‘pitā me matoti mā soci,",
  "atk-s0502a2:41_7": "tava pettikaṁ seṭṭhiṭṭhānaṁ tuyhameva dassāmī’’ti taṁ samassāsetvā ‘‘gaccha,",
  "atk-s0502a2:41_8": "tātā’’ti uyyojesi.",
  "atk-s0502a2:41_9": "Rājā gacchantañca naṁ olokentova aṭṭhāsi.",
  "atk-s0502a2:41_10": "So āgamanakāle laṅghitaṁ udakaṁ gamanakāle otaritvā saṇikaṁ agamāsi.",
  "atk-s0502a2:41_11": "Atha naṁ rājā tatova pakkosāpetvā,",
  "atk-s0502a2:41_12": "‘‘kiṁ nu kho, tāta,",
  "atk-s0502a2:41_13": "tvaṁ mama santikaṁ āgacchanto udakaṁ laṅghitvā āgamma gacchanto otaritvā saṇikaṁ gacchasī’’ti pucchi. ‘‘Āma, deva,",
  "atk-s0502a2:41_14": "ahaṁ tasmiṁ khaṇe kumārako,",
  "atk-s0502a2:41_15": "kīḷanakālo nāma,",
  "atk-s0502a2:41_16": "so idāni pana me devena ṭhānantaraṁ paṭissutaṁ.",
  "atk-s0502a2:41_17": "Tasmā yathā pure acaritvā idāni sannisinnena hutvā carituṁ vaṭṭatī’’ti.",
  "atk-s0502a2:41_18": "Taṁ sutvā rājā ‘‘dhitimāyaṁ puriso,",
  "atk-s0502a2:41_19": "idānevassa ṭhānantaraṁ dassāmī’’ti pitarā bhuttaṁ bhogaṁ datvā sabbasatena seṭṭhiṭṭhānaṁ adāsi.",
  "atk-s0502a2:42_0": "So rathe ṭhatvā nagaraṁ padakkhiṇaṁ akāsi.",
  "atk-s0502a2:42_1": "Olokitolokitaṭṭhānaṁ kampati.",
  "atk-s0502a2:42_2": "Seṭṭhidhītā kāḷidāsiyā saddhiṁ mantayamānā nisinnā ‘‘amma kāḷi,",
  "atk-s0502a2:42_3": "puttassa te ettikā sampatti maṁ nissāya uppannā’’ti āha.",
  "atk-s0502a2:42_4": "‘‘Kiṁ kāraṇā, ammā’’ti?",
  "atk-s0502a2:42_5": "‘‘Ayañhi attano maraṇapaṇṇaṁ dussante bandhitvā amhākaṁ gharaṁ āgato,",
  "atk-s0502a2:42_6": "athassa mayā taṁ paṇṇaṁ phāletvā mayā saddhiṁ maṅgalakaraṇatthāya aññaṁ paṇṇaṁ likhitvā ettakaṁ kālaṁ tattha ārakkho kato’’ti. ‘‘Amma,",
  "atk-s0502a2:42_7": "tvaṁ ettakaṁ passasi,",
  "atk-s0502a2:42_8": "imaṁ pana seṭṭhi daharakālato paṭṭhāya māretukāmo māretuṁ nāsakkhi,",
  "atk-s0502a2:42_9": "kevalaṁ imaṁ nissāya bahuṁ dhanaṁ khīyī’’ti. ‘‘Amma,",
  "atk-s0502a2:42_10": "atibhāriyaṁ vata seṭṭhinā kata’’nti.",
  "atk-s0502a2:42_11": "Nagaraṁ padakkhiṇaṁ katvā gehaṁ pavisantaṁ pana naṁ disvā,",
  "atk-s0502a2:42_12": "‘‘ayaṁ ettikā sampatti maṁ nissāya uppannā’’ti hasitaṁ akāsi.",
  "atk-s0502a2:42_13": "Atha naṁ seṭṭhiputto disvā,",
  "atk-s0502a2:42_14": "‘‘kiṁ kāraṇā hasī’’ti pucchi.",
  "atk-s0502a2:42_15": "‘‘Ekaṁ kāraṇaṁ nissāyā’’ti.",
  "atk-s0502a2:42_16": "‘‘Kathehi na’’nti?",
  "atk-s0502a2:42_17": "‘‘Sā na kathesi’’.",
  "atk-s0502a2:42_18": "So ‘‘sace na kathessasi,",
  "atk-s0502a2:42_19": "dvidhā taṁ chindissāmī’’ti tajjetvā asiṁ nikkaḍḍhi.",
  "atk-s0502a2:42_20": "Sā ‘‘ayaṁ ettikā sampatti tayā maṁ nissāya laddhāti cintetvā hasita’’nti āha.",
  "atk-s0502a2:42_21": "‘‘Yadi mama pitarā attano santakaṁ mayhaṁ niyyāditaṁ,",
  "atk-s0502a2:42_22": "tvaṁ ettha kiṁ hosī’’ti?",
  "atk-s0502a2:42_23": "So kira ettakaṁ kālaṁ kiñci na jānāti,",
  "atk-s0502a2:42_24": "tenassā vacanaṁ na saddahi.",
  "atk-s0502a2:42_25": "Athassa sā ‘‘tumhākaṁ pitarā maraṇapaṇṇaṁ datvā pesitā,",
  "atk-s0502a2:42_26": "tumhe mayā idañcidañca katvā rakkhitā’’ti sabbaṁ kathesi.",
  "atk-s0502a2:42_27": "‘‘Tvaṁ abhūtaṁ kathesī’’ti asaddahanto ‘‘mātaraṁ kāḷiṁ pucchissāmī’’ti cintetvā ‘‘evaṁ kira, ammā’’ti. ‘‘Āma, tāta,",
  "atk-s0502a2:42_28": "daharakālato paṭṭhāya taṁ māretukāmo māretuṁ asakkonto taṁ nissāya bahuṁ dhanaṁ khīyi,",
  "atk-s0502a2:42_29": "sattasu ṭhānesu tvaṁ maraṇato mutto,",
  "atk-s0502a2:42_30": "idāni bhogagāmato āgamma sabbasatena saddhiṁ seṭṭhiṭṭhānaṁ patto’’ti.",
  "atk-s0502a2:42_31": "So taṁ sutvā ‘‘bhāriyaṁ vata kammaṁ,",
  "atk-s0502a2:42_32": "evarūpā kho pana maraṇā muttassa mama pamādajīvitaṁ jīvituṁ ayuttaṁ,",
  "atk-s0502a2:42_33": "appamatto bhavissāmī’’ti cintetvā devasikaṁ sahassaṁ vissajjetvā addhikakapaṇādīnaṁ dānaṁ paṭṭhapesi.",
  "atk-s0502a2:42_34": "Mitto nāmassa kuṭumbiko dānabyāvaṭo ahosi.",
  "atk-s0502a2:42_35": "Ayaṁ ghosakaseṭṭhino uppatti.",
  "atk-s0502a2:43_0": "Tasmiṁ pana kāle bhaddavatīnagare bhaddavatiyaseṭṭhi nāma ghosakaseṭṭhino adiṭṭhapubbasahāyako ahosi.",
  "atk-s0502a2:43_1": "Bhaddavatīnagarato āgatānaṁ vāṇijānaṁ santike ghosakaseṭṭhi bhaddavatiyaseṭṭhino sampattiñca vayappadesañca",
  "atk-s0502a2:43_2": "sutvā tena saddhiṁ sahāyakabhāvaṁ icchanto paṇṇākāraṁ pesesi.",
  "atk-s0502a2:43_3": "Bhaddavatiyaseṭṭhipi kosambito āgatānaṁ vāṇijānaṁ santike ghosakaseṭṭhino sampattiñca vayappadesañca",
  "atk-s0502a2:43_4": "sutvā tena saddhiṁ sahāyakabhāvaṁ icchanto paṇṇākāraṁ pesesi.",
  "atk-s0502a2:43_5": "Evaṁ te aññamaññaṁ adiṭṭhapubbasahāyakā hutvā vasiṁsu.",
  "atk-s0502a2:43_6": "Aparabhāge bhaddavatiyaseṭṭhino gehe ahivātarogo patito.",
  "atk-s0502a2:43_7": "Tasmiṁ patite paṭhamaṁ makkhikā maranti,",
  "atk-s0502a2:43_8": "tato anukkameneva kīṭā mūsikā kukkuṭā sūkarā gāvo dāsī dāsā sabbapacchā gharamānusakāpi maranti.",
  "atk-s0502a2:43_9": "Tesu ye bhittiṁ bhinditvā palāyanti,",
  "atk-s0502a2:43_10": "te jīvitaṁ labhanti,",
  "atk-s0502a2:43_11": "tadā pana seṭṭhi ca bhariyā ca dhītā cassa tathā palāyitvā ghosakaseṭṭhiṁ passituṁ patthentā kosambimaggaṁ paṭipajjiṁsu.",
  "atk-s0502a2:43_12": "Te antarāmaggeyeva khīṇapātheyyā vātātapena ceva khuppipāsāhi ca kilantasarīrā kicchena kosambiṁ patvā",
  "atk-s0502a2:43_13": "udakaphāsukaṭṭhāne ṭhatvā nhatvā nagaradvāre ekaṁ sālaṁ pavisiṁsu.",
  "atk-s0502a2:44_0": "Tato seṭṭhi bhariyaṁ āha – ‘‘bhadde,",
  "atk-s0502a2:44_1": "iminā nīhārena gacchantā vijātamātuyāpi amanāpā honti,",
  "atk-s0502a2:44_2": "sahāyako kira me addhikakapaṇādīnaṁ devasikaṁ sahassaṁ vissajjetvā dānaṁ dāpesi.",
  "atk-s0502a2:44_3": "Tattha dhītaraṁ pesetvā āhāraṁ āharāpetvā ekāhaṁ dvīhaṁ idheva sarīraṁ santappetvā sahāyakaṁ passissāmā’’ti.",
  "atk-s0502a2:44_4": "Sā ‘‘sādhu, sāmī’’ti.",
  "atk-s0502a2:44_5": "Te sālāyameva vasiṁsu.",
  "atk-s0502a2:44_6": "Punadivase kāle ārocite kapaṇaddhikādīsu āhāratthāya gacchantesu mātāpitaro, ‘‘amma,",
  "atk-s0502a2:44_7": "gantvā amhākaṁ āhāraṁ āharā’’ti dhītaraṁ pesayiṁsu.",
  "atk-s0502a2:44_8": "Mahābhogakulassa dhītā vipattiyā acchinnalajjitāya alajjamānā pātiṁ gahetvā kapaṇajanena saddhiṁ āhāratthāya gantvā ‘‘kati paṭivīse gaṇhissasi,",
  "atk-s0502a2:44_9": "ammā’’ti puṭṭhā ca pana ‘‘tayo’’ti āha.",
  "atk-s0502a2:44_10": "Athassā tayo paṭivīse adāsi.",
  "atk-s0502a2:44_11": "Tāya bhatte āhaṭe tayopi ekato bhuñjituṁ nisīdiṁsu.",
  "atk-s0502a2:45_0": "Atha mātādhītaro seṭṭhiṁ āhaṁsu – ‘‘sāmi,",
  "atk-s0502a2:45_1": "vipatti nāma mahākulānampi uppajjati,",
  "atk-s0502a2:45_2": "mā amhe oloketvā bhuñja,",
  "atk-s0502a2:45_3": "mā cintayī’’ti.",
  "atk-s0502a2:45_4": "Iti naṁ nānappakārehi yācitvā bhojesuṁ.",
  "atk-s0502a2:45_5": "So bhuñjitvā āhāraṁ jīrāpetuṁ asakkonto aruṇe uggacchante kālamakāsi.",
  "atk-s0502a2:45_6": "Mātādhītaro nānappakārehi paridevitvā rodiṁsu.",
  "atk-s0502a2:45_7": "Kumārikā punadivase rodamānā āhāratthāya gantvā,",
  "atk-s0502a2:45_8": "‘‘kati paṭivīse gaṇhissasī’’ti vuttā,",
  "atk-s0502a2:45_9": "‘‘dve’’ti vatvā āhāraṁ āharitvā mātaraṁ yācitvā bhojesi.",
  "atk-s0502a2:45_10": "Sāpi tāya yāciyamānā bhuñjitvā āhāraṁ jīrāpetuṁ asakkontī taṁ divasameva kālamakāsi.",
  "atk-s0502a2:45_11": "Kumārikā ekikāva roditvā paridevitvā tāya dukkhuppattiyā ativiya sañjātachātakadukkhā punadivase yācakehi saddhiṁ rodantī āhāratthāya gantvā,",
  "atk-s0502a2:45_12": "‘‘kati paṭivīse gaṇhissasi,",
  "atk-s0502a2:45_13": "ammā’’ti vuttā ‘‘eka’’nti āha.",
  "atk-s0502a2:45_14": "Mittakuṭumbiko taṁ tayo divase bhattaṁ gaṇhantiṁ sañjānāti,",
  "atk-s0502a2:45_15": "tena taṁ ‘‘apehi nassa, vasali,",
  "atk-s0502a2:45_16": "ajja tava kucchippamāṇaṁ aññāsī’’ti āha.",
  "atk-s0502a2:45_17": "Hirottappasampannā kuladhītā paccorasmiṁ sattipahāraṁ viya vaṇe khārodakasecanakaṁ viya ca patvā ‘‘kiṁ,",
  "atk-s0502a2:45_18": "sāmī’’ti āha.",
  "atk-s0502a2:45_19": "‘‘Tayā pure tayo koṭṭhāsā gahitā,",
  "atk-s0502a2:45_20": "hiyyo dve,",
  "atk-s0502a2:45_21": "ajja ekaṁ gaṇhāsi.",
  "atk-s0502a2:45_22": "Ajja te attano kucchippamāṇaṁ ñāta’’nti. ‘‘Mā maṁ, sāmi,",
  "atk-s0502a2:45_23": "‘attanova atthāya gaṇhī’ti maññitthā’’ti.",
  "atk-s0502a2:45_24": "‘‘Atha kasmā evaṁ gaṇhī’’ti?",
  "atk-s0502a2:45_25": "‘‘Pure tayo janā ahumha, sāmi,",
  "atk-s0502a2:45_26": "hiyyo dve,",
  "atk-s0502a2:45_27": "ajja ekikāva jātāmhī’’ti.",
  "atk-s0502a2:45_28": "So ‘‘kena kāraṇenā’’ti pucchitvā ādito paṭṭhāya tāya kathitaṁ sabbaṁ pavattiṁ sutvā assūni sandhāretuṁ asakkonto sañjātabalavadomanasso hutvā, ‘‘amma,",
  "atk-s0502a2:45_29": "evaṁ sante mā cintayi,",
  "atk-s0502a2:45_30": "tvaṁ bhaddavatiyaseṭṭhino dhītā ajjakālato paṭṭhāya mama dhītāyeva nāmā’’ti vatvā sīse cumbitvā gharaṁ netvā attano jeṭṭhadhītuṭṭhāne ṭhapesi.",
  "atk-s0502a2:46_0": "Sā dānagge uccāsaddaṁ mahāsaddaṁ sutvā, ‘‘tāta,",
  "atk-s0502a2:46_1": "kasmā etaṁ janaṁ nissaddaṁ katvā dānaṁ na dethā’’ti āha.",
  "atk-s0502a2:46_2": "‘‘Na sakkā kātuṁ, ammā’’ti. ‘‘Sakkā, tātā’’ti.",
  "atk-s0502a2:46_3": "‘‘Kathaṁ sakkā, ammā’’ti?",
  "atk-s0502a2:46_4": "‘‘Tāta dānaggaṁ parikkhipitvā ekekasseva pavesanappamāṇena dve dvārāni yojetvā,",
  "atk-s0502a2:46_5": "‘ekena dvārena pavisitvā ekena nikkhamathā’ti vadetha,",
  "atk-s0502a2:46_6": "evaṁ nissaddā hutvāva gaṇhissantī’’ti.",
  "atk-s0502a2:46_7": "So taṁ sutvā,",
  "atk-s0502a2:46_8": "‘‘bhaddakova, amma,",
  "atk-s0502a2:46_9": "upāyo’’ti tathā kāresi.",
  "atk-s0502a2:46_10": "Sāpi pubbe sāmā nāma.",
  "atk-s0502a2:46_11": "Vatiyā pana kāritattā sāmāvatī nāma jātā.",
  "atk-s0502a2:46_12": "Tato paṭṭhāya dānagge kolāhalaṁ pacchindī.",
  "atk-s0502a2:46_13": "Ghosakaseṭṭhi pubbe taṁ saddaṁ suṇanto ‘‘mayhaṁ dānagge saddo’’ti tussati.",
  "atk-s0502a2:46_14": "Dvīhatīhaṁ pana saddaṁ asuṇanto mittakuṭumbikaṁ attano upaṭṭhānaṁ āgataṁ pucchi –",
  "atk-s0502a2:46_15": "‘‘diyyati kapaṇaddhikādīnaṁ dāna’’nti? ‘‘Āma, sāmī’’ti.",
  "atk-s0502a2:46_16": "‘‘Atha kiṁ dvīhatīhaṁ saddo na suyyatī’’ti?",
  "atk-s0502a2:46_17": "‘‘Yathā nissaddā hutvā gaṇhanti,",
  "atk-s0502a2:46_18": "tathā me upāyo kato’’ti.",
  "atk-s0502a2:46_19": "‘‘Atha pubbeva kasmā nākāsī’’ti?",
  "atk-s0502a2:46_20": "‘‘Ajānanatāya, sāmī’’ti.",
  "atk-s0502a2:46_21": "‘‘Idāni kathaṁ te ñāto’’ti?",
  "atk-s0502a2:46_22": "‘‘Dhītarā me akkhāto, sāmī’’ti.",
  "atk-s0502a2:46_23": "Mayhaṁ aviditā ‘‘tava dhītā nāma atthī’’ti.",
  "atk-s0502a2:46_24": "So ahivātaroguppattito paṭṭhāya sabbaṁ bhaddavatiyaseṭṭhino pavattiṁ ācikkhitvā tassā attano jeṭṭhadhītuṭṭhāne ṭhapitabhāvaṁ ārocesi.",
  "atk-s0502a2:46_25": "Atha naṁ seṭṭhi ‘‘evaṁ sante mama kasmā na kathesi,",
  "atk-s0502a2:46_26": "mama sahāyakassa dhītā mama dhītā nāmā’’ti taṁ pakkosāpetvā pucchi – ‘‘amma,",
  "atk-s0502a2:46_27": "seṭṭhino dhītāsī’’ti? ‘‘Āma, tātā’’ti.",
  "atk-s0502a2:46_28": "‘‘Tena hi mā cintayi,",
  "atk-s0502a2:46_29": "tvaṁ mama dhītāsī’’ti taṁ sīse cumbitvā parivāratthāya tassā pañca itthisatāni datvā taṁ attano jeṭṭhadhītuṭṭhāne ṭhapesi.",
  "atk-s0502a2:47_0": "Athekadivasaṁ tasmiṁ nagare nakkhattaṁ saṅghuṭṭhaṁ hoti.",
  "atk-s0502a2:47_1": "Tasmiṁ pana nakkhatte bahi anikkhamanakā kuladhītaropi attano parivārena saddhiṁ padasāva nadiṁ gantvā nhāyanti.",
  "atk-s0502a2:47_2": "Tasmā taṁ divasaṁ sāmāvatīpi pañcahi itthisatehi parivāritā rājaṅgaṇeneva nhāyituṁ agamāsi.",
  "atk-s0502a2:47_3": "Uteno sīhapañjare ṭhito taṁ disvā ‘‘kassimā nāṭakitthiyo’’ti pucchi.",
  "atk-s0502a2:47_4": "‘‘Na kassaci nāṭakitthiyo, devā’’ti.",
  "atk-s0502a2:47_5": "‘‘Atha kassa dhītaro’’ti?",
  "atk-s0502a2:47_6": "‘‘Ghosakaseṭṭhino dhītā deva,",
  "atk-s0502a2:47_7": "sāmāvatī nāmesā’’ti.",
  "atk-s0502a2:47_8": "So disvāva uppannasineho seṭṭhino sāsanaṁ pāhesi –",
  "atk-s0502a2:47_9": "‘‘dhītaraṁ kira me pesetū’’ti.",
  "atk-s0502a2:47_10": "‘‘Na pesemi, devā’’ti.",
  "atk-s0502a2:47_11": "‘‘Mā kira evaṁ karotu,",
  "atk-s0502a2:47_12": "pesetuyevā’’ti.",
  "atk-s0502a2:47_13": "‘‘Mayaṁ gahapatikā nāma kumārikānaṁ pothetvā viheṭhetvā kaḍḍhanabhayena na dema, devā’’ti.",
  "atk-s0502a2:47_14": "Rājā kujjhitvā gehaṁ lañchāpetvā seṭṭhiñca bhariyañca hatthe gahetvā bahi kārāpesi. Sāmāvatī,",
  "atk-s0502a2:47_15": "nhāyitvā āgantvā gehaṁ pavisituṁ okāsaṁ alabhantī,",
  "atk-s0502a2:47_16": "‘‘kiṁ etaṁ,",
  "atk-s0502a2:47_17": "tātā’’ti pucchi. ‘‘Amma,",
  "atk-s0502a2:47_18": "rājā tava kāraṇā pahiṇi.",
  "atk-s0502a2:47_19": "Atha ‘na mayaṁ dassāmā’ti vutte gharaṁ lañchāpetvā amhe bahi kārāpesī’’ti. ‘‘Tāta,",
  "atk-s0502a2:47_20": "bhāriyaṁ vo kammaṁ kataṁ,",
  "atk-s0502a2:47_21": "raññā nāma pahite ‘na,",
  "atk-s0502a2:47_22": "demā’ti avatvā ‘sace me dhītaraṁ saparivāraṁ gaṇhatha,",
  "atk-s0502a2:47_23": "demā’ti vattabbaṁ bhaveyya, tātā’’ti. ‘‘Sādhu, amma,",
  "atk-s0502a2:47_24": "tava ruciyā sati evaṁ karissāmī’’ti rañño tathā sāsanaṁ pāhesi.",
  "atk-s0502a2:47_25": "Rājā ‘‘sādhū’’ti sampaṭicchitvā taṁ saparivāraṁ ānetvā abhisiñcitvā aggamahesiṭṭhāne ṭhapesi.",
  "atk-s0502a2:47_26": "Sesā tassāyeva parivāritthiyo ahesuṁ.",
  "atk-s0502a2:47_27": "Ayaṁ sāmāvatiyā uppatti.",
  "atk-s0502a2:48_0": "Utenassa pana aparāpi vāsuladattā nāma devī ahosi caṇḍapajjotassa dhītā.",
  "atk-s0502a2:48_1": "Ujjeniyañhi caṇḍapajjoto nāma rājā ahosi.",
  "atk-s0502a2:48_2": "So ekadivasaṁ uyyānato āgacchanto attano sampattiṁ oloketvā,",
  "atk-s0502a2:48_3": "‘‘atthi nu kho aññassapi kassaci evarūpā sampattī’’ti vatvā taṁ sutvā manussehi ‘‘kiṁ sampatti nāmesā,",
  "atk-s0502a2:48_4": "kosambiyaṁ utenassa rañño atimahatī sampatī’’ti vutte rājā āha –",
  "atk-s0502a2:48_5": "‘‘tena hi gaṇhissāma na’’nti?",
  "atk-s0502a2:48_6": "‘‘Na sakkā so gahetu’’nti.",
  "atk-s0502a2:48_7": "‘‘Kiñci katvā gaṇhissāmayevā’’ti?",
  "atk-s0502a2:48_8": "‘‘Na sakkā devā’’ti.",
  "atk-s0502a2:48_9": "‘‘Kiṁ kāraṇā’’ti?",
  "atk-s0502a2:48_10": "‘‘So hatthikantaṁ nāma sippaṁ jānāti,",
  "atk-s0502a2:48_11": "mantaṁ parivattetvā hatthikantavīṇaṁ vādento nāge palāpetipi gaṇhātipi.",
  "atk-s0502a2:48_12": "Hatthivāhanasampanno tena sadiso nāma natthī’’ti.",
  "atk-s0502a2:48_13": "‘‘Na sakkā mayā so gahetu’’nti.",
  "atk-s0502a2:48_14": "‘‘Sace te, deva,",
  "atk-s0502a2:48_15": "ekantena ayaṁ nicchayo,",
  "atk-s0502a2:48_16": "tena hi dāruhatthiṁ kāretvā tassāsannaṭṭhānaṁ pesehi.",
  "atk-s0502a2:48_17": "So hatthivāhanaṁ vā assavāhanaṁ vā sutvā dūrampi gacchati.",
  "atk-s0502a2:48_18": "Tattha naṁ āgataṁ gahetuṁ sakkā bhavissatī’’ti.",
  "atk-s0502a2:49_0": "Rājā ‘‘attheso upāyo’’ti dārumayaṁ yantahatthiṁ kārāpetvā bahi pilotikāhi veṭhetvā katacittakammaṁ katvā",
  "atk-s0502a2:49_1": "tassa vijite āsannaṭṭhāne ekasmiṁ saratīre vissajjāpesi.",
  "atk-s0502a2:49_2": "Hatthino antokucchiyaṁ saṭṭhi purisā aparāparaṁ caṅkamanti,",
  "atk-s0502a2:49_3": "hatthilaṇḍaṁ āharitvā tattha tattha chaḍḍesuṁ.",
  "atk-s0502a2:49_4": "Eko vanacarako hatthiṁ disvā,",
  "atk-s0502a2:49_5": "‘‘amhākaṁ rañño anucchaviko’’ti cintetvā,",
  "atk-s0502a2:49_6": "gantvā rañño ārocesi – ‘‘deva,",
  "atk-s0502a2:49_7": "mayā sabbaseto kelāsakūṭapaṭibhāgo tumhākaññeva anucchaviko varavāraṇo diṭṭho’’ti.",
  "atk-s0502a2:49_8": "Uteno tameva maggadesakaṁ katvā hatthiṁ abhiruyha saparivāro nikkhami.",
  "atk-s0502a2:49_9": "Tassa āgamanaṁ ñatvā carapurisā gantvā caṇḍapajjotassa ārocesuṁ.",
  "atk-s0502a2:49_10": "So āgantvā majjhe tucchaṁ katvā ubhosu passesu balakāyaṁ payojesi.",
  "atk-s0502a2:49_11": "Uteno tassāgamanaṁ ajānanto hatthiṁ anubandhi.",
  "atk-s0502a2:49_12": "Anto ṭhitamanussā vegena palāpesuṁ.",
  "atk-s0502a2:49_13": "Kaṭṭhahatthī rañño mantaṁ parivattetvā vīṇaṁ vādentassa tantisaddaṁ asuṇanto viya palāyatiyeva.",
  "atk-s0502a2:49_14": "Rājā hatthināgaṁ pāpuṇituṁ asakkonto assaṁ āruyha anubandhi.",
  "atk-s0502a2:49_15": "Tasmiṁ vegena anubandhante balakāyo ohīyi.",
  "atk-s0502a2:49_16": "Rājā ekakova ahosi.",
  "atk-s0502a2:49_17": "Atha naṁ ubhosu passesu payuttā caṇḍapajjotassa purisā gaṇhitvā attano rañño adaṁsu.",
  "atk-s0502a2:49_18": "Athassa balakāyo amittavasaṁ gatabhāvaṁ ñatvā bahinagareva khandhāvāraṁ nivesetvā acchi.",
  "atk-s0502a2:50_0": "Caṇḍapajjotopi utenaṁ jīvaggāhameva gāhāpetvā ekasmiṁ coragehe pakkhipitvā dvāraṁ pidahāpetvā tayo divase jayapānaṁ pivi.",
  "atk-s0502a2:50_1": "Uteno tatiyadivase ārakkhake pucchi –",
  "atk-s0502a2:50_2": "‘‘kahaṁ vo, tāta, rājā’’ti?",
  "atk-s0502a2:50_3": "‘‘‘Paccāmitto me gahito’ti jayapānaṁ pivatī’’ti.",
  "atk-s0502a2:50_4": "‘‘Kā nāmesā mātugāmassa viya tumhākaṁ rañño kiriyā,",
  "atk-s0502a2:50_5": "nanu paṭirājūnaṁ gahetvā vissajjetuṁ vā māretuṁ vā vaṭṭati,",
  "atk-s0502a2:50_6": "amhe dukkhaṁ nisīdāpetvā jayapānaṁ kira pivatī’’ti.",
  "atk-s0502a2:50_7": "Te gantvā tamatthaṁ rañño ārocesuṁ.",
  "atk-s0502a2:50_8": "So āgantvā ‘‘saccaṁ kira tvaṁ evaṁ vadasī’’ti pucchi. ‘‘Āma,",
  "atk-s0502a2:50_9": "mahārājā’’ti.",
  "atk-s0502a2:50_10": "‘‘Sādhu taṁ vissajjessāmi,",
  "atk-s0502a2:50_11": "evarūpo kira te manto atthi,",
  "atk-s0502a2:50_12": "taṁ mayhaṁ dassasī’’ti.",
  "atk-s0502a2:50_13": "‘‘Sādhu dassāmi,",
  "atk-s0502a2:50_14": "gahaṇasamaye maṁ vanditvā taṁ gaṇhāhi.",
  "atk-s0502a2:50_15": "Kiṁ pana tvaṁ vandissasī’’ti?",
  "atk-s0502a2:50_16": "‘‘Kyāhaṁ taṁ vandissāmi,",
  "atk-s0502a2:50_17": "na vandissāmī’’ti?",
  "atk-s0502a2:50_18": "‘‘Ahampi te na dassāmī’’ti .",
  "atk-s0502a2:50_19": "‘‘Evaṁ sante rājāṇaṁ te karissāmī’’ti. ‘‘Karohi,",
  "atk-s0502a2:50_20": "sarīrassa me issaro,",
  "atk-s0502a2:50_21": "na pana cittassā’’ti.",
  "atk-s0502a2:50_22": "Rājā tassa sūragajjitaṁ sutvā,",
  "atk-s0502a2:50_23": "‘‘kathaṁ nu kho imaṁ mantaṁ gaṇhissāmī’’ti cintetvā,",
  "atk-s0502a2:50_24": "‘‘imaṁ mantaṁ aññaṁ jānāpetuṁ na sakkā,",
  "atk-s0502a2:50_25": "mama dhītaraṁ etassa santike uggaṇhāpetvā ahaṁ tassā santike gaṇhissāmī’’ti.",
  "atk-s0502a2:50_26": "Atha naṁ āha –",
  "atk-s0502a2:50_27": "‘‘aññassa vanditvā gaṇhantassa dassasī’’ti. ‘‘Āma,",
  "atk-s0502a2:50_28": "mahārājā’’ti.",
  "atk-s0502a2:50_29": "‘‘Tena hi amhākaṁ ghare ekā khujjā atthi tassā antosāṇiyaṁ vanditvā nisinnāya tvaṁ bahisāṇiyaṁ ṭhitova mantaṁ vācehī’’ti. ‘‘Sādhu, mahārāja,",
  "atk-s0502a2:50_30": "khujjā vā hotu pīṭhasappi vā,",
  "atk-s0502a2:50_31": "vandantiyā dassāmī’’ti.",
  "atk-s0502a2:50_32": "Tato rājā gantvā dhītaraṁ vāsuladattaṁ āha – ‘‘amma,",
  "atk-s0502a2:50_33": "eko saṅkhakuṭṭhī anagghamantaṁ jānāti,",
  "atk-s0502a2:50_34": "taṁ aññaṁ jānāpetuṁ na sakkā.",
  "atk-s0502a2:50_35": "Tvaṁ antosāṇiyaṁ nisīditvā taṁ vanditvā mantaṁ gaṇha,",
  "atk-s0502a2:50_36": "so bahisāṇiyaṁ ṭhatvā tuyhaṁ vācessati.",
  "atk-s0502a2:50_37": "Tava santikā ahaṁ taṁ gaṇhissāmī’’ti.",
  "atk-s0502a2:51_0": "Evaṁ so tesaṁ aññamaññaṁ santhavakaraṇabhayena dhītaraṁ khujjaṁ,",
  "atk-s0502a2:51_1": "itaraṁ saṅkhakuṭṭhiṁ katvā kathesi.",
  "atk-s0502a2:51_2": "So tassā antosāṇiyaṁ vanditvā nisinnāya bahi ṭhito mantaṁ vācesi.",
  "atk-s0502a2:51_3": "Atha naṁ ekadivasaṁ punappunaṁ vuccamānampi mantapadaṁ vattuṁ asakkontiṁ ‘‘are khujje atibahaloṭṭhakapolaṁ te mukhaṁ,",
  "atk-s0502a2:51_4": "evaṁ nāma vadehī’’ti āha.",
  "atk-s0502a2:51_5": "‘‘Sā kujjhitvā are duṭṭhasaṅkhakuṭṭhi kiṁ vadesi,",
  "atk-s0502a2:51_6": "kiṁ mādisā khujjā nāma hotī’’ti?",
  "atk-s0502a2:51_7": "Sāṇikaṇṇaṁ ukkhipitvā ‘‘kāsi tva’’nti vutte,",
  "atk-s0502a2:51_8": "‘‘rañño dhītā vāsuladattā nāmāha’’nti āha.",
  "atk-s0502a2:51_9": "‘‘Pitā te taṁ mayhaṁ kathento ‘khujjā’ti kathesī’’ti.",
  "atk-s0502a2:51_10": "‘‘Mayhampi kathento taṁ saṅkhakuṭṭhiṁ katvā kathesī’’ti.",
  "atk-s0502a2:51_11": "Te ubhopi ‘‘tena hi amhākaṁ santhavakaraṇabhayena kathitaṁ bhavissatī’’ti antosāṇiyaññeva santhavaṁ kariṁsu.",
  "atk-s0502a2:52_0": "Tato paṭṭhāya mantaggahaṇaṁ vā sippaggahaṇaṁ vā natthi.",
  "atk-s0502a2:52_1": "Rājāpi dhītaraṁ niccaṁ pucchati –",
  "atk-s0502a2:52_2": "‘‘sippaṁ gaṇhasi, ammā’’ti?",
  "atk-s0502a2:52_3": "‘‘Gaṇhāmi, tātā’’ti.",
  "atk-s0502a2:52_4": "Atha naṁ ekadivasaṁ uteno āha – ‘‘bhadde,",
  "atk-s0502a2:52_5": "sāmikena kattabbaṁ nāma neva mātāpitaro na bhātubhaginiyo kātuṁ sakkonti,",
  "atk-s0502a2:52_6": "sace mayhaṁ jīvitaṁ dassasi,",
  "atk-s0502a2:52_7": "pañca te itthisatāni parivāraṁ datvā aggamahesiṭṭhānaṁ dassāmī’’ti.",
  "atk-s0502a2:52_8": "‘‘Sace imasmiṁ vacane patiṭṭhātuṁ sakkhissatha,",
  "atk-s0502a2:52_9": "dassāmi vo jīvita’’nti.",
  "atk-s0502a2:52_10": "‘‘Sakkhissāmi,",
  "atk-s0502a2:52_11": "bhadde’’ti.",
  "atk-s0502a2:52_12": "Sā ‘‘sādhu,",
  "atk-s0502a2:52_13": "sāmī’’ti pitu santikaṁ gantvā vanditvā ekamantaṁ aṭṭhāsi.",
  "atk-s0502a2:52_14": "Atha naṁ so pucchi – ‘‘amma,",
  "atk-s0502a2:52_15": "niṭṭhitaṁ sippa’’nti?",
  "atk-s0502a2:52_16": "‘‘Na tāva niṭṭhitaṁ, tāta,",
  "atk-s0502a2:52_17": "sippa’’nti.",
  "atk-s0502a2:52_18": "Atha naṁ so pucchi – ‘‘kiṁ, ammā’’ti?",
  "atk-s0502a2:52_19": "‘‘Amhākaṁ ekaṁ dvārañca ekaṁ vāhanañca laddhuṁ vaṭṭati, tātā’’ti.",
  "atk-s0502a2:52_20": "‘‘Idaṁ kiṁ, ammā’’ti? ‘‘Tāta,",
  "atk-s0502a2:52_21": "rattiṁ kira tārakasaññāya mantassa upacāratthāya ekaṁ osadhaṁ gahetabbaṁ atthi.",
  "atk-s0502a2:52_22": "Tasmā amhākaṁ velāya vā avelāya vā nikkhamanakāle ekaṁ dvārañceva ekaṁ vāhanañca laddhuṁ vaṭṭatī’’ti.",
  "atk-s0502a2:52_23": "Rājā ‘‘sādhū’’ti sampaṭicchi.",
  "atk-s0502a2:52_24": "Te attano abhirucitaṁ ekaṁ dvāraṁ hatthagataṁ kariṁsu.",
  "atk-s0502a2:52_25": "Rañño pana pañca vāhanāni ahesuṁ.",
  "atk-s0502a2:52_26": "Bhaddavatī nāma kareṇukā ekadivasaṁ paññāsa yojanāni gacchati,",
  "atk-s0502a2:52_27": "kāko nāma dāso saṭṭhi yojanāni gacchati,",
  "atk-s0502a2:52_28": "celakaṭṭhi ca muñcakesī cāti dve assā yojanasataṁ gacchanti,",
  "atk-s0502a2:52_29": "nāḷāgiri hatthī vīsati yojanasatanti.",
  "atk-s0502a2:53_0": "So kira rājā anuppanne buddhe ekassa issarassa upaṭṭhāko ahosi.",
  "atk-s0502a2:53_1": "Athekadivasaṁ issare bahinagaraṁ gantvā nhatvā āgacchante eko paccekabuddho nagaraṁ piṇḍāya pavisitvā",
  "atk-s0502a2:53_2": "sakalanagaravāsīnaṁ mārena āvaṭṭitattā ekaṁ bhikkhāmpi alabhitvā yathādhotena pattena nikkhami.",
  "atk-s0502a2:53_3": "Atha naṁ nagaradvāraṁ pattakāle māro aññātakavesena upasaṅkamitvā, ‘‘api, bhante,",
  "atk-s0502a2:53_4": "vo kiñci laddha’’nti pucchi.",
  "atk-s0502a2:53_5": "‘‘Kiṁ pana me tvaṁ alabhanākāraṁ karī’’ti?",
  "atk-s0502a2:53_6": "‘‘Tena hi nivattitvā puna pavisatha,",
  "atk-s0502a2:53_7": "idāni na karissāmī’’ti.",
  "atk-s0502a2:53_8": "‘‘Nāhaṁ puna nivattissāmī’’ti.",
  "atk-s0502a2:53_9": "Sace hi nivatteyya,",
  "atk-s0502a2:53_10": "puna so sakalanagaravāsīnaṁ sarīre adhimuñcitvā pāṇiṁ paharitvā hasanakeḷiṁ kareyya.",
  "atk-s0502a2:53_11": "Paccekabuddhe anivattitvā gate māro tattheva antaradhāyi.",
  "atk-s0502a2:53_12": "Atha so issaro yathādhoteneva pattena āgacchantaṁ paccekabuddhaṁ disvā vanditvā, ‘‘api, bhante,",
  "atk-s0502a2:53_13": "kiñci laddha’’nti pucchi.",
  "atk-s0502a2:53_14": "‘‘Caritvā nikkhantamhāvuso’’ti.",
  "atk-s0502a2:53_15": "So cintesi – ‘‘ayyo,",
  "atk-s0502a2:53_16": "mayā pucchitaṁ akathetvā aññaṁ vadati,",
  "atk-s0502a2:53_17": "na kiñci laddhaṁ bhavissatī’’ti.",
  "atk-s0502a2:53_18": "Athassa pattaṁ olokento tucchaṁ disvā gehe bhattassa niṭṭhitāniṭṭhitabhāvaṁ ajānanatāya sūro hutvā pattaṁ gahetuṁ avisahanto ‘‘thokaṁ, bhante,",
  "atk-s0502a2:53_19": "adhivāsethā’’ti vatvā vegena gharaṁ gantvā ‘‘amhākaṁ bhattaṁ niṭṭhita’’nti pucchitvā,",
  "atk-s0502a2:53_20": "‘‘niṭṭhita’’nti vutte taṁ upaṭṭhākaṁ āha – ‘‘tāta,",
  "atk-s0502a2:53_21": "añño tayā sampannavegataro nāma natthi,",
  "atk-s0502a2:53_22": "sīghena javena bhadantaṁ patvā ‘pattaṁ me, bhante,",
  "atk-s0502a2:53_23": "dethā’ti vatvā pattaṁ gahetvā vegena ehī’’ti.",
  "atk-s0502a2:53_24": "So ekavacaneneva pakkhanditvā pattaṁ gahetvā āhari.",
  "atk-s0502a2:53_25": "Issaropi attano bhojanassa pattaṁ pūretvā ‘‘imaṁ sīghaṁ gantvā ayyassa sampādehi,",
  "atk-s0502a2:53_26": "ahaṁ te ito pattiṁ dammī’’ti āha.",
  "atk-s0502a2:54_0": "Sopi taṁ gahetvā javena gantvā paccekabuddhassa pattaṁ datvā pañcapatiṭṭhitena vanditvā, ‘‘bhante,",
  "atk-s0502a2:54_1": "‘velā upakaṭṭhā’ti ahaṁ atisīghena javena āgato ca gato ca,",
  "atk-s0502a2:54_2": "etassa me javassa phalena yojanānaṁ paṇṇāsasaṭṭhisatavīsasatagamanasamatthāni pañca vāhanāni nibbattantu,",
  "atk-s0502a2:54_3": "āgacchantassa ca me gacchantassa ca sarīraṁ sūriyatejena tatthaṁ,",
  "atk-s0502a2:54_4": "tassa me phalena nibbattanibbattaṭṭhāne āṇā sūriyatejasadisā hotu,",
  "atk-s0502a2:54_5": "imasmiṁ me piṇḍapāte sāminā patti dinnā,",
  "atk-s0502a2:54_6": "tassā me nissandena tumhehi diṭṭhadhammassa bhāgī homī’’ti āha.",
  "atk-s0502a2:54_7": "Paccekabuddho ‘‘evaṁ hotū’’ti vatvā –",
  "atk-s0502a2:55_0": "‘‘Icchitaṁ patthitaṁ tuyhaṁ, sabbameva samijjhatu;",
  "atk-s0502a2:56_0": "Sabbe pūrentu saṅkappā,",
  "atk-s0502a2:56_1": "cando pannaraso yathā. (dī. ni. aṭṭha.",
  "atk-s0502a2:56_2": "2.95 pubbūpanissayasampattikathā; a. ni. aṭṭha. 1.1. 192);",
  "atk-s0502a2:57_0": "‘‘Icchitaṁ patthitaṁ tuyhaṁ, khippameva samijjhatu;",
  "atk-s0502a2:58_0": "Sabbe pūrentu saṅkappā, maṇijotiraso yathā’’ti. –",
  "atk-s0502a2:59_0": "Anumodanaṁ akāsi.",
  "atk-s0502a2:59_1": "Paccekabuddhānaṁ kira idhāva dve gāthā anumodanagāthā nāma honti.",
  "atk-s0502a2:59_2": "Tattha jotirasoti sabbakāmadadaṁ maṇiratanaṁ vuccati.",
  "atk-s0502a2:59_3": "Idaṁ tassa pubbacaritaṁ.",
  "atk-s0502a2:59_4": "So etarahi caṇḍapajjoto ahosi.",
  "atk-s0502a2:59_5": "Tassa ca kammassa nissandena imāni pañca vāhanāni nibbattiṁsu.",
  "atk-s0502a2:59_6": "Athekadivasaṁ rājā uyyānakīḷāya nikkhami.",
  "atk-s0502a2:59_7": "Uteno ‘‘ajja palāyitabba’’nti mahantāmahante cammapasibbake hiraññasuvaṇṇassa pūretvā kareṇukāpiṭṭhe ṭhapetvā vāsuladattaṁ ādāya palāyi.",
  "atk-s0502a2:59_8": "Antepurapālakā palāyantaṁ taṁ disvā gantvā rañño ārocesuṁ.",
  "atk-s0502a2:59_9": "Rājā ‘‘sīghaṁ gacchathā’’ti balaṁ pahiṇi.",
  "atk-s0502a2:59_10": "Uteno balassa pakkhandabhāvaṁ ñatvā kahāpaṇapasibbakaṁ mocetvā pātesi,",
  "atk-s0502a2:59_11": "manussā kahāpaṇe uccinitvā puna pakkhandiṁsu.",
  "atk-s0502a2:59_12": "Itaro suvaṇṇapasibbakaṁ mocetvā pātetvā nesaṁ suvaṇṇalobhena papañcentānaññeva bahi nivuṭṭhaṁ attano khandhāvāraṁ pāpuṇi.",
  "atk-s0502a2:59_13": "Atha naṁ āgacchantaṁ disvāva attano balakāyo parivāretvā nagaraṁ pavesesi.",
  "atk-s0502a2:59_14": "So patvāva vāsuladattaṁ abhisiñcitvā aggamahesiṭṭhāne ṭhapesīti.",
  "atk-s0502a2:59_15": "Ayaṁ vāsuladattāya uppatti.",
  "atk-s0502a2:60_0": "Aparā pana māgaṇḍiyā nāma rañño santikā aggamahesiṭṭhānaṁ labhi.",
  "atk-s0502a2:60_1": "Sā kira kururaṭṭhe māgaṇḍiyabrāhmaṇassa dhītā.",
  "atk-s0502a2:60_2": "Mātāpissā māgaṇḍiyāyeva nāmaṁ.",
  "atk-s0502a2:60_3": "Cūḷapitāpissā māgaṇḍiyova,",
  "atk-s0502a2:60_4": "sā abhirūpā ahosi devaccharapaṭibhāgā.",
  "atk-s0502a2:60_5": "Pitā panassā anucchavikaṁ sāmikaṁ alabhanto mahantehi mahantehi kulehi yācitopi ‘‘na mayhaṁ dhītu tumhe anucchavikā’’ti tajjetvā uyyojesi.",
  "atk-s0502a2:60_6": "Athekadivasaṁ satthā paccūsasamaye lokaṁ volokento māgaṇḍiyabrāhmaṇassa sapajāpatikassa anāgāmiphalūpanissayaṁ",
  "atk-s0502a2:60_7": "disvā attano pattacīvaramādāya tassa bahinigame aggiparicaraṇaṭṭhānaṁ agamāsi.",
  "atk-s0502a2:60_8": "So tathāgatassa rūpasobhaggappattaṁ attabhāvaṁ oloketvā,",
  "atk-s0502a2:60_9": "‘‘imasmiṁ loke iminā purisena sadiso añño puriso nāma natthi,",
  "atk-s0502a2:60_10": "ayaṁ mayhaṁ dhītu anucchaviko,",
  "atk-s0502a2:60_11": "imassa posāpanatthāya dhītaraṁ dassāmī’’ti cintetvā, ‘‘samaṇa,",
  "atk-s0502a2:60_12": "ekā me dhītā atthi,",
  "atk-s0502a2:60_13": "ahaṁ ettakaṁ kālaṁ tassā anucchavikaṁ purisaṁ na passāmi,",
  "atk-s0502a2:60_14": "tumhe tassā anucchavikā,",
  "atk-s0502a2:60_15": "sā ca tumhākaññeva anucchavikā.",
  "atk-s0502a2:60_16": "Tumhākañhi pādaparicārikā,",
  "atk-s0502a2:60_17": "tassā ca bhattā laddhuṁ vaṭṭati,",
  "atk-s0502a2:60_18": "taṁ vo ahaṁ dassāmi,",
  "atk-s0502a2:60_19": "yāva mamāgamanā idheva tiṭṭhathā’’ti āha.",
  "atk-s0502a2:60_20": "Satthā kiñci avatvā tuṇhī ahosi.",
  "atk-s0502a2:60_21": "Brāhmaṇo vegena gharaṁ gantvā, ‘‘bhoti,",
  "atk-s0502a2:60_22": "bhoti dhītu me anucchaviko puriso diṭṭho,",
  "atk-s0502a2:60_23": "sīghaṁ sīghaṁ naṁ alaṅkarohī’’ti taṁ alaṅkārāpetvā saddhiṁ brāhmaṇiyā ādāya satthu santikaṁ pāyāsi.",
  "atk-s0502a2:60_24": "Sakalanagaraṁ saṅkhubhi.",
  "atk-s0502a2:60_25": "Ayaṁ ‘‘ettakaṁ kālaṁ mayhaṁ dhītu anucchaviko natthī’’ti kassaci adatvā ‘‘ajja me dhītu anucchaviko diṭṭho’’ti kira vadeti,",
  "atk-s0502a2:60_26": "‘‘kīdiso nu kho so puriso,",
  "atk-s0502a2:60_27": "passissāma na’’nti mahājano teneva saddhiṁ nikkhami.",
  "atk-s0502a2:61_0": "Tasmiṁ dhītaraṁ gahetvā āgacchante satthā tena vuttaṭṭhāne aṭṭhatvā tattha padacetiyaṁ dassetvā gantvā aññasmiṁ ṭhāne aṭṭhāsi.",
  "atk-s0502a2:61_1": "Buddhānañhi padacetiyaṁ adhiṭṭhahitvā akkantaṭṭhāneyeva paññāyati,",
  "atk-s0502a2:61_2": "na aññattha.",
  "atk-s0502a2:61_3": "Yesañcatthāya adhiṭṭhitaṁ hoti,",
  "atk-s0502a2:61_4": "teyeva naṁ passanti.",
  "atk-s0502a2:61_5": "Tesaṁ pana adassanakaraṇatthaṁ hatthiādayo vā akkamantu,",
  "atk-s0502a2:61_6": "mahāmegho vā pavassatu,",
  "atk-s0502a2:61_7": "verambhavātā vā paharantu,",
  "atk-s0502a2:61_8": "na taṁ koci makkhetuṁ sakkoti.",
  "atk-s0502a2:61_9": "Atha brāhmaṇī brāhmaṇaṁ āha –",
  "atk-s0502a2:61_10": "‘‘kuhiṁ so puriso’’ti.",
  "atk-s0502a2:61_11": "‘‘‘Imasmiṁ ṭhāne tiṭṭhāhī’ti naṁ avacaṁ,",
  "atk-s0502a2:61_12": "kuhiṁ nu kho so gato’’ti ito cito olokento padacetiyaṁ disvā ‘‘ayamassa padavalañjo’’ti āha.",
  "atk-s0502a2:61_13": "Brāhmaṇī salakkhaṇamantānaṁ tiṇṇaṁ vedānaṁ paguṇatāya lakkhaṇamante parivattetvā padalakkhaṇaṁ upadhāretvā,",
  "atk-s0502a2:61_14": "‘‘nayidaṁ, brāhmaṇa,",
  "atk-s0502a2:61_15": "pañcakāmaguṇasevino pada’’nti vatvā imaṁ gāthamāha –",
  "atk-s0502a2:62_0": "‘‘Rattassa hi ukkuṭikaṁ padaṁ bhave,",
  "atk-s0502a2:63_0": "Duṭṭhassa hoti sahasānupīḷitaṁ;",
  "atk-s0502a2:64_0": "Mūḷhassa hoti avakaḍḍhitaṁ padaṁ,",
  "atk-s0502a2:65_0": "Vivaṭṭacchadassa idamīdisaṁ pada’’nti. (a. ni. aṭṭha. 1.1.260-261; visuddhi. 1.45);",
  "atk-s0502a2:66_0": "Atha naṁ brāhmaṇo evamāha –",
  "atk-s0502a2:66_1": "‘‘bhoti tvaṁ udakapātiyaṁ kumbhīlaṁ,",
  "atk-s0502a2:66_2": "gehamajjhe ca pana coraṁ viya mante passanasīlā,",
  "atk-s0502a2:66_3": "tuṇhī hohī’’ti. Brāhmaṇa,",
  "atk-s0502a2:66_4": "yaṁ icchasi,",
  "atk-s0502a2:66_5": "taṁ vadehi,",
  "atk-s0502a2:66_6": "nayidaṁ pañcakāmaguṇasevino padanti.",
  "atk-s0502a2:66_7": "Tato ito cito ca olokento satthāraṁ disvā,",
  "atk-s0502a2:66_8": "‘‘ayaṁ so puriso’’ti vatvā brāhmaṇo gantvā, ‘‘samaṇa,",
  "atk-s0502a2:66_9": "dhītaraṁ me tava posāpanatthāya demī’’ti āha.",
  "atk-s0502a2:66_10": "Satthā ‘‘dhītarā te mayhaṁ attho atthi vā natthi vā’’ti avatvāva,",
  "atk-s0502a2:66_11": "‘‘brāhmaṇa,",
  "atk-s0502a2:66_12": "ekaṁ te kāraṇaṁ kathemī’’ti vatvā,",
  "atk-s0502a2:66_13": "‘‘kathehi samaṇā’’ti vutte mahābhinikkhamanato paṭṭhāya yāva ajapālanigrodhamūlā mārena anubaddhabhāvaṁ",
  "atk-s0502a2:66_14": "ajapālanigrodhamūle ca pana ‘‘atīto dāni me esa visaya’’nti tassa sokāturassa sokavūpasamanatthaṁ āgatāhi",
  "atk-s0502a2:66_15": "māradhītāhi kumārikavaṇṇādivasena payojitaṁ palobhanaṁ ācikkhitvā,",
  "atk-s0502a2:66_16": "‘‘tadāpi mayhaṁ chando nāhosī’’ti vatvā –",
  "atk-s0502a2:67_0": "‘‘Disvāna taṇhaṁ aratiṁ ragañca,",
  "atk-s0502a2:68_0": "Nāhosi chando api methunasmiṁ;",
  "atk-s0502a2:69_0": "Kimevidaṁ muttakarīsapuṇṇaṁ,",
  "atk-s0502a2:70_0": "Pādāpi naṁ samphusituṁ na icche’’ti. (a. ni. aṭṭha. 1.1.260-261; su. ni. 841) –",
  "atk-s0502a2:71_0": "Imaṁ gāthamāha.",
  "atk-s0502a2:71_1": "Gāthāpariyosāne brāhmaṇo ca brāhmaṇī ca anāgāmiphale patiṭṭhahiṁsu.",
  "atk-s0502a2:71_2": "Māgaṇḍiyāpi kho ‘‘sacassa mayā attho natthi,",
  "atk-s0502a2:71_3": "anatthikabhāvova vattabbo,",
  "atk-s0502a2:71_4": "ayaṁ pana maṁ muttakarīsapuṇṇaṁ karoti,",
  "atk-s0502a2:71_5": "pādāpi naṁ samphusituṁ na iccheti, hotu,",
  "atk-s0502a2:71_6": "attano jātikulapadesabhogayasavayasampattiṁ āgamma tathārūpaṁ bhattāraṁ labhitvā samaṇassa gotamassa",
  "atk-s0502a2:71_7": "kattabbayuttakaṁ jānissāmī’’ti satthari āghātaṁ bandhi.",
  "atk-s0502a2:71_8": "‘‘Kiṁ pana satthā tāya attani āghātuppattiṁ jānāti, no’’ti?",
  "atk-s0502a2:71_9": "‘‘Jānātiyeva.",
  "atk-s0502a2:71_10": "Jānanto kasmā gāthamāhā’’ti?",
  "atk-s0502a2:71_11": "Itaresaṁ dvinnaṁ vasena.",
  "atk-s0502a2:71_12": "Buddhā hi āghātaṁ agaṇetvā maggaphalādhigamārahānaṁ vasena dhammaṁ desentiyeva.",
  "atk-s0502a2:71_13": "Mātāpitaro taṁ netvā cūḷamāgaṇḍiyaṁ kaniṭṭhaṁ paṭicchāpetvā pabbajitvā arahattaṁ pāpuṇiṁsu.",
  "atk-s0502a2:71_14": "Cūḷamāgaṇḍiyopi cintesi –",
  "atk-s0502a2:71_15": "‘‘mama dhītā omakasattassa na anucchavikā,",
  "atk-s0502a2:71_16": "ekassa raññova anucchavikā’’ti.",
  "atk-s0502a2:71_17": "Taṁ ādāya kosambiṁ gantvā sabbālaṅkārehi alaṅkaritvā,",
  "atk-s0502a2:71_18": "‘‘imaṁ itthiratanaṁ devassa anucchavika’’nti utenassa rañño adāsi.",
  "atk-s0502a2:71_19": "So taṁ disvāva uppannabalavasineho abhisekaṁ katvā pañcasatamātugāmaparivāraṁ datvā aggamahesiṭṭhāne ṭhapesi.",
  "atk-s0502a2:71_20": "Ayaṁ māgaṇḍiyāya uppatti.",
  "atk-s0502a2:72_0": "Evamassa diyaḍḍhasahassanāṭakitthiparivārā tisso aggamahesiyo ahesuṁ.",
  "atk-s0502a2:72_1": "Tasmiṁ kho pana samaye ghosakaseṭṭhi kukkuṭaseṭṭhi pāvārikaseṭṭhīti kosambiyaṁ tayo seṭṭhino honti.",
  "atk-s0502a2:72_2": "Te upakaṭṭhāya vassūpanāyikāya pañcasatatāpase himavantato āgantvā nagare bhikkhāya carante disvā pasīditvā",
  "atk-s0502a2:72_3": "nisīdāpetvā bhojetvā paṭiññaṁ gahetvā cattāro māse attano santike vasāpetvā puna vassāratte āgamanatthāya",
  "atk-s0502a2:72_4": "paṭijānāpetvā uyyojesuṁ.",
  "atk-s0502a2:72_5": "Tāpasāpi tato paṭṭhāya aṭṭha māse himavante vasitvā cattāro māse tesaṁ santike vasiṁsu.",
  "atk-s0502a2:72_6": "Te aparabhāge himavantato āgacchantā araññāyatane ekaṁ mahānigrodhaṁ disvā tassa mūle nisīdiṁsu.",
  "atk-s0502a2:72_7": "Tesu jeṭṭhakatāpaso cintesi –",
  "atk-s0502a2:72_8": "‘‘imasmiṁ rukkhe adhivatthā devatā oramattikā na bhavissati,",
  "atk-s0502a2:72_9": "mahesakkhenevettha devarājena bhavitabbaṁ ,",
  "atk-s0502a2:72_10": "sādhu vata sacāyaṁ isigaṇassa pānīyaṁ dadeyyā’’ti.",
  "atk-s0502a2:72_11": "Sopi pānīyaṁ adāsi.",
  "atk-s0502a2:72_12": "Tāpaso nhānodakaṁ cintesi,",
  "atk-s0502a2:72_13": "tampi adāsi.",
  "atk-s0502a2:72_14": "Tato bhojanaṁ cintesi,",
  "atk-s0502a2:72_15": "tampi adāsi.",
  "atk-s0502a2:72_16": "Athassa etadahosi –",
  "atk-s0502a2:72_17": "‘‘ayaṁ devarājā amhehi cintitaṁ cintitaṁ sabbaṁ deti,",
  "atk-s0502a2:72_18": "aho vata naṁ passeyyāmā’’ti.",
  "atk-s0502a2:72_19": "So rukkhakkhandhaṁ padāletvā attānaṁ dassesi.",
  "atk-s0502a2:72_20": "Atha naṁ tāpasā,",
  "atk-s0502a2:72_21": "‘‘devarāja,",
  "atk-s0502a2:72_22": "mahatī te sampatti,",
  "atk-s0502a2:72_23": "kiṁ nu kho katvā ayaṁ te laddhā’’ti pucchiṁsu.",
  "atk-s0502a2:72_24": "‘‘Mā pucchatha, ayyā’’ti.",
  "atk-s0502a2:72_25": "‘‘Ācikkha,",
  "atk-s0502a2:72_26": "devarājā’’ti.",
  "atk-s0502a2:72_27": "So attanā katakammassa parittakattā lajjamāno kathetuṁ na visahi.",
  "atk-s0502a2:72_28": "Tehi punappunaṁ nippīḷiyamāno pana ‘‘tena hi suṇāthā’’ti vatvā kathesi.",
  "atk-s0502a2:73_0": "So kireko duggatamanusso hutvā bhatiṁ pariyesanto anāthapiṇḍikassa santike bhatikammaṁ labhitvā taṁ nissāya jīvikaṁ kappesi.",
  "atk-s0502a2:73_1": "Athekasmiṁ uposathadivase sampatte anāthapiṇḍiko vihārato āgantvā pucchi –",
  "atk-s0502a2:73_2": "‘‘tassa bhatikassa ajjuposathadivasabhāvo kenaci kathito’’ti?",
  "atk-s0502a2:73_3": "‘‘Na kathito, sāmī’’ti.",
  "atk-s0502a2:73_4": "‘‘Tena hissa sāyamāsaṁ pacathā’’ti.",
  "atk-s0502a2:73_5": "Athassa patthodanaṁ paciṁsu.",
  "atk-s0502a2:73_6": "So divasaṁ araññe kammaṁ katvā sāyaṁ āgantvā bhatte vaḍḍhetvā dinne ‘‘chātomhī’’ti sahasā abhuñjitvāva ‘‘aññesu divasesu imasmiṁ gehe ‘bhattaṁ detha,",
  "atk-s0502a2:73_7": "sūpaṁ detha,",
  "atk-s0502a2:73_8": "byañjanaṁ dethā’ti mahākolāhalaṁ ahosi,",
  "atk-s0502a2:73_9": "ajja te sabbe nissaddā nipajjiṁsu,",
  "atk-s0502a2:73_10": "mayhameva ekassāhāraṁ vaḍḍhayiṁsu,",
  "atk-s0502a2:73_11": "kiṁ nu kho eta’’nti cintetvā pucchi –",
  "atk-s0502a2:73_12": "‘‘avasesā bhuñjiṁsu,",
  "atk-s0502a2:73_13": "na bhuñjiṁsū’’ti?",
  "atk-s0502a2:73_14": "‘‘Na bhuñjiṁsu, tātā’’ti.",
  "atk-s0502a2:73_15": "‘‘Kiṁ kāraṇā’’ti?",
  "atk-s0502a2:73_16": "Imasmiṁ gehe uposathadivasesu sāyamāsaṁ na bhuñjanti,",
  "atk-s0502a2:73_17": "sabbeva uposathikā honti.",
  "atk-s0502a2:73_18": "Antamaso thanapāyinopi dārake mukhaṁ vikkhālāpetvā catumadhuraṁ mukhe pakkhipāpetvā mahāseṭṭhi uposathike kāreti.",
  "atk-s0502a2:73_19": "Gandhatelappadīpe jālante khuddakamahallakadārakā sayanagatā dvattiṁsākāraṁ sajjhāyanti.",
  "atk-s0502a2:73_20": "Tuyhaṁ pana uposathadivasabhāvaṁ kathetuṁ satiṁ na karimhā.",
  "atk-s0502a2:73_21": "Tasmā taveva bhattaṁ pakkaṁ,",
  "atk-s0502a2:73_22": "naṁ bhuñjassūti.",
  "atk-s0502a2:73_23": "Sace idāni uposathikena bhavituṁ vaṭṭati,",
  "atk-s0502a2:73_24": "ahampi bhaveyyanti.",
  "atk-s0502a2:73_25": "‘‘Idaṁ seṭṭhi jānātī’’ti.",
  "atk-s0502a2:73_26": "‘‘Tena hi naṁ pucchathā’’ti.",
  "atk-s0502a2:73_27": "Te gantvā seṭṭhiṁ pucchiṁsu.",
  "atk-s0502a2:73_28": "So evamāha –",
  "atk-s0502a2:73_29": "‘‘idāni pana abhuñjitvā mukhaṁ vikkhāletvā uposathaṅgāni adhiṭṭhahanto upaḍḍhaṁ uposathakammaṁ labhissatī’’ti.",
  "atk-s0502a2:73_30": "Itaro taṁ sutvā tathā akāsi.",
  "atk-s0502a2:74_0": "Tassa sakaladivasaṁ kammaṁ katvā chātassa sarīre vātā kuppiṁsu.",
  "atk-s0502a2:74_1": "So yottena uraṁ bandhitvā yottakoṭiyaṁ gahetvā parivattati.",
  "atk-s0502a2:74_2": "Seṭṭhi taṁ pavattiṁ sutvā ukkāhi dhāriyamānāhi catumadhuraṁ gāhāpetvā tassa santikaṁ āgantvā, ‘‘kiṁ,",
  "atk-s0502a2:74_3": "tātā’’ti pucchi. ‘‘Sāmi,",
  "atk-s0502a2:74_4": "vātā me kuppitā’’ti.",
  "atk-s0502a2:74_5": "‘‘Tena hi uṭṭhāya idaṁ bhesajjaṁ khādāhī’’ti.",
  "atk-s0502a2:74_6": "‘‘Tumhepi khādatha, sāmī’’ti.",
  "atk-s0502a2:74_7": "‘‘Amhākaṁ aphāsukaṁ natthi,",
  "atk-s0502a2:74_8": "tvaṁ khādāhī’’ti. ‘‘Sāmi,",
  "atk-s0502a2:74_9": "ahaṁ uposathakammaṁ karonto sakalaṁ kātuṁ nāsakkhiṁ,",
  "atk-s0502a2:74_10": "upaḍḍhakammampi me vikalaṁ mā ahosī’’ti na icchi.",
  "atk-s0502a2:74_11": "‘‘Mā evaṁ kari,",
  "atk-s0502a2:74_12": "tātā’’ti vuccamānopi anicchitvā aruṇe uṭṭhahante milātamālā viya kālaṁ katvā tasmiṁ nigrodharukkhe devatā hutvā nibbatti.",
  "atk-s0502a2:74_13": "Tasmā imamatthaṁ kathetvā ‘‘so seṭṭhi buddhamāmako,",
  "atk-s0502a2:74_14": "dhammamāmako,",
  "atk-s0502a2:74_15": "saṅghamāmako,",
  "atk-s0502a2:74_16": "taṁ nissāya katassa upaḍḍhuposathakammassa nissandenesā sampatti mayā laddhā’’ti āha.",
  "atk-s0502a2:75_0": "‘‘Buddho’’ti vacanaṁ sutvāva pañcasatā tāpasā uṭṭhāya devatāya añjaliṁ paggayha ‘‘buddhoti vadesi,",
  "atk-s0502a2:75_1": "buddhoti vadesī’’ti pucchitvā,",
  "atk-s0502a2:75_2": "‘‘buddhoti vadāmi,",
  "atk-s0502a2:75_3": "buddhoti vadāmī’’ti tikkhattuṁ paṭijānāpetvā ‘‘ghosopi kho eso dullabho lokasmi’’nti udānaṁ udānetvā",
  "atk-s0502a2:75_4": "‘‘devate anekesu kappasatasahassesu asutapubbaṁ saddaṁ tayā suṇāpitamhā’’ti āhaṁsu.",
  "atk-s0502a2:75_5": "Atha antevāsino ācariyaṁ etadavocuṁ –",
  "atk-s0502a2:75_6": "‘‘tena hi satthu santikaṁ gacchāmā’’ti. ‘‘Tātā,",
  "atk-s0502a2:75_7": "tayo seṭṭhino amhākaṁ bahūpakārā,",
  "atk-s0502a2:75_8": "sve tesaṁ nivesane bhikkhaṁ gaṇhitvā tesampi ācikkhitvā gamissāma,",
  "atk-s0502a2:75_9": "adhivāsetha, tātā’’ti.",
  "atk-s0502a2:75_10": "Te adhivāsayiṁsu.",
  "atk-s0502a2:75_11": "Punadivase seṭṭhino yāgubhattaṁ sampādetvā āsanāni paññāpetvā ‘‘ajja no ayyānaṁ āgamanadivaso’’ti ñatvā",
  "atk-s0502a2:75_12": "paccuggamanaṁ katvā te ādāya nivesanaṁ gantvā nisīdāpetvā bhikkhaṁ adaṁsu.",
  "atk-s0502a2:75_13": "Te katabhattakiccā mahāseṭṭhino ‘‘mayaṁ gamissāmā’’ti vadiṁsu. ‘‘Nanu, bhante,",
  "atk-s0502a2:75_14": "tumhehi cattāro vassike māse amhākaṁ gahitāva paṭiññā,",
  "atk-s0502a2:75_15": "idāni kuhiṁ gacchathā’’ti?",
  "atk-s0502a2:75_16": "‘‘Loke kira buddho uppanno,",
  "atk-s0502a2:75_17": "dhammo uppanno,",
  "atk-s0502a2:75_18": "saṅgho uppanno,",
  "atk-s0502a2:75_19": "tasmā satthu santikaṁ gamissāmā’’ti.",
  "atk-s0502a2:75_20": "‘‘Kiṁ pana tassa satthuno santikaṁ tumhākaññeva gantuṁ vaṭṭatī’’ti?",
  "atk-s0502a2:75_21": "‘‘Aññesampi avāritaṁ,",
  "atk-s0502a2:75_22": "āvuso’’ti.",
  "atk-s0502a2:75_23": "‘‘Tena hi, bhante, āgametha,",
  "atk-s0502a2:75_24": "mayampi gamanaparivacchaṁ katvā gacchāmā’’ti.",
  "atk-s0502a2:75_25": "‘‘Tumhesu parivacchaṁ karontesu amhākaṁ papañco hoti,",
  "atk-s0502a2:75_26": "mayaṁ purato gacchāma,",
  "atk-s0502a2:75_27": "tumhe pacchā āgaccheyyāthā’’ti vatvā te puretaraṁ gantvā sammāsambuddhaṁ disvā abhitthavitvā vanditvā ekamantaṁ nisīdiṁsu.",
  "atk-s0502a2:75_28": "Atha nesaṁ satthā anupubbiṁ kathaṁ kathetvā dhammaṁ desesi.",
  "atk-s0502a2:75_29": "Desanāpariyosāne sabbepi saha paṭisambhidāhi arahattaṁ patvā pabbajjaṁ yācitvā ‘‘etha,",
  "atk-s0502a2:75_30": "bhikkhavo’’ti vacanasamanantaraṁyeva iddhimayapattacīvaradharā ehibhikkhū ahesuṁ.",
  "atk-s0502a2:76_0": "Tepi kho tayo seṭṭhino pañcahi pañcahi sakaṭasatehi bhattacchādanasappimadhuphāṇitādīni dānūpakaraṇāni",
  "atk-s0502a2:76_1": "ādāya sāvatthiṁ patvā satthāraṁ vanditvā dhammakathaṁ sutvā kathāpariyosāne sotāpattiphale patiṭṭhāya",
  "atk-s0502a2:76_2": "addhamāsamattampi dānaṁ dadamānā satthu santike vasitvā kosambiṁ āgamanatthāya satthāraṁ yācitvā satthārā",
  "atk-s0502a2:76_3": "paṭiññaṁ dadantena ‘‘suññāgāre kho gahapatayo tathāgatā abhiramantī’’ti vutte,",
  "atk-s0502a2:76_4": "‘‘aññātaṁ, bhante,",
  "atk-s0502a2:76_5": "amhehi pahitasāsanena āgantuṁ vaṭṭatī’’ti vatvā kosambiṁ gantvā ghosakaseṭṭhi ghositārāmaṁ,",
  "atk-s0502a2:76_6": "kukkuṭaseṭṭhi kukkuṭārāmaṁ,",
  "atk-s0502a2:76_7": "pāvārikaseṭṭhi pāvārikārāmanti tayo mahāvihāre kāretvā satthu āgamanatthāya sāsanaṁ pahiṇiṁsu.",
  "atk-s0502a2:76_8": "Satthā tesaṁ sāsanaṁ sutvā tattha agamāsi.",
  "atk-s0502a2:76_9": "Te paccuggantvā satthāraṁ vihāraṁ pavesetvā vārena vārena paṭijagganti.",
  "atk-s0502a2:76_10": "Satthā devasikaṁ ekekasmiṁ vihāre vasati.",
  "atk-s0502a2:76_11": "Yassa vihāre vuṭṭho hoti,",
  "atk-s0502a2:76_12": "tasseva gharadvāre piṇḍāya carati.",
  "atk-s0502a2:76_13": "Tesaṁ pana tiṇṇaṁ seṭṭhīnaṁ upaṭṭhāko sumano nāma mālākāro ahosi.",
  "atk-s0502a2:76_14": "So te seṭṭhino evamāha –",
  "atk-s0502a2:76_15": "‘‘ahaṁ tumhākaṁ dīgharattaṁ upakārako,",
  "atk-s0502a2:76_16": "satthāraṁ bhojetukāmomhi,",
  "atk-s0502a2:76_17": "mayhampi ekadivasaṁ satthāraṁ dethā’’ti.",
  "atk-s0502a2:76_18": "‘‘Tena hi bhaṇe sve bhojehī’’ti. ‘‘Sādhu,",
  "atk-s0502a2:76_19": "sāmī’’ti so satthāraṁ nimantetvā sakkāraṁ paṭiyādesi.",
  "atk-s0502a2:77_0": "Tadā rājā sāmāvatiyā devasikaṁ pupphamūle aṭṭha kahāpaṇe deti.",
  "atk-s0502a2:77_1": "Tassā khujjuttarā nāma dāsī sumanamālākārassa santikaṁ gantvā nibaddhaṁ pupphāni gaṇhāti.",
  "atk-s0502a2:77_2": "Atha naṁ tasmiṁ divase āgataṁ mālākāro āha –",
  "atk-s0502a2:77_3": "‘‘mayā satthā nimantito,",
  "atk-s0502a2:77_4": "ajja pupphehi satthāraṁ pūjessāmi,",
  "atk-s0502a2:77_5": "tiṭṭha tāva,",
  "atk-s0502a2:77_6": "tvaṁ parivesanāya sahāyikā hutvā dhammaṁ sutvā avasesāni pupphāni gahetvā gamissasī’’ti .",
  "atk-s0502a2:77_7": "Sā ‘‘sādhū’’ti adhivāsesi.",
  "atk-s0502a2:77_8": "Sumano buddhappamukhaṁ bhikkhusaṅghaṁ parivisitvā anumodanakaraṇatthāya pattaṁ aggahesi.",
  "atk-s0502a2:77_9": "Satthā anumodanadhammadesanaṁ ārabhi.",
  "atk-s0502a2:77_10": "Khujjuttarāpi satthu dhammakathaṁ suṇantīyeva sotāpattiphale patiṭṭhahi.",
  "atk-s0502a2:77_11": "Sā aññesu divasesu cattāro kahāpaṇe attano gahetvā catūhi pupphāni gahetvā gacchati,",
  "atk-s0502a2:77_12": "taṁ divasaṁ aṭṭhahipi pupphāni gahetvā gatā.",
  "atk-s0502a2:77_13": "Atha naṁ sāmāvatī āha –",
  "atk-s0502a2:77_14": "‘‘kiṁ nu kho, amma,",
  "atk-s0502a2:77_15": "ajja amhākaṁ raññā dviguṇaṁ pupphamūlaṁ dinna’’nti? ‘‘No, ayye’’ti.",
  "atk-s0502a2:77_16": "‘‘Atha kasmā bahūni pupphānī’’ti?",
  "atk-s0502a2:77_17": "‘‘Aññesu divasesu ahaṁ cattāro kahāpaṇe attano gahetvā catūhi pupphāni āharāmī’’ti.",
  "atk-s0502a2:77_18": "‘‘Ajja kasmā na gaṇhī’’ti?",
  "atk-s0502a2:77_19": "‘‘Sammāsambuddhassa dhammakathaṁ sutvā dhammassa adhigatattā’’ti.",
  "atk-s0502a2:77_20": "Atha naṁ ‘‘are,",
  "atk-s0502a2:77_21": "duṭṭhadāsi ettakaṁ kālaṁ tayā gahitakahāpaṇe me dehī’’ti atajjetvā, ‘‘amma,",
  "atk-s0502a2:77_22": "tayā pivitaṁ amataṁ amhepi pāyehī’’ti vatvā ‘‘tena hi maṁ nhāpehī’’ti vutte soḷasahi gandhodakaghaṭehi nhāpetvā dve maṭṭhasāṭake dāpesi.",
  "atk-s0502a2:77_23": "Sā ekaṁ nivāsetvā ekaṁ ekaṁsaṁ pārupitvā āsanaṁ paññāpetvā ekaṁ bījaniṁ āharāpetvā āsane nisīditvā citrabījaniṁ",
  "atk-s0502a2:77_24": "ādāya pañca mātugāmasatāni āmantetvā tāsaṁ satthārā desitaniyāmeneva dhammaṁ desesi.",
  "atk-s0502a2:77_25": "Tassā dhammakathaṁ sutvā tā sabbāpi sotāpattiphale patiṭṭhahiṁsu.",
  "atk-s0502a2:78_0": "Tā sabbāpi khujjuttaraṁ vanditvā, ‘‘amma ,",
  "atk-s0502a2:78_1": "ajjato paṭṭhāya tvaṁ kiliṭṭhakammaṁ mā kari,",
  "atk-s0502a2:78_2": "amhākaṁ mātuṭṭhāne ca ācariyaṭṭhāne ca ṭhatvā satthu santikaṁ gantvā satthārā desitaṁ dhammaṁ sutvā amhākaṁ kathehī’’ti vadiṁsu.",
  "atk-s0502a2:78_3": "Sā tathā karontī aparabhāge tipiṭakadharā jātā.",
  "atk-s0502a2:78_4": "Atha naṁ satthā ‘‘etadaggaṁ,",
  "atk-s0502a2:78_5": "bhikkhave,",
  "atk-s0502a2:78_6": "mama sāvikānaṁ upāsikānaṁ bahussutānaṁ dhammakathikānaṁ yadidaṁ khujjuttarā’’ti etadagge ṭhapesi.",
  "atk-s0502a2:78_7": "Tāpi kho pañcasatā itthiyo taṁ evamāhaṁsu – ‘‘amma,",
  "atk-s0502a2:78_8": "satthāraṁ daṭṭhukāmāmhā,",
  "atk-s0502a2:78_9": "taṁ no dassehi,",
  "atk-s0502a2:78_10": "gandhamālādīhi taṁ pūjessāmā’’ti. ‘‘Ayye,",
  "atk-s0502a2:78_11": "rājakulaṁ nāma bhāriyaṁ,",
  "atk-s0502a2:78_12": "tumhe gahetvā bahi gantuṁ na sakkā’’ti. ‘‘Amma,",
  "atk-s0502a2:78_13": "no mā nāsehi,",
  "atk-s0502a2:78_14": "dasseheva amhākaṁ satthāra’’nti.",
  "atk-s0502a2:78_15": "‘‘Tena hi tumhākaṁ vasanagabbhānaṁ bhittīsu yattakena oloketuṁ sakkā hoti,",
  "atk-s0502a2:78_16": "tattakaṁ chiddaṁ katvā gandhamālādīni āharāpetvā satthāraṁ tiṇṇaṁ seṭṭhīnaṁ gharadvāraṁ gacchantaṁ tumhe tesu tesu ṭhānesu ṭhatvā oloketha ceva,",
  "atk-s0502a2:78_17": "hatthe ca pasāretvā vandatha,",
  "atk-s0502a2:78_18": "pūjetha cā’’ti.",
  "atk-s0502a2:78_19": "Tā tathā katvā satthāraṁ gacchantañca āgacchantañca oloketvā vandiṁsu ceva pūjesuñca.",
  "atk-s0502a2:79_0": "Athekadivasaṁ māgaṇḍiyā attano pāsādatalato nikkhamitvā caṅkamamānā tāsaṁ vasanaṭṭhānaṁ gantvā gabbhesu chiddaṁ disvā,",
  "atk-s0502a2:79_1": "‘‘idaṁ ki’’nti pucchitvā,",
  "atk-s0502a2:79_2": "tāhi tassā satthari āghātabaddhabhāvaṁ ajānantīhi ‘‘satthā imaṁ nagaraṁ āgato,",
  "atk-s0502a2:79_3": "mayaṁ ettha ṭhatvā satthāraṁ vandāma ceva pūjema cā’’ti vutte,",
  "atk-s0502a2:79_4": "‘‘āgato nāma imaṁ nagaraṁ samaṇo gotamo,",
  "atk-s0502a2:79_5": "idānissa kattabbaṁ jānissāmi,",
  "atk-s0502a2:79_6": "imāpi tassa upaṭṭhāyikā,",
  "atk-s0502a2:79_7": "imāsampi kattabbaṁ jānissāmī’’ti cintetvā gantvā rañño ārocesi –",
  "atk-s0502a2:79_8": "‘‘mahārāja,",
  "atk-s0502a2:79_9": "sāmāvatimissikānaṁ bahiddhā patthanā atthi,",
  "atk-s0502a2:79_10": "katipāheneva te jīvitaṁ māressantī’’ti.",
  "atk-s0502a2:79_11": "Rājā ‘‘na tā evarūpaṁ karissantī’’ti na saddahi.",
  "atk-s0502a2:79_12": "Punappunaṁ vuttepi na saddahi eva.",
  "atk-s0502a2:79_13": "Atha naṁ evaṁ tikkhattuṁ vuttepi asaddahantaṁ ‘‘sace me na saddahasi,",
  "atk-s0502a2:79_14": "tāsaṁ vasanaṭṭhānaṁ gantvā upacārehi,",
  "atk-s0502a2:79_15": "mahārājā’’ti āha.",
  "atk-s0502a2:79_16": "Rājā gantvā gabbhesu chiddaṁ disvā,",
  "atk-s0502a2:79_17": "‘‘idaṁ ki’’nti pucchitvā,",
  "atk-s0502a2:79_18": "tasmiṁ atthe ārocite tāsaṁ akujjhitvā,",
  "atk-s0502a2:79_19": "kiñci avatvāva chiddāni pidahāpetvā sabbagabbhesu uddhacchiddakavātapānāni kāresi.",
  "atk-s0502a2:79_20": "Uddhacchiddakavātapānāni kira tasmiṁ kāle uppannāni.",
  "atk-s0502a2:79_21": "Māgaṇḍiyā tāsaṁ kiñci kātuṁ asakkuṇitvā,",
  "atk-s0502a2:79_22": "‘‘samaṇassa gotamasseva kattabbaṁ karissāmī’’ti nāgarānaṁ lañjaṁ datvā,",
  "atk-s0502a2:79_23": "‘‘samaṇaṁ gotamaṁ antonagaraṁ pavisitvā vicarantaṁ dāsakammakaraporisehi akkosetvā paribhāsetvā palāpethā’’ti āṇāpesi.",
  "atk-s0502a2:79_24": "Micchādiṭṭhikā tīsu ratanesu appasannā antonagaraṁ paviṭṭhaṁ satthāraṁ anubandhitvā ,",
  "atk-s0502a2:79_25": "‘‘corosi , bālosi, mūḷhosi, oṭṭhosi, goṇosi,",
  "atk-s0502a2:79_26": "gadrabhosi,",
  "atk-s0502a2:79_27": "nerayikosi,",
  "atk-s0502a2:79_28": "tiracchānagatosi,",
  "atk-s0502a2:79_29": "natthi tuyhaṁ sugati,",
  "atk-s0502a2:79_30": "duggatiyeva tuyhaṁ pāṭikaṅkhā’’ti dasahi akkosavatthūhi akkosanti paribhāsanti.",
  "atk-s0502a2:80_0": "Taṁ sutvā āyasmā ānando satthāraṁ etadavoca – ‘‘bhante,",
  "atk-s0502a2:80_1": "ime nāgarā amhe akkosanti paribhāsanti,",
  "atk-s0502a2:80_2": "ito aññattha gacchāmā’’ti. ‘‘Kuhiṁ,",
  "atk-s0502a2:80_3": "ānandoti’’?",
  "atk-s0502a2:80_4": "‘‘Aññaṁ nagaraṁ,",
  "atk-s0502a2:80_5": "bhante’’ti.",
  "atk-s0502a2:80_6": "‘‘Tattha manussesu akkosantesu puna kattha gamissāma,",
  "atk-s0502a2:80_7": "ānando’’ti?",
  "atk-s0502a2:80_8": "‘‘Tatopi aññaṁ nagaraṁ,",
  "atk-s0502a2:80_9": "bhante’’ti.",
  "atk-s0502a2:80_10": "‘‘Tatthāpi manussesu akkosantesu kuhiṁ gamissāmā’’ti?",
  "atk-s0502a2:80_11": "‘‘Tatopi aññaṁ nagaraṁ,",
  "atk-s0502a2:80_12": "bhante’’ti. ‘‘Ānanda,",
  "atk-s0502a2:80_13": "evaṁ kātuṁ na vaṭṭati.",
  "atk-s0502a2:80_14": "Yattha adhikaraṇaṁ uppannaṁ,",
  "atk-s0502a2:80_15": "tattheva tasmiṁ vūpasante aññattha gantuṁ vaṭṭati.",
  "atk-s0502a2:80_16": "Ke pana te, ānanda,",
  "atk-s0502a2:80_17": "akkosantī’’ti? ‘‘Bhante,",
  "atk-s0502a2:80_18": "dāsakammakare upādāya sabbe akkosantī’’ti. ‘‘Ahaṁ, ānanda,",
  "atk-s0502a2:80_19": "saṅgāmaṁ otiṇṇahatthisadiso,",
  "atk-s0502a2:80_20": "saṅgāmaṁ otiṇṇahatthino hi catūhi disāhi āgate sare sahituṁ bhāro,",
  "atk-s0502a2:80_21": "tatheva bahūhi dussīlehi kathitakathānaṁ sahanaṁ nāma mayhaṁ bhāro’’ti vatvā attānaṁ ārabbha dhammaṁ desento imā nāgavagge tisso gāthā abhāsi –",
  "atk-s0502a2:81_0": "‘‘Ahaṁ nāgova saṅgāme, cāpato patitaṁ saraṁ;",
  "atk-s0502a2:82_0": "Ativākyaṁ titikkhissaṁ, dussīlo hi bahujjano.",
  "atk-s0502a2:83_0": "‘‘Dantaṁ nayanti samitiṁ, dantaṁ rājābhirūhati;",
  "atk-s0502a2:84_0": "Danto seṭṭho manussesu, yotivākyaṁ titikkhati.",
  "atk-s0502a2:85_0": "‘‘Varamassatarā dantā, ājānīyā ca sindhavā;",
  "atk-s0502a2:86_0": "Kuñjarā ca mahānāgā, attadanto tato vara’’nti. (dha. pa. 320-322);",
  "atk-s0502a2:87_0": "Dhammakathā sampattamahājanassa sātthikā ahosi.",
  "atk-s0502a2:87_1": "Evaṁ dhammaṁ desetvā mā cintayi, ānanda,",
  "atk-s0502a2:87_2": "ete sattāhamattameva akkosissanti,",
  "atk-s0502a2:87_3": "aṭṭhame divase tuṇhī bhavissanti,",
  "atk-s0502a2:87_4": "buddhānañhi uppannaṁ adhikaraṇaṁ sattāhato uttari na gacchati.",
  "atk-s0502a2:87_5": "Māgaṇḍiyā satthāraṁ akkosāpetvā palāpetuṁ asakkontī,",
  "atk-s0502a2:87_6": "‘‘kiṁ nu kho karissāmī’’ti cintetvā,",
  "atk-s0502a2:87_7": "‘‘imā etassa upatthambhabhūtā,",
  "atk-s0502a2:87_8": "etāsampi byasanaṁ karissāmī’’ti ekadivasaṁ rañño surāpānaṭṭhāne upaṭṭhānaṁ karontī cūḷapitu sāsanaṁ pahiṇi ‘‘attho me kira kukkuṭehi ,",
  "atk-s0502a2:87_9": "aṭṭha matakukkuṭe,",
  "atk-s0502a2:87_10": "aṭṭha sajīvakukkuṭe ca gahetvā āgacchatu,",
  "atk-s0502a2:87_11": "āgantvā ca sopānamatthake ṭhatvā āgatabhāvaṁ nivedetvā ‘pavisatū’ti vuttepi apavisitvā paṭhamaṁ aṭṭha sajīvakukkuṭe pahiṇatu,",
  "atk-s0502a2:87_12": "‘pacchā itare’’’ti.",
  "atk-s0502a2:87_13": "Cūḷāpaṭṭhākassa ca ‘‘mama vacanaṁ kareyyāsī’’ti lañjaṁ adāsi.",
  "atk-s0502a2:87_14": "Māgaṇḍiyo āgantvā,",
  "atk-s0502a2:87_15": "rañño nivedāpetvā,",
  "atk-s0502a2:87_16": "‘‘pavisatū’’ti vutte,",
  "atk-s0502a2:87_17": "‘‘rañño āpānabhūmiṁ na pavisissāmī’’ti āha.",
  "atk-s0502a2:87_18": "Itarā cūḷupaṭṭhākaṁ pahiṇi – ‘‘gaccha, tāta,",
  "atk-s0502a2:87_19": "mama cūḷapitu santika’’nti.",
  "atk-s0502a2:87_20": "So gantvā tena dinne aṭṭha sajīvakukkuṭe ānetvā, ‘‘deva,",
  "atk-s0502a2:87_21": "purohitena paṇṇākāro pahito’’ti āha.",
  "atk-s0502a2:87_22": "Rājā ‘‘bhaddako vata no uttaribhaṅgo uppanno,",
  "atk-s0502a2:87_23": "ko nu kho paceyyā’’ti āha.",
  "atk-s0502a2:87_24": "Māgaṇḍiyā,",
  "atk-s0502a2:87_25": "‘‘mahārāja,",
  "atk-s0502a2:87_26": "sāmāvatippamukhā pañcasatā itthiyo nikkammikā vicaranti,",
  "atk-s0502a2:87_27": "tāsaṁ pesehi,",
  "atk-s0502a2:87_28": "tā pacitvā āharissantī’’ti āha.",
  "atk-s0502a2:87_29": "Rājā ‘‘gaccha,",
  "atk-s0502a2:87_30": "tāsaṁ datvā aññassa kira hatthe adatvā sayameva māretvā pacantū’’ti pesesi.",
  "atk-s0502a2:87_31": "Cūḷupaṭṭhāko ‘‘sādhu devā’’ti gantvā tathā vatvā tāhi ‘‘mayaṁ pāṇātipātaṁ na karomā’’ti paṭikkhitto āgantvā tamatthaṁ rañño ārocesi.",
  "atk-s0502a2:87_32": "Māgaṇḍiyā ‘‘diṭṭhaṁ te, mahārāja,",
  "atk-s0502a2:87_33": "idāni tāsaṁ pāṇātipātassa karaṇaṁ vā akaraṇaṁ vā jānissasi,",
  "atk-s0502a2:87_34": "‘samaṇassa gotamassa pacitvā pesentū’ti vadehi devā’’ti āha.",
  "atk-s0502a2:87_35": "Rājā tathā vatvā pesesi.",
  "atk-s0502a2:87_36": "Itaro te gahetvā gacchanto viya hutvā gantvā te kukkuṭe purohitassa datvā matakukkuṭe tāsaṁ santikaṁ netvā,",
  "atk-s0502a2:87_37": "‘‘ime kira kukkuṭe pacitvā satthu santikaṁ pahiṇathā’’ti āha. Tā, ‘‘sāmi, āhara,",
  "atk-s0502a2:87_38": "idaṁ nāma amhākaṁ kicca’’nti paccuggantvā gaṇhiṁsu.",
  "atk-s0502a2:87_39": "So rañño santikaṁ gantvā, ‘‘kiṁ,",
  "atk-s0502a2:87_40": "tātā’’ti puṭṭho,",
  "atk-s0502a2:87_41": "‘‘samaṇassa gotamassa pacitvā pesethāti vuttamatteyeva paṭimaggaṁ āgantvā gaṇhiṁsū’’ti ācikkhi.",
  "atk-s0502a2:87_42": "Māgaṇḍiyā ‘‘passa, mahārāja,",
  "atk-s0502a2:87_43": "na tā tumhādisānaṁ karonti,",
  "atk-s0502a2:87_44": "bahiddhā patthanā tāsaṁ atthīti vutte na saddahasī’’ti āha.",
  "atk-s0502a2:87_45": "Rājā taṁ sutvāpi adhivāsetvā tuṇhīyeva ahosi.",
  "atk-s0502a2:87_46": "Māgaṇḍiyā ‘‘kiṁ nu kho karissāmī’’ti cintesi.",
  "atk-s0502a2:88_0": "Tadā pana rājā ‘‘sāmāvatiyā vāsuladattāya māgaṇḍiyāya cā’’ti tissannampi etāsaṁ pāsādatale vārena vārena sattāhaṁ sattāhaṁ vītināmeti .",
  "atk-s0502a2:88_1": "Atha naṁ ‘‘sve vā parasuve vā sāmāvatiyā pāsādatalaṁ gamissatī’’ti ñatvā māgaṇḍiyā cūḷapitu sāsanaṁ pahiṇi –",
  "atk-s0502a2:88_2": "‘‘agadena kira dāṭhā dhovitvā ekaṁ sappaṁ pesetū’’ti.",
  "atk-s0502a2:88_3": "So tathā katvā pesesi.",
  "atk-s0502a2:88_4": "Rājā attano gamanaṭṭhānaṁ hatthikantavīṇaṁ ādāyayeva gacchati,",
  "atk-s0502a2:88_5": "tassā pokkhare ekaṁ chiddaṁ atthi.",
  "atk-s0502a2:88_6": "Māgaṇḍiyā tena chiddena sappaṁ pavesetvā chiddaṁ mālāguḷena thakesi.",
  "atk-s0502a2:88_7": "Sappo dvīhatīhaṁ antovīṇāyameva ahosi.",
  "atk-s0502a2:88_8": "Māgaṇḍiyā rañño gamanadivase ‘‘ajja katarissitthiyā pāsādaṁ gamissasi devā’’ti pucchitvā ‘‘sāmāvatiyā’’ti vutte,",
  "atk-s0502a2:88_9": "‘‘ajja mayā, mahārāja,",
  "atk-s0502a2:88_10": "amanāpo supino diṭṭho.",
  "atk-s0502a2:88_11": "Na sakkā tattha gantuṁ, devā’’ti?",
  "atk-s0502a2:88_12": "‘‘Gacchāmevā’’ti.",
  "atk-s0502a2:88_13": "Sā yāva tatiyaṁ vāretvā,",
  "atk-s0502a2:88_14": "‘‘evaṁ sante ahampi tumhehi saddhiṁ gamissāmi,",
  "atk-s0502a2:88_15": "devā’’ti vatvā nivattiyamānāpi anivattitvā,",
  "atk-s0502a2:88_16": "‘‘na jānāmi,",
  "atk-s0502a2:88_17": "kiṁ bhavissati devā’’ti raññā saddhiṁyeva agamāsi.",
  "atk-s0502a2:89_0": "Rājā sāmāvatimissikāhi dinnāni vatthapupphagandhābharaṇāni dhāretvā subhojanaṁ bhuñjitvā vīṇaṁ ussīsake ṭhapetvā sayane nipajji.",
  "atk-s0502a2:89_1": "Māgaṇḍiyā aparāparaṁ vicarantī viya hutvā vīṇāchiddato pupphaguḷaṁ apanesi.",
  "atk-s0502a2:89_2": "Sappo dvīhatīhaṁ nirāhāro tena chiddena nikkhamitvā passasanto phaṇaṁ katvā sayanapiṭṭhe nipajji .",
  "atk-s0502a2:89_3": "Māgaṇḍiyā taṁ disvā,",
  "atk-s0502a2:89_4": "‘‘dhī dhī, deva,",
  "atk-s0502a2:89_5": "sappo’’ti mahāsaddaṁ katvā rājānañca tā ca akkosantī,",
  "atk-s0502a2:89_6": "‘‘ayaṁ andhabālarājā alakkhiko mayhaṁ vacanaṁ na suṇāti,",
  "atk-s0502a2:89_7": "imāpi nissirīkā dubbinītā,",
  "atk-s0502a2:89_8": "kiṁ nāma rañño santikā na labhanti,",
  "atk-s0502a2:89_9": "kiṁ nu tumhe imasmiṁ mateyeva sukhaṁ jīvissatha,",
  "atk-s0502a2:89_10": "jīvante dukkhaṁ jīvatha,",
  "atk-s0502a2:89_11": "‘ajja mayā pāpasupino diṭṭho,",
  "atk-s0502a2:89_12": "sāmāvatiyā pāsādaṁ gantuṁ na vaṭṭatī’ti vārentiyāpi me vacanaṁ na suṇasi,",
  "atk-s0502a2:89_13": "devā’’ti āha.",
  "atk-s0502a2:89_14": "Rājā sappaṁ disvā maraṇabhayatajjito ‘‘evarūpampi nāma imā karissanti, aho pāpā,",
  "atk-s0502a2:89_15": "ahaṁ imāsaṁ pāpabhāvaṁ ācikkhantiyāpi imissā vacanaṁ na saddahiṁ,",
  "atk-s0502a2:89_16": "paṭhamaṁ attano gabbhesu chiddāni katvā nisinnā,",
  "atk-s0502a2:89_17": "puna mayā pesite kukkuṭe paṭipahiṇiṁsu,",
  "atk-s0502a2:89_18": "ajja sayane sappaṁ vissajjiṁsū’’ti kodhena sampajjalito viya ahosi.",
  "atk-s0502a2:90_0": "Sāmāvatīpi pañcannaṁ itthisatānaṁ ovādaṁ adāsi – ‘‘ammā,",
  "atk-s0502a2:90_1": "amhākaṁ aññaṁ paṭisaraṇaṁ natthi,",
  "atk-s0502a2:90_2": "narinde ca deviyā ca attani ca samameva mettacittaṁ pavattetha,",
  "atk-s0502a2:90_3": "mā kassaci kopaṁ karitthā’’ti.",
  "atk-s0502a2:90_4": "Rājā sahassathāmaṁ siṅgadhanuṁ ādāya jiyaṁ pothetvā visapītaṁ saraṁ sannayhitvā sāmāvatiṁ dhure katvā",
  "atk-s0502a2:90_5": "sabbā tā paṭipāṭiyā ṭhapāpetvā sāmāvatiyā ure saraṁ vissajjesi.",
  "atk-s0502a2:90_6": "So tassā mettānubhāvena paṭinivattitvā āgatamaggābhimukhova hutvā rañño hadayaṁ pavisanto viya aṭṭhāsi.",
  "atk-s0502a2:90_7": "Rājā cintesi –",
  "atk-s0502a2:90_8": "‘‘mayā khitto saro silampi vinivijjhitvā gacchati,",
  "atk-s0502a2:90_9": "ākāse paṭihananakaṭṭhānaṁ natthi,",
  "atk-s0502a2:90_10": "atha ca panesa nivattitvā mama hadayābhimukho jāto,",
  "atk-s0502a2:90_11": "ayañhi nāma nissatto nijjīvo saropi etissā guṇaṁ jānāti,",
  "atk-s0502a2:90_12": "ahaṁ manussabhūtopi na jānāmī’’ti,",
  "atk-s0502a2:90_13": "so dhanuṁ chaḍḍetvā añjaliṁ paggayha sāmāvatiyā pādamūle ukkuṭikaṁ nisīditvā imaṁ gāthamāha –",
  "atk-s0502a2:91_0": "‘‘Sammuyhāmi pamuyhāmi, sabbā muyhanti me disā;",
  "atk-s0502a2:92_0": "Sāmāvati maṁ tāyassu, tvañca me saraṇaṁ bhavā’’ti.",
  "atk-s0502a2:93_0": "Sā tassa vacanaṁ sutvā, ‘‘sādhu, deva,",
  "atk-s0502a2:93_1": "maṁ saraṇaṁ gacchā’’ti avatvā,",
  "atk-s0502a2:93_2": "‘‘yamahaṁ, mahārāja,",
  "atk-s0502a2:93_3": "saraṇaṁ gatā,",
  "atk-s0502a2:93_4": "tameva tvampi saraṇaṁ gacchāhī’’ti idaṁ vatvā sāmāvatī sammāsambuddhasāvikā –",
  "atk-s0502a2:94_0": "‘‘Mā maṁ tvaṁ saraṇaṁ gaccha, yamahaṁ saraṇaṁ gatā;",
  "atk-s0502a2:95_0": "Esa buddho mahārāja, esa buddho anuttaro;",
  "atk-s0502a2:96_0": "Saraṇaṁ gaccha taṁ buddhaṁ, tvañca me saraṇaṁ bhavā’’ti. –",
  "atk-s0502a2:97_0": "Āha . Rājā tassa vacanaṁ sutvā, ‘‘idānāhaṁ atirekataraṁ bhāyāmī’’ti vatvā imaṁ gāthamāha –",
  "atk-s0502a2:98_0": "‘‘Esa bhiyyo pamuyhāmi, sabbā muyhanti me disā;",
  "atk-s0502a2:99_0": "Sāmāvati maṁ tāyassu, tvañca me saraṇaṁ bhavā’’ti.",
  "atk-s0502a2:100_0": "Atha naṁ sā purimanayeneva puna paṭikkhipitvā,",
  "atk-s0502a2:100_1": "‘‘tena hi tvañca saraṇaṁ gacchāmi,",
  "atk-s0502a2:100_2": "satthārañca saraṇaṁ gacchāmi,",
  "atk-s0502a2:100_3": "varañca te dammī’’ti vutte,",
  "atk-s0502a2:100_4": "‘‘varo gahito hotu,",
  "atk-s0502a2:100_5": "mahārājā’’ti āha.",
  "atk-s0502a2:100_6": "So satthāraṁ upasaṅkamitvā saraṇaṁ gantvā nimantetvā buddhappamukhassa bhikkhusaṅghassa sattāhaṁ mahādānaṁ datvā sāmāvatiṁ āmantetvā,",
  "atk-s0502a2:100_7": "‘‘uṭṭhehi,",
  "atk-s0502a2:100_8": "varaṁ gaṇhā’’ti āha.",
  "atk-s0502a2:100_9": "‘‘Mahārāja,",
  "atk-s0502a2:100_10": "mayhaṁ hiraññādīhi attho natthi,",
  "atk-s0502a2:100_11": "imaṁ pana me varaṁ dehi,",
  "atk-s0502a2:100_12": "tathā karohi,",
  "atk-s0502a2:100_13": "yathā satthā nibaddhaṁ pañcahi bhikkhusatehi saddhiṁ idhāgacchati,",
  "atk-s0502a2:100_14": "dhammaṁ suṇissāmī’’ti.",
  "atk-s0502a2:100_15": "Rājā satthāraṁ vanditvā, ‘‘bhante,",
  "atk-s0502a2:100_16": "pañcahi bhikkhusatehi saddhiṁ nibaddhaṁ idhāgacchatha,",
  "atk-s0502a2:100_17": "sāmāvatimissikā ‘dhammaṁ suṇissāmā’ti vadantī’’ti āha.",
  "atk-s0502a2:100_18": "‘‘Mahārāja,",
  "atk-s0502a2:100_19": "buddhānaṁ nāma ekasmiṁ ṭhāne nibaddhaṁ gantuṁ na vaṭṭati,",
  "atk-s0502a2:100_20": "mahājano satthāraṁ āgamanatthāya paccāsīsatī’’ti.",
  "atk-s0502a2:100_21": "‘‘Tena hi, bhante,",
  "atk-s0502a2:100_22": "ekaṁ bhikkhuṁ āṇāpethā’’ti.",
  "atk-s0502a2:100_23": "Satthā ānandattheraṁ āṇāpesi.",
  "atk-s0502a2:100_24": "So tato paṭṭhāya pañca bhikkhusatāni ādāya nibaddhaṁ rājakulaṁ gacchati.",
  "atk-s0502a2:100_25": "Tāpi deviyo nibaddhaṁ theraṁ saparivāraṁ bhojenti,",
  "atk-s0502a2:100_26": "dhammaṁ suṇanti.",
  "atk-s0502a2:100_27": "Tā ekadivasaṁ therassa dhammakathaṁ sutvā pasīditvā,",
  "atk-s0502a2:100_28": "pañcahi uttarāsaṅgasatehi dhammapūjaṁ akaṁsu .",
  "atk-s0502a2:100_29": "Ekeko uttarāsaṅgo pañca satāni pañca satāni agghati.",
  "atk-s0502a2:101_0": "Tā ekavatthā disvā rājā pucchi –",
  "atk-s0502a2:101_1": "‘‘kuhiṁ vo uttarāsaṅgo’’ti.",
  "atk-s0502a2:101_2": "‘‘Ayyassa no dinnā’’ti.",
  "atk-s0502a2:101_3": "‘‘Tena sabbe gahitā’’ti? ‘‘Āma,",
  "atk-s0502a2:101_4": "gahitā’’ti.",
  "atk-s0502a2:101_5": "Rājā theraṁ upasaṅkamitvā vanditvā tāhi uttarāsaṅgānaṁ dinnabhāvaṁ pucchitvā tāhi dinnabhāvañca therena gahitabhāvañca sutvā, ‘‘nanu, bhante,",
  "atk-s0502a2:101_6": "atibahūni vatthāni,",
  "atk-s0502a2:101_7": "ettakehi kiṁ karissathā’’ti pucchi.",
  "atk-s0502a2:101_8": "‘‘Amhākaṁ pahonakāni vatthāni gaṇhitvā sesāni jiṇṇacīvarikānaṁ bhikkhūnaṁ dassāmi,",
  "atk-s0502a2:101_9": "mahārājā’’ti.",
  "atk-s0502a2:101_10": "‘‘Te attano jiṇṇacīvarāni kiṁ karissantī’’ti?",
  "atk-s0502a2:101_11": "‘‘Jiṇṇataracīvarikānaṁ dassantī’’ti.",
  "atk-s0502a2:101_12": "‘‘Te attano jiṇṇataracīvarāni kiṁ karissantī’’ti?",
  "atk-s0502a2:101_13": "‘‘Paccattharaṇāni karissantī’’ti.",
  "atk-s0502a2:101_14": "‘‘Purāṇapaccattharaṇāni kiṁ karissantī’’ti?",
  "atk-s0502a2:101_15": "‘‘Bhūmattharaṇāni karissantī’’ti.",
  "atk-s0502a2:101_16": "‘‘Purāṇabhūmattharaṇāni kiṁ karissantī’’ti?",
  "atk-s0502a2:101_17": "‘‘Pādapuñchanāni karissanti,",
  "atk-s0502a2:101_18": "mahārājā’’ti.",
  "atk-s0502a2:101_19": "‘‘Purāṇapādapuñchanāni kiṁ karissantī’’ti?",
  "atk-s0502a2:101_20": "‘‘Khaṇḍākhaṇḍikaṁ koṭṭetvā mattikāya madditvā bhittiṁ limpissantī’’ti. ‘‘Bhante,",
  "atk-s0502a2:101_21": "ettakāni katvāpi ayyānaṁ dinnāni na nassantī’’ti? ‘‘Āma,",
  "atk-s0502a2:101_22": "mahārājā’’ti.",
  "atk-s0502a2:101_23": "Rājā pasanno aparānipi pañca vatthasatāni āharāpetvā therassa pādamūle ṭhapāpesi.",
  "atk-s0502a2:101_24": "Thero kira pañcasatagghanakāneva vatthāni pañcasatabhāgena pādamūle ṭhapetvā dinnāni pañcasatakkhattuṁ labhi,",
  "atk-s0502a2:101_25": "sahassagghanakāni sahassabhāgena pādamūle ṭhapetvā dinnāni sahassakkhattuṁ labhi,",
  "atk-s0502a2:101_26": "satasahassagghanakāni satasahassabhāgena pādamūle ṭhapetvā dinnāni satasahassakkhattuṁ labhi.",
  "atk-s0502a2:101_27": "Ekaṁ dve tīṇi cattāri pañca dasātiādinā nayena laddhānaṁ pana gaṇanā nāma natthi.",
  "atk-s0502a2:101_28": "Tathāgate kira parinibbute thero sakalajambudīpaṁ vicaritvā sabbavihāresu bhikkhūnaṁ attano santakāneva pattacīvarāni adāsi.",
  "atk-s0502a2:102_0": "Tadā māgaṇḍiyāpi ‘‘yamahaṁ karomi.",
  "atk-s0502a2:102_1": "Taṁ tathā ahutvā aññathāva hoti,",
  "atk-s0502a2:102_2": "idāni kiṁ nu kho karissāmī’’ti cintetvā,",
  "atk-s0502a2:102_3": "‘‘attheso upāyo’’ti raññe uyyānakīḷaṁ gacchante cūḷapitu sāsanaṁ pahiṇi –",
  "atk-s0502a2:102_4": "‘‘sāmāvatiyā pāsādaṁ gantvā,",
  "atk-s0502a2:102_5": "dussakoṭṭhāgārāni ca telakoṭṭhāgārāni ca vivarāpetvā,",
  "atk-s0502a2:102_6": "dussāni telacāṭīsu temetvā temetvā thambhe veṭhetvā tā sabbāpi ekato katvā dvāraṁ pidahitvā bahi yantakaṁ",
  "atk-s0502a2:102_7": "datvā daṇḍadīpikāhi gehe aggiṁ dadamāno otaritvā gacchatū’’ti.",
  "atk-s0502a2:102_8": "So pāsādaṁ abhiruyha koṭṭhāgārāni vivaritvā vatthāni telacāṭīsu temetvā temetvā thambhe veṭhetuṁ ārabhi.",
  "atk-s0502a2:102_9": "Atha naṁ sāmāvatippamukhā itthiyo ‘‘kiṁ etaṁ cūḷapitā’’ti vadantiyo upasaṅkamiṁsu. ‘‘Ammā,",
  "atk-s0502a2:102_10": "rājā daḷhikammatthāya ime thambhe telapilotikāhi veṭhāpeti,",
  "atk-s0502a2:102_11": "rājagehe nāma suyuttaṁ duyuttaṁ dujjānaṁ,",
  "atk-s0502a2:102_12": "mā me santike hotha,",
  "atk-s0502a2:102_13": "ammā’’ti evaṁ vatvā tā āgatā gabbhe pavesetvā dvārāni pidahitvā bahi yantakaṁ datvā ādito paṭṭhāya aggiṁ dento otari.",
  "atk-s0502a2:102_14": "Sāmāvatī tāsaṁ ovādaṁ adāsi –",
  "atk-s0502a2:102_15": "‘‘amhākaṁ anamatagge saṁsāre vicarantīnaṁ evameva agginā jhāyamānānaṁ attabhāvānaṁ paricchedo buddhañāṇenapi na sukaro,",
  "atk-s0502a2:102_16": "appamattā hothā’’ti.",
  "atk-s0502a2:102_17": "Tā gehe jhāyante vedanāpariggahakammaṭṭhānaṁ manasikarontiyo kāci dutiyaphalaṁ,",
  "atk-s0502a2:102_18": "kāci tatiyaphalaṁ pāpuṇiṁsu.",
  "atk-s0502a2:102_19": "Tena vuttaṁ –",
  "atk-s0502a2:102_20": "‘‘atha kho sambahulā bhikkhū pacchābhattaṁ piṇḍapātapaṭikkantā yena bhagavā tenupasaṅkamiṁsu,",
  "atk-s0502a2:102_21": "upasaṅkamitvā bhagavantaṁ abhivādetvā ekamantaṁ nisīdiṁsu,",
  "atk-s0502a2:102_22": "ekamantaṁ nisinnā kho te bhikkhū bhagavantaṁ etadavocuṁ – ‘idha, bhante,",
  "atk-s0502a2:102_23": "rañño utenassa uyyānagatassa antepuraṁ daḍḍhaṁ,",
  "atk-s0502a2:102_24": "pañca ca itthisatāni kālakatāni sāmāvatippamukhāni. Tāsaṁ, bhante,",
  "atk-s0502a2:102_25": "upāsikānaṁ kā gati,",
  "atk-s0502a2:102_26": "ko abhisamparāyo’ti?",
  "atk-s0502a2:102_27": "Santettha,",
  "atk-s0502a2:102_28": "bhikkhave,",
  "atk-s0502a2:102_29": "upāsikāyo sotāpannā ,",
  "atk-s0502a2:102_30": "santi sakadāgāmiyo,",
  "atk-s0502a2:102_31": "santi anāgāmiyo, sabbā tā,",
  "atk-s0502a2:102_32": "bhikkhave ,",
  "atk-s0502a2:102_33": "upāsikāyo anipphalā kālakatā’’ti.",
  "atk-s0502a2:102_34": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi –",
  "atk-s0502a2:103_0": "‘‘Mohasambandhano loko, bhabbarūpova dissati;",
  "atk-s0502a2:104_0": "Upadhībandhano bālo, tamasā parivārito;",
  "atk-s0502a2:105_0": "Sassatoriva khāyati, passato natthi kiñcana’’nti. (udā. 70);",
  "atk-s0502a2:106_0": "Evañca pana vatvā,",
  "atk-s0502a2:106_1": "‘‘bhikkhave,",
  "atk-s0502a2:106_2": "sattā nāma vaṭṭe vicarantā niccakālaṁ appamattā hutvā puññakammameva na karonti,",
  "atk-s0502a2:106_3": "pamādino hutvā pāpakammampi karonti.",
  "atk-s0502a2:106_4": "Tasmā vaṭṭe vicarantā sukhampi dukkhampi anubhavantī’’ti dhammaṁ desesi.",
  "atk-s0502a2:107_0": "Rājā ‘‘sāmāvatiyā gehaṁ kira jhāyatī’’ti sutvā vegenāgacchantopi adaḍḍhe sampāpuṇituṁ nāsakkhi.",
  "atk-s0502a2:107_1": "Āgantvā pana gehaṁ nibbāpento uppannabalavadomanasso amaccagaṇaparivuto nisīditvā sāmāvatiyā guṇe anussaranto,",
  "atk-s0502a2:107_2": "‘‘kassa nu kho idaṁ kamma’’nti cintetvā –",
  "atk-s0502a2:107_3": "‘‘māgaṇḍiyāya kāritaṁ bhavissatī’’ti ñatvā,",
  "atk-s0502a2:107_4": "‘‘tāsetvā pucchiyamānā na kathessati,",
  "atk-s0502a2:107_5": "saṇikaṁ upāyena pucchissāmī’’ti cintetvā amacce āha – ‘‘ambho,",
  "atk-s0502a2:107_6": "ahaṁ ito pubbe uṭṭhāya samuṭṭhāya āsaṅkitaparisaṅkitova homi,",
  "atk-s0502a2:107_7": "sāmāvatī me niccaṁ otārameva gavesati,",
  "atk-s0502a2:107_8": "idāni pana me cittaṁ nibbutaṁ bhavissati,",
  "atk-s0502a2:107_9": "sukhena ca vasituṁ labhissāmī’’ti,",
  "atk-s0502a2:107_10": "te ‘‘kena nu kho, deva,",
  "atk-s0502a2:107_11": "idaṁ kata’’nti āhaṁsu.",
  "atk-s0502a2:107_12": "‘‘Mayi sinehena kenaci kataṁ bhavissatī’’ti.",
  "atk-s0502a2:107_13": "Māgaṇḍiyāpi samīpe ṭhitā taṁ sutvā,",
  "atk-s0502a2:107_14": "‘‘nāñño koci kātuṁ sakkhissati,",
  "atk-s0502a2:107_15": "mayā kataṁ, deva,",
  "atk-s0502a2:107_16": "ahaṁ cūḷapitaraṁ āṇāpetvā kāresi’’nti āha.",
  "atk-s0502a2:107_17": "‘‘Taṁ ṭhapetvā añño mayi sineho satto nāma natthi,",
  "atk-s0502a2:107_18": "pasannosmi,",
  "atk-s0502a2:107_19": "varaṁ te dammi,",
  "atk-s0502a2:107_20": "attano ñātigaṇaṁ pakkosāpehī’’ti.",
  "atk-s0502a2:107_21": "Sā ñātakānaṁ sāsanaṁ pahiṇi –",
  "atk-s0502a2:107_22": "‘‘rājā me pasanno varaṁ deti,",
  "atk-s0502a2:107_23": "sīghaṁ āgacchantū’’ti.",
  "atk-s0502a2:107_24": "Rājā āgatāgatānaṁ mahantaṁ sakkāraṁ kāresi.",
  "atk-s0502a2:107_25": "Taṁ disvā tassā aññātakāpi lañjaṁ datvā ‘‘mayaṁ māgaṇḍiyāya ñātakā’’ti āgacchiṁsu.",
  "atk-s0502a2:107_26": "Rājā te sabbe gāhāpetvā rājaṅgaṇe nābhippamāṇe āvāṭe khaṇāpetvā te tattha nisīdāpetvā paṁsūhi pūretvā upari palāle vikirāpetvā aggiṁ dāpesi.",
  "atk-s0502a2:107_27": "Cammassa daḍḍhakāle ayanaṅgalena kasāpetvā khaṇḍākhaṇḍaṁ hīrāhīraṁ kāresi.",
  "atk-s0502a2:107_28": "Māgaṇḍiyāya sarīratopi tikhiṇena satthena ghanaghanaṭṭhānesu maṁsaṁ uppāṭetvā telakapālaṁ uddhanaṁ āropetvā pūve viya pacāpetvā tameva khādāpesi.",
  "atk-s0502a2:108_0": "Dhammasabhāyampi bhikkhū kathaṁ samuṭṭhāpesuṁ,",
  "atk-s0502a2:108_1": "‘‘ananucchavikaṁ vata, āvuso,",
  "atk-s0502a2:108_2": "evarūpāya saddhāya pasannāya upāsikāya evarūpaṁ maraṇa’’nti.",
  "atk-s0502a2:108_3": "Satthā āgantvā,",
  "atk-s0502a2:108_4": "‘‘kāya nuttha,",
  "atk-s0502a2:108_5": "bhikkhave,",
  "atk-s0502a2:108_6": "etarahi kathāya sannisinnā’’ti pucchitvā,",
  "atk-s0502a2:108_7": "‘‘imāya nāmā’’ti vutte ‘‘bhikkhave,",
  "atk-s0502a2:108_8": "imasmiṁ attabhāve sāmāvatippamukhānaṁ itthīnaṁ etaṁ ayuttaṁ sampattaṁ.",
  "atk-s0502a2:108_9": "Pubbe katakammassa pana yuttameva etāhi laddha’’nti vatvā, ‘‘kiṁ, bhante,",
  "atk-s0502a2:108_10": "etāhi pubbe kataṁ,",
  "atk-s0502a2:108_11": "taṁ ācikkhathā’’ti tehi yācito atītaṁ āhari –",
  "atk-s0502a2:109_0": "Atīte bārāṇasiyaṁ brahmadatte rajjaṁ kārente rājagehe nibaddhaṁ aṭṭha paccekabuddhā bhuñjanti.",
  "atk-s0502a2:109_1": "Pañcasatā itthiyo te upaṭṭhahanti.",
  "atk-s0502a2:109_2": "Tesu satta paccekabuddhā himavantaṁ gacchanti,",
  "atk-s0502a2:109_3": "eko nadītīre ekaṁ tiṇagahanaṁ atthi,",
  "atk-s0502a2:109_4": "tattha jhānaṁ samāpajjitvā nisīdi.",
  "atk-s0502a2:109_5": "Athekadivasaṁ rājā paccekabuddhesu gatesu tā itthiyo ādāya nadiyaṁ udakakīḷaṁ kīḷituṁ gato.",
  "atk-s0502a2:109_6": "Tattha tā itthiyo divasabhāgaṁ udake kīḷitvā uttaritvā sītapīḷitā aggiṁ visibbetukāmā ‘‘amhākaṁ aggikaraṇaṭṭhānaṁ",
  "atk-s0502a2:109_7": "olokethā’’ti aparāparaṁ vicarantiyo taṁ tiṇagahanaṁ disvā,",
  "atk-s0502a2:109_8": "‘‘tiṇarāsī’’ti saññāya taṁ parivāretvā ṭhitā aggiṁ adaṁsu.",
  "atk-s0502a2:109_9": "Tiṇesu jhāyitvā patantesu paccekabuddhaṁ disvā,",
  "atk-s0502a2:109_10": "‘‘naṭṭhāmhā,",
  "atk-s0502a2:109_11": "amhākaṁ rañño paccekabuddho jhāyati,",
  "atk-s0502a2:109_12": "rājā ñatvā amhe nāsessati,",
  "atk-s0502a2:109_13": "sudaḍḍhaṁ naṁ karissāmā’’ti sabbā tā itthiyo ito cito ca dārūni āharitvā tassa upari dārurāsiṁ kariṁsu.",
  "atk-s0502a2:109_14": "Mahādārurāsi ahosi.",
  "atk-s0502a2:109_15": "Atha naṁ ālimpetvā,",
  "atk-s0502a2:109_16": "‘‘idāni jhāyissatī’’ti pakkamiṁsu.",
  "atk-s0502a2:109_17": "Tā paṭhamaṁ asañcetanikā hutvā kammunā na bajjhiṁsu,",
  "atk-s0502a2:109_18": "idāni pacchā sañcetanāya kammunā bajjhiṁsu.",
  "atk-s0502a2:109_19": "Paccekabuddhaṁ pana antosamāpattiyaṁ sakaṭasahassehi dārūni āharitvā ālimpentāpi usmākāramattampi gahetuṁ na sakkonti.",
  "atk-s0502a2:109_20": "Tasmā so sattame divase uṭṭhāya yathāsukhaṁ agamāsi.",
  "atk-s0502a2:109_21": "Tā tassa kammassa katattā bahūni vassasatasahassāni niraye paccitvā tasseva kammassa vipākāvasesena attabhāvasate",
  "atk-s0502a2:109_22": "imināva niyāmena gehe jhāyamāne jhāyiṁsu.",
  "atk-s0502a2:109_23": "Idaṁ etāsaṁ pubbakammanti.",
  "atk-s0502a2:110_0": "Evaṁ vutte bhikkhū satthāraṁ paṭipucchiṁsu –",
  "atk-s0502a2:110_1": "‘‘khujjuttarā pana, bhante,",
  "atk-s0502a2:110_2": "kena kammena khujjā jātā,",
  "atk-s0502a2:110_3": "kena kammena mahāpaññā,",
  "atk-s0502a2:110_4": "kena kammena sotāpattiphalaṁ adhigatā,",
  "atk-s0502a2:110_5": "kena kammena paresaṁ pesanakāritā jātā’’ti?",
  "atk-s0502a2:110_6": "Bhikkhave,",
  "atk-s0502a2:110_7": "tasseva rañño bārāṇasiyaṁ rajjaṁ karaṇakāle sveva paccekabuddho thokaṁ khujjadhātuko ahosi.",
  "atk-s0502a2:110_8": "Athekā upaṭṭhāyikā itthī kambalaṁ pārupitvā suvaṇṇasaraṇaṁ gahetvā,",
  "atk-s0502a2:110_9": "‘‘amhākaṁ paccekabuddho evañca evañca vicaratī’’ti khujjā hutvā tassa vicaraṇākāraṁ dassesi.",
  "atk-s0502a2:110_10": "Tassa nissandena khujjā jātā.",
  "atk-s0502a2:110_11": "Te pana paccekabuddhe paṭhamadivase rājagehe nisīdāpetvā patte gāhāpetvā pāyāsassa pūretvā dāpesi.",
  "atk-s0502a2:110_12": "Uṇhapāyāsassa pūre patte paccekabuddhā parivattetvā parivattetvā gaṇhanti.",
  "atk-s0502a2:110_13": "Sā itthī te tathā karonte disvā attano santakāni aṭṭha dantavalayāni datvā,",
  "atk-s0502a2:110_14": "‘‘idha ṭhapetvā gaṇhathā’’ti āha.",
  "atk-s0502a2:110_15": "Tesu tathā katvā taṁ oloketvā ṭhitesu tesaṁ adhippāyaṁ ñatvā, ‘‘natthi, bhante,",
  "atk-s0502a2:110_16": "amhākaṁ etehi attho.",
  "atk-s0502a2:110_17": "Tumhākaññeva etāni pariccattāni,",
  "atk-s0502a2:110_18": "gahetvā gacchathā’’ti āha.",
  "atk-s0502a2:110_19": "Te gahetvā nandamūlakapabbhāraṁ agamaṁsu.",
  "atk-s0502a2:110_20": "Ajjatanāpi tāni valayāni arogāneva.",
  "atk-s0502a2:110_21": "Sā tassa kammassa nissandena idāni tipiṭakadharā mahāpaññā jātā.",
  "atk-s0502a2:110_22": "Paccekabuddhānaṁ kataupaṭṭhānassa nissandena pana sotāpattiphalaṁ pattā.",
  "atk-s0502a2:110_23": "Idamassā buddhantare pubbakammaṁ.",
  "atk-s0502a2:111_0": "Kassapasammāsambuddhakāle pana ekā bārāṇasiseṭṭhino dhītā vaḍḍhamānakacchāyāya ādāsaṁ gahetvā attānaṁ alaṅkarontī nisīdi.",
  "atk-s0502a2:111_1": "Athassā vissāsikā ekā khīṇāsavā bhikkhunī taṁ daṭṭhuṁ agamāsi.",
  "atk-s0502a2:111_2": "Bhikkhuniyo hi khīṇāsavāpi sāyanhasamaye upaṭṭhākakulāni daṭṭhukāmā honti.",
  "atk-s0502a2:111_3": "Tasmiṁ pana khaṇe seṭṭhidhītāya santike kāci pesanakārikā natthi,",
  "atk-s0502a2:111_4": "sā ‘‘vandāmi, ayye,",
  "atk-s0502a2:111_5": "etaṁ tāva me pasādhanapeḷakaṁ gahetvā dethā’’ti āha.",
  "atk-s0502a2:111_6": "Therī cintesi –",
  "atk-s0502a2:111_7": "‘‘sacassā imaṁ gaṇhitvā na dassāmi,",
  "atk-s0502a2:111_8": "mayi āghātaṁ katvā niraye nibbattissati.",
  "atk-s0502a2:111_9": "Sace pana dassāmi,",
  "atk-s0502a2:111_10": "parassa pesanakārikā hutvā nibbattissati.",
  "atk-s0502a2:111_11": "Nirayasantāpato kho pana parassa pesanabhāvova seyyo’’ti.",
  "atk-s0502a2:111_12": "‘‘Sā anudayaṁ paṭicca taṁ gahetvā tassā adāsi.",
  "atk-s0502a2:111_13": "Tassa kammassa nissandena paresaṁ pesanakārikā jātā’’ti.",
  "atk-s0502a2:112_0": "Atha punekadivasaṁ bhikkhū dhammasabhāyaṁ kathaṁ samuṭṭhāpesuṁ ‘‘sāmāvatippamukhā pañcasatā itthiyo gehe agginā jhāyiṁsu,",
  "atk-s0502a2:112_1": "māgaṇḍiyāya ñātakā upari palālaggiṁ datvā ayanaṅgalehi bhinnā,",
  "atk-s0502a2:112_2": "māgaṇḍiyā pakkuthitatele pakkā,",
  "atk-s0502a2:112_3": "ke nu kho ettha jīvanti nāma,",
  "atk-s0502a2:112_4": "ke matā nāmā’’ti.",
  "atk-s0502a2:112_5": "Satthā āgantvā,",
  "atk-s0502a2:112_6": "‘‘kāya nuttha,",
  "atk-s0502a2:112_7": "bhikkhave,",
  "atk-s0502a2:112_8": "etarahi kathāya sannisinnā’’ti pucchitvā,",
  "atk-s0502a2:112_9": "‘‘imāya nāmā’’ti vutte,",
  "atk-s0502a2:112_10": "‘‘bhikkhave,",
  "atk-s0502a2:112_11": "ye keci pamattā,",
  "atk-s0502a2:112_12": "te vassasataṁ jīvantāpi matāyeva nāma.",
  "atk-s0502a2:112_13": "Ye appamattā,",
  "atk-s0502a2:112_14": "te matāpi jīvantiyeva.",
  "atk-s0502a2:112_15": "Tasmā māgaṇḍiyā jīvantīpi matāyeva nāma,",
  "atk-s0502a2:112_16": "sāmāvatippamukhā pañcasatā itthiyo matāpi jīvantiyeva nāma. Na hi,",
  "atk-s0502a2:112_17": "bhikkhave,",
  "atk-s0502a2:112_18": "appamattā maranti nāmā’’ti vatvā imā gāthā abhāsi –",
  "atk-s0502a2:113_0": "21.",
  "atk-s0502a2:114_0": " ‘‘Appamādo amatapadaṁ, pamādo maccuno padaṁ;",
  "atk-s0502a2:115_0": "Appamattā na mīyanti, ye pamattā yathā matā.",
  "atk-s0502a2:116_0": "22.",
  "atk-s0502a2:117_0": " ‘‘Evaṁ visesato ñatvā, appamādamhi paṇḍitā;",
  "atk-s0502a2:118_0": "Appamāde pamodanti, ariyānaṁ gocare ratā.",
  "atk-s0502a2:119_0": "23.",
  "atk-s0502a2:120_0": " ‘‘Te jhāyino sātatikā, niccaṁ daḷhaparakkamā;",
  "atk-s0502a2:121_0": "Phusanti dhīrā nibbānaṁ, yogakkhemaṁ anuttara’’nti.",
  "atk-s0502a2:122_0": "Tattha appamādoti padaṁ mahantaṁ atthaṁ dīpeti,",
  "atk-s0502a2:122_1": "mahantaṁ atthaṁ gahetvā tiṭṭhati.",
  "atk-s0502a2:122_2": "Sakalampi hi tepiṭakaṁ buddhavacanaṁ āharitvā kathiyamānaṁ appamādapadameva otarati.",
  "atk-s0502a2:122_3": "Tena vuttaṁ –",
  "atk-s0502a2:123_0": "‘‘Seyyathāpi,",
  "atk-s0502a2:123_1": "bhikkhave,",
  "atk-s0502a2:123_2": "yāni kānici jaṅgalānaṁ pāṇānaṁ padajātāni,",
  "atk-s0502a2:123_3": "sabbāni tāni hatthipade samodhānaṁ gacchanti,",
  "atk-s0502a2:123_4": "hatthipadaṁ tesaṁ aggamakkhāyati yadidaṁ mahantattena.",
  "atk-s0502a2:123_5": "Evameva kho,",
  "atk-s0502a2:123_6": "bhikkhave,",
  "atk-s0502a2:123_7": "ye keci kusalā dhammā,",
  "atk-s0502a2:123_8": "sabbete appamādamūlakā appamādasamosaraṇā,",
  "atk-s0502a2:123_9": "appamādo tesaṁ dhammānaṁ aggamakkhāyatī’’ti (saṁ. ni. 5.140).",
  "atk-s0502a2:124_0": "So panesa atthato satiyā avippavāso nāma.",
  "atk-s0502a2:124_1": "Niccaṁ upaṭṭhitāya satiyā cetaṁ nāmaṁ.",
  "atk-s0502a2:124_2": "Amatapadanti amataṁ vuccati nibbānaṁ.",
  "atk-s0502a2:124_3": "Tañhi ajātattā nu jīyati na mīyati,",
  "atk-s0502a2:124_4": "tasmā amatanti vuccati.",
  "atk-s0502a2:124_5": "Pajjanti imināti padaṁ,",
  "atk-s0502a2:124_6": "amataṁ pāpuṇantīti attho.",
  "atk-s0502a2:124_7": "Amatassa padaṁ amatapadaṁ,",
  "atk-s0502a2:124_8": "amatassa adhigamūpāyoti vuttaṁ hoti,",
  "atk-s0502a2:124_9": "pamādoti pamajjanabhāvo,",
  "atk-s0502a2:124_10": "muṭṭhassatisaṅkhātassa satiyā vosaggassetaṁ nāmaṁ.",
  "atk-s0502a2:124_11": "Maccunoti maraṇassa.",
  "atk-s0502a2:124_12": "Padanti upāyo maggo.",
  "atk-s0502a2:124_13": "Pamatto hi jātiṁ nātivattati,",
  "atk-s0502a2:124_14": "jāto jīyati ceva mīyati cāti pamādo maccuno padaṁ nāma hoti,",
  "atk-s0502a2:124_15": "maraṇaṁ upeti.",
  "atk-s0502a2:124_16": "Appamattā na mīyantīti satiyā samannāgatā hi appamattā na maranti.",
  "atk-s0502a2:124_17": "Ajarā amarā hontīti na sallakkhetabbaṁ.",
  "atk-s0502a2:124_18": "Na hi koci satto ajaro amaro nāma atthi,",
  "atk-s0502a2:124_19": "pamattassa pana vaṭṭaṁ nāma aparicchinnaṁ,",
  "atk-s0502a2:124_20": "appamattassa paricchinnaṁ.",
  "atk-s0502a2:124_21": "Tasmā pamattā jātiādīhi aparimuttattā jīvantāpi matāyeva nāma.",
  "atk-s0502a2:124_22": "Appamattā pana appamādalakkhaṇaṁ vaḍḍhetvā khippaṁ maggaphalāni sacchikatvā dutiyatatiyaattabhāvesu na nibbattanti.",
  "atk-s0502a2:124_23": "Tasmā te jīvantāpi matāpi na mīyantiyeva nāma.",
  "atk-s0502a2:124_24": "Ye pamattā yathā matāti ye pana sattā pamattā,",
  "atk-s0502a2:124_25": "te pamādamaraṇena matattā,",
  "atk-s0502a2:124_26": "yathā hi jīvitindriyupacchedena matā dārukkhandhasadisā apagataviññāṇā ,",
  "atk-s0502a2:124_27": "tatheva honti.",
  "atk-s0502a2:124_28": "Tesampi hi matānaṁ viya gahaṭṭhānaṁ tāva ‘‘dānaṁ dassāma,",
  "atk-s0502a2:124_29": "sīlaṁ rakkhissāma,",
  "atk-s0502a2:124_30": "uposathakammaṁ karissāmā’’ti ekacittampi na uppajjati,",
  "atk-s0502a2:124_31": "pabbajitānampi ‘‘ācariyupajjhāyavattādīni pūressāma,",
  "atk-s0502a2:124_32": "dhutaṅgāni samādiyissāma,",
  "atk-s0502a2:124_33": "bhāvanaṁ vaḍḍhessāmā’’ti na uppajjatīti matena te kiṁ nānākaraṇāva honti.",
  "atk-s0502a2:124_34": "Tena vuttaṁ –",
  "atk-s0502a2:124_35": "‘‘ye pamattā yathā matā’’ti.",
  "atk-s0502a2:125_0": "Evaṁ visesato ñatvāti pamattassa vaṭṭato nissaraṇaṁ natthi,",
  "atk-s0502a2:125_1": "appamattassa atthīti evaṁ visesatova jānitvā.",
  "atk-s0502a2:125_2": "Ke panetaṁ visesaṁ jānantīti?",
  "atk-s0502a2:125_3": "Appamādamhi paṇḍitāti ye paṇḍitā medhāvino sappaññā attano appamāde ṭhatvā appamādaṁ vaḍḍhenti,",
  "atk-s0502a2:125_4": "te evaṁ visesakāraṇaṁ jānanti.",
  "atk-s0502a2:125_5": "Appamāde pamodantīti te evaṁ ñatvā tasmiṁ attano appamāde pamodanti,",
  "atk-s0502a2:125_6": "pahaṁsitamukhā tuṭṭhapahaṭṭhā honti.",
  "atk-s0502a2:125_7": "Ariyānaṁ gocare ratāti te evaṁ appamāde pamodantā taṁ appamādaṁ vaḍḍhetvā ariyānaṁ buddhapaccekabuddhabuddhasāvakānaṁ",
  "atk-s0502a2:125_8": "gocarasaṅkhāte catusatipaṭṭhānādibhede sattatiṁsa bodhipakkhiyadhamme navavidhalokuttaradhamme ca ratā niratā,",
  "atk-s0502a2:125_9": "abhiratā hontīti attho.",
  "atk-s0502a2:126_0": "Tejhāyinoti te appamattā paṇḍitā aṭṭhasamāpattisaṅkhātena ārammaṇūpanijjhānena vipassanāmaggaphalasaṅkhātena",
  "atk-s0502a2:126_1": "lakkhaṇūpanijjhānena cāti duvidhenapi jhānena jhāyino.",
  "atk-s0502a2:126_2": "Sātatikāti abhinikkhamanakālato paṭṭhāya yāva arahattamaggā satataṁ pavattakāyikacetasikavīriyā.",
  "atk-s0502a2:126_3": "Niccaṁ daḷhaparakkamāti yaṁ taṁ purisathāmena purisavīriyena purisaparakkamena pattabbaṁ,",
  "atk-s0502a2:126_4": "na taṁ apāpuṇitvā vīriyassa saṇṭhānaṁ bhavissatīti evarūpena vīriyena antarā anosakkitvā niccappavattena daḷhaparakkamena samannāgatā.",
  "atk-s0502a2:126_5": "Phusantīti ettha dve phusanā ñāṇaphusanā ca,",
  "atk-s0502a2:126_6": "vipākaphusanā ca.",
  "atk-s0502a2:126_7": "Tattha cattāro maggā ñāṇaphusanā nāma,",
  "atk-s0502a2:126_8": "cattāri phalāni vipākaphusanā nāma.",
  "atk-s0502a2:126_9": "Tesu idha vipākaphusanā adhippetā.",
  "atk-s0502a2:126_10": "Ariyaphalena nibbānaṁ sacchikaronto dhīrā paṇḍitā tāya vipākaphusanāya phusanti,",
  "atk-s0502a2:126_11": "nibbānaṁ sacchikaronti.",
  "atk-s0502a2:126_12": "Yogakkhemaṁ anuttaranti ye cattāro yogā mahājanaṁ vaṭṭe osīdāpenti,",
  "atk-s0502a2:126_13": "tehi khemaṁ nibbhayaṁ sabbehi lokiyalokuttaradhammehi seṭṭhattā anuttaranti.",
  "atk-s0502a2:127_0": "Desanāpariyosāne bahū sotāpannādayo ahesuṁ. Desanā mahājanassa sātthikā jātāti.",
  "atk-s0502a2:128_0": "Sāmāvatīvatthu paṭhamaṁ.",
  "atk-s0502a2:129_0": "2. Kumbhaghosakaseṭṭhivatthu",
  "atk-s0502a2:130_0": "Uṭṭhānavatoti imaṁ dhammadesanaṁ satthā veḷuvane viharanto kumbhaghosakaṁ ārabbha kathesi.",
  "atk-s0502a2:130_1": "Rājagahanagarasmiñhi rājagahaseṭṭhino gehe ahivātarogo uppajji,",
  "atk-s0502a2:130_2": "tasmiṁ uppanne makkhikā ādiṁ katvā yāva gāvā paṭhamaṁ tiracchānagatā maranti,",
  "atk-s0502a2:130_3": "tato dāsakammakaro,",
  "atk-s0502a2:130_4": "sabbapacchā gehasāmikā,",
  "atk-s0502a2:130_5": "tasmā so rogo sabbapacchā seṭṭhiñca jāyañca gaṇhi.",
  "atk-s0502a2:130_6": "Te rogena phuṭṭhā puttaṁ santike ṭhitaṁ oloketvā assupuṇṇehi nettehi taṁ āhaṁsu – ‘‘tāta,",
  "atk-s0502a2:130_7": "imasmiṁ kira roge uppanne bhittiṁ bhinditvā palāyantāva jīvitaṁ labhanti,",
  "atk-s0502a2:130_8": "tvaṁ amhe anoloketvā palāyitvā jīvanto punāgantvā amhākaṁ asukaṭṭhāne nāma cattālīsa dhanakoṭiyo nidahitvā ṭhapitā,",
  "atk-s0502a2:130_9": "tā uddharitvā jīvikaṁ kappeyyāsī’’ti.",
  "atk-s0502a2:130_10": "So tesaṁ vacanaṁ sutvā rudamāno mātāpitaro vanditvā maraṇabhayabhīto bhittiṁ bhinditvā palāyitvā pabbatagahanaṁ",
  "atk-s0502a2:130_11": "gantvā dvādasa vassāni tattha vasitvā mātāpituvasanaṭṭhānaṁ paccāgañchi.",
  "atk-s0502a2:131_0": "Atha naṁ daharakāle gantvā parūḷhakesamassukāle āgatattā na koci sañjāni.",
  "atk-s0502a2:131_1": "So mātāpitūhi dinnasaññāvasena dhanaṭṭhānaṁ gantvā dhanassa arogabhāvaṁ ñatvā cintesi –",
  "atk-s0502a2:131_2": "‘‘maṁ na koci sañjānāti,",
  "atk-s0502a2:131_3": "sacāhaṁ dhanaṁ uddharitvā valañjissāmi,",
  "atk-s0502a2:131_4": "‘ekena duggatena nidhi uddhaṭo’ti maṁ gahetvā viheṭheyyuṁ,",
  "atk-s0502a2:131_5": "yaṁnūnāhaṁ bhatiṁ katvā jīveyya’’nti.",
  "atk-s0502a2:131_6": "Athekaṁ pilotikaṁ nivāsetvā,",
  "atk-s0502a2:131_7": "‘‘atthi koci bhatakena atthiko’’ti pucchanto bhatakavīthiṁ pāpuṇi.",
  "atk-s0502a2:131_8": "Atha naṁ bhatakā disvā,",
  "atk-s0502a2:131_9": "‘‘sace amhākaṁ ekaṁ kammaṁ karissasi,",
  "atk-s0502a2:131_10": "bhattavetanaṁ te dassāmā’’ti āhaṁsu.",
  "atk-s0502a2:131_11": "‘‘Kiṁ kammaṁ nāmā’’ti?",
  "atk-s0502a2:131_12": "‘‘Pabodhanacodanakammaṁ.",
  "atk-s0502a2:131_13": "Sace ussahasi,",
  "atk-s0502a2:131_14": "pātova uṭṭhāya ‘tātā,",
  "atk-s0502a2:131_15": "uṭṭhahatha,",
  "atk-s0502a2:131_16": "sakaṭāni sannayhatha,",
  "atk-s0502a2:131_17": "goṇe yojetha,",
  "atk-s0502a2:131_18": "hatthiassānaṁ tiṇatthāya gamanavelā; ammā,",
  "atk-s0502a2:131_19": "tumhepi uṭṭhahatha,",
  "atk-s0502a2:131_20": "yāguṁ pacatha,",
  "atk-s0502a2:131_21": "bhattaṁ pacathā’ti vicaritvā ārocehī’’ti.",
  "atk-s0502a2:131_22": "So ‘‘sādhū’’ti sampaṭicchi.",
  "atk-s0502a2:131_23": "Athassa vasanatthāya ekaṁ gharaṁ adaṁsu.",
  "atk-s0502a2:131_24": "So devasikaṁ taṁ kammaṁ akāsi.",
  "atk-s0502a2:132_0": "Athassa ekadivasaṁ rājā bimbisāro saddamassosi.",
  "atk-s0502a2:132_1": "So pana sabbaravaññū ahosi.",
  "atk-s0502a2:132_2": "Tasmā ‘‘mahādhanassa purisassesa saddo’’ti āha.",
  "atk-s0502a2:132_3": "Athassa santike ṭhitā ekā paricārikā ‘‘rājā yaṁ vā taṁ vā na kathessati,",
  "atk-s0502a2:132_4": "idaṁ mayā ñātuṁ vaṭṭatī’’ti cintetvā – ‘‘gaccha, tāta,",
  "atk-s0502a2:132_5": "etaṁ jānāhī’’ti ekaṁ purisaṁ pahiṇi.",
  "atk-s0502a2:132_6": "So vegena gantvā taṁ disvā āgantvā,",
  "atk-s0502a2:132_7": "‘‘eko bhatakānaṁ bhatikārako kapaṇamanusso eso’’ti ārocesi.",
  "atk-s0502a2:132_8": "Rājā tassa vacanaṁ sutvā tuṇhī hutvā dutiyadivasepi tatiyadivasepi taṁ tassa saddaṁ sutvā tatheva āha.",
  "atk-s0502a2:132_9": "Sāpi paricārikā tatheva cintetvā punappunaṁ pesetvā,",
  "atk-s0502a2:132_10": "‘‘kapaṇamanusso eso’’ti vutte cintesi –",
  "atk-s0502a2:132_11": "‘‘rājā ‘kapaṇamanusso eso’ti vacanaṁ sutvāpi na saddahati,",
  "atk-s0502a2:132_12": "punappunaṁ ‘mahādhanassa purisassesa saddo’ti vadati,",
  "atk-s0502a2:132_13": "bhavitabbamettha kāraṇena,",
  "atk-s0502a2:132_14": "yathāsabhāvato etaṁ ñātuṁ vaṭṭatī’’ti.",
  "atk-s0502a2:132_15": "Sā rājānaṁ āha, ‘‘deva ,",
  "atk-s0502a2:132_16": "ahaṁ sahassaṁ labhamānā dhītaraṁ ādāya gantvā etaṁ dhanaṁ rājakulaṁ pavesessāmī’’ti.",
  "atk-s0502a2:132_17": "Rājā tassā sahassaṁ dāpesi.",
  "atk-s0502a2:133_0": "Sā taṁ gahetvā dhītaraṁ ekaṁ malinadhātukaṁ vatthaṁ nivāsāpetvā tāya saddhiṁ rājagehato nikkhamitvā maggapaṭipannā",
  "atk-s0502a2:133_1": "viya bhatakavīthiṁ gantvā ekaṁ gharaṁ pavisitvā, ‘‘amma,",
  "atk-s0502a2:133_2": "mayaṁ maggapaṭipannā,",
  "atk-s0502a2:133_3": "ekāhadvīhaṁ idha vissamitvā gamissāmā’’ti āha. ‘‘Amma,",
  "atk-s0502a2:133_4": "bahūni gharamānusakāni,",
  "atk-s0502a2:133_5": "na sakkā idha vasituṁ,",
  "atk-s0502a2:133_6": "etaṁ kumbhaghosakassa gehaṁ tucchaṁ,",
  "atk-s0502a2:133_7": "tattha gacchathā’’ti.",
  "atk-s0502a2:133_8": "Sā tattha gantvā, ‘‘sāmi,",
  "atk-s0502a2:133_9": "mayaṁ maggapaṭipannakā,",
  "atk-s0502a2:133_10": "ekāhadvīhaṁ idha vasissāmā’’ti vatvā tena punappunaṁ paṭikkhittāpi, ‘‘sāmi,",
  "atk-s0502a2:133_11": "ajjekadivasamattaṁ vasitvā pātova gamissāmā’’ti nikkhamituṁ na icchi.",
  "atk-s0502a2:133_12": "Sā tattheva vasitvā punadivase tassa araññagamanavelāya, ‘‘sāmi,",
  "atk-s0502a2:133_13": "tava nivāpaṁ datvā yāhi ,",
  "atk-s0502a2:133_14": "āhāraṁ te pacissāmī’’ti vatvā, ‘‘alaṁ, amma,",
  "atk-s0502a2:133_15": "ahameva pacitvā bhuñjissāmī’’ti vutte punappunaṁ nibandhitvā tena dinne gahitamattakeyeva katvā antarāpaṇato",
  "atk-s0502a2:133_16": "bhājanāni ceva parisuddhataṇḍulādīni ca āharāpetvā rājakule pacananiyāmena suparisuddhaṁ odanaṁ,",
  "atk-s0502a2:133_17": "sādhurasāni ca dve tīṇi sūpabyañjanāni pacitvā tassa araññato āgatassa adāsi.",
  "atk-s0502a2:133_18": "Atha naṁ bhuñjitvā muducittataṁ āpannaṁ ñatvā, ‘‘sāmi,",
  "atk-s0502a2:133_19": "kilantamha,",
  "atk-s0502a2:133_20": "ekāhadvīhaṁ idheva homā’’ti āha.",
  "atk-s0502a2:133_21": "So ‘‘sādhū’’ti sampaṭicchi.",
  "atk-s0502a2:134_0": "Athassa sāyampi punadivasepi madhurabhattaṁ pacitvā adāsi.",
  "atk-s0502a2:134_1": "Atha muducittataṁ tassa ñatvā ‘‘sāmi,",
  "atk-s0502a2:134_2": "katipāhaṁ idheva vasissāmā’’ti.",
  "atk-s0502a2:134_3": "Tattha vasamānā tikhiṇena satthena tassa mañcavāṇaṁ heṭṭhāaṭaniyaṁ tahaṁ tahaṁ chindi.",
  "atk-s0502a2:134_4": "Mañco tasmiṁ āgantvā nisinnamatteyeva heṭṭhā olambi.",
  "atk-s0502a2:134_5": "So ‘‘kasmā ayaṁ mañco evaṁ chijjitvā gato’’ti āha. ‘‘Sāmi,",
  "atk-s0502a2:134_6": "daharadārake vāretuṁ na sakkomi,",
  "atk-s0502a2:134_7": "ettheva sannipatantī’’ti. ‘‘Amma,",
  "atk-s0502a2:134_8": "idaṁ me dukkhaṁ tumhe nissāya jātaṁ.",
  "atk-s0502a2:134_9": "Ahañhi pubbe katthaci gacchanto dvāraṁ pidahitvā gacchāmī’’ti.",
  "atk-s0502a2:134_10": "‘‘Kiṁ karomi, tāta,",
  "atk-s0502a2:134_11": "vāretuṁ na sakkomī’’ti.",
  "atk-s0502a2:134_12": "Sā imināva niyāmena dve tayo divase chinditvā tena ujjhāyitvā khīyitvā vuccamānāpi tatheva vatvā puna ekaṁ dve rajjuke ṭhapetvā sese chindi.",
  "atk-s0502a2:134_13": "Taṁ divasaṁ tasmiṁ nisinnamatteyeva sabbaṁ vāṇaṁ bhūmiyaṁ pati,",
  "atk-s0502a2:134_14": "sīsaṁ jaṇṇukehi saddhiṁ ekato ahosi,",
  "atk-s0502a2:134_15": "so uṭṭhāya,",
  "atk-s0502a2:134_16": "‘‘kiṁ karomi,",
  "atk-s0502a2:134_17": "idāni kuhiṁ gamissāmi ,",
  "atk-s0502a2:134_18": "nipajjanamañcassapi tumhehi asāmiko viya katomhī’’ti āha. ‘‘Tāta,",
  "atk-s0502a2:134_19": "kiṁ karomi,",
  "atk-s0502a2:134_20": "paṭivissakadārake vāretuṁ na sakkomi, hotu,",
  "atk-s0502a2:134_21": "mā cintayi,",
  "atk-s0502a2:134_22": "imāya nāma velāya kuhiṁ gamissasī’’ti dhītaraṁ āmantetvā, ‘‘amma,",
  "atk-s0502a2:134_23": "tava bhātikassa nipajjanokāsaṁ karohī’’ti āha.",
  "atk-s0502a2:134_24": "Sā ekapasse sayitvā ‘‘idhāgaccha,",
  "atk-s0502a2:134_25": "sāmī’’ti āha.",
  "atk-s0502a2:134_26": "Itaropi naṁ ‘‘gaccha, tāta,",
  "atk-s0502a2:134_27": "bhaginiyā saddhiṁ nipajjā’’ti vadesi.",
  "atk-s0502a2:134_28": "So tāya saddhiṁ ekamañce nipajjitvā taṁ divasaññeva santhavaṁ akāsi,",
  "atk-s0502a2:134_29": "kumārikā parodi.",
  "atk-s0502a2:134_30": "Atha naṁ mātā pucchi – ‘‘kiṁ, amma,",
  "atk-s0502a2:134_31": "rodasī’’ti? ‘‘Amma,",
  "atk-s0502a2:134_32": "idaṁ nāma jāta’’nti. ‘‘Hotu, amma,",
  "atk-s0502a2:134_33": "kiṁ sakkā kātuṁ,",
  "atk-s0502a2:134_34": "tayāpi ekaṁ bhattāraṁ imināpekaṁ pādaparicārikaṁ laddhuṁ vaṭṭatī’’ti taṁ jāmātaraṁ akāsi.",
  "atk-s0502a2:134_35": "Te samaggavāsaṁ vasiṁsu.",
  "atk-s0502a2:135_0": "Sā katipāhaccayena rañño sāsanaṁ pesesi –",
  "atk-s0502a2:135_1": "‘‘bhatakavīthiyaṁ chaṇaṁ karontu.",
  "atk-s0502a2:135_2": "Yassa pana ghare chaṇo na karīyati,",
  "atk-s0502a2:135_3": "tassa ettako nāma daṇḍoti ghosanaṁ kāretū’’ti.",
  "atk-s0502a2:135_4": "Rājā tathā kāresi.",
  "atk-s0502a2:135_5": "Atha naṁ sassu āha – ‘‘tāta,",
  "atk-s0502a2:135_6": "bhatakavīthiyaṁ rājāṇāya chaṇo kattabbo jāto,",
  "atk-s0502a2:135_7": "kiṁ karomā’’ti? ‘‘Amma,",
  "atk-s0502a2:135_8": "ahaṁ bhatiṁ karontopi jīvituṁ na sakkomi,",
  "atk-s0502a2:135_9": "kiṁ karissāmī’’ti? ‘‘Tāta,",
  "atk-s0502a2:135_10": "gharāvāsaṁ vasantā nāma iṇampi gaṇhanti,",
  "atk-s0502a2:135_11": "rañño āṇā akātuṁ na labbhā.",
  "atk-s0502a2:135_12": "Iṇato nāma yena kenaci upāyena muccituṁ sakkā, gaccha,",
  "atk-s0502a2:135_13": "kutoci ekaṁ vā dve vā kahāpaṇe āharā’’ti āha.",
  "atk-s0502a2:135_14": "So ujjhāyanto khīyanto gantvā cattālīsakoṭidhanaṭṭhānato ekameva kahāpaṇaṁ āhari.",
  "atk-s0502a2:135_15": "Sā taṁ kahāpaṇaṁ rañño pesetvā attano kahāpaṇena chaṇaṁ katvā puna katipāhaccayena tatheva sāsanaṁ pahiṇi.",
  "atk-s0502a2:135_16": "Puna rājā tatheva ‘‘chaṇaṁ karontu,",
  "atk-s0502a2:135_17": "akarontānaṁ ettako daṇḍo’’ti āṇāpesi.",
  "atk-s0502a2:135_18": "Punapi so tāya tatheva vatvā nippīḷiyamāno gantvā tayo kahāpaṇe āhari.",
  "atk-s0502a2:135_19": "Sā tepi kahāpaṇe rañño pesetvā puna katipāhaccayena tatheva sāsanaṁ pahiṇi –",
  "atk-s0502a2:135_20": "‘‘idāni purise pesetvā imaṁ pakkosāpetū’’ti.",
  "atk-s0502a2:135_21": "Rājā pesesi.",
  "atk-s0502a2:135_22": "Purisā gantvā,",
  "atk-s0502a2:135_23": "‘‘kumbhaghosako nāma kataro’’ti pucchitvā pariyesantā taṁ disvā ‘‘ehi, bho rājā,",
  "atk-s0502a2:135_24": "taṁ pakkosatī’’ti āhaṁsu.",
  "atk-s0502a2:135_25": "So bhīto ‘‘na maṁ rājā jānātī’’tiādīni vatvā gantuṁ na icchi.",
  "atk-s0502a2:135_26": "Atha naṁ balakkārena hatthādīsu gahetvā ākaḍḍhiṁsu.",
  "atk-s0502a2:135_27": "Sā itthī te disvā, ‘‘are,",
  "atk-s0502a2:135_28": "dubbinītā,",
  "atk-s0502a2:135_29": "tumhe mama jāmātaraṁ hatthādīsu gahetuṁ ananucchavikā’’ti tajjetvā, ‘‘ehi, tāta, mā bhāyi,",
  "atk-s0502a2:135_30": "rājānaṁ disvā tava hatthādigāhakānaṁ hattheyeva chindāpessāmī’’ti dhītaraṁ ādāya purato hutvā rājagehaṁ",
  "atk-s0502a2:135_31": "patvā vesaṁ parivattetvā sabbālaṅkārapaṭimaṇḍitā ekamantaṁ aṭṭhāsi.",
  "atk-s0502a2:135_32": "Itarampi parikaḍḍhitvā ānayiṁsuyeva.",
  "atk-s0502a2:136_0": "Atha naṁ vanditvā ṭhitaṁ rājā āha –",
  "atk-s0502a2:136_1": "‘‘tvaṁ kumbhaghosako nāmā’’ti? ‘‘Āma,",
  "atk-s0502a2:136_2": "devā’’ti .",
  "atk-s0502a2:136_3": "‘‘Kiṁ kāraṇā mahādhanaṁ vañcetvā khādasī’’ti ?",
  "atk-s0502a2:136_4": "‘‘Kuto me, deva,",
  "atk-s0502a2:136_5": "dhanaṁ bhatiṁ katvā jīvantassā’’ti?",
  "atk-s0502a2:136_6": "‘‘Mā evaṁ kari,",
  "atk-s0502a2:136_7": "kiṁ amhe vañcesī’’ti?",
  "atk-s0502a2:136_8": "‘‘Na vañcemi, deva,",
  "atk-s0502a2:136_9": "natthi me dhana’’nti.",
  "atk-s0502a2:136_10": "Athassa rājā te kahāpaṇe dassetvā,",
  "atk-s0502a2:136_11": "‘‘ime kassa kahāpaṇā’’ti āha.",
  "atk-s0502a2:136_12": "So sañjānitvā,",
  "atk-s0502a2:136_13": "‘‘aho bālomhi,",
  "atk-s0502a2:136_14": "kathaṁ nu kho ime rañño hatthaṁ pattā’’ti ito cito ca olokento tā dvepi paṭimaṇḍitapasādhanā gabbhadvāramūle ṭhitā disvā,",
  "atk-s0502a2:136_15": "‘‘bhāriyaṁ vatidaṁ kammaṁ,",
  "atk-s0502a2:136_16": "imāhi raññā payojitāhi bhavitabba’’nti cintesi.",
  "atk-s0502a2:136_17": "Atha naṁ rājā ‘‘vadehi, bho,",
  "atk-s0502a2:136_18": "kasmā evaṁ karosī’’ti āha.",
  "atk-s0502a2:136_19": "‘‘Nissayo me natthi, devā’’ti.",
  "atk-s0502a2:136_20": "‘‘Mādiso nissayo bhavituṁ na vaṭṭatī’’ti.",
  "atk-s0502a2:136_21": "‘‘Kalyāṇaṁ, deva,",
  "atk-s0502a2:136_22": "sace me devo avassayo hotī’’ti. ‘‘Homi, bho,",
  "atk-s0502a2:136_23": "kittakaṁ te dhana’’nti?",
  "atk-s0502a2:136_24": "‘‘Cattālīsakoṭiyo, devā’’ti.",
  "atk-s0502a2:136_25": "‘‘Kiṁ laddhuṁ vaṭṭatī’’ti?",
  "atk-s0502a2:136_26": "‘‘Sakaṭāni devā’’ti?",
  "atk-s0502a2:136_27": "Rājā anekasatāni sakaṭāni yojāpetvā pahiṇitvā taṁ dhanaṁ āharāpetvā rājaṅgaṇe rāsiṁ kārāpetvā rājagahavāsino sannipātāpetvā,",
  "atk-s0502a2:136_28": "‘‘atthi kassaci imasmiṁ nagare ‘‘ettakaṁ dhana’’nti pucchitvā ‘‘natthi, devā’’ti.",
  "atk-s0502a2:136_29": "‘‘Kiṁ panassa kātuṁ vaṭṭatī’’ti?",
  "atk-s0502a2:136_30": "‘‘Sakkāraṁ,",
  "atk-s0502a2:136_31": "devā’’ti vutte mahantena sakkārena taṁ seṭṭhiṭṭhāne ṭhapetvā dhītaraṁ tasseva datvā tena saddhiṁ satthu santikaṁ gantvā vanditvā ‘‘bhante,",
  "atk-s0502a2:136_32": "passathimaṁ purisaṁ,",
  "atk-s0502a2:136_33": "evarūpo dhitimā nāma natthi,",
  "atk-s0502a2:136_34": "cattālīsakoṭivibhavo hontopi uppilāvitākāraṁ vā asmimānamattaṁ vā na karoti,",
  "atk-s0502a2:136_35": "kapaṇo viya pilotikaṁ nivāsetvā bhatakavīthiyaṁ bhatiṁ katvā jīvanto mayā iminā nāma upāyena ñāto.",
  "atk-s0502a2:136_36": "Jānitvā ca pana pakkosāpetvā sadhanabhāvaṁ sampaṭicchāpetvā taṁ dhanaṁ āharāpetvā seṭṭhiṭṭhāne ṭhapito,",
  "atk-s0502a2:136_37": "dhītā cassa mayā dinnā. Bhante,",
  "atk-s0502a2:136_38": "mayā ca evarūpo dhitimā na diṭṭhapubbo’’ti āha.",
  "atk-s0502a2:137_0": "Taṁ sutvā satthā ‘‘evaṁ jīvantassa jīvikaṁ dhammikajīvikaṁ nāma, mahārāja,",
  "atk-s0502a2:137_1": "corikādikammaṁ pana idhaloke ceva pīḷeti hiṁseti,",
  "atk-s0502a2:137_2": "paraloke ca,",
  "atk-s0502a2:137_3": "tatonidānaṁ sukhaṁ nāma natthi.",
  "atk-s0502a2:137_4": "Purisassa hi dhanapārijuññakāle kasiṁ vā bhatiṁ vā katvā jīvikameva dhammikajīvikaṁ nāma.",
  "atk-s0502a2:137_5": "Evarūpassa hi vīriyasampannassa satisampannassa kāyavācāhi parisuddhakammassa paññāya nisammakārino kāyādīhi",
  "atk-s0502a2:137_6": "saññatassa dhammajīvikaṁ jīvantassa satiavippavāse ṭhitassa issariyaṁ vaḍḍhatiyevā’’ti vatvā imaṁ gāthamāha –",
  "atk-s0502a2:138_0": "24.",
  "atk-s0502a2:139_0": " ‘‘Uṭṭhānavato satīmato,",
  "atk-s0502a2:140_0": "Sucikammassa nisammakārino;",
  "atk-s0502a2:141_0": "Saññatassa dhammajīvino,",
  "atk-s0502a2:142_0": "Appamattassa yasobhivaḍḍhatī’’ti.",
  "atk-s0502a2:143_0": "Tattha uṭṭhānavatoti uṭṭhānavīriyavantassa.",
  "atk-s0502a2:143_1": "Satimatoti satisampannassa.",
  "atk-s0502a2:143_2": "Sucikammassāti niddosehi niraparādhehi kāyakammādīhi samannāgatassa.",
  "atk-s0502a2:143_3": "Nisammakārinoti evañce bhavissati,",
  "atk-s0502a2:143_4": "evaṁ karissāmīti vā,",
  "atk-s0502a2:143_5": "imasmiṁ kamme evaṁ kate idaṁ nāma bhavissatīti vā evaṁ nidānaṁ sallakkhetvā rogatikicchanaṁ viya sabbakammāni nisāmetvā upadhāretvā karontassa.",
  "atk-s0502a2:143_6": "Saññatassāti kāyādīhi saññatassa nicchiddassa.",
  "atk-s0502a2:143_7": "Dhammajīvinoti agārikassa tulākūṭādīni vajjetvā kasigorakkhādīhi,",
  "atk-s0502a2:143_8": "anagārikassa vejjakammadūtakammādīni vajjetvā dhammena samena bhikkhācariyāya jīvikaṁ kappentassa.",
  "atk-s0502a2:143_9": "Appamattassāti avippavutthasatino.",
  "atk-s0502a2:143_10": "Yasobhivaḍḍhatīti issariyabhogasampannasaṅkhāto ceva kittivaṇṇabhaṇanasaṅkhāto ca yaso abhivaḍḍhatīti.",
  "atk-s0502a2:144_0": "Gāthāpariyosāne kumbhaghosako sotāpattiphale patiṭṭhahi.",
  "atk-s0502a2:144_1": "Aññepi bahū sotāpattiphalādīni pāpuṇiṁsu.",
  "atk-s0502a2:144_2": "Evaṁ mahājanassa sātthikā dhammadesanā jātāti.",
  "atk-s0502a2:145_0": "Kumbhaghosakaseṭṭhivatthu dutiyaṁ.",
  "atk-s0502a2:146_0": "3. Cūḷapanthakattheravatthu",
  "atk-s0502a2:147_0": "Uṭṭhānenappamādenāti imaṁ dhammadesanaṁ satthā veḷuvane viharanto cūḷapanthakattheraṁ ārabbha kathesi.",
  "atk-s0502a2:148_0": "Rājagahe kira dhanaseṭṭhikulassa dhītā vayappattakāle mātāpitūhi sattabhūmikassa pāsādassa uparimatale",
  "atk-s0502a2:148_1": "ativiya rakkhiyamānā yobbanamadamattatāya purisalolā hutvā attano dāseneva saddhiṁ santhavaṁ katvā,",
  "atk-s0502a2:148_2": "‘‘aññepi me idaṁ kammaṁ jāneyyu’’nti bhītā evamāha –",
  "atk-s0502a2:148_3": "‘‘amhehi imasmiṁ ṭhāne na sakkā vasituṁ.",
  "atk-s0502a2:148_4": "Sace me mātāpitaro imaṁ dosaṁ jānissanti,",
  "atk-s0502a2:148_5": "khaṇḍākhaṇḍikaṁ maṁ karissanti.",
  "atk-s0502a2:148_6": "Videsaṁ gantvā vasissāmā’’ti.",
  "atk-s0502a2:148_7": "Te hatthasāraṁ gahetvā aggadvārena nikkhamitvā,",
  "atk-s0502a2:148_8": "‘‘yattha vā tattha vā aññehi ajānanaṭṭhānaṁ gantvā vasissāmā’’ti ubhopi agamaṁsu.",
  "atk-s0502a2:148_9": "Tesaṁ ekasmiṁ ṭhāne vasantānaṁ saṁvāsamanvāya tassā kucchismiṁ gabbho patiṭṭhāsi.",
  "atk-s0502a2:148_10": "Sā gabbhaparipākaṁ āgamma tena saddhiṁ mantesi,",
  "atk-s0502a2:148_11": "‘‘gabbho me paripākaṁ gato,",
  "atk-s0502a2:148_12": "ñātibandhuvirahite ṭhāne gabbhavuṭṭhānaṁ nāma ubhinnampi amhākaṁ dukkhāvahaṁ,",
  "atk-s0502a2:148_13": "kulagehameva gacchāmā’’ti.",
  "atk-s0502a2:148_14": "So ‘‘sacāhaṁ tattha gamissāmi,",
  "atk-s0502a2:148_15": "jīvitaṁ me natthī’’ti bhayena ‘‘ajja gacchāma,",
  "atk-s0502a2:148_16": "sve gacchāmā’’ti divase atikkāmesi.",
  "atk-s0502a2:148_17": "Sā cintesi –",
  "atk-s0502a2:148_18": "‘‘ayaṁ bālo attano dosamahantatāya gantuṁ na ussahati,",
  "atk-s0502a2:148_19": "mātāpitaro nāma ekantahitāva,",
  "atk-s0502a2:148_20": "ayaṁ gacchatu vā, mā vā,",
  "atk-s0502a2:148_21": "ahaṁ gamissāmī’’ti.",
  "atk-s0502a2:148_22": "Sā tasmiṁ gehā nikkhante gehaparikkhāraṁ paṭisāmetvā attano kulagharaṁ gatabhāvaṁ anantaragehavāsīnaṁ ārocetvā maggaṁ paṭipajji.",
  "atk-s0502a2:149_0": "Sopi gharaṁ āgantvā taṁ adisvā paṭivissake pucchitvā,",
  "atk-s0502a2:149_1": "‘‘sā kulagharaṁ gatā’’ti sutvā vegena anubandhitvā antarāmagge sampāpuṇi.",
  "atk-s0502a2:149_2": "Tassāpi tattheva gabbhavuṭṭhānaṁ ahosi.",
  "atk-s0502a2:149_3": "So ‘‘kiṁ idaṁ,",
  "atk-s0502a2:149_4": "bhadde’’ti pucchi. ‘‘Sāmi,",
  "atk-s0502a2:149_5": "me eko putto jāto’’ti.",
  "atk-s0502a2:149_6": "‘‘Idāni kiṁ karissāmā’’ti?",
  "atk-s0502a2:149_7": "‘‘Yassatthāya mayaṁ kulagharaṁ gaccheyyāma,",
  "atk-s0502a2:149_8": "taṁ kammaṁ antarāmaggeva nipphannaṁ,",
  "atk-s0502a2:149_9": "tattha gantvā kiṁ karissāma,",
  "atk-s0502a2:149_10": "nivattissāmā’’ti dvepi ekacittā hutvā nivattiṁsu.",
  "atk-s0502a2:149_11": "Tassa ca dārakassa panthe jātattā panthakoti nāmaṁ kariṁsu.",
  "atk-s0502a2:149_12": "Tassā nacirasseva aparopi gabbho patiṭṭhahi.",
  "atk-s0502a2:149_13": "Sabbaṁ purimanayeneva vitthāretabbaṁ.",
  "atk-s0502a2:149_14": "Tassapi dārakassa panthe jātattā paṭhamajātassa mahāpanthakoti nāmaṁ katvā itarassa cūḷapanthakoti nāmaṁ kariṁsu.",
  "atk-s0502a2:149_15": "Te dvepi dārake gahetvā attano vasanaṭṭhānameva gatā.",
  "atk-s0502a2:149_16": "Tesaṁ tattha vasantānaṁ mahāpanthakadārako aññe dārake ‘‘cūḷapitā mahāpitāti,",
  "atk-s0502a2:149_17": "ayyako ayyikā’’ti ca vadante sutvā mātaraṁ pucchi – ‘‘amma,",
  "atk-s0502a2:149_18": "aññe dārakā ‘ayyako ayyikā’tipi,",
  "atk-s0502a2:149_19": "‘mahāpitā cūḷapitā’tipi vadanti,",
  "atk-s0502a2:149_20": "kacci amhākaññeva ñātakā natthī’’ti? ‘‘Āma, tāta,",
  "atk-s0502a2:149_21": "amhākaṁ ettha ñātakā natthi.",
  "atk-s0502a2:149_22": "Rājagahanagare pana vo dhanaseṭṭhi nāma ayyako,",
  "atk-s0502a2:149_23": "tattha amhākaṁ bahū ñātakā’’ti.",
  "atk-s0502a2:149_24": "‘‘Kasmā tattha na gacchatha, ammā’’ti?",
  "atk-s0502a2:149_25": "Sā attano agamanakāraṇaṁ puttassa akathetvā puttesu punappunaṁ kathentesu sāmikaṁ āha –",
  "atk-s0502a2:149_26": "‘‘ime dārakā maṁ ativiya kilamenti,",
  "atk-s0502a2:149_27": "kiṁ no mātāpitaro disvā maṁsaṁ khādissanti, ehi,",
  "atk-s0502a2:149_28": "dārakānaṁ ayyakakulaṁ dassessāmā’’ti?",
  "atk-s0502a2:149_29": "‘‘Ahaṁ sammukhā bhavituṁ na sakkhissāmi,",
  "atk-s0502a2:149_30": "te pana nayissāmī’’ti.",
  "atk-s0502a2:149_31": "‘‘Sādhu yena kenaci upāyena dārakānaṁ ayyakakulameva daṭṭhuṁ vaṭṭatī’’ti.",
  "atk-s0502a2:149_32": "Dvepi janā dārake ādāya anupubbena rājagahaṁ patvā nagaradvāre ekissā sālāya pavisitvā dārakamātā dve",
  "atk-s0502a2:149_33": "dārake gahetvā attano āgatabhāvaṁ mātāpitūnaṁ ārocāpesi.",
  "atk-s0502a2:149_34": "Te taṁ sāsanaṁ sutvā,",
  "atk-s0502a2:149_35": "‘‘saṁsāre vicarantānaṁ na putto na dhītā bhūtapubbā nāma natthi,",
  "atk-s0502a2:149_36": "te amhākaṁ mahāparādhikā,",
  "atk-s0502a2:149_37": "na sakkā tehi amhākaṁ cakkhupathe ṭhātuṁ,",
  "atk-s0502a2:149_38": "ettakaṁ nāma dhanaṁ gahetvā dvepi janā phāsukaṭṭhānaṁ gantvā jīvantu,",
  "atk-s0502a2:149_39": "dārake pana idha pesentū’’ti dhanaṁ datvā dūtaṁ pāhesuṁ.",
  "atk-s0502a2:150_0": "Tehi pesitaṁ dhanaṁ gahetvā dārake āgatadūtānaññeva hatthe datvā pahiṇiṁsu.",
  "atk-s0502a2:150_1": "Dārakā ayyakakule vaḍḍhanti.",
  "atk-s0502a2:150_2": "Tesu cūḷapanthako atidaharo,",
  "atk-s0502a2:150_3": "mahāpanthako pana ayyakena saddhiṁ dasabalassa dhammakathaṁ sotuṁ gacchati.",
  "atk-s0502a2:150_4": "Tassa niccaṁ satthu santikaṁ gacchantassa pabbajjāya cittaṁ nami.",
  "atk-s0502a2:150_5": "So ayyakaṁ āha –",
  "atk-s0502a2:150_6": "‘‘sace maṁ anujāneyyātha,",
  "atk-s0502a2:150_7": "ahaṁ pabbajeyya’’nti .",
  "atk-s0502a2:150_8": "‘‘Kiṁ vadesi, tāta,",
  "atk-s0502a2:150_9": "sakalassa lokassapi me pabbajjāto tava pabbajjā bhaddikā.",
  "atk-s0502a2:150_10": "Sace sakkosi pabbajāhī’’ti.",
  "atk-s0502a2:150_11": "Taṁ satthu santikaṁ netvā, ‘‘kiṁ, gahapati,",
  "atk-s0502a2:150_12": "dārako te laddho’’ti vutte, ‘‘āma, bhante,",
  "atk-s0502a2:150_13": "ayaṁ me nattā tumhākaṁ santike pabbajitukāmo’’ti āha.",
  "atk-s0502a2:150_14": "Satthā aññataraṁ piṇḍapātacārikaṁ bhikkhuṁ ‘‘imaṁ dārakaṁ pabbājehī’’ti āṇāpesi.",
  "atk-s0502a2:150_15": "Thero tassa tacapañcakakammaṭṭhānaṁ ācikkhitvā pabbājesi.",
  "atk-s0502a2:150_16": "So bahuṁ buddhavacanaṁ uggaṇhitvā paripuṇṇavasso upasampadaṁ labhitvā yonisomanasikārena kammaṭṭhānaṁ karonto arahattaṁ pāpuṇi.",
  "atk-s0502a2:150_17": "So jhānasukhena phalasukhena vītināmento cintesi –",
  "atk-s0502a2:150_18": "‘‘sakkā nu kho idaṁ sukhaṁ cūḷapanthakassa dātu’’nti! Tato ayyakaseṭṭhissa santikaṁ gantvā evamāha –",
  "atk-s0502a2:150_19": "‘‘mahāseṭṭhi,",
  "atk-s0502a2:150_20": "sace anujāneyyātha,",
  "atk-s0502a2:150_21": "ahaṁ cūḷapanthakaṁ pabbājeyya’’nti.",
  "atk-s0502a2:150_22": "‘‘Pabbājetha,",
  "atk-s0502a2:150_23": "bhante’’ti.",
  "atk-s0502a2:150_24": "Seṭṭhi kira sāsane ca suppasanno,",
  "atk-s0502a2:150_25": "‘‘kataradhītāya vo ete puttā’’ti pucchiyamāno ca ‘‘palātadhītāyā’’ti vattuṁ lajjati,",
  "atk-s0502a2:150_26": "tasmā sukheneva tesaṁ pabbajjaṁ anujāni.",
  "atk-s0502a2:150_27": "Thero cūḷapanthakaṁ pabbājetvā sīlesu patiṭṭhāpesi.",
  "atk-s0502a2:150_28": "So pabbajitvāva dandho ahosi.",
  "atk-s0502a2:151_0": "‘‘Padmaṁ yathā kokanadaṁ sugandhaṁ,",
  "atk-s0502a2:152_0": "Pāto siyā phullamavītagandhaṁ;",
  "atk-s0502a2:153_0": "Aṅgīrasaṁ passa virocamānaṁ,",
  "atk-s0502a2:154_0": "Tapantamādiccamivantalikkhe’’ti. (saṁ. ni. 1.123; a. ni. 5.195) –",
  "atk-s0502a2:155_0": "Imaṁ ekaṁ gāthaṁ catūhi māsehi uggaṇhituṁ nāsakkhi.",
  "atk-s0502a2:155_1": "So kira kassapasammāsambuddhakāle pabbajitvā paññavā hutvā aññatarassa dandhabhikkhuno uddesaggahaṇakāle parihāsakeḷiṁ akāsi.",
  "atk-s0502a2:155_2": "So bhikkhu tena parihāsena lajjito neva uddesaṁ gaṇhi,",
  "atk-s0502a2:155_3": "na sajjhāyamakāsi.",
  "atk-s0502a2:155_4": "Tena kammena ayaṁ pabbajitvāva dandho jāto,",
  "atk-s0502a2:155_5": "gahitagahitaṁ padaṁ uparūparipadaṁ gaṇhantassa nassati.",
  "atk-s0502a2:155_6": "Tassa imameva gāthaṁ uggahetuṁ vāyamantassa cattāro māsā atikkantā.",
  "atk-s0502a2:155_7": "Atha naṁ mahāpanthako,",
  "atk-s0502a2:155_8": "‘‘cūḷapanthaka,",
  "atk-s0502a2:155_9": "tvaṁ imasmiṁ sāsane abhabbo,",
  "atk-s0502a2:155_10": "catūhi māsehi ekaṁ gāthampi gaṇhituṁ na sakkosi,",
  "atk-s0502a2:155_11": "pabbajitakiccaṁ pana kathaṁ matthakaṁ pāpessasi,",
  "atk-s0502a2:155_12": "nikkhama ito’’ti vihārā nikkaḍḍhi.",
  "atk-s0502a2:155_13": "Cūḷapanthako buddhasāsane sinehena gihibhāvaṁ na pattheti.",
  "atk-s0502a2:156_0": "Tasmiñca kāle mahāpanthako bhattuddesako ahosi.",
  "atk-s0502a2:156_1": "Jīvako komārabhacco bahuṁ mālāgandhavilepanaṁ ādāya attano ambavanaṁ gantvā satthāraṁ pūjetvā dhammaṁ",
  "atk-s0502a2:156_2": "sutvā uṭṭhāyāsanā dasabalaṁ vanditvā mahāpanthakaṁ upasaṅkamitvā,",
  "atk-s0502a2:156_3": "‘‘kittakā , bhante,",
  "atk-s0502a2:156_4": "satthu santike bhikkhū’’ti pucchi.",
  "atk-s0502a2:156_5": "‘‘Pañcamattāni bhikkhusatānī’’ti. ‘‘Sve, bhante,",
  "atk-s0502a2:156_6": "buddhappamukhāni pañca bhikkhusatāni ādāya amhākaṁ nivesane bhikkhaṁ gaṇhathā’’ti.",
  "atk-s0502a2:156_7": "‘‘Upāsaka,",
  "atk-s0502a2:156_8": "cūḷapanthako nāma bhikkhu dandho aviruḷhidhammo,",
  "atk-s0502a2:156_9": "taṁ ṭhapetvā sesānaṁ nimantanaṁ sampaṭicchāmī’’ti thero āha.",
  "atk-s0502a2:156_10": "Taṁ sutvā cūḷapanthako cintesi –",
  "atk-s0502a2:156_11": "‘‘thero ettakānaṁ bhikkhūnaṁ nimantanaṁ sampaṭicchanto maṁ bāhiraṁ katvā sampaṭicchati,",
  "atk-s0502a2:156_12": "nissaṁsayaṁ mayhaṁ bhātikassa mayi cittaṁ bhinnaṁ bhavissati,",
  "atk-s0502a2:156_13": "kiṁ dāni mayhaṁ iminā sāsanena,",
  "atk-s0502a2:156_14": "gihī hutvā dānādīni puññāni karonto jīvissāmī’’ti?",
  "atk-s0502a2:156_15": "So punadivase pātova vibbhamituṁ pāyāsi.",
  "atk-s0502a2:157_0": "Satthā paccūsakāleyeva lokaṁ volokento imaṁ kāraṇaṁ disvā paṭhamataraṁ gantvā cūḷapanthakassa gamanamagge dvārakoṭṭhake caṅkamanto aṭṭhāsi.",
  "atk-s0502a2:157_1": "Cūḷapanthako gacchanto satthāraṁ disvā upasaṅkamitvā vanditvā aṭṭhāsi.",
  "atk-s0502a2:157_2": "Atha naṁ satthā ‘‘kuhiṁ pana tvaṁ,",
  "atk-s0502a2:157_3": "cūḷapanthaka,",
  "atk-s0502a2:157_4": "imāya velāya gacchasī’’ti āha.",
  "atk-s0502a2:157_5": "‘‘Bhātā maṁ, bhante,",
  "atk-s0502a2:157_6": "nikkaḍḍhati,",
  "atk-s0502a2:157_7": "tenāhaṁ vibbhamituṁ gacchāmī’’ti.",
  "atk-s0502a2:157_8": "‘‘Cūḷapanthaka,",
  "atk-s0502a2:157_9": "tava pabbajjā nāma mama santakā,",
  "atk-s0502a2:157_10": "bhātarā nikkaḍḍhito kasmā mama santikaṁ nāgañchi, ehi,",
  "atk-s0502a2:157_11": "kiṁ te gihibhāvena,",
  "atk-s0502a2:157_12": "mama santike bhavissasī’’ti cakkaṅkitatalena pāṇinā taṁ sirasi parāmasitvā ādāya gantvā gandhakuṭippamukhe nisīdāpetvā,",
  "atk-s0502a2:157_13": "‘‘cūḷapanthaka,",
  "atk-s0502a2:157_14": "puratthābhimukho hutvā imaṁ pilotikaṁ ‘rajoharaṇaṁ rajoharaṇa’nti parimajjanto idheva hohī’’ti iddhiyā",
  "atk-s0502a2:157_15": "abhisaṅkhataṁ parisuddhaṁ pilotikaṁ datvā kāle ārocite bhikkhusaṅghaparivuto jīvakassa gehaṁ gantvā paññattāsane nisīdi.",
  "atk-s0502a2:157_16": "Cūḷapanthakopi sūriyaṁ olokento taṁ pilotikaṁ ‘‘rajoharaṇaṁ rajoharaṇa’’nti parimajjanto nisīdi.",
  "atk-s0502a2:157_17": "Tassa taṁ pilotikakhaṇḍaṁ parimajjantassa kiliṭṭhaṁ ahosi.",
  "atk-s0502a2:157_18": "Tato cintesi –",
  "atk-s0502a2:157_19": "‘‘idaṁ pilotikakhaṇḍaṁ ativiya parisuddhaṁ,",
  "atk-s0502a2:157_20": "imaṁ pana attabhāvaṁ nissāya purimapakatiṁ vijahitvā evaṁ kiliṭṭhaṁ jātaṁ,",
  "atk-s0502a2:157_21": "aniccā vata saṅkhārā’’ti khayavayaṁ paṭṭhapento vipassanaṁ vaḍḍhesi.",
  "atk-s0502a2:157_22": "Satthā ‘‘cūḷapanthakassa cittaṁ vipassanaṁ āruḷha’’nti ñatvā,",
  "atk-s0502a2:157_23": "‘‘cūḷapanthaka,",
  "atk-s0502a2:157_24": "tvaṁ pilotikakhaṇḍameva saṁkiliṭṭhaṁ ‘rajaṁ raja’nti mā saññaṁ kari,",
  "atk-s0502a2:157_25": "abbhantare pana te rāgarajādayo atthi,",
  "atk-s0502a2:157_26": "te harāhī’’ti vatvā obhāsaṁ vissajjetvā purato nisinno viya paññāyamānarūpo hutvā imā gāthā abhāsi –",
  "atk-s0502a2:158_0": "‘‘Rāgo rajo na ca pana reṇu vuccati,",
  "atk-s0502a2:159_0": "Rāgassetaṁ adhivacanaṁ rajoti;",
  "atk-s0502a2:160_0": "Etaṁ rajjaṁ vippajahitva bhikkhavo,",
  "atk-s0502a2:161_0": "Viharanti te vigatarajassa sāsane.",
  "atk-s0502a2:162_0": "‘‘Doso rajo na ca pana reṇu vuccati,",
  "atk-s0502a2:163_0": "Dosassetaṁ adhivacanaṁ rajoti;",
  "atk-s0502a2:164_0": "Etaṁ rajaṁ vippajahitva bhikkhavo,",
  "atk-s0502a2:165_0": "Viharanti te vigatarajassa sāsane.",
  "atk-s0502a2:166_0": "‘‘Moho rajo na ca pana reṇu vuccati,",
  "atk-s0502a2:167_0": "Mohassetaṁ adhivacanaṁ rajoti;",
  "atk-s0502a2:168_0": "Etaṁ rajaṁ vippajahitva bhikkhavo,",
  "atk-s0502a2:169_0": "Viharanti te vigatarajassa sāsane’’ti. (mahāni. 209);",
  "atk-s0502a2:170_0": "Gāthāpariyosāne cūḷapanthako saha paṭisambhidāhi arahattaṁ pāpuṇi.",
  "atk-s0502a2:170_1": "Saha paṭisambhidāhiyevassa tīṇi piṭakāni āgamiṁsu.",
  "atk-s0502a2:171_0": "So kira pubbe rājā hutvā nagaraṁ padakkhiṇaṁ karonto nalāṭato sede muccante parisuddhena sāṭakena nalāṭantaṁ puñchi,",
  "atk-s0502a2:171_1": "sāṭako kiliṭṭho ahosi.",
  "atk-s0502a2:171_2": "So ‘‘imaṁ sarīraṁ nissāya evarūpo parisuddho sāṭako pakatiṁ jahitvā kiliṭṭho jāto,",
  "atk-s0502a2:171_3": "aniccā vata saṅkhārā’’ti aniccasaññaṁ paṭilabhi.",
  "atk-s0502a2:171_4": "Te kāraṇenassa rajoharaṇameva paccayo jāto.",
  "atk-s0502a2:172_0": "Jīvakopi kho komārabhacco dasabalassa dakkhiṇodakaṁ upanāmesi.",
  "atk-s0502a2:172_1": "Satthā ‘‘nanu, jīvaka,",
  "atk-s0502a2:172_2": "vihāre bhikkhū atthī’’ti hatthena pattaṁ pidahi.",
  "atk-s0502a2:172_3": "Mahāpanthako ‘‘nanu, bhante,",
  "atk-s0502a2:172_4": "vihāre bhikkhū natthī’’ti āha.",
  "atk-s0502a2:172_5": "Satthā ‘‘atthi,",
  "atk-s0502a2:172_6": "jīvakā’’ti āha.",
  "atk-s0502a2:172_7": "Jīvako ‘‘tena hi bhaṇe gaccha,",
  "atk-s0502a2:172_8": "vihāre bhikkhūnaṁ atthibhāvaṁ vā natthibhāvaṁ vā tvaññeva jānāhī’’ti purisaṁ pesesi.",
  "atk-s0502a2:172_9": "Tasmiṁ khaṇe cūḷapanthako ‘‘mayhaṁ bhātiko ‘vihāre bhikkhū natthī’ti bhaṇati ,",
  "atk-s0502a2:172_10": "vihāre bhikkhūnaṁ atthibhāvamassa pakāsessāmī’’ti sakalaṁ ambavanaṁ bhikkhūnaññeva pūresi.",
  "atk-s0502a2:172_11": "Ekacce bhikkhū cīvarakammaṁ karonti,",
  "atk-s0502a2:172_12": "ekacce rajanakammaṁ karonti,",
  "atk-s0502a2:172_13": "ekacce sajjhāyaṁ karonti.",
  "atk-s0502a2:172_14": "Evaṁ aññamaññaasadisaṁ bhikkhusahassaṁ māpesi.",
  "atk-s0502a2:172_15": "So puriso vihāre bahū bhikkhū disvā nivattitvā, ‘‘ayya,",
  "atk-s0502a2:172_16": "sakalaṁ ambavanaṁ bhikkhūhi paripuṇṇa’’nti jīvakassa ārocesi.",
  "atk-s0502a2:172_17": "Theropi kho tattheva –",
  "atk-s0502a2:173_0": "‘‘Sahassakkhattumattānaṁ , nimminitvāna panthako;",
  "atk-s0502a2:174_0": "Nisīdambavane ramme, yāva kālappavedanā’’ti.",
  "atk-s0502a2:175_0": "Atha satthā taṁ purisaṁ āha –",
  "atk-s0502a2:175_1": "‘‘vihāraṁ gantvā ‘satthā cūḷapanthakaṁ nāma pakkosatī’ti vadehī’’ti.",
  "atk-s0502a2:175_2": "Tena gantvā tathā vutte,",
  "atk-s0502a2:175_3": "‘‘ahaṁ cūḷapanthako,",
  "atk-s0502a2:175_4": "ahaṁ cūḷapanthako’’ti mukhasahassaṁ uṭṭhahi.",
  "atk-s0502a2:175_5": "So puriso puna gantvā,",
  "atk-s0502a2:175_6": "‘‘sabbepi kira, bhante,",
  "atk-s0502a2:175_7": "cūḷapanthakāyeva nāmā’’ti āha.",
  "atk-s0502a2:175_8": "‘‘Tena hi gantvā yo ‘ahaṁ cūḷapanthako’ti paṭhamaṁ vadati,",
  "atk-s0502a2:175_9": "taṁ hatthe gaṇha,",
  "atk-s0502a2:175_10": "avasesā antaradhāyissantī’’ti.",
  "atk-s0502a2:175_11": "So tathā akāsi.",
  "atk-s0502a2:175_12": "Tāvadeva sahassamattā bhikkhū antaradhāyiṁsu.",
  "atk-s0502a2:175_13": "Theropi tena purisena saddhiṁ agamāsi.",
  "atk-s0502a2:175_14": "Satthā bhattakiccapariyosāne jīvakaṁ āmantesi – ‘‘jīvaka,",
  "atk-s0502a2:175_15": "cūḷapanthakassa pattaṁ gaṇhāhi,",
  "atk-s0502a2:175_16": "ayaṁ te anumodanaṁ karissatī’’ti.",
  "atk-s0502a2:175_17": "Jīvako tathā akāsi.",
  "atk-s0502a2:175_18": "Thero sīhanādaṁ nadanto taruṇasīho viya tīhi piṭakehi saṅkhobhetvā anumodanamakāsi.",
  "atk-s0502a2:175_19": "Satthā uṭṭhāyāsanā bhikkhusaṅghaparivuto vihāraṁ gantvā bhikkhūhi vatte dassite gandhakuṭippamukhe ṭhatvā",
  "atk-s0502a2:175_20": "bhikkhusaṅghassa sugatovādaṁ datvā kammaṭṭhānaṁ kathetvā bhikkhusaṅghaṁ uyyojetvā surabhigandhavāsitaṁ",
  "atk-s0502a2:175_21": "gandhakuṭiṁ pavisitvā dakkhiṇena passena sīhaseyyaṁ upagato.",
  "atk-s0502a2:175_22": "Atha sāyanhasamaye bhikkhū ito cito ca samosaritvā rattakambalasāṇiyā parikkhittā viya nisīditvā satthu guṇakathaṁ ārabhiṁsu, ‘‘āvuso,",
  "atk-s0502a2:175_23": "mahāpanthako cūḷapanthakassa ajjhāsayaṁ ajānanto catūhi māsehi ekaṁ gāthaṁ uggaṇhāpetuṁ na sakkoti,",
  "atk-s0502a2:175_24": "‘dandho aya’nti vihārā nikkaḍḍhi,",
  "atk-s0502a2:175_25": "sammāsambuddho pana attano anuttaradhammarājatāya ekasmiṁyevassa antarabhatte saha paṭisambhidāhi arahattaṁ adāsi,",
  "atk-s0502a2:175_26": "tīṇi piṭakāni saha paṭisambhidāhiyeva āgatāni,",
  "atk-s0502a2:175_27": "aho buddhānaṁ balaṁ nāma mahanta’’nti.",
  "atk-s0502a2:176_0": "Atha bhagavā dhammasabhāyaṁ imaṁ kathāpavattiṁ ñatvā,",
  "atk-s0502a2:176_1": "‘‘ajja mayā gantuṁ vaṭṭatī’’ti buddhaseyyāya uṭṭhāya surattadupaṭṭaṁ nivāsetvā vijjulataṁ viya kāyabandhanaṁ",
  "atk-s0502a2:176_2": "bandhitvā rattakambalasadisaṁ sugatamahācīvaraṁ pārupitvā surabhigandhakuṭito nikkhamma mattavaravāraṇasīhavijambhitavilāsena",
  "atk-s0502a2:176_3": "anantāya buddhalīḷāya dhammasabhaṁ gantvā alaṅkatamaṇḍalamāḷamajjhe supaññattavarabuddhāsanaṁ abhiruyha",
  "atk-s0502a2:176_4": "chabbaṇṇabuddharaṁsiyo vissajjento aṇṇavakucchiṁ khobhayamāno yugandharamatthake bālasūriyo viya āsanamajjhe nisīdi.",
  "atk-s0502a2:176_5": "Sammāsambuddhe pana āgatamatte bhikkhusaṅgho kathaṁ pacchinditvā tuṇhī ahosi.",
  "atk-s0502a2:176_6": "Satthā mudukena mettacittena parisaṁ oloketvā,",
  "atk-s0502a2:176_7": "‘‘ayaṁ parisā ativiya sobhati,",
  "atk-s0502a2:176_8": "ekassapi hatthakukkuccaṁ vā pādakukkuccaṁ vā ukkāsitasaddo vā khipitasaddo vā natthi,",
  "atk-s0502a2:176_9": "sabbepi ime buddhagāravena sagāravā,",
  "atk-s0502a2:176_10": "buddhatejena tajjitā.",
  "atk-s0502a2:176_11": "Mayi āyukappampi akathetvā nisinne paṭhamaṁ kathaṁ samuṭṭhāpetvā na kathessanti.",
  "atk-s0502a2:176_12": "Kathāsamuṭṭhāpanavattaṁ nāma mayāva jānitabbaṁ,",
  "atk-s0502a2:176_13": "ahameva paṭhamaṁ kathessāmī’’ti madhurena brahmassarena bhikkhū āmantetvā,",
  "atk-s0502a2:176_14": "‘‘kāya nuttha,",
  "atk-s0502a2:176_15": "bhikkhave,",
  "atk-s0502a2:176_16": "etarahi kathāya sannisinnā,",
  "atk-s0502a2:176_17": "kā ca pana vo antarākathā vippakatā’’ti pucchitvā,",
  "atk-s0502a2:176_18": "‘‘imāya nāmā’’ti vutte, ‘‘na,",
  "atk-s0502a2:176_19": "bhikkhave,",
  "atk-s0502a2:176_20": "cūḷapanthako idāneva dandho,",
  "atk-s0502a2:176_21": "pubbepi dandhoyeva.",
  "atk-s0502a2:176_22": "Na kevalañcassāhaṁ idāneva avassayo jāto,",
  "atk-s0502a2:176_23": "pubbepi avassayo ahosimeva.",
  "atk-s0502a2:176_24": "Pubbe panāhaṁ imaṁ lokiyakuṭumbassa sāmikaṁ akāsiṁ,",
  "atk-s0502a2:176_25": "idāni lokuttarakuṭumbassā’’ti vatvā tamatthaṁ vitthārato sotukāmehi bhikkhūhi āyācito atītaṁ āhari –",
  "atk-s0502a2:177_0": "‘‘Atīte,",
  "atk-s0502a2:177_1": "bhikkhave,",
  "atk-s0502a2:177_2": "bārāṇasinagaravāsī eko māṇavo takkasilaṁ gantvā sippuggahaṇatthāya disāpāmokkhassa ācariyassa dhammantevāsiko",
  "atk-s0502a2:177_3": "hutvā pañcannaṁ māṇavakasatānaṁ antare ativiya ācariyassa upakārako ahosi,",
  "atk-s0502a2:177_4": "pādaparikammādīni sabbakiccāni karoti.",
  "atk-s0502a2:177_5": "Dandhatāya pana kiñci uggaṇhituṁ na sakko’’ti.",
  "atk-s0502a2:177_6": "Ācariyo ‘‘ayaṁ mama bahūpakāro,",
  "atk-s0502a2:177_7": "sikkhāpessāmi na’’nti vāyamantopi kiñci sikkhāpetuṁ na sakkoti.",
  "atk-s0502a2:177_8": "So ciraṁ vasitvā ekagāthampi uggaṇhituṁ asakkonto ukkaṇṭhitvā ‘‘gamissāmī’’ti ācariyaṁ āpucchi.",
  "atk-s0502a2:177_9": "Ācariyo cintesi –",
  "atk-s0502a2:177_10": "‘‘ayaṁ mayhaṁ upakārako,",
  "atk-s0502a2:177_11": "paṇḍitabhāvamassa paccāsīsāmi,",
  "atk-s0502a2:177_12": "na naṁ kātuṁ sakkomi ,",
  "atk-s0502a2:177_13": "avassaṁ mayā imassa paccupakāro kātabbo,",
  "atk-s0502a2:177_14": "ekamassa mantaṁ bandhitvā dassāmī’’ti so taṁ araññaṁ netvā ‘‘ghaṭṭesi ghaṭṭesi,",
  "atk-s0502a2:177_15": "kiṁ kāraṇā ghaṭṭesi?",
  "atk-s0502a2:177_16": "Ahampi taṁ jānāmi jānāmī’’ti imaṁ mantaṁ bandhitvā uggaṇhāpento anekasatakkhattuṁ parivattāpetvā,",
  "atk-s0502a2:177_17": "‘‘paññāyati te’’ti pucchitvā, ‘‘āma,",
  "atk-s0502a2:177_18": "paññāyatī’’ti vutte ‘‘dandhena nāma vāyāmaṁ katvā paguṇaṁ kataṁ sippaṁ na palāyatī’’ti cintetvā maggaparibbayaṁ datvā, ‘‘gaccha,",
  "atk-s0502a2:177_19": "imaṁ mantaṁ nissāya jīvissasi,",
  "atk-s0502a2:177_20": "apalāyanatthāya panassa niccaṁ sajjhāyaṁ kareyyāsī’’ti vatvā taṁ uyyojesi.",
  "atk-s0502a2:177_21": "Athassa mātā bārāṇasiyaṁ sampattakāle ‘‘putto me sippaṁ sikkhitvā āgato’’ti mahāsakkārasammānaṁ akāsi.",
  "atk-s0502a2:178_0": "Tadā bārāṇasirājā ‘‘atthi nu kho me kāyakammādīsu koci doso’’ti paccavekkhanto attano aruccanakaṁ kiñci",
  "atk-s0502a2:178_1": "kammaṁ adisvā ‘‘attano vajjaṁ nāma attano na paññāyati,",
  "atk-s0502a2:178_2": "paresaṁ paññāyati,",
  "atk-s0502a2:178_3": "nāgarānaṁ pariggaṇhissāmī’’ti cintetvā sāyaṁ aññātakavesena nikkhamitvā,",
  "atk-s0502a2:178_4": "‘‘sāyamāsaṁ bhuñjitvā nisinnamanussānaṁ kathāsallāpo nāma nānappakārako hoti,",
  "atk-s0502a2:178_5": "‘sacāhaṁ adhammena rajjaṁ kāremi,",
  "atk-s0502a2:178_6": "pāpena adhammikena raññā daṇḍabaliādīhi hatamhā’ti vakkhanti.",
  "atk-s0502a2:178_7": "‘Sace dhammena rajjaṁ kāremi,",
  "atk-s0502a2:178_8": "dīghāyuko hotu no rājā’tiādīni vatvā mama guṇaṁ kathessantī’’ti tesaṁ tesaṁ gehānaṁ bhittianusāreneva vicarati.",
  "atk-s0502a2:179_0": "Tasmiṁ khaṇe umaṅgacorā dvinnaṁ gehānaṁ antare umaṅgaṁ bhindanti ekaumaṅgeneva dve gehāni pavisanatthāya.",
  "atk-s0502a2:179_1": "Rājā te disvā gehacchāyāya aṭṭhāsi.",
  "atk-s0502a2:179_2": "Tesaṁ umaṅgaṁ bhinditvā gehaṁ pavisitvā bhaṇḍakaṁ olokitakāle māṇavo pabujjhitvā taṁ mantaṁ sajjhāyanto ‘‘ghaṭṭesi ghaṭṭesi,",
  "atk-s0502a2:179_3": "kiṁ kāraṇā ghaṭṭesi?",
  "atk-s0502a2:179_4": "Ahampi taṁ jānāmi jānāmī’’ti āha.",
  "atk-s0502a2:179_5": "Te taṁ sutvā,",
  "atk-s0502a2:179_6": "‘‘iminā kiramhā ñātā,",
  "atk-s0502a2:179_7": "idāni no nāsessatī’’ti nivatthavatthānipi chaḍḍetvā bhītā sammukhasammukhaṭṭhāneneva palāyiṁsu.",
  "atk-s0502a2:179_8": "Rājā te palāyante disvā itarassa ca mantasajjhāyanasaddaṁ sutvā gehaññeva vavatthapetvā nāgarānaṁ pariggaṇhitvā nivesanaṁ pāvisi.",
  "atk-s0502a2:179_9": "So vibhātāya pana rattiyā pātovekaṁ purisaṁ pakkositvā āha –",
  "atk-s0502a2:179_10": "‘‘gaccha bhaṇe,",
  "atk-s0502a2:179_11": "asukavīthiyaṁ nāma yasmiṁ gehe umaṅgo bhinno,",
  "atk-s0502a2:179_12": "tattha takkasilato sippaṁ uggaṇhitvā āgatamāṇavo atthi,",
  "atk-s0502a2:179_13": "taṁ ānehī’’ti.",
  "atk-s0502a2:179_14": "So gantvā ‘‘rājā taṁ pakkosatī’’ti vatvā māṇavaṁ ānesi.",
  "atk-s0502a2:179_15": "Atha naṁ rājā āha – ‘‘tvaṁ, tāta,",
  "atk-s0502a2:179_16": "takkasilato sippaṁ uggaṇhitvā āgatamāṇavo’’ti? ‘‘Āma, devā’’ti.",
  "atk-s0502a2:179_17": "‘‘Amhākampi taṁ sippaṁ dehī’’ti. ‘‘Sādhu, deva,",
  "atk-s0502a2:179_18": "samānāsane nisīditvā gaṇhāhī’’ti.",
  "atk-s0502a2:179_19": "Rājāpi tathā katvā mantaṁ gahetvā ‘‘ayaṁ te ācariyabhāgo’’ti sahassaṁ adāsi.",
  "atk-s0502a2:180_0": "Tadā senāpati rañño kappakaṁ āha –",
  "atk-s0502a2:180_1": "‘‘kadā rañño massuṁ karissasī’’ti?",
  "atk-s0502a2:180_2": "‘‘Sve vā parasuve vā’’ti.",
  "atk-s0502a2:180_3": "So tassa sahassaṁ datvā ‘‘kiccaṁ me atthī’’ti vatvā, ‘‘kiṁ,",
  "atk-s0502a2:180_4": "sāmī’’ti vutte ‘‘rañño massukammaṁ karonto viya hutvā khuraṁ ativiya pahaṁsitvā galanāḷiṁ chinda,",
  "atk-s0502a2:180_5": "tvaṁ senāpati bhavissasi,",
  "atk-s0502a2:180_6": "ahaṁ rājā’’ti.",
  "atk-s0502a2:180_7": "So ‘‘sādhū’’ti sampaṭicchitvā rañño massukammakaraṇadivase gandhodakena massuṁ temetvā khuraṁ pahaṁsitvā nalāṭante gahetvā,",
  "atk-s0502a2:180_8": "‘‘khuro thokaṁ kuṇṭhadhāro,",
  "atk-s0502a2:180_9": "ekappahāreneva galanāḷiṁ chindituṁ vaṭṭatī’’ti puna ekamantaṁ ṭhatvā khuraṁ pahaṁsi.",
  "atk-s0502a2:180_10": "Tasmiṁ khaṇe rājā attano mantaṁ saritvā sajjhāyaṁ karonto ‘‘ghaṭṭesi ghaṭṭesi,",
  "atk-s0502a2:180_11": "kiṁ kāraṇā ghaṭṭesi?",
  "atk-s0502a2:180_12": "Ahampi taṁ jānāmi jānāmī’’ti āha.",
  "atk-s0502a2:180_13": "Nhāpitassa nalāṭato sedā mucciṁsu.",
  "atk-s0502a2:180_14": "So ‘‘jānāti mama kāraṇaṁ rājā’’ti bhīto khuraṁ bhūmiyaṁ khipitvā pādamūle urena nipajji.",
  "atk-s0502a2:180_15": "Rājāno nāma chekā honti,",
  "atk-s0502a2:180_16": "tena taṁ evamāha – ‘‘are, duṭṭha, nhāpita,",
  "atk-s0502a2:180_17": "‘na maṁ rājā jānātī’ti saññaṁ karosī’’ti.",
  "atk-s0502a2:180_18": "‘‘Abhayaṁ me dehi, devā’’ti. ‘‘Hotu, mā bhāyi,",
  "atk-s0502a2:180_19": "kathehī’’ti.",
  "atk-s0502a2:180_20": "Senāpati me, deva,",
  "atk-s0502a2:180_21": "sahassaṁ datvā,",
  "atk-s0502a2:180_22": "‘‘rañño massuṁ karonto viya galanāḷiṁ chinda,",
  "atk-s0502a2:180_23": "ahaṁ rājā hutvā taṁ senāpatiṁ karissāmī’’ti āhāti.",
  "atk-s0502a2:180_24": "Rājā taṁ sutvā ‘‘ācariyaṁ me nissāya jīvitaṁ laddha’’nti cintetvā senāpatiṁ pakkosāpetvā, ‘‘ambho, senāpati,",
  "atk-s0502a2:180_25": "kiṁ nāma tayā mama santikā na laddhaṁ,",
  "atk-s0502a2:180_26": "idāni taṁ daṭṭhuṁ na sakkomi,",
  "atk-s0502a2:180_27": "mama raṭṭhā nikkhamāhī’’ti taṁ raṭṭhā pabbājetvā ācariyaṁ pakkosāpetvā,",
  "atk-s0502a2:180_28": "‘‘ācariya,",
  "atk-s0502a2:180_29": "taṁ nissāya mayā jīvitaṁ laddha’’nti vatvā mahantaṁ sakkāraṁ karitvā tassa senāpatiṭṭhānaṁ adāsi.",
  "atk-s0502a2:180_30": "‘‘So tadā cūḷapanthako ahosi,",
  "atk-s0502a2:180_31": "satthā disāpāmokkho ācariyo’’ti.",
  "atk-s0502a2:181_0": "Satthā imaṁ atītaṁ āharitvā, ‘‘evaṁ,",
  "atk-s0502a2:181_1": "bhikkhave,",
  "atk-s0502a2:181_2": "pubbepi cūḷapanthako dandhoyeva ahosi,",
  "atk-s0502a2:181_3": "tadāpissāhaṁ avassayo hutvā taṁ lokiyakuṭumbe patiṭṭhāpesi’’nti vatvā puna ekadivasaṁ ‘‘aho satthā cūḷapanthakassa",
  "atk-s0502a2:181_4": "avassayo jāto’’ti kathāya samuṭṭhitāya cūḷaseṭṭhijātake atītavatthuṁ kathetvā –",
  "atk-s0502a2:182_0": "‘‘Appakenāpi medhāvī, pābhatena vicakkhaṇo;",
  "atk-s0502a2:183_0": "Samuṭṭhāpeti attānaṁ, aṇuṁ aggiṁva sandhama’’nti. (jā. 1.1.4) –",
  "atk-s0502a2:184_0": "Gāthaṁ vatvā, ‘‘na,",
  "atk-s0502a2:184_1": "bhikkhave,",
  "atk-s0502a2:184_2": "idānevāhaṁ imassa avassayo jāto,",
  "atk-s0502a2:184_3": "pubbepi avassayo ahosimeva.",
  "atk-s0502a2:184_4": "Pubbe panāhaṁ imaṁ lokiyakuṭumbassa sāmikaṁ akāsiṁ,",
  "atk-s0502a2:184_5": "idāni lokuttarakuṭumbassa.",
  "atk-s0502a2:184_6": "Tadā hi cūḷantevāsiko cūḷapanthako ahosi,",
  "atk-s0502a2:184_7": "cūḷaseṭṭhi pana paṇḍito byatto nakkhattakovido ahamevā’’ti jātakaṁ samodhānesi.",
  "atk-s0502a2:185_0": "Punekadivasaṁ dhammasabhāyaṁ kathaṁ samuṭṭhāpesuṁ, ‘‘āvuso,",
  "atk-s0502a2:185_1": "cūḷapanthako catūhi māsehi catuppadaṁ gāthaṁ gahetuṁ asakkontopi vīriyaṁ anossajjitvāva arahatte patiṭṭhito ,",
  "atk-s0502a2:185_2": "idāni lokuttaradhammakuṭumbassa sāmiko jāto’’ti.",
  "atk-s0502a2:185_3": "Satthā āgantvā,",
  "atk-s0502a2:185_4": "‘‘kāya nuttha,",
  "atk-s0502a2:185_5": "bhikkhave,",
  "atk-s0502a2:185_6": "etarahi kathāya sannisinnā’’ti pucchitvā,",
  "atk-s0502a2:185_7": "‘‘imāya nāmā’’ti vutte,",
  "atk-s0502a2:185_8": "‘‘bhikkhave,",
  "atk-s0502a2:185_9": "mama sāsane āraddhavīriyo bhikkhu lokuttaradhammassa sāmiko hotiyevā’’ti vatvā imaṁ gāthamāha –",
  "atk-s0502a2:186_0": "25.",
  "atk-s0502a2:187_0": " ‘‘Uṭṭhānenappamādena , saṁyamena damena ca;",
  "atk-s0502a2:188_0": "Dīpaṁ kayirātha medhāvī, yaṁ ogho nābhikīratī’’ti.",
  "atk-s0502a2:189_0": "Tattha dīpaṁ kayirāthāti vīriyasaṅkhātena uṭṭhānena,",
  "atk-s0502a2:189_1": "satiyā avippavāsākārasaṅkhātena appamādena,",
  "atk-s0502a2:189_2": "catupārisuddhisīlasaṅkhātena saṁyamena,",
  "atk-s0502a2:189_3": "indriyadamena cāti imehi kāraṇabhūtehi catūhi dhammehi dhammojapaññāya samannāgato medhāvī imasmiṁ ativiya",
  "atk-s0502a2:189_4": "dullabhapatiṭṭhatāya atigambhīre saṁsārasāgare attano patiṭṭhānabhūtaṁ arahattaphalaṁ dīpaṁ kayirātha kareyya,",
  "atk-s0502a2:189_5": "kātuṁ sakkuṇeyyāti attho. Kīdisaṁ?",
  "atk-s0502a2:189_6": "Yaṁ ogho nābhikīratīti yaṁ catubbidhopi kilesogho abhikirituṁ viddhaṁsetuṁ na sakkoti.",
  "atk-s0502a2:189_7": "Na hi sakkā arahattaṁ oghena abhikiritunti.",
  "atk-s0502a2:190_0": "Gāthāpariyosāne bahū sotāpannādayo ahesuṁ. Evaṁ desanā sampattaparisāya sātthikā jātāti.",
  "atk-s0502a2:191_0": "Cūḷapanthakattheravatthu tatiyaṁ.",
  "atk-s0502a2:192_0": "4. Bālanakkhattasaṅghuṭṭhavatthu",
  "atk-s0502a2:193_0": "Pamādamanuyuñjantīti imaṁ dhammadesanaṁ satthā jetavane viharanto bālanakkhattaṁ ārabbha kathesi.",
  "atk-s0502a2:194_0": "Ekasmiñhi samaye sāvatthiyaṁ bālanakkhattaṁ nāma saṅghuṭṭhaṁ.",
  "atk-s0502a2:194_1": "Tasmiṁ nakkhatte bālā dummedhino janā chārikāya ceva gomayena ca sarīraṁ makkhetvā sattāhaṁ asabbhaṁ bhaṇantā vicaranti.",
  "atk-s0502a2:194_2": "Kiñci ñāti suhajjaṁ vā pabbajitaṁ vā disvā lajjantā nāma natthi.",
  "atk-s0502a2:194_3": "Dvāre dvāre ṭhatvā asabbhaṁ bhaṇanti.",
  "atk-s0502a2:194_4": "Manussā tesaṁ asabbhaṁ sotuṁ asakkontā yathābalaṁ aḍḍhaṁ vā pādaṁ vā kahāpaṇaṁ vā pesenti.",
  "atk-s0502a2:194_5": "Te tesaṁ dvāre laddhaṁ laddhaṁ gahetvā pakkamanti.",
  "atk-s0502a2:194_6": "Tadā pana sāvatthiyaṁ pañca koṭimattā ariyasāvakā vasanti,",
  "atk-s0502a2:194_7": "te satthu santikaṁ sāsanaṁ pesayiṁsu –",
  "atk-s0502a2:194_8": "‘‘bhagavā, bhante,",
  "atk-s0502a2:194_9": "sattāhaṁ bhikkhusaṅghena saddhiṁ nagaraṁ appavisitvā vihāreyeva hotū’’ti.",
  "atk-s0502a2:194_10": "Tañca pana sattāhaṁ bhikkhusaṅghassa vihāreyeva yāgubhattādīni sampādetvā pahiṇiṁsu,",
  "atk-s0502a2:194_11": "sayampi gehā na nikkhamiṁsu.",
  "atk-s0502a2:194_12": "Te nakkhatte pana pariyosite aṭṭhame divase buddhappamukhaṁ bhikkhusaṅghaṁ nimantetvā nagaraṁ pavesetvā mahādānaṁ datvā ekamantaṁ nisinnā, ‘‘bhante,",
  "atk-s0502a2:194_13": "atidukkhena no satta divasāni atikkantāni,",
  "atk-s0502a2:194_14": "bālānaṁ asabbhāni suṇantānaṁ kaṇṇā bhijjanākārappattā honti,",
  "atk-s0502a2:194_15": "koci kassaci na lajjati,",
  "atk-s0502a2:194_16": "tena mayaṁ tumhākaṁ antonagaraṁ pavisituṁ nādamha,",
  "atk-s0502a2:194_17": "mayampi gehato na nikkhamimhā’’ti āhaṁsu.",
  "atk-s0502a2:194_18": "Satthā tesaṁ kathaṁ sutvā,",
  "atk-s0502a2:194_19": "‘‘bālānaṁ dummedhānaṁ kiriyā nāma evarūpā hoti,",
  "atk-s0502a2:194_20": "medhāvino pana dhanasāraṁ viya appamādaṁ rakkhitvā amatamahānibbānasampattiṁ pāpuṇantī’’ti vatvā imā gāthā abhāsi –",
  "atk-s0502a2:195_0": "26.",
  "atk-s0502a2:196_0": " ‘‘Pamādamanuyuñjanti, bālā dummedhino janā;",
  "atk-s0502a2:197_0": "Appamādañca medhāvī, dhanaṁ seṭṭhaṁva rakkhati.",
  "atk-s0502a2:198_0": "27.",
  "atk-s0502a2:199_0": " ‘‘Mā pamādamanuyuñjetha, mā kāmaratisanthavaṁ;",
  "atk-s0502a2:200_0": "Appamatto hi jhāyanto, pappoti vipulaṁ sukha’’nti.",
  "atk-s0502a2:201_0": "Tattha bālāti bālyena samannāgatā idhalokaparalokatthaṁ ajānantā.",
  "atk-s0502a2:201_1": "Dummedhinoti nippaññā.",
  "atk-s0502a2:201_2": "Te pamāde ādīnavaṁ apassantā pamādaṁ anuyuñjanti pavattenti,",
  "atk-s0502a2:201_3": "pamādena kālaṁ vītināmenti.",
  "atk-s0502a2:201_4": "Medhāvīti dhammojapaññāya samannāgato pana paṇḍito kulavaṁsāgataṁ seṭṭhaṁ uttamaṁ sattaratanadhanaṁ viya appamādaṁ rakkhati.",
  "atk-s0502a2:201_5": "Yathā hi uttamaṁ dhanaṁ nissāya ‘‘kāmaguṇasampattiṁ pāpuṇissāma,",
  "atk-s0502a2:201_6": "puttadāraṁ posessāma,",
  "atk-s0502a2:201_7": "paralokagamanamaggaṁ sodhessāmā’’ti dhane ānisaṁsaṁ passantā taṁ rakkhanti,",
  "atk-s0502a2:201_8": "evaṁ paṇḍitopi appamatto ‘‘paṭhamajjhānādīni paṭilabhissāmi,",
  "atk-s0502a2:201_9": "maggaphalādīni pāpuṇissāmi,",
  "atk-s0502a2:201_10": "tisso vijjā,",
  "atk-s0502a2:201_11": "cha abhiññā sampādessāmī’’ti appamāde ānisaṁsaṁ passanto dhanaṁ seṭṭhaṁva appamādaṁ rakkhatīti attho.",
  "atk-s0502a2:201_12": "Mā pamādanti tasmā tumhe mā pamādamanuyuñjetha mā pamādena kālaṁ vītināmayittha.",
  "atk-s0502a2:201_13": "Mā kāmaratisanthavanti vatthukāmakilesakāmesu ratisaṅkhātaṁ taṇhāsanthavampi mā anuyuñjetha mā cintayittha mā paṭilabhittha.",
  "atk-s0502a2:201_14": "Appamatto hīti upaṭṭhitassatitāya hi appamatto jhāyanto puggalo vipulaṁ uḷāraṁ nibbānasukhaṁ pāpuṇātīti.",
  "atk-s0502a2:202_0": "Gāthāpariyosāne bahū sotāpannādayo ahesuṁ. Mahājanassa sātthikā dhammadesanā jātāti.",
  "atk-s0502a2:203_0": "Bālanakkhattasaṅghuṭṭhavatthu catutthaṁ.",
  "atk-s0502a2:204_0": "5. Mahākassapattheravatthu",
  "atk-s0502a2:205_0": "Pamādaṁappamādenāti imaṁ dhammadesanaṁ satthā jetavane viharanto mahākassapattheraṁ ārabbha kathesi.",
  "atk-s0502a2:206_0": "Ekasmiñhi divase thero pipphaliguhāyaṁ viharanto rājagahe piṇḍāya caritvā pacchābhattaṁ piṇḍapātapaṭikkanto",
  "atk-s0502a2:206_1": "ālokaṁ vaḍḍhetvā pamatte ca appamatte ca udakapathavīpabbatādīsu cavanake upapajjanake ca satte dibbena",
  "atk-s0502a2:206_2": "cakkhunā olokento nisīdi.",
  "atk-s0502a2:206_3": "Satthā jetavane nisinnakova ‘‘kena nu kho vihārena ajja mama putto kassapo viharatī’’ti dibbena cakkhunā",
  "atk-s0502a2:206_4": "upadhārento ‘‘sattānaṁ cutūpapātaṁ olokento viharatī’’ti ñatvā ‘‘sattānaṁ cutūpapāto nāma buddhañāṇenapi",
  "atk-s0502a2:206_5": "aparicchinno,",
  "atk-s0502a2:206_6": "mātukucchiyaṁ paṭisandhiṁ gahetvā mātāpitaro ajānāpetvā cavanasattānaṁ paricchedo kātuṁ na sakkā,",
  "atk-s0502a2:206_7": "te jānituṁ tava avisayo, kassapa,",
  "atk-s0502a2:206_8": "appamattako tava visayo,",
  "atk-s0502a2:206_9": "sabbaso pana cavante ca upapajjante ca jānituṁ passituṁ buddhānameva visayo’’ti vatvā obhāsaṁ pharitvā sammukhe nisinno viya hutvā imaṁ gāthamāha –",
  "atk-s0502a2:207_0": "28.",
  "atk-s0502a2:208_0": " ‘‘Pamādaṁ appamādena, yadā nudati paṇḍito;",
  "atk-s0502a2:209_0": "Paññāpāsādamāruyha, asoko sokiniṁ pajaṁ;",
  "atk-s0502a2:210_0": "Pabbataṭṭhova bhūmaṭṭhe, dhīro bāle avekkhatī’’ti.",
  "atk-s0502a2:211_0": "Tattha nudatīti yathā nāma pokkharaṇiṁ pavisantaṁ navodakaṁ purāṇodakaṁ khobhetvā tassokāsaṁ adatvā taṁ",
  "atk-s0502a2:211_1": "attano matthakamatthakena palāyantaṁ nudati nīharati,",
  "atk-s0502a2:211_2": "evameva paṇḍito appamādalakkhaṇaṁ brūhento pamādassokāsaṁ adatvā yadā appamādavegena taṁ nudati nīharati,",
  "atk-s0502a2:211_3": "atha so panunnapamādo accuggatatthena parisuddhaṁ dibbacakkhusaṅkhātaṁ paññāpāsādaṁ tassa anucchavikaṁ",
  "atk-s0502a2:211_4": "paṭipadaṁ pūrento tāya paṭipadāya nisseṇiyā pāsādaṁ viya āruyha pahīnasokasallatāya asoko,",
  "atk-s0502a2:211_5": "appahīnasokasallatāya sokiniṁ pajaṁ sattanikāyaṁ cavamānañceva upapajjamānañca dibbacakkhunā avekkhati passati.",
  "atk-s0502a2:211_6": "Yathā kiṁ?",
  "atk-s0502a2:211_7": "Pabbataṭṭhovabhūmaṭṭheti pabbatamuddhani ṭhito bhūmiyaṁ ṭhite,",
  "atk-s0502a2:211_8": "uparipāsāde vā pana ṭhito pāsādapariveṇe ṭhite akicchena avekkhati,",
  "atk-s0502a2:211_9": "tathā sopi dhīro paṇḍito mahākhīṇāsavo asamucchinnavaṭṭabīje bāle cavante ca upapajjante ca akicchena avekkhatīti.",
  "atk-s0502a2:212_0": "Gāthāpariyosāne bahū sotāpattiphalādīni sacchikariṁsūti.",
  "atk-s0502a2:213_0": "Mahākassapattheravatthu pañcamaṁ.",
  "atk-s0502a2:214_0": "6. Pamattāpamattadvesahāyakavatthu",
  "atk-s0502a2:215_0": "Appamattopamattesūti imaṁ dhammadesanaṁ satthā jetavane viharanto dve sahāyake bhikkhū ārabbha kathesi.",
  "atk-s0502a2:216_0": "Te kira satthu santike kammaṭṭhānaṁ gahetvā āraññakavihāraṁ pavisiṁsu.",
  "atk-s0502a2:216_1": "Tesu eko kira kālasseva dārūni āharitvā aṅgārakapallaṁ sajjetvā daharasāmaṇerehi saddhiṁ sallapanto paṭhamayāmaṁ visibbamāno nisīdati.",
  "atk-s0502a2:216_2": "Eko appamatto samaṇadhammaṁ karonto itaraṁ ovadati, ‘‘āvuso,",
  "atk-s0502a2:216_3": "mā evaṁ kari,",
  "atk-s0502a2:216_4": "pamattassa hi cattāro apāyā sakagharasadisā.",
  "atk-s0502a2:216_5": "Buddhā nāma sāṭheyyena ārādhetuṁ na sakkā’’ti so tassovādaṁ na suṇāti.",
  "atk-s0502a2:216_6": "Itaro ‘‘nāyaṁ vacanakkhamo’’ti taṁ avatvā appamattova samaṇadhammamakāsi.",
  "atk-s0502a2:216_7": "Alasattheropi paṭhamayāme visibbetvā itarassa caṅkamitvā gabbhaṁ paviṭṭhakāle pavisitvā,",
  "atk-s0502a2:216_8": "‘‘mahākusīta,",
  "atk-s0502a2:216_9": "tvaṁ nipajjitvā sayanatthāya araññaṁ paviṭṭhosi,",
  "atk-s0502a2:216_10": "kiṁ buddhānaṁ santike kammaṭṭhānaṁ gahetvā uṭṭhāya samaṇadhammaṁ kātuṁ vaṭṭatī’’ti vatvā attano vasanaṭṭhānaṁ pavisitvā nipajjitvā supati.",
  "atk-s0502a2:216_11": "Itaropi majjhimayāme vissamitvā pacchimayāme paccuṭṭhāya samaṇadhammaṁ karoti.",
  "atk-s0502a2:216_12": "So evaṁ appamatto viharanto na cirasseva saha paṭisambhidāhi arahattaṁ pāpuṇi.",
  "atk-s0502a2:216_13": "Itaro pamādeneva kālaṁ vītināmesi.",
  "atk-s0502a2:216_14": "Te vuṭṭhavassā satthu santikaṁ gantvā satthāraṁ vanditvā ekamantaṁ nisīdiṁsu.",
  "atk-s0502a2:216_15": "Satthā tehi saddhiṁ paṭisanthāraṁ katvā, ‘‘kacci,",
  "atk-s0502a2:216_16": "bhikkhave,",
  "atk-s0502a2:216_17": "appamattā samaṇadhammaṁ karittha,",
  "atk-s0502a2:216_18": "kacci vo pabbajitakiccaṁ matthakaṁ patta’’nti pucchi.",
  "atk-s0502a2:216_19": "Paṭhamaṁ pamatto bhikkhu āha – ‘‘kuto, bhante,",
  "atk-s0502a2:216_20": "etassa appamādo,",
  "atk-s0502a2:216_21": "gatakālato paṭṭhāya nipajjitvā niddāyanto kālaṁ vītināmesī’’ti.",
  "atk-s0502a2:216_22": "‘‘Tvaṁ pana bhikkhū’’ti. ‘‘Ahaṁ, bhante,",
  "atk-s0502a2:216_23": "kālasseva dārūni āharitvā aṅgārakapallaṁ sajjetvā paṭhamayāme visibbento nisīditvā aniddāyantova kālaṁ vītināmesi’’nti.",
  "atk-s0502a2:216_24": "Atha naṁ satthā ‘‘tvaṁ pamatto kālaṁ vītināmetvā ‘appamattomhī’ti vadasi,",
  "atk-s0502a2:216_25": "appamattaṁ pana pamattaṁ karosī’’ti āha.",
  "atk-s0502a2:216_26": "Puna pamāde dose,",
  "atk-s0502a2:216_27": "appamāde ānisaṁse pakāsetuṁ,",
  "atk-s0502a2:216_28": "‘‘tvaṁ mama puttassa santike javacchinno dubbalasso viya,",
  "atk-s0502a2:216_29": "esa pana tava santike sīghajavasso viyā’’ti vatvā imaṁ gāthamāha –",
  "atk-s0502a2:217_0": "29.",
  "atk-s0502a2:218_0": " ‘‘Appamatto pamattesu, suttesu bahujāgaro;",
  "atk-s0502a2:219_0": "Abalassaṁva sīghasso, hitvā yāti sumedhaso’’ti.",
  "atk-s0502a2:220_0": "Tattha appamattoti sativepullappattatāya appamādasampanne khīṇāsavo.",
  "atk-s0502a2:220_1": "Pamattesūti sativosagge ṭhitesu sattesu.",
  "atk-s0502a2:220_2": "Suttesūti satijāgariyābhāvena sabbiriyāpathesu niddāyantesu.",
  "atk-s0502a2:220_3": "Bahujāgaroti mahante sativepulle jāgariye ṭhito.",
  "atk-s0502a2:220_4": "Abalassaṁvāti kuṇṭhapādaṁ chinnajavaṁ dubbalassaṁ sīghajavo sindhavājānīyo viya.",
  "atk-s0502a2:220_5": "Sumedhasoti uttamapañño.",
  "atk-s0502a2:220_6": "Tathārūpaṁ puggalaṁ āgamenapi adhigamenapi hitvā yāti.",
  "atk-s0502a2:220_7": "Mandapaññasmiñhi ekaṁ suttaṁ gahetuṁ vāyamanteyeva sumedhaso ekaṁ vaggaṁ gaṇhāti,",
  "atk-s0502a2:220_8": "evaṁ tāva āgamena hitvā yāti.",
  "atk-s0502a2:220_9": "Mandapaññe pana rattiṭṭhānadivāṭṭhānāni kātuṁ vāyamanteyeva kammaṭṭhānaṁ uggahetvā sajjhāyanteyeva ca",
  "atk-s0502a2:220_10": "sumedhaso pubbabhāgepi parena kataṁ rattiṭṭhānaṁ vā divāṭṭhānaṁ vā pavisitvā kammaṭṭhānaṁ sammasanto",
  "atk-s0502a2:220_11": "sabbakilese khepetvā neva lokuttaradhamme hatthagate karoti,",
  "atk-s0502a2:220_12": "evaṁ adhigamenapi hitvā yāti.",
  "atk-s0502a2:220_13": "Vaṭṭe pana naṁ hitvā chaḍḍetvā vaṭṭato nissaranto yātiyevāti.",
  "atk-s0502a2:221_0": "Gāthāpariyosāne bahū sotāpattiphalādīni pāpuṇiṁsūti.",
  "atk-s0502a2:222_0": "Pamattāpamattadvesahāyakavatthu chaṭṭhaṁ.",
  "atk-s0502a2:223_0": "7. Maghavatthu",
  "atk-s0502a2:224_0": "Appamādena maghavāti imaṁ dhammadesanaṁ satthā vesāliyaṁ upanissāya kūṭāgārasālāyaṁ viharanto sakkaṁ devarājānaṁ ārabbha kathesi.",
  "atk-s0502a2:225_0": "Vesāliyañhi mahāli nāma licchavī vasati,",
  "atk-s0502a2:225_1": "so tathāgatassa sakkapañhasuttantadesanaṁ (dī. ni.",
  "atk-s0502a2:225_2": "2.344 ādayo) sutvā ‘‘sammāsambuddho sakkasampattiṁ mahatiṁ katvā kathesi,",
  "atk-s0502a2:225_3": "‘disvā nu kho kathesi,",
  "atk-s0502a2:225_4": "udāhu adisvā.",
  "atk-s0502a2:225_5": "Jānāti nu kho sakkaṁ,",
  "atk-s0502a2:225_6": "udāhu no’ti pucchissāmi na’’nti cintesi. Atha kho, mahāli,",
  "atk-s0502a2:225_7": "licchavī yena bhagavā tenupasaṅkami,",
  "atk-s0502a2:225_8": "upasaṅkamitvā bhagavantaṁ abhivādetvā ekamantaṁ nisīdi,",
  "atk-s0502a2:225_9": "ekamantaṁ nisinno kho, mahāli,",
  "atk-s0502a2:225_10": "licchavī bhagavantaṁ etadavoca –",
  "atk-s0502a2:225_11": "‘‘diṭṭho kho, bhante,",
  "atk-s0502a2:225_12": "bhagavatā sakko devānamindo’’ti?",
  "atk-s0502a2:225_13": "‘‘Diṭṭho kho me , mahāli,",
  "atk-s0502a2:225_14": "sakko devānamindo’’ti.",
  "atk-s0502a2:225_15": "‘‘So hi nuna, bhante,",
  "atk-s0502a2:225_16": "sakkapatirūpako bhavissati .",
  "atk-s0502a2:225_17": "Duddaso hi, bhante,",
  "atk-s0502a2:225_18": "sakko devānamindo’’ti.",
  "atk-s0502a2:225_19": "‘‘Sakkañca khvāhaṁ, mahāli,",
  "atk-s0502a2:225_20": "pajānāmi sakkakaraṇe ca dhamme,",
  "atk-s0502a2:225_21": "yesaṁ dhammānaṁ samādinnattā sakko sakkattaṁ ajjhagā,",
  "atk-s0502a2:225_22": "tañca pajānāmi’’.",
  "atk-s0502a2:226_0": "Sakko, mahāli,",
  "atk-s0502a2:226_1": "devānamindo pubbe manussabhūto samāno magho nāma māṇavo ahosi,",
  "atk-s0502a2:226_2": "tasmā ‘‘maghavā’’ti vuccati.",
  "atk-s0502a2:227_0": "Sakko, mahāli,",
  "atk-s0502a2:227_1": "devānamindo pubbe manussabhūto samāno pure dānaṁ adāsi,",
  "atk-s0502a2:227_2": "tasmā ‘‘purindado’’ti vuccati.",
  "atk-s0502a2:228_0": "Sakko, mahāli,",
  "atk-s0502a2:228_1": "devānamindo pubbe manussabhūto samāno sakkaccaṁ dānaṁ adāsi,",
  "atk-s0502a2:228_2": "tasmā ‘‘sakko’’ti vuccati.",
  "atk-s0502a2:229_0": "Sakko, mahāli, devānamindo pubbe manussabhūto samāno āvasathaṁ adāsi, tasmā ‘‘vāsavo’’ti vuccati.",
  "atk-s0502a2:230_0": "Sakko, mahāli, devānamindo sahassampi atthaṁ muhuttena cinteti, tasmā ‘‘sahassakkho’’ti vuccati.",
  "atk-s0502a2:231_0": "Sakkassa, mahāli, devānamindassa sujā nāma asurakaññā, pajāpati, tasmā ‘‘sujampatī’’ti vuccati.",
  "atk-s0502a2:232_0": "Sakko, mahāli,",
  "atk-s0502a2:232_1": "devānamindo devānaṁ tāvatiṁsānaṁ issariyādhipaccaṁ rajjaṁ kāreti,",
  "atk-s0502a2:232_2": "tasmā ‘‘devānamindo’’ti vuccati.",
  "atk-s0502a2:233_0": "Sakkassa, mahāli,",
  "atk-s0502a2:233_1": "devānamindassa pubbe manussabhūtassa satta vatapadāni samattāni samādinnāni ahesuṁ,",
  "atk-s0502a2:233_2": "yesaṁ samādinnattā sakko sakkattaṁ ajjhagā.",
  "atk-s0502a2:233_3": "Katamāni satta vatapadāni?",
  "atk-s0502a2:233_4": "Yāvajīvaṁ mātāpettibharo assaṁ,",
  "atk-s0502a2:233_5": "yāvajīvaṁ kule jeṭṭhāpacāyī assaṁ,",
  "atk-s0502a2:233_6": "yāvajīvaṁ saṇhavāco assaṁ,",
  "atk-s0502a2:233_7": "yāvajīvaṁ apisuṇavāco assaṁ,",
  "atk-s0502a2:233_8": "yāvajīvaṁ vigatamalamaccherena cetasā agāraṁ ajjhāvaseyyaṁ,",
  "atk-s0502a2:233_9": "muttacāgo payatapāṇi vosaggarato yācayogo dānasaṁvibhāgarato assaṁ.",
  "atk-s0502a2:233_10": "Yāvajīvaṁ saccavāco assaṁ,",
  "atk-s0502a2:233_11": "yāvajīvaṁ akkodhano assaṁ,",
  "atk-s0502a2:233_12": "‘‘sacepi me kodho uppajjeyya,",
  "atk-s0502a2:233_13": "khippameva na paṭivineyya’’nti. Sakkassa, mahāli,",
  "atk-s0502a2:233_14": "devānamindassa pubbe manussabhūtassa imāni satta vatapadāni samattāni samādinnāni ahesuṁ,",
  "atk-s0502a2:233_15": "yesaṁ samādinnattā sakko sakkattaṁ ajjhagāti.",
  "atk-s0502a2:234_0": "‘‘Mātāpettibharaṁ jantuṁ, kule jeṭṭhāpacāyinaṁ;",
  "atk-s0502a2:235_0": "Saṇhaṁ sakhilasambhāsaṁ, pesuṇeyyappahāyinaṁ.",
  "atk-s0502a2:236_0": "‘‘Maccheravinaye yuttaṁ, saccaṁ kodhābhibhuṁ naraṁ;",
  "atk-s0502a2:237_0": "Taṁ ve devā tāvatiṁsā, āhu sappuriso itī’’ti. (saṁ. ni. 1.257) –",
  "atk-s0502a2:238_0": "Idaṁ, mahāli,",
  "atk-s0502a2:238_1": "sakkena maghamāṇavakāle katakammanti vatvā puna tena ‘‘kathaṁ, bhante,",
  "atk-s0502a2:238_2": "maghamāṇavo paṭipajjī’’ti?",
  "atk-s0502a2:238_3": "Tassa paṭipattiṁ vitthārato sotukāmena puṭṭho ‘‘tena hi, mahāli,",
  "atk-s0502a2:238_4": "suṇāhī’’ti vatvā atītaṁ āhari –",
  "atk-s0502a2:239_0": "Atīte magadharaṭṭhe macalagāme magho nāma māṇavo gāmakammakaraṇaṭṭhānaṁ gantvā attano ṭhitaṭṭhānaṁ pādantena paṁsuṁ viyūhitvā ramaṇīyaṁ katvā aṭṭhāsi.",
  "atk-s0502a2:239_1": "Aparo taṁ bāhunā paharitvā tato apanetvā sayaṁ tattha aṭṭhāsi.",
  "atk-s0502a2:239_2": "So tassa akujjhitvāva aññaṁ ṭhānaṁ ramaṇīyaṁ katvā ṭhito.",
  "atk-s0502a2:239_3": "Tatopi naṁ añño āgantvā bāhunā paharitvā apanetvā sayaṁ aṭṭhāsi.",
  "atk-s0502a2:239_4": "So tassapi akujjhitvāva aññaṁ ṭhānaṁ ramaṇīyaṁ katvā ṭhito,",
  "atk-s0502a2:239_5": "iti taṁ gehato nikkhantā nikkhantā purisā bāhunā paharitvā ṭhitaṭhitaṭṭhānato apanesuṁ.",
  "atk-s0502a2:239_6": "So ‘‘sabbepete maṁ nissāya sukhitā jātā,",
  "atk-s0502a2:239_7": "iminā kammena mayhaṁ sukhadāyakena puññakammena bhavitabba’’nti cintetvā,",
  "atk-s0502a2:239_8": "punadivase kudālaṁ ādāya khalamaṇḍalamattaṁ ṭhānaṁ ramaṇīyaṁ akāsi.",
  "atk-s0502a2:239_9": "Sabbe gantvā tattheva aṭṭhaṁsu.",
  "atk-s0502a2:239_10": "Atha nesaṁ sītasamaye aggiṁ katvā adāsi,",
  "atk-s0502a2:239_11": "gimhakāle udakaṁ.",
  "atk-s0502a2:239_12": "Tato ‘‘ramaṇīyaṁ ṭhānaṁ nāma sabbesaṁ piyaṁ,",
  "atk-s0502a2:239_13": "kassaci appiyaṁ nāma natthi,",
  "atk-s0502a2:239_14": "ito paṭṭhāya mayā maggaṁ samaṁ karontena vicarituṁ vaṭṭatī’’ti cintetvā,",
  "atk-s0502a2:239_15": "pātova nikkhamitvā,",
  "atk-s0502a2:239_16": "maggaṁ samaṁ karonto chinditvā,",
  "atk-s0502a2:239_17": "haritabbayuttakā rukkhasākhā haranto vicarati.",
  "atk-s0502a2:239_18": "Atha naṁ aparo disvā āha – ‘‘samma,",
  "atk-s0502a2:239_19": "kiṁ karosī’’ti?",
  "atk-s0502a2:239_20": "‘‘Mayhaṁ saggagāminaṁ maggaṁ karomi,",
  "atk-s0502a2:239_21": "sammā’’ti.",
  "atk-s0502a2:239_22": "‘‘Tena hi ahampi te sahāyo homī’’ti. ‘‘Hohi, samma,",
  "atk-s0502a2:239_23": "saggo nāma bahūnampi manāpo sukhabahulo’’ti.",
  "atk-s0502a2:239_24": "Tato paṭṭhāya dve janā ahesuṁ.",
  "atk-s0502a2:239_25": "Te disvā tatheva pucchitvā ca sutvā ca aparopi tesaṁ sahāyo jāto,",
  "atk-s0502a2:239_26": "evaṁ aparopi aparopīti sabbepi tettiṁsa janā jātā.",
  "atk-s0502a2:239_27": "Te sabbepi kudālādihatthā maggaṁ samaṁ karontā ekayojanadviyojanamattaṭṭhānaṁ gacchanti.",
  "atk-s0502a2:240_0": "Te disvā gāmabhojako cintesi –",
  "atk-s0502a2:240_1": "‘‘ime manussā ayoge yuttā,",
  "atk-s0502a2:240_2": "sace ime araññato macchamaṁsādīni vā āhareyyuṁ.",
  "atk-s0502a2:240_3": "Suraṁ vā katvā piveyyuṁ,",
  "atk-s0502a2:240_4": "aññaṁ vā tādisaṁ kammaṁ kareyyuṁ,",
  "atk-s0502a2:240_5": "ahampi kiñci kiñci labheyya’’nti.",
  "atk-s0502a2:240_6": "Atha ne pakkosāpetvā pucchi –",
  "atk-s0502a2:240_7": "‘‘kiṁ karontā vicarathā’’ti?",
  "atk-s0502a2:240_8": "‘‘Saggamaggaṁ, sāmī’’ti.",
  "atk-s0502a2:240_9": "‘‘Gharāvāsaṁ vasantehi nāma evaṁ kātuṁ na vaṭṭati,",
  "atk-s0502a2:240_10": "araññato macchamaṁsādīni āharituṁ,",
  "atk-s0502a2:240_11": "suraṁ katvā pātuṁ,",
  "atk-s0502a2:240_12": "nānappakāre ca kammante kātuṁ vaṭṭatī’’ti.",
  "atk-s0502a2:240_13": "Te tassa vacanaṁ paṭikkhipiṁsu,",
  "atk-s0502a2:240_14": "evaṁ punappunaṁ vuccamānāpi paṭikkhipiṁsuyeva.",
  "atk-s0502a2:240_15": "So kujjhitvā ‘‘nāsessāmi ne’’ti rañño santikaṁ gantvā,",
  "atk-s0502a2:240_16": "‘‘core te, deva,",
  "atk-s0502a2:240_17": "vaggabandhanena vicarante passāmī’’ti vatvā, ‘‘gaccha,",
  "atk-s0502a2:240_18": "te gahetvā ānehī’’ti vutte tathā katvā sabbe te bandhitvā ānetvā rañño dassesi.",
  "atk-s0502a2:240_19": "Rājā avīmaṁsitvāva ‘‘hatthinā maddāpethā’’ti āṇāpesi.",
  "atk-s0502a2:240_20": "Magho sesānaṁ ovādamadāsi – ‘‘sammā,",
  "atk-s0502a2:240_21": "ṭhapetvā mettaṁ añño amhākaṁ avassayo natthi,",
  "atk-s0502a2:240_22": "tumhe katthaci kopaṁ akatvā raññe ca gāmabhojake ca maddanahatthimhi ca attani ca mettacittena samacittāva hothā’’ti.",
  "atk-s0502a2:240_23": "Te tathā kariṁsu.",
  "atk-s0502a2:240_24": "Atha nesaṁ mettānubhāvena hatthī uppasaṅkamitumpi na visahi.",
  "atk-s0502a2:240_25": "Rājā tamatthaṁ sutvā bahū manusse disvā maddituṁ na visahissati?",
  "atk-s0502a2:240_26": "‘‘Gacchatha,",
  "atk-s0502a2:240_27": "ne kilañjena paṭicchādetvā maddāpethā’’ti āha.",
  "atk-s0502a2:240_28": "Te kilañjena paṭicchādetvā maddituṁ pesiyamānopi hatthī dūratova paṭikkami.",
  "atk-s0502a2:241_0": "Rājā taṁ pavattiṁ sutvā ‘‘kāraṇenettha bhavitabba’’nti te pakkosāpetvā pucchi – ‘‘tātā,",
  "atk-s0502a2:241_1": "maṁ nissāya tumhe kiṁ na labhathā’’ti?",
  "atk-s0502a2:241_2": "‘‘Kiṁ nāmetaṁ, devā’’ti?",
  "atk-s0502a2:241_3": "‘‘Tumhe kira vaggabandhanena corā hutvā araññe vicarathā’’ti?",
  "atk-s0502a2:241_4": "‘‘Ko evamāha, devā’’ti?",
  "atk-s0502a2:241_5": "‘‘Gāmabhojako, tātā’’ti.",
  "atk-s0502a2:241_6": "‘‘Na mayaṁ, deva, corā,",
  "atk-s0502a2:241_7": "mayaṁ pana attano saggamaggaṁ sodhentā idañcidañca karoma,",
  "atk-s0502a2:241_8": "gāmabhojako amhe akusalakiriyāya niyojetvā attano vacanaṁ akaronte nāsetukāmo kujjhitvā evamāhā’’ti.",
  "atk-s0502a2:241_9": "Atha rājā tesaṁ kathaṁ sutvā somanassappatto hutvā, ‘‘tātā,",
  "atk-s0502a2:241_10": "ayaṁ tiracchāno tumhākaṁ guṇe jānāti,",
  "atk-s0502a2:241_11": "ahaṁ manussabhūto jānituṁ nāsakkhiṁ,",
  "atk-s0502a2:241_12": "khamatha me’’ti.",
  "atk-s0502a2:241_13": "Evañca pana vatvā saputtadāraṁ gāmabhojakaṁ tesaṁ dāsaṁ,",
  "atk-s0502a2:241_14": "hatthiṁ ārohaniyaṁ,",
  "atk-s0502a2:241_15": "tañca gāmaṁ yathāsukhaṁ paribhogaṁ katvā adāsi.",
  "atk-s0502a2:241_16": "Te ‘‘idheva no katapuññassānisaṁso diṭṭho’’ti bhiyyosomattāya pasannamānasā hutvā taṁ hatthiṁ vārena",
  "atk-s0502a2:241_17": "vārena abhiruyha gacchantā mantayiṁsu ‘‘idāni amhehi atirekataraṁ puññaṁ kātabbaṁ,",
  "atk-s0502a2:241_18": "kiṁ karoma?",
  "atk-s0502a2:241_19": "Catumahāpathe thāvaraṁ katvā mahājanassa vissamanasālaṁ karissāmā’’ti.",
  "atk-s0502a2:241_20": "Te vaḍḍhakiṁ pakkosāpetvā sālaṁ paṭṭhapesuṁ.",
  "atk-s0502a2:241_21": "Mātugāmesu pana vigatacchandatāya tassā sālāya mātugāmānaṁ pattiṁ nādaṁsu.",
  "atk-s0502a2:242_0": "Maghassa pana gehe nandā, cittā, sudhammā,",
  "atk-s0502a2:242_1": "sujāti catasso itthiyo honti.",
  "atk-s0502a2:242_2": "Tāsu sudhammā vaḍḍhakinā saddhiṁ ekato hutvā,",
  "atk-s0502a2:242_3": "‘‘bhātika,",
  "atk-s0502a2:242_4": "imissā sālāya maṁ jeṭṭhikaṁ karohī’’ti vatvā lañjaṁ adāsi.",
  "atk-s0502a2:242_5": "So ‘‘sādhū’’ti sampaṭicchitvā paṭhamameva kaṇṇikatthāya rukkhaṁ sukkhāpetvā tacchetvā vijjhitvā kaṇṇikaṁ niṭṭhāpetvā,",
  "atk-s0502a2:242_6": "‘‘sudhammā nāma ayaṁ sālā’’ti akkharāni chinditvā vatthena paliveṭhetvā ṭhapesi.",
  "atk-s0502a2:242_7": "Atha ne vaḍḍhakī sālaṁ niṭṭhāpetvā kaṇṇikāropanadivase ‘‘aho, ayyā,",
  "atk-s0502a2:242_8": "ekaṁ karaṇīyaṁ na sarimhā’’ti āha.",
  "atk-s0502a2:242_9": "‘‘Kiṁ nāma, bho’’ti?",
  "atk-s0502a2:242_10": "‘‘Kaṇṇika’’nti.",
  "atk-s0502a2:242_11": "‘‘Hotu taṁ āharissāmā’’ti.",
  "atk-s0502a2:242_12": "‘‘Idāni chinnarukkhena kātuṁ na sakkā,",
  "atk-s0502a2:242_13": "pubbeyeva taṁ chinditvā tacchetvā vijjhitvā ṭhapitakaṇṇikā laddhuṁ vaṭṭatī’’ti.",
  "atk-s0502a2:242_14": "‘‘Idāni kiṁ kātabba’’nti?",
  "atk-s0502a2:242_15": "‘‘Sace kassaci gehe niṭṭhāpetvā ṭhapitā vikkāyikakaṇṇikā atthi,",
  "atk-s0502a2:242_16": "sā pariyesitabbā’’ti.",
  "atk-s0502a2:242_17": "Te pariyesantā sudhammāya gehe disvā sahassaṁ datvāpi mūlena na labhiṁsu.",
  "atk-s0502a2:242_18": "‘‘Sace maṁ sālāya pattiṁ karotha,",
  "atk-s0502a2:242_19": "dassāmī’’ti vutte pana ‘‘mayaṁ mātugāmānaṁ pattiṁ na dammā’’ti āhaṁsu.",
  "atk-s0502a2:243_0": "Atha ne vaḍḍhakī āha – ‘‘ayyā,",
  "atk-s0502a2:243_1": "tumhe kiṁ kathetha,",
  "atk-s0502a2:243_2": "ṭhapetvā brahmalokaṁ aññaṁ mātugāmarahitaṭṭhānaṁ nāma natthi,",
  "atk-s0502a2:243_3": "gaṇhatha kaṇṇikaṁ.",
  "atk-s0502a2:243_4": "Evaṁ sante amhākaṁ kammaṁ niṭṭhaṁ gamissatī’’ti.",
  "atk-s0502a2:243_5": "Te ‘‘sādhū’’ti kaṇṇikaṁ gahetvā sālaṁ niṭṭhāpetvā tidhā vibhajiṁsu.",
  "atk-s0502a2:243_6": "Ekasmiṁ koṭṭhāse issarānaṁ vasanaṭṭhānaṁ kariṁsu,",
  "atk-s0502a2:243_7": "ekasmiṁ duggatānaṁ,",
  "atk-s0502a2:243_8": "ekasmiṁ gilānānaṁ.",
  "atk-s0502a2:243_9": "Tettiṁsa janā tettiṁsa phalakāni paññapetvā hatthissa saññaṁ adaṁsu –",
  "atk-s0502a2:243_10": "‘‘āgantuko āgantvā yassa atthataphalake nisīdati,",
  "atk-s0502a2:243_11": "taṁ gahetvā phalakasāmikasseva gehe patiṭṭhapehi,",
  "atk-s0502a2:243_12": "tassa pādaparikammapiṭṭhiparikammapānīyakhādanīyabhojanīyasayanāni sabbāni phalakasāmikasseva bhāro bhavissatī’’ti.",
  "atk-s0502a2:243_13": "Hatthī āgatāgataṁ gahetvā phalakasāmikasseva gharaṁ neti.",
  "atk-s0502a2:243_14": "So tassa taṁ divasaṁ kattabbaṁ karoti.",
  "atk-s0502a2:243_15": "Magho sālāya avidūre koviḷārarukkhaṁ ropetvā tassa mūle pāsāṇaphalakaṁ atthari.",
  "atk-s0502a2:243_16": "Sālaṁ paviṭṭhapaviṭṭhā janā kaṇṇikaṁ oloketvā akkharāni vācetvā,",
  "atk-s0502a2:243_17": "‘‘sudhammā nāmesā sālā’’ti vadanti.",
  "atk-s0502a2:243_18": "Tettiṁsajanānaṁ nāmaṁ na paññāyati.",
  "atk-s0502a2:243_19": "Nandā cintesi –",
  "atk-s0502a2:243_20": "‘‘ime sālaṁ karontā amhe apattikā kariṁsu,",
  "atk-s0502a2:243_21": "sudhammā pana attano byattatāya kaṇṇikaṁ katvā pattikā jātā,",
  "atk-s0502a2:243_22": "mayāpi kiñci kātuṁ vaṭṭati,",
  "atk-s0502a2:243_23": "kiṁ nu kho karissāmī’’ti?",
  "atk-s0502a2:243_24": "Athassā etadahosi –",
  "atk-s0502a2:243_25": "‘‘sālaṁ āgatāgatānaṁ pānīyañceva nhānodakañca laddhuṁ vaṭṭati,",
  "atk-s0502a2:243_26": "pokkharaṇiṁ khaṇāpessāmī’’ti.",
  "atk-s0502a2:243_27": "Sā pokkharaṇiṁ kāresi.",
  "atk-s0502a2:243_28": "Cittā cintesi –",
  "atk-s0502a2:243_29": "‘‘sudhammāya kaṇṇikā dinnā,",
  "atk-s0502a2:243_30": "nandāya pokkharaṇī kāritā,",
  "atk-s0502a2:243_31": "mayāpi kiñci kātuṁ vaṭṭati,",
  "atk-s0502a2:243_32": "kiṁ nu kho karissāmī’’ti?",
  "atk-s0502a2:243_33": "Athassā etadahosi –",
  "atk-s0502a2:243_34": "‘‘sālaṁ āgatāgatehi pānīyaṁ pivitvā nhatvā gamanakālepi mālaṁ pilandhitvā gantuṁ vaṭṭati,",
  "atk-s0502a2:243_35": "pupphārāmaṁ kārāpessāmī’’ti.",
  "atk-s0502a2:243_36": "Sā ramaṇīyaṁ pupphārāmaṁ kāresi.",
  "atk-s0502a2:243_37": "Yebhuyyena tasmiṁ ārāme ‘‘asuko nāma pupphūpagaphalūpagarukkho natthī’’ti nāhosi.",
  "atk-s0502a2:244_0": "Sujā pana ‘‘ahaṁ maghassa mātuladhītā ceva pādaparicārikā ca,",
  "atk-s0502a2:244_1": "etena kataṁ kammaṁ mayhameva,",
  "atk-s0502a2:244_2": "mayā kataṁ etassevā’’ti cintetvā,",
  "atk-s0502a2:244_3": "kiñci akatvā attabhāvameva maṇḍayamānā kālaṁ vītināmesi.",
  "atk-s0502a2:244_4": "Maghopi mātāpituupaṭṭhānaṁ kule jeṭṭhāpacāyanakammaṁ saccavācaṁ apharusavācaṁ api,",
  "atk-s0502a2:244_5": "suṇavācaṁ maccheravinayaṁ akkodhananti imāni satta vatapadāni pūretvā –",
  "atk-s0502a2:245_0": "‘‘Mātāpettibharaṁ jantuṁ, kule jeṭṭhāpacāyinaṁ;",
  "atk-s0502a2:246_0": "Saṇhaṁ sakhilasambhāsaṁ, pesuṇeyyappahāyinaṁ.",
  "atk-s0502a2:247_0": "‘‘Maccheravinaye yuttaṁ, saccaṁ kodhābhibhuṁ naraṁ;",
  "atk-s0502a2:248_0": "Taṁ ve devā tāvatiṁsā, āhu ‘sappuriso’itī’’ti. (saṁ. ni. 1.257) –",
  "atk-s0502a2:249_0": "Evaṁ pasaṁsiyabhāvaṁ āpajjitvā jīvitapariyosāne tāvatiṁsabhavane sakko devarājā hutvā nibbatti,",
  "atk-s0502a2:249_1": "tepissa sahāyakā tattheva nibbattiṁsu,",
  "atk-s0502a2:249_2": "vaḍḍhakī vissakammadevaputto hutvā nibbatti.",
  "atk-s0502a2:249_3": "Tadā tāvatiṁsabhavane asurā vasanti.",
  "atk-s0502a2:249_4": "Te ‘‘abhinavā devaputtā nibbattā’’ti dibbapānaṁ sajjayiṁsu.",
  "atk-s0502a2:249_5": "Sakko attano parisāya kassaci apivanatthāya saññamadāsi.",
  "atk-s0502a2:249_6": "Asurā dibbapānaṁ pivitvā majjiṁsu.",
  "atk-s0502a2:249_7": "Sakko ‘‘kiṁ me imehi sādhāraṇena rajjenā’’ti attano parisāya saññaṁ datvā te pādesu gāhāpetvā mahāsamudde khipāpesi.",
  "atk-s0502a2:249_8": "Te avaṁsirā samudde patiṁsu.",
  "atk-s0502a2:249_9": "Atha nesaṁ puññānubhāvena sineruno heṭṭhimatale asuravimānaṁ nāma nibbatti,",
  "atk-s0502a2:249_10": "cittapāṭali nāma nibbatti.",
  "atk-s0502a2:250_0": "Devāsurasaṅgāme pana asuresu parājitesu dasayojanasahassaṁ tāvatiṁsadevanagaraṁ nāma nibbatti.",
  "atk-s0502a2:250_1": "Tassa pana nagarassa pācīnapacchimadvārānaṁ antarā dasayojanasahassaṁ hoti,",
  "atk-s0502a2:250_2": "tathā dakkhiṇuttaradvārānaṁ.",
  "atk-s0502a2:250_3": "Taṁ kho pana nagaraṁ dvārasahassayuttaṁ ahosi ārāmapokkharaṇipaṭimaṇḍitaṁ.",
  "atk-s0502a2:250_4": "Tassa majjhe sālāya nissandena tiyojanasatubbedhehi dhajehi paṭimaṇḍito sattaratanamayo sattayojanasatubbedho vejayanto nāma pāsādo uggañchi.",
  "atk-s0502a2:250_5": "Suvaṇṇayaṭṭhīsu maṇidhajā ahesuṁ,",
  "atk-s0502a2:250_6": "maṇiyaṭṭhīsu suvaṇṇadhajā;",
  "atk-s0502a2:250_7": "pavāḷayaṭṭhīsu muttadhajā,",
  "atk-s0502a2:250_8": "muttayaṭṭhīsu pavāḷadhajā;",
  "atk-s0502a2:250_9": "sattaratanamayāsu yaṭṭhīsu sattaratanadhajā,",
  "atk-s0502a2:250_10": "majjhe ṭhito dhajo tiyojanasatubbedho ahosi.",
  "atk-s0502a2:250_11": "Iti sālāya nissandena yojanasahassubbedho pāsādo sattaratanamayova hutvā nibbatti,",
  "atk-s0502a2:250_12": "koviḷārarukkhassa nissandena samantā tiyojanasataparimaṇḍalo pāricchattako nibbatti,",
  "atk-s0502a2:250_13": "pāsāṇaphalakassa nissandena pāricchattakamūle dīghato saṭṭhiyojanā puthulato paṇṇāsayojanā bahalato pañcadasayojanā",
  "atk-s0502a2:250_14": "jayasumanarattakambalavaṇṇā paṇḍukambalasilā nibbatti.",
  "atk-s0502a2:250_15": "Tattha nisinnakāle upaḍḍhakāyo pavisati,",
  "atk-s0502a2:250_16": "uṭṭhitakāle ūnaṁ paripūrati.",
  "atk-s0502a2:251_0": "Hatthī pana erāvaṇo nāma devaputto hutvā nibbatti.",
  "atk-s0502a2:251_1": "Devalokasmiñhi tiracchānagatā na honti.",
  "atk-s0502a2:251_2": "Tasmā so uyyānakīḷāya nikkhamanakāle attabhāvaṁ vijahitvā diyaḍḍhayojanasatiko erāvaṇo nāma hatthī ahosi.",
  "atk-s0502a2:251_3": "So tettiṁsajanānaṁ atthāya tettiṁsa kumbhe māpesi āvaṭṭena tigāvutaaḍḍhayojanappamāṇe,",
  "atk-s0502a2:251_4": "sabbesaṁ majjhe sakkassa atthāya sudassanaṁ nāma tiṁsayojanikaṁ kumbhaṁ māpesi.",
  "atk-s0502a2:251_5": "Tassa upari dvādasayojaniko ratanamaṇḍapo hoti.",
  "atk-s0502a2:251_6": "Tattha antarantarā sattaratanamayā yojanubbedhā dhajā uṭṭhahanti.",
  "atk-s0502a2:251_7": "Pariyante kiṅkiṇikajālaṁ olambati.",
  "atk-s0502a2:251_8": "Yassa mandavāteritassa pañcaṅgikatūriyasaddasaṁmisso dibbagītasaddo viya ravo niccharati.",
  "atk-s0502a2:251_9": "Maṇḍapamajjhe sakkassatthāya yojaniko maṇipallaṅko paññatto hoti,",
  "atk-s0502a2:251_10": "tattha sakko nisīdi.",
  "atk-s0502a2:251_11": "Tettiṁsa devaputtā attano kumbhe ratanapallaṅke nisīdiṁsu.",
  "atk-s0502a2:251_12": "Tettiṁsāya kumbhānaṁ ekekasmiṁ kumbhe satta satta dante māpesi.",
  "atk-s0502a2:251_13": "Tesu ekeko paṇṇāsayojanāyāmo,",
  "atk-s0502a2:251_14": "ekekasmiñcettha dante satta satta pokkharaṇiyo honti,",
  "atk-s0502a2:251_15": "ekekāya pokkharaṇiyā satta satta paduminīgacchāni,",
  "atk-s0502a2:251_16": "ekekasmiṁ gacche satta satta pupphāni honti,",
  "atk-s0502a2:251_17": "ekekasmiṁ pupphe satta satta pattāni,",
  "atk-s0502a2:251_18": "ekekasmiṁ patte satta satta devadhītaro naccanti.",
  "atk-s0502a2:251_19": "Evaṁ samantā paṇṇāsayojanaṭhānesu hatthidantesuyeva naṭasamajjā honti.",
  "atk-s0502a2:251_20": "Evaṁ mahantaṁ yasaṁ anubhavanto sakko devarājā vicarati.",
  "atk-s0502a2:252_0": "Sudhammāpi kālaṁ katvā gantvā tattheva nibbatti.",
  "atk-s0502a2:252_1": "Tassā sudhammā nāma nava yojanasatikā devasabhā nibbatti.",
  "atk-s0502a2:252_2": "Tato ramaṇīyataraṁ kira aññaṁ ṭhānaṁ nāma natthi ,",
  "atk-s0502a2:252_3": "māsassa aṭṭha divase dhammassavanaṁ tattheva hoti.",
  "atk-s0502a2:252_4": "Yāvajjatanā aññataraṁ ramaṇīyaṁ ṭhānaṁ disvā,",
  "atk-s0502a2:252_5": "‘‘sudhammā devasabhā viyā’’ti vadanti.",
  "atk-s0502a2:252_6": "Nandāpi kālaṁ katvā gantvā tattheva nibbatti,",
  "atk-s0502a2:252_7": "tassā pañcayojanasatikā nandā nāma pokkharaṇī nibbatti.",
  "atk-s0502a2:252_8": "Cittāpi kālaṁ katvā gantvā tattheva nibbatti ,",
  "atk-s0502a2:252_9": "tassāpi pañcayojanasatikaṁ cittalatāvanaṁ nāma nibbatti,",
  "atk-s0502a2:252_10": "tattha uppannapubbanimitte devaputte netvā mohayamānā vicaranti.",
  "atk-s0502a2:252_11": "Sujā pana kālaṁ katvā ekissā girikandarāya ekā bakasakuṇikā hutvā nibbatti.",
  "atk-s0502a2:252_12": "Sakko attano paricārikā olokento ‘‘sudhammā idheva nibbattā,",
  "atk-s0502a2:252_13": "tathā nandā ca cittā ca,",
  "atk-s0502a2:252_14": "sujā nu kho kuhiṁ nibbattā’’ti cintento taṁ tattha nibbattaṁ disvā,",
  "atk-s0502a2:252_15": "‘‘bālā kiñci puññaṁ akatvā idāni tiracchānayoniyaṁ nibbattā,",
  "atk-s0502a2:252_16": "idāni pana taṁ puññaṁ kāretvā idhānetuṁ vaṭṭatī’’ti attabhāvaṁ vijahitvā aññātakavesena tassā santikaṁ gantvā,",
  "atk-s0502a2:252_17": "‘‘kiṁ karontī idha vicarasī’’ti pucchi.",
  "atk-s0502a2:252_18": "‘‘Ko pana tvaṁ, sāmī’’ti?",
  "atk-s0502a2:252_19": "‘‘Ahaṁ te sāmiko magho’’ti.",
  "atk-s0502a2:252_20": "‘‘Kuhiṁ nibbattosi, sāmī’’ti?",
  "atk-s0502a2:252_21": "‘‘Ahaṁ tāvatiṁsadevaloke nibbatto’’.",
  "atk-s0502a2:252_22": "‘‘Tava sahāyikānaṁ pana nibbattaṭṭhānaṁ jānāsī’’ti?",
  "atk-s0502a2:252_23": "‘‘Na jānāmi, sāmī’’ti.",
  "atk-s0502a2:252_24": "‘‘Tāpi mameva santike nibbattā,",
  "atk-s0502a2:252_25": "passissasi tā sahāyikā’’ti.",
  "atk-s0502a2:252_26": "‘‘Kathāhaṁ tattha gamissāmī’’ti?",
  "atk-s0502a2:252_27": "Sakko ‘‘ahaṁ taṁ tattha nessāmī’’ti vatvā hatthatale ṭhapetvā devalokaṁ netvā nandāya pokkharaṇiyā tīre vissajjetvā itarāsaṁ tissannaṁ ārocesi –",
  "atk-s0502a2:252_28": "‘‘tumhākaṁ sahāyikaṁ sujaṁ passissathā’’ti.",
  "atk-s0502a2:252_29": "‘‘Kuhiṁ sā,",
  "atk-s0502a2:252_30": "devā’’ti ?",
  "atk-s0502a2:252_31": "‘‘Nandāya pokkharaṇiyā tīre ṭhitā’’ti āha.",
  "atk-s0502a2:252_32": "Tā tissopi gantvā,",
  "atk-s0502a2:252_33": "‘‘aho ayyāya evarūpaṁ attabhāvamaṇḍanassa phalaṁ,",
  "atk-s0502a2:252_34": "idānissā tuṇḍaṁ passatha,",
  "atk-s0502a2:252_35": "pāde passatha,",
  "atk-s0502a2:252_36": "jaṅghā passatha,",
  "atk-s0502a2:252_37": "sobhati vatassā attabhāvo’’ti keḷiṁ katvā pakkamiṁsu.",
  "atk-s0502a2:253_0": "Puna sakko tassā santikaṁ gantvā,",
  "atk-s0502a2:253_1": "‘‘diṭṭhā te sahāyikā’’ti vatvā ‘‘diṭṭhā maṁ uppaṇḍetvā gatā,",
  "atk-s0502a2:253_2": "tattheva maṁ nehī’’ti vutte taṁ tattheva netvā udake vissajjetvā,",
  "atk-s0502a2:253_3": "‘‘diṭṭhā te tāsaṁ sampattī’’ti pucchi. ‘‘Diṭṭhā, devā’’ti?",
  "atk-s0502a2:253_4": "‘‘Tayāpi tattha nibbattanūpāyaṁ kātuṁ vaṭṭatī’’ti.",
  "atk-s0502a2:253_5": "‘‘Kiṁ karomi, devā’’ti?",
  "atk-s0502a2:253_6": "‘‘Mayā dinnaṁ ovādaṁ rakkhissasī’’ti.",
  "atk-s0502a2:253_7": "‘‘Rakkhissāmi, devā’’ti.",
  "atk-s0502a2:253_8": "Athassā pañca sīlāni datvā,",
  "atk-s0502a2:253_9": "‘‘appamattā rakkhāhī’’ti vatvā pakkāmi.",
  "atk-s0502a2:253_10": "Sā tato paṭṭhāya sayaṁmatamacchakeyeva pariyesitvā khādati.",
  "atk-s0502a2:253_11": "Sakko katipāhaccayena tassā vīmaṁsanatthāya gantvā,",
  "atk-s0502a2:253_12": "vālukāpiṭṭhe matamacchako viya hutvā uttāno nipajji.",
  "atk-s0502a2:253_13": "Sā taṁ disvā ‘‘matamacchako’’ti saññāya aggahesi.",
  "atk-s0502a2:253_14": "Maccho gilanakāle naṅguṭṭhaṁ cālesi.",
  "atk-s0502a2:253_15": "Sā ‘‘sajīvamacchako’’ti udake vissajjesi.",
  "atk-s0502a2:253_16": "So thokaṁ vītināmetvā puna tassā purato uttāno hutvā nipajji.",
  "atk-s0502a2:253_17": "Puna sā ‘‘matamacchako’’ti saññāya gahetvā gilanakāle agganaṅguṭṭhaṁ cālesi.",
  "atk-s0502a2:253_18": "Taṁ disvā ‘‘sajīvamaccho’’ti vissajjesi.",
  "atk-s0502a2:253_19": "Evaṁ tikkhattuṁ vīmaṁsitvā ‘‘sādhukaṁ sīlaṁ rakkhatī’’ti attānaṁ jānāpetvā ‘‘ahaṁ tava vīmaṁsanatthāya āgato,",
  "atk-s0502a2:253_20": "sādhukaṁ sīlaṁ rakkhasi,",
  "atk-s0502a2:253_21": "evaṁ rakkhamānā na cirasseva mama santike nibbattissasi,",
  "atk-s0502a2:253_22": "appamattā hohī’’ti vatvā pakkāmi.",
  "atk-s0502a2:254_0": "Sā tato paṭṭhāya pana sayaṁmatamacchaṁ labhati vā, na vā.",
  "atk-s0502a2:254_1": "Alabhamānā katipāhaccayeneva sussitvā kālaṁ katvā tassa sīlassa phalena bārāṇasiyaṁ kumbhakārassa dhītā hutvā nibbatti.",
  "atk-s0502a2:254_2": "Athassā pannarasasoḷasavassuddesikakāle sakko ‘‘kuhiṁ nu kho sā nibbattā’’ti āvajjento disvā,",
  "atk-s0502a2:254_3": "‘‘idāni mayā tattha gantuṁ vaṭṭatī’’ti eḷālukavaṇṇena paññāyamānehi sattahi ratanehi yānakaṁ pūretvā taṁ pājento bārāṇasiṁ pavisitvā,",
  "atk-s0502a2:254_4": "‘‘ammatātā,",
  "atk-s0502a2:254_5": "eḷālukāni gaṇhatha gaṇhathā’’ti ugghosento vīthiṁ paṭipajji.",
  "atk-s0502a2:254_6": "Muggamāsādīni gahetvā āgate pana ‘‘mūlena na demī’’ti vatvā,",
  "atk-s0502a2:254_7": "‘‘kathaṁ desī’’ti vutte,",
  "atk-s0502a2:254_8": "‘‘sīlarakkhikāya itthiyā dammī’’ti āha.",
  "atk-s0502a2:254_9": "‘‘Sīlaṁ nāma, sāmi, kīdisaṁ,",
  "atk-s0502a2:254_10": "kiṁ kāḷaṁ,",
  "atk-s0502a2:254_11": "udāhu nīlādivaṇṇa’’nti?",
  "atk-s0502a2:254_12": "‘‘Tumhe ‘sīlaṁ kīdisa’ntipi na jānātha,",
  "atk-s0502a2:254_13": "kimeva naṁ rakkhissatha,",
  "atk-s0502a2:254_14": "sīlarakkhikāya pana dassāmī’’ti. ‘‘Sāmi,",
  "atk-s0502a2:254_15": "esā kumbhakārassa dhītā ‘sīlaṁ rakkhāmī’ti vicarati,",
  "atk-s0502a2:254_16": "etissā dehī’’ti.",
  "atk-s0502a2:254_17": "Sāpi naṁ ‘‘tena hi mayhaṁ dehi,",
  "atk-s0502a2:254_18": "sāmī’’ti āha.",
  "atk-s0502a2:254_19": "‘‘Kāsi tva’’nti?",
  "atk-s0502a2:254_20": "‘‘Ahaṁ avijahitapañcasīlā’’ti.",
  "atk-s0502a2:254_21": "‘‘Tuyhamevetāni mayā ānītānī’’ti yānakaṁ pājento tassā gharaṁ gantvā aññehi anāhariyaṁ katvā eḷālukavaṇṇena",
  "atk-s0502a2:254_22": "devadattiyaṁ dhanaṁ datvā attānaṁ jānāpetvā,",
  "atk-s0502a2:254_23": "‘‘idaṁ te jīvitavuttiyā dhanaṁ,",
  "atk-s0502a2:254_24": "pañcasīlāni akhaṇḍādīni katvā rakkhāhī’’ti vatvā pakkāmi.",
  "atk-s0502a2:255_0": "Sāpi tato cavitvā asurabhavane asurajeṭṭhakassa dhītā hutvā sakkassa verighare nibbatti.",
  "atk-s0502a2:255_1": "Dvīsu pana attabhāvesu sīlassa surakkhitattā abhirūpā ahosi suvaṇṇavaṇṇā asādhāraṇāya rūpasiriyā samannāgatā.",
  "atk-s0502a2:255_2": "Vepacittiasurindo āgatāgatānaṁ asurānaṁ ‘‘tumhe mama dhītu anucchavikā na hothā’’ti taṁ kassaci adatvā,",
  "atk-s0502a2:255_3": "‘‘mama dhītā attanāva attano anucchavikaṁ sāmikaṁ gahessatī’’ti asurabalaṁ sannipātāpetvā,",
  "atk-s0502a2:255_4": "‘‘tuyhaṁ anucchavikaṁ sāmikaṁ gaṇhā’’ti tassā,",
  "atk-s0502a2:255_5": "hatthe pupphadāmaṁ adāsi.",
  "atk-s0502a2:255_6": "Tasmiṁ khaṇe sakko tassā nibbattaṭṭhānaṁ olokento taṁ pavattiṁ ñatvā,",
  "atk-s0502a2:255_7": "‘‘idāni mayā gantvā taṁ ānetuṁ vaṭṭatī’’ti mahallakaasuravaṇṇaṁ nimminitvā gantvā parisapariyante aṭṭhāsi.",
  "atk-s0502a2:255_8": "Sāpi ito cito ca olokentī taṁ diṭṭhamattāva pubbasannivāsavasena uppannena pemena mahogheneva ajjhotthaṭahadayā hutvā,",
  "atk-s0502a2:255_9": "‘‘eso me sāmiko’’ti tassa upari pupphadāmaṁ khipi .",
  "atk-s0502a2:255_10": "Asurā ‘‘amhākaṁ rājā ettakaṁ kālaṁ dhītu anucchavikaṁ alabhitvā idāni labhi,",
  "atk-s0502a2:255_11": "ayamevassa dhītu pitāmahato mahallako anucchaviko’’ti lajjamānā apakkamiṁsu.",
  "atk-s0502a2:255_12": "Sakkopi taṁ hatthe gahetvā ‘‘sakkohamasmī’’ti naditvā ākāse pakkhandi.",
  "atk-s0502a2:255_13": "Asurā ‘‘vañcitamhā jarasakkenā’’ti taṁ anubandhiṁsu. Mātali,",
  "atk-s0502a2:255_14": "saṅgāhako vejayantarathaṁ āharitvā antarāmagge aṭṭhāsi.",
  "atk-s0502a2:255_15": "Sakko taṁ tattha āropetvā devanagarābhimukho pāyāsi.",
  "atk-s0502a2:255_16": "Athassa sippalivanaṁ sampattakāle rathasaddaṁ sutvā bhītā garuḷapotakā viraviṁsu.",
  "atk-s0502a2:255_17": "Tesaṁ saddaṁ sutvā sakko mātaliṁ pucchi –",
  "atk-s0502a2:255_18": "‘‘ke ete viravantī’’ti?",
  "atk-s0502a2:255_19": "‘‘Garuḷapotakā, devā’’ti.",
  "atk-s0502a2:255_20": "‘‘Kiṁ kāraṇā’’ti?",
  "atk-s0502a2:255_21": "‘‘Rathasaddaṁ sutvā maraṇabhayenā’’ti.",
  "atk-s0502a2:255_22": "‘‘Maṁ ekaṁ nissāya ettako dijo rathavegena vicuṇṇito mā nassi,",
  "atk-s0502a2:255_23": "nivattehi ratha’’nti.",
  "atk-s0502a2:255_24": "Sopi sindhavasahassassa daṇḍakasaññaṁ datvā rathaṁ nivattesi.",
  "atk-s0502a2:255_25": "Taṁ disvā asurā ‘‘jarasakko asurapurato paṭṭhāya palāyanto idāni rathaṁ nivattesi,",
  "atk-s0502a2:255_26": "addhā tena upatthambho laddho bhavissatī’’ti nivattetvā āgamanamaggeneva asurapuraṁ pavisitvā puna sīsaṁ na ukkhipiṁsu.",
  "atk-s0502a2:256_0": "Sakkopi sujaṁ asurakaññaṁ devanagaraṁ netvā aḍḍhateyyānaṁ accharākoṭīnaṁ jeṭṭhikaṭṭhāne ṭhapesi.",
  "atk-s0502a2:256_1": "Sā sakkaṁ varaṁ yāci –",
  "atk-s0502a2:256_2": "‘‘mahārāja,",
  "atk-s0502a2:256_3": "mama imasmiṁ devaloke mātāpitaro vā bhātikabhaginiyo vā natthi,",
  "atk-s0502a2:256_4": "yattha yattha gacchasi,",
  "atk-s0502a2:256_5": "tattha tattha maṁ gahetvāva gaccheyyāsī’’ti.",
  "atk-s0502a2:256_6": "So ‘‘sādhū’’ti tassā paṭiññaṁ adāsi.",
  "atk-s0502a2:256_7": "Tato paṭṭhāya cittapāṭaliyā pupphitāya asurā ‘‘amhākaṁ nibbattaṭṭhāne dibbapāricchattakassa pupphanakālo’’ti yuddhatthāya saggaṁ abhiruhanti.",
  "atk-s0502a2:256_8": "Sakko heṭṭhāsamudde nāgānaṁ ārakkhaṁ adāsi,",
  "atk-s0502a2:256_9": "tato supaṇṇānaṁ,",
  "atk-s0502a2:256_10": "tato kumbhaṇḍānaṁ,",
  "atk-s0502a2:256_11": "tato yakkhānaṁ.",
  "atk-s0502a2:256_12": "Tato catunnaṁ mahārājānaṁ.",
  "atk-s0502a2:256_13": "Sabbūpari pana upaddavanivattanatthāya devanagaradvāresu vajirahatthā indapaṭimā ṭhapesi.",
  "atk-s0502a2:256_14": "Asurā nāgādayo jinitvā āgatāpi indapaṭimā dūrato disvā ‘‘sakko nikkhanto’’ti palāyanti. Evaṁ, mahāli,",
  "atk-s0502a2:256_15": "magho māṇavo appamādapaṭipadaṁ paṭipajji.",
  "atk-s0502a2:256_16": "Evaṁ appamatto panesa evarūpaṁ issariyaṁ patvā dvīsu devalokesu rajjaṁ kāresi.",
  "atk-s0502a2:256_17": "Appamādo nāmesa buddhādīhi pasattho.",
  "atk-s0502a2:256_18": "Appamādañhi nissāya sabbesampi lokiyalokuttarānaṁ visesānaṁ adhigamo hotīti vatvā imaṁ gāthamāha –",
  "atk-s0502a2:257_0": "30.",
  "atk-s0502a2:258_0": " ‘‘Appamādena maghavā, devānaṁ seṭṭhataṁ gato;",
  "atk-s0502a2:259_0": "Appamādaṁ pasaṁsanti, pamādo garahito sadā’’ti.",
  "atk-s0502a2:260_0": "Tattha appamādenāti macalagāme bhūmippadesasodhanaṁ ādiṁ katvā katena appamādena.",
  "atk-s0502a2:260_1": "Maghavāti idāni ‘‘maghavā’’tipaññāto magho māṇavo dvinnaṁ devalokānaṁ rājabhāvena devānaṁ seṭṭhataṁ gato.",
  "atk-s0502a2:260_2": "Pasaṁsantīti buddhādayo paṇḍitā appamādameva thomenti vaṇṇayanti.",
  "atk-s0502a2:260_3": "Kiṁ kāraṇā?",
  "atk-s0502a2:260_4": "Sabbesaṁ lokiyalokuttarānaṁ visesānaṁ paṭilābhakāraṇattā.",
  "atk-s0502a2:260_5": "Pamādo garahito sadāti pamādo pana tehi ariyehi niccaṁ garahito nindito.",
  "atk-s0502a2:260_6": "Kiṁ kāraṇā?",
  "atk-s0502a2:260_7": "Sabbavipattīnaṁ mūlabhāvato.",
  "atk-s0502a2:260_8": "Manussadobhaggaṁ vā hi apāyuppatti vā sabbā pamādamūlikāyevāti.",
  "atk-s0502a2:261_0": "Gāthāpariyosāne mahāli licchavī sotāpattiphale patiṭṭhahi,",
  "atk-s0502a2:261_1": "sampattaparisāyapi bahū sotāpannādayo jātāti.",
  "atk-s0502a2:262_0": "Maghavatthu sattamaṁ.",
  "atk-s0502a2:263_0": "8. Aññatarabhikkhuvatthu",
  "atk-s0502a2:264_0": "Appamādarato bhikkhūti imaṁ dhammadesanaṁ satthā jetavane viharanto aññataraṁ bhikkhuṁ ārabbha kathesi.",
  "atk-s0502a2:265_0": "So kira satthu santike yāva arahattā kammaṭṭhānaṁ kathāpetvā araññaṁ pavisitvā ghaṭento vāyamanto arahattaṁ pattuṁ nāsakkhi.",
  "atk-s0502a2:265_1": "So ‘‘visesetvā kammaṭṭhānaṁ kathāpessāmī’’ti tato nikkhamitvā satthu santikaṁ āgacchanto antarāmagge",
  "atk-s0502a2:265_2": "mahantaṁ dāvaggiṁ uṭṭhitaṁ disvā vegena ekaṁ muṇḍapabbatamatthakaṁ abhiruyha nisinno araññaṁ ḍayhamānaṁ",
  "atk-s0502a2:265_3": "aggiṁ disvā ārammaṇaṁ gaṇhi –",
  "atk-s0502a2:265_4": "‘‘yathā ayaṁ aggi mahantāni ca khuddakāni ca upādānāni ḍahanto gacchati,",
  "atk-s0502a2:265_5": "evaṁ ariyamaggañāṇaggināpi mahantāni ca khuddakāni ca saṁyojanāni ḍahantena gantabbaṁ bhavissatī’’ti.",
  "atk-s0502a2:265_6": "Satthā gandhakuṭiyaṁ nisinnova tassa cittācāraṁ ñatvā,",
  "atk-s0502a2:265_7": "‘‘evameva, bhikkhu,",
  "atk-s0502a2:265_8": "mahantānipi khuddakānipi upādānāni viya imesaṁ sattānaṁ abbhantare uppajjamānāni aṇuṁthūlāni saṁyojanāni,",
  "atk-s0502a2:265_9": "tāni ñāṇagginā jhāpetvā abhabbuppattikāni kātuṁ vaṭṭatī’’ti vatvā obhāsaṁ vissajjetvā tassa bhikkhuno",
  "atk-s0502a2:265_10": "abhimukhe nisinno viya paññāyamāno imaṁ obhāsagāthamāha –",
  "atk-s0502a2:266_0": "31.",
  "atk-s0502a2:267_0": " ‘‘Appamādarato bhikkhu, pamāde bhayadassi vā;",
  "atk-s0502a2:268_0": "Saṁyojanaṁ aṇuṁ thūlaṁ, ḍahaṁ aggīva gacchatī’’ti.",
  "atk-s0502a2:269_0": "Tattha appamādaratoti appamāde rato abhirato,",
  "atk-s0502a2:269_1": "appamādena vītināmentoti attho.",
  "atk-s0502a2:269_2": "Pamāde bhayadassi vāti nirayuppattiādikaṁ pamāde bhayaṁ bhayato passanto,",
  "atk-s0502a2:269_3": "tāsaṁ vā uppattīnaṁ mūlattā pamādaṁ bhayato passanto.",
  "atk-s0502a2:269_4": "Saṁyojananti vaṭṭadukkhena saddhiṁ yojanaṁ bandhanaṁ pajānaṁ vaṭṭe osīdāpanasamatthaṁ dasavidhaṁ saṁyojanaṁ.",
  "atk-s0502a2:269_5": "Aṇuṁ thūlanti mahantañca khuddakañca.",
  "atk-s0502a2:269_6": "Ḍahaṁ aggīva gacchatīti yathā ayaṁ aggī etaṁ mahantañca khuddakañca upādānaṁ ḍahantova gacchati.",
  "atk-s0502a2:269_7": "Evameso appamādarato bhikkhu appamādādhigatena ñāṇagginā etaṁ saṁyojanaṁ ḍahanto abhabbuppattikaṁ karonto gacchatīti attho.",
  "atk-s0502a2:270_0": "Gāthāpariyosāne so bhikkhu yathānisinnova sabbasaṁyojanāni jhāpetvā saha paṭisambhidāhi arahattaṁ patvā",
  "atk-s0502a2:270_1": "ākāsenāgantvā tathāgatassa suvaṇṇavaṇṇaṁ sarīraṁ thometvā vaṇṇetvā vandamānova pakkāmīti.",
  "atk-s0502a2:271_0": "Aññatarabhikkhuvatthu aṭṭhamaṁ.",
  "atk-s0502a2:272_0": "9. Nigamavāsitissattheravatthu",
  "atk-s0502a2:273_0": "Appamādaratoti imaṁ dhammadesanaṁ satthā jetavane viharanto nigamavāsitissattheraṁ nāma ārabbha kathesi.",
  "atk-s0502a2:274_0": "Ekasmiñhi sāvatthito avidūre nigamagāme jātasaṁvaḍḍho eko kulaputto satthu sāsane pabbajitvā laddhūpasampado",
  "atk-s0502a2:274_1": "‘‘nigamavāsitissatthero nāma appiccho santuṭṭho pavivitto āraddhavīriyo’’ti paññāyi.",
  "atk-s0502a2:274_2": "So nibaddhaṁ ñātigāmeyeva piṇḍāya vicarati.",
  "atk-s0502a2:274_3": "Anāthapiṇḍikādīsu mahādānāni karontesu,",
  "atk-s0502a2:274_4": "pasenadikosale asadisadānaṁ karontepi sāvatthiṁ nāgacchati.",
  "atk-s0502a2:274_5": "Bhikkhū ‘‘ayaṁ nigamavāsitissatthero uṭṭhāya samuṭṭhāya ñātisaṁsaṭṭho viharati,",
  "atk-s0502a2:274_6": "anāthapiṇḍikādīsu mahādānādīni karontesu,",
  "atk-s0502a2:274_7": "pasenadikosale asadisadānaṁ karontepi neva āgacchatī’’ti kathaṁ samuṭṭhāpetvā satthu ārocayiṁsu.",
  "atk-s0502a2:274_8": "Satthā taṁ pakkosāpetvā,",
  "atk-s0502a2:274_9": "‘‘saccaṁ kira tvaṁ, bhikkhu,",
  "atk-s0502a2:274_10": "evaṁ karosī’’ti pucchitvā, ‘‘natthi, bhante,",
  "atk-s0502a2:274_11": "mayhaṁ ñātisaṁsaggo,",
  "atk-s0502a2:274_12": "ahaṁ ete manusse nissāya ajjhoharaṇīyamattaṁ āhāraṁ labhāmi lūkhe vā paṇīte vā.",
  "atk-s0502a2:274_13": "Yāpanamatte laddhe puna kiṁ āhārapariyesanenāti na gacchāmi,",
  "atk-s0502a2:274_14": "ñātīhi pana me saṁsaggo nāma natthi,",
  "atk-s0502a2:274_15": "bhante’’ti vutte satthā pakatiyāpi tassa ajjhāsayaṁ vijānanto –",
  "atk-s0502a2:274_16": "‘‘sādhu sādhu,",
  "atk-s0502a2:274_17": "bhikkhū’’ti tassa sādhukāraṁ datvā,",
  "atk-s0502a2:274_18": "‘‘anacchariyaṁ kho panetaṁ bhikkhu,",
  "atk-s0502a2:274_19": "yaṁ tvaṁ mādisaṁ ācariyaṁ labhitvā appiccho ahosi.",
  "atk-s0502a2:274_20": "Ayañhi appicchatā nāma mama tanti,",
  "atk-s0502a2:274_21": "mama paveṇī’’ti vatvā bhikkhūhi yācito atītaṁ āhari –",
  "atk-s0502a2:275_0": "Atīte himavante gaṅgātīre ekasmiṁ udumbaravane anekasahassā suvā vasiṁsu.",
  "atk-s0502a2:275_1": "Tatreko suvarājā attano nivāsarukkhassa phalesu khīṇesu yaṁ yadeva avasiṭṭhaṁ hoti aṅkuro vā pattaṁ vā taco vā,",
  "atk-s0502a2:275_2": "taṁ taṁ khāditvā gaṅgāyaṁ pānīyaṁ pivitvā paramappiccho santuṭṭho hutvā aññattha na gacchati.",
  "atk-s0502a2:275_3": "Tassa appicchasantuṭṭhabhāvaguṇena sakkassa bhavanaṁ kampi.",
  "atk-s0502a2:275_4": "Sakko āvajjamāno taṁ disvā tassa vīmaṁsanatthaṁ attano ānubhāvena taṁ rukkhaṁ sukkhāpesi.",
  "atk-s0502a2:275_5": "Rukkho obhaggo khāṇumatto chiddāvachiddova hutvā vāte paharante ākoṭito viya saddaṁ nicchārento aṭṭhāsi.",
  "atk-s0502a2:275_6": "Tassa chiddehi cuṇṇāni nikkhamanti.",
  "atk-s0502a2:275_7": "Suvarājā tāni khāditvā gaṅgāyaṁ pānīyaṁ pivitvā aññattha agantvā vātātapaṁ agaṇetvā udumbarakhāṇumatthake nisīdati.",
  "atk-s0502a2:275_8": "Sakko tassa paramappicchabhāvaṁ ñatvā,",
  "atk-s0502a2:275_9": "‘‘mittadhammaguṇaṁ kathāpetvā varamassa datvā udumbaraṁ amataphalaṁ katvā āgamissāmī’’ti eko haṁsarājā",
  "atk-s0502a2:275_10": "hutvā sujaṁ asurakaññaṁ purato katvā udumbaravanaṁ gantvā avidūre ekassa rukkhassa sākhāya nisīditvā",
  "atk-s0502a2:275_11": "tena saddhiṁ kathento imaṁ gāthamāha –",
  "atk-s0502a2:276_0": "‘‘Santi rukkhā haripattā, dumānekaphalā bahū;",
  "atk-s0502a2:277_0": "Kasmā nu sukkhe koḷāpe, suvassa nirato mano’’ti. (jā. 1.9.30);",
  "atk-s0502a2:278_0": "Sabbaṁ suvajātakaṁ navakanipāte āgatanayeneva vitthāretabbaṁ.",
  "atk-s0502a2:278_1": "Aṭṭhuppattiyeva hi tattha ca idha ca nānā,",
  "atk-s0502a2:278_2": "sesaṁ tādisameva.",
  "atk-s0502a2:278_3": "Satthā imaṁ dhammadesanaṁ āharitvā,",
  "atk-s0502a2:278_4": "‘‘tadā sakko ānando ahosi,",
  "atk-s0502a2:278_5": "suvarājā ahamevā’’ti vatvā, ‘‘evaṁ,",
  "atk-s0502a2:278_6": "bhikkhave,",
  "atk-s0502a2:278_7": "appicchatā nāmesā mama tanti,",
  "atk-s0502a2:278_8": "mama paveṇī,",
  "atk-s0502a2:278_9": "anacchariyā mama puttassa nigamavāsitissassa mādisaṁ ācariyaṁ labhitvā appicchatā,",
  "atk-s0502a2:278_10": "bhikkhunā nāma nigamavāsitissena viya appiccheneva bhavitabbaṁ.",
  "atk-s0502a2:278_11": "Evarūpo hi bhikkhu abhabbo samathavipassanādhammehi vā maggaphalehi vā parihānāya,",
  "atk-s0502a2:278_12": "aññadatthu nibbānasseva santike hotī’’ti vatvā imaṁ gāthamāha –",
  "atk-s0502a2:279_0": "32.",
  "atk-s0502a2:280_0": " ‘‘Appamādarato bhikkhu, pamāde bhayadassi vā;",
  "atk-s0502a2:281_0": "Abhabbo parihānāya, nibbānasseva santike’’ti.",
  "atk-s0502a2:282_0": "Tattha abhabbo parihānāyāti so evarūpo bhikkhu samathavipassanādhammehi vā maggaphalehi vā parihānāya abhabbo,",
  "atk-s0502a2:282_1": "nāpi pattehi parihāyati,",
  "atk-s0502a2:282_2": "na appattāni na pāpuṇāti.",
  "atk-s0502a2:282_3": "Nibbānasseva santiketi kilesaparinibbānassapi anupādāparinibbānassāpi santikeyevāti.",
  "atk-s0502a2:283_0": "Gāthāpariyosāne nigamavāsitissatthero saha paṭisambhidāhi arahattaṁ pāpuṇi.",
  "atk-s0502a2:283_1": "Aññepi bahū sotāpannādayo ahesuṁ.",
  "atk-s0502a2:283_2": "Mahājanassa sātthikā dhammadesanā jātāti.",
  "atk-s0502a2:284_0": "Nigamavāsitissattheravatthu navamaṁ.",
  "atk-s0502a2:285_0": "Appamādavaggavaṇṇanā niṭṭhitā. Dutiyo vaggo."
}