{
  "atk-s0510a22:0_0": "24. Udakāsanavaggo",
  "atk-s0510a22:1_0": "1-10.Udakāsanadāyakattheraapadānādivaṇṇanā",
  "atk-s0510a22:2_0": "Catuvīsatime vagge paṭhamadutiyāpadānāni uttānāneva.",
  "atk-s0510a22:3_0": "9.",
  "atk-s0510a22:3_1": "Tatiyāpadāne aruṇavatiyā nagareti ā samantato ālokaṁ karonto uṇati uggacchatīti aruṇo,",
  "atk-s0510a22:3_2": "so tasmiṁ vijjatīti aruṇavatī,",
  "atk-s0510a22:3_3": "tasmiṁ nagare ālokaṁ karonto sūriyo uggacchatīti attho.",
  "atk-s0510a22:3_4": "Sesanagaresupi sūriyuggamane vijjamānepi visesavacanaṁ sabbacatuppadānaṁ mahiyaṁ sayanepi sati mahiyaṁ sayatīti mahiṁsoti vacanaṁ viya rūḷhivasena vuttanti veditabbaṁ.",
  "atk-s0510a22:3_5": "Atha vā pākārapāsādahammiyādīsu suvaṇṇarajatamaṇimuttādisattaratanapabhāhi aruṇuggamanaṁ viya pabhāvatī aruṇavatī nāma, tasmiṁ aruṇavatiyā nagare,",
  "atk-s0510a22:3_6": "pūpiko pūpavikkayena jīvikaṁ kappento ahosinti attho.",
  "atk-s0510a22:4_0": "14.",
  "atk-s0510a22:4_1": "Catutthāpadāne tivarāyaṁ pure rammeti tīhi pākārehi parivāritā parikkhittāti tivarā,",
  "atk-s0510a22:4_2": "khajjabhojjādiupabhogavatthābharaṇādinaccagītādīhi ramaṇīyanti rammaṁ,",
  "atk-s0510a22:4_3": "tasmiṁ tivarāyaṁ pure nagare ramme naḷakāro ahaṁ ahosinti sambandho.",
  "atk-s0510a22:5_0": "Pañcamāpadānaṁ uttānatthameva.",
  "atk-s0510a22:6_0": "23.",
  "atk-s0510a22:6_1": "Chaṭṭhāpadāne vaṇṇakāro ahaṁ tadāti nīlapītarattādivaṇṇavasena vatthāni karoti rañjetīti vaṇṇakāro.",
  "atk-s0510a22:6_2": "Vattharajako hutvā cetiye vatthehi acchādanasamaye nānāvaṇṇehi dussāni rañjesinti attho.",
  "atk-s0510a22:7_0": "27.",
  "atk-s0510a22:7_1": "Sattamāpadāne piyālaṁ pupphitaṁ disvāti supupphitaṁ piyālarukkhaṁ disvā.",
  "atk-s0510a22:7_2": "Gatamagge khipiṁahanti ahaṁ migaluddo nesādo hutvā piyālapupphaṁ ocinitvā buddhassa gatamagge khipiṁ pūjesinti attho.",
  "atk-s0510a22:8_0": "30.",
  "atk-s0510a22:8_1": "Aṭṭhamāpadāne sake sippe apatthaddhoti attano takkabyākaraṇādisippasmiṁ apatthaddho patiṭṭhito cheko ahaṁ kānanaṁ agamaṁ gato sambuddhaṁ yantaṁ disvānāti vanantare gacchantaṁ vipassiṁ sambuddhaṁ passitvā.",
  "atk-s0510a22:8_2": "Ambayāgaṁ adāsahanti ahaṁ ambadānaṁ adāsinti attho.",
  "atk-s0510a22:9_0": "33.",
  "atk-s0510a22:9_1": "Navamāpadāne jagatī kāritā mayhanti atthadassissa bhagavato sarīradhātunidhāpitacetiye jagati chinnabhinnaālindapupphādhānasaṅkhātā jagati mayā kāritā kārāpitāti attho.",
  "atk-s0510a22:10_0": "Dasamāpadānaṁ uttānatthamevāti.",
  "atk-s0510a22:11_0": "Catuvīsatimavaggavaṇṇanā samattā."
}