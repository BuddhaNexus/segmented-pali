{
  "mil3.6.9:0.1_0": "Milindapañha",
  "mil3.6.9:0.2_0": "Sativagga",
  "mil3.6.9:0.3_0": "9. Saṁsārapañha",
  "mil3.6.9:1.1_0": "Rājā āha—",
  "mil3.6.9:1.2_0": "“bhante nāgasena, yaṁ panetaṁ brūsi ‘saṁsāro’ti, katamo so saṁsāro”ti?",
  "mil3.6.9:1.3_0": "“Idha, mahārāja,",
  "mil3.6.9:1.3_1": "jāto idheva marati,",
  "mil3.6.9:1.3_2": "idha mato aññatra uppajjati,",
  "mil3.6.9:1.3_3": "tahiṁ jāto tahiṁyeva marati,",
  "mil3.6.9:1.3_4": "tahiṁ mato aññatra uppajjati, evaṁ kho, mahārāja,",
  "mil3.6.9:1.3_5": "saṁsāro hotī”ti.",
  "mil3.6.9:1.4_0": "“Opammaṁ karohī”ti.",
  "mil3.6.9:1.5_0": "“Yathā, mahārāja,",
  "mil3.6.9:1.5_1": "kocideva puriso pakkaṁ ambaṁ khāditvā aṭṭhiṁ ropeyya,",
  "mil3.6.9:1.5_2": "tato mahanto ambarukkho nibbattitvā phalāni dadeyya,",
  "mil3.6.9:1.5_3": "atha so puriso tatopi pakkaṁ ambaṁ khāditvā aṭṭhiṁ ropeyya,",
  "mil3.6.9:1.5_4": "tatopi mahanto ambarukkho nibbattitvā phalāni dadeyya,",
  "mil3.6.9:1.5_5": "evametesaṁ rukkhānaṁ koṭi na paññāyati;",
  "mil3.6.9:1.6_0": "evameva kho, mahārāja,",
  "mil3.6.9:1.6_1": "idha jāto idheva marati,",
  "mil3.6.9:1.6_2": "idha mato aññatra uppajjati,",
  "mil3.6.9:1.6_3": "tahiṁ jāto tahiṁyeva marati,",
  "mil3.6.9:1.6_4": "tahiṁ mato aññatra uppajjati, evaṁ kho, mahārāja,",
  "mil3.6.9:1.6_5": "saṁsāro hotī”ti.",
  "mil3.6.9:2.1_0": "“Kallosi, bhante nāgasenā”ti.",
  "mil3.6.9:3.1_0": "Saṁsārapañho navamo."
}