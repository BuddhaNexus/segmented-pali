{
  "mn44:0.1_0": "Majjhima Nikāya 44 ",
  "mn44:0.2_0": "Cūḷavedallasutta ",
  "mn44:1.1_0": "Evaṁ me sutaṁ—",
  "mn44:1.2_0": "ekaṁ samayaṁ bhagavā rājagahe viharati veḷuvane kalandakanivāpe. ",
  "mn44:1.3_0": "Atha kho visākho upāsako yena dhammadinnā bhikkhunī tenupasaṅkami;",
  "mn44:1.3_1": "upasaṅkamitvā dhammadinnaṁ bhikkhuniṁ abhivādetvā ekamantaṁ nisīdi.",
  "mn44:1.3_2": "Ekamantaṁ nisinno kho visākho upāsako dhammadinnaṁ bhikkhuniṁ etadavoca:",
  "mn44:2.1_0": "“‘sakkāyo sakkāyo’ti, ayye, vuccati. ",
  "mn44:2.2_0": "Katamo nu kho, ayye, sakkāyo vutto bhagavatā”ti? ",
  "mn44:2.3_0": "“Pañca kho ime, āvuso visākha,",
  "mn44:2.3_1": "upādānakkhandhā sakkāyo vutto bhagavatā,",
  "mn44:2.4_0": "seyyathidaṁ—rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho. ",
  "mn44:2.5_0": "Ime kho, āvuso visākha,",
  "mn44:2.5_1": "pañcupādānakkhandhā sakkāyo vutto bhagavatā”ti.",
  "mn44:2.6_0": "“Sādhayye”ti kho visākho upāsako dhammadinnāya bhikkhuniyā bhāsitaṁ abhinanditvā anumoditvā dhammadinnaṁ bhikkhuniṁ uttariṁ pañhaṁ apucchi: ",
  "mn44:3.1_0": "“‘sakkāyasamudayo sakkāyasamudayo’ti, ayye, vuccati. ",
  "mn44:3.2_0": "Katamo nu kho, ayye,",
  "mn44:3.2_1": "sakkāyasamudayo vutto bhagavatā”ti?",
  "mn44:3.3_0": "“Yāyaṁ, āvuso visākha,",
  "mn44:3.3_1": "taṇhā ponobbhavikā nandīrāgasahagatā tatratatrābhinandinī, seyyathidaṁ—",
  "mn44:3.4_0": "kāmataṇhā bhavataṇhā vibhavataṇhā; ",
  "mn44:3.5_0": "ayaṁ kho, āvuso visākha,",
  "mn44:3.5_1": "sakkāyasamudayo vutto bhagavatā”ti.",
  "mn44:4.1_0": "“‘Sakkāyanirodho sakkāyanirodho’ti, ayye, vuccati. ",
  "mn44:4.2_0": "Katamo nu kho, ayye,",
  "mn44:4.2_1": "sakkāyanirodho vutto bhagavatā”ti?",
  "mn44:4.3_0": "“Yo kho, āvuso visākha,",
  "mn44:4.3_1": "tassāyeva taṇhāya asesavirāganirodho cāgo paṭinissaggo mutti anālayo;",
  "mn44:4.4_0": "ayaṁ kho, āvuso visākha,",
  "mn44:4.4_1": "sakkāyanirodho vutto bhagavatā”ti.",
  "mn44:5.1_0": "“‘Sakkāyanirodhagāminī paṭipadā sakkāyanirodhagāminī paṭipadā’ti, ayye, vuccati. ",
  "mn44:5.2_0": "Katamā nu kho, ayye,",
  "mn44:5.2_1": "sakkāyanirodhagāminī paṭipadā vuttā bhagavatā”ti?",
  "mn44:5.3_0": "“Ayameva kho, āvuso visākha,",
  "mn44:5.3_1": "ariyo aṭṭhaṅgiko maggo sakkāyanirodhagāminī paṭipadā vuttā bhagavatā, seyyathidaṁ—",
  "mn44:5.4_0": "sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhī”ti. ",
  "mn44:6.1_0": "“Taññeva nu kho, ayye,",
  "mn44:6.1_1": "upādānaṁ te pañcupādānakkhandhā udāhu aññatra pañcahupādānakkhandhehi upādānan”ti?",
  "mn44:6.2_0": "“Na kho, āvuso visākha,",
  "mn44:6.2_1": "taññeva upādānaṁ te pañcupādānakkhandhā,",
  "mn44:6.2_2": "nāpi aññatra pañcahupādānakkhandhehi upādānaṁ.",
  "mn44:6.3_0": "Yo kho, āvuso visākha,",
  "mn44:6.3_1": "pañcasu upādānakkhandhesu chandarāgo taṁ tattha upādānan”ti.",
  "mn44:7.1_0": "“Kathaṁ panāyye, sakkāyadiṭṭhi hotī”ti? ",
  "mn44:7.2_0": "“Idhāvuso visākha, assutavā puthujjano,",
  "mn44:7.2_1": "ariyānaṁ adassāvī ariyadhammassa akovido ariyadhamme avinīto,",
  "mn44:7.2_2": "sappurisānaṁ adassāvī sappurisadhammassa akovido sappurisadhamme avinīto,",
  "mn44:7.3_0": "rūpaṁ attato samanupassati, rūpavantaṁ vā attānaṁ, attani vā rūpaṁ, rūpasmiṁ vā attānaṁ. ",
  "mn44:7.4_0": "Vedanaṁ …pe… ",
  "mn44:7.5_0": "saññaṁ … ",
  "mn44:7.6_0": "saṅkhāre … ",
  "mn44:7.7_0": "viññāṇaṁ attato samanupassati, viññāṇavantaṁ vā attānaṁ, attani vā viññāṇaṁ, viññāṇasmiṁ vā attānaṁ. ",
  "mn44:7.8_0": "Evaṁ kho, āvuso visākha, sakkāyadiṭṭhi hotī”ti. ",
  "mn44:8.1_0": "“Kathaṁ panāyye, sakkāyadiṭṭhi na hotī”ti? ",
  "mn44:8.2_0": "“Idhāvuso visākha, sutavā ariyasāvako,",
  "mn44:8.2_1": "ariyānaṁ dassāvī ariyadhammassa kovido ariyadhamme suvinīto,",
  "mn44:8.2_2": "sappurisānaṁ dassāvī sappurisadhammassa kovido sappurisadhamme suvinīto,",
  "mn44:8.3_0": "na rūpaṁ attato samanupassati, na rūpavantaṁ vā attānaṁ, na attani vā rūpaṁ, na rūpasmiṁ vā attānaṁ. ",
  "mn44:8.4_0": "Na vedanaṁ …pe… ",
  "mn44:8.5_0": "na saññaṁ … ",
  "mn44:8.6_0": "na saṅkhāre …pe… ",
  "mn44:8.7_0": "na viññāṇaṁ attato samanupassati, na viññāṇavantaṁ vā attānaṁ, na attani vā viññāṇaṁ, na viññāṇasmiṁ vā attānaṁ. ",
  "mn44:8.8_0": "Evaṁ kho, āvuso visākha, sakkāyadiṭṭhi na hotī”ti. ",
  "mn44:9.1_0": "“Katamo panāyye, ariyo aṭṭhaṅgiko maggo”ti? ",
  "mn44:9.2_0": "“Ayameva kho, āvuso visākha, ariyo aṭṭhaṅgiko maggo, seyyathidaṁ—",
  "mn44:9.3_0": "sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhī”ti. ",
  "mn44:10.1_0": "“Ariyo panāyye,",
  "mn44:10.1_1": "aṭṭhaṅgiko maggo saṅkhato udāhu asaṅkhato”ti?",
  "mn44:10.2_0": "“Ariyo kho, āvuso visākha, aṭṭhaṅgiko maggo saṅkhato”ti. ",
  "mn44:11.1_0": "“Ariyena nu kho, ayye,",
  "mn44:11.1_1": "aṭṭhaṅgikena maggena tayo khandhā saṅgahitā udāhu tīhi khandhehi ariyo aṭṭhaṅgiko maggo saṅgahito”ti?",
  "mn44:11.2_0": "“Na kho, āvuso visākha,",
  "mn44:11.2_1": "ariyena aṭṭhaṅgikena maggena tayo khandhā saṅgahitā; tīhi ca kho, āvuso visākha,",
  "mn44:11.2_2": "khandhehi ariyo aṭṭhaṅgiko maggo saṅgahito.",
  "mn44:11.3_0": "Yā cāvuso visākha,",
  "mn44:11.3_1": "sammāvācā yo ca sammākammanto yo ca sammāājīvo ime dhammā sīlakkhandhe saṅgahitā.",
  "mn44:11.4_0": "Yo ca sammāvāyāmo yā ca sammāsati yo ca sammāsamādhi ime dhammā samādhikkhandhe saṅgahitā. ",
  "mn44:11.5_0": "Yā ca sammādiṭṭhi yo ca sammāsaṅkappo,",
  "mn44:11.5_1": "ime dhammā paññākkhandhe saṅgahitā”ti.",
  "mn44:12.1_0": "“Katamo panāyye, samādhi,",
  "mn44:12.1_1": "katame dhammā samādhinimittā,",
  "mn44:12.1_2": "katame dhammā samādhiparikkhārā, katamā samādhibhāvanā”ti?",
  "mn44:12.2_0": "“Yā kho, āvuso visākha,",
  "mn44:12.2_1": "cittassa ekaggatā ayaṁ samādhi;",
  "mn44:12.3_0": "cattāro satipaṭṭhānā samādhinimittā; ",
  "mn44:12.4_0": "cattāro sammappadhānā samādhiparikkhārā. ",
  "mn44:12.5_0": "Yā tesaṁyeva dhammānaṁ āsevanā bhāvanā bahulīkammaṁ, ayaṁ ettha samādhibhāvanā”ti. ",
  "mn44:13.1_0": "“Kati panāyye, saṅkhārā”ti? ",
  "mn44:13.2_0": "“Tayome, āvuso visākha, saṅkhārā—",
  "mn44:13.3_0": "kāyasaṅkhāro, vacīsaṅkhāro, cittasaṅkhāro”ti. ",
  "mn44:14.1_0": "“Katamo panāyye, kāyasaṅkhāro, katamo vacīsaṅkhāro, katamo cittasaṅkhāro”ti? ",
  "mn44:14.2_0": "“Assāsapassāsā kho, āvuso visākha, kāyasaṅkhāro, vitakkavicārā vacīsaṅkhāro,",
  "mn44:14.2_1": "saññā ca vedanā ca cittasaṅkhāro”ti.",
  "mn44:15.1_0": "“Kasmā panāyye, assāsapassāsā kāyasaṅkhāro,",
  "mn44:15.1_1": "kasmā vitakkavicārā vacīsaṅkhāro,",
  "mn44:15.1_2": "kasmā saññā ca vedanā ca cittasaṅkhāro”ti?",
  "mn44:15.2_0": "“Assāsapassāsā kho, āvuso visākha,",
  "mn44:15.2_1": "kāyikā ete dhammā kāyappaṭibaddhā,",
  "mn44:15.2_2": "tasmā assāsapassāsā kāyasaṅkhāro.",
  "mn44:15.3_0": "Pubbe kho, āvuso visākha,",
  "mn44:15.3_1": "vitakketvā vicāretvā pacchā vācaṁ bhindati,",
  "mn44:15.3_2": "tasmā vitakkavicārā vacīsaṅkhāro.",
  "mn44:15.4_0": "Saññā ca vedanā ca cetasikā ete dhammā cittappaṭibaddhā,",
  "mn44:15.4_1": "tasmā saññā ca vedanā ca cittasaṅkhāro”ti.",
  "mn44:16.1_0": "“Kathaṁ panāyye,",
  "mn44:16.1_1": "saññāvedayitanirodhasamāpatti hotī”ti?",
  "mn44:16.2_0": "“Na kho, āvuso visākha,",
  "mn44:16.2_1": "saññāvedayitanirodhaṁ samāpajjantassa bhikkhuno evaṁ hoti:",
  "mn44:16.3_0": "‘ahaṁ saññāvedayitanirodhaṁ samāpajjissan’ti vā,",
  "mn44:16.3_1": "‘ahaṁ saññāvedayitanirodhaṁ samāpajjāmī’ti vā,",
  "mn44:16.3_2": "‘ahaṁ saññāvedayitanirodhaṁ samāpanno’ti vā.",
  "mn44:16.4_0": "Atha khvāssa pubbeva tathā cittaṁ bhāvitaṁ hoti yaṁ taṁ tathattāya upanetī”ti. ",
  "mn44:17.1_0": "“Saññāvedayitanirodhaṁ samāpajjantassa panāyye,",
  "mn44:17.1_1": "bhikkhuno katame dhammā paṭhamaṁ nirujjhanti—yadi vā kāyasaṅkhāro, yadi vā vacīsaṅkhāro, yadi vā cittasaṅkhāro”ti?",
  "mn44:17.2_0": "“Saññāvedayitanirodhaṁ samāpajjantassa kho, āvuso visākha,",
  "mn44:17.2_1": "bhikkhuno paṭhamaṁ nirujjhati vacīsaṅkhāro, tato kāyasaṅkhāro, tato cittasaṅkhāro”ti.",
  "mn44:18.1_0": "“Kathaṁ panāyye,",
  "mn44:18.1_1": "saññāvedayitanirodhasamāpattiyā vuṭṭhānaṁ hotī”ti?",
  "mn44:18.2_0": "“Na kho, āvuso visākha,",
  "mn44:18.2_1": "saññāvedayitanirodhasamāpattiyā vuṭṭhahantassa bhikkhuno evaṁ hoti:",
  "mn44:18.3_0": "‘ahaṁ saññāvedayitanirodhasamāpattiyā vuṭṭhahissan’ti vā,",
  "mn44:18.3_1": "‘ahaṁ saññāvedayitanirodhasamāpattiyā vuṭṭhahāmī’ti vā,",
  "mn44:18.3_2": "‘ahaṁ saññāvedayitanirodhasamāpattiyā vuṭṭhito’ti vā.",
  "mn44:18.4_0": "Atha khvāssa pubbeva tathā cittaṁ bhāvitaṁ hoti yaṁ taṁ tathattāya upanetī”ti. ",
  "mn44:19.1_0": "“Saññāvedayitanirodhasamāpattiyā vuṭṭhahantassa panāyye,",
  "mn44:19.1_1": "bhikkhuno katame dhammā paṭhamaṁ uppajjanti—yadi vā kāyasaṅkhāro, yadi vā vacīsaṅkhāro, yadi vā cittasaṅkhāro”ti?",
  "mn44:19.2_0": "“Saññāvedayitanirodhasamāpattiyā vuṭṭhahantassa kho, āvuso visākha,",
  "mn44:19.2_1": "bhikkhuno paṭhamaṁ uppajjati cittasaṅkhāro, tato kāyasaṅkhāro, tato vacīsaṅkhāro”ti.",
  "mn44:20.1_0": "“Saññāvedayitanirodhasamāpattiyā vuṭṭhitaṁ panāyye,",
  "mn44:20.1_1": "bhikkhuṁ kati phassā phusantī”ti?",
  "mn44:20.2_0": "“Saññāvedayitanirodhasamāpattiyā vuṭṭhitaṁ kho, āvuso visākha,",
  "mn44:20.2_1": "bhikkhuṁ tayo phassā phusanti—suññato phasso, animitto phasso, appaṇihito phasso”ti.",
  "mn44:21.1_0": "“Saññāvedayitanirodhasamāpattiyā vuṭṭhitassa panāyye,",
  "mn44:21.1_1": "bhikkhuno kiṁninnaṁ cittaṁ hoti kiṁpoṇaṁ kiṁpabbhāran”ti?",
  "mn44:21.2_0": "“Saññāvedayitanirodhasamāpattiyā vuṭṭhitassa kho, āvuso visākha,",
  "mn44:21.2_1": "bhikkhuno vivekaninnaṁ cittaṁ hoti,",
  "mn44:21.2_2": "vivekapoṇaṁ vivekapabbhāran”ti.",
  "mn44:22.1_0": "“Kati panāyye, vedanā”ti? ",
  "mn44:22.2_0": "“Tisso kho imā, āvuso visākha, vedanā—",
  "mn44:22.3_0": "sukhā vedanā, dukkhā vedanā, adukkhamasukhā vedanā”ti. ",
  "mn44:23.1_0": "“Katamā panāyye, sukhā vedanā, katamā dukkhā vedanā,",
  "mn44:23.1_1": "katamā adukkhamasukhā vedanā”ti?",
  "mn44:23.2_0": "“Yaṁ kho, āvuso visākha,",
  "mn44:23.2_1": "kāyikaṁ vā cetasikaṁ vā sukhaṁ sātaṁ vedayitaṁ—",
  "mn44:23.3_0": "ayaṁ sukhā vedanā. ",
  "mn44:23.4_0": "Yaṁ kho, āvuso visākha,",
  "mn44:23.4_1": "kāyikaṁ vā cetasikaṁ vā dukkhaṁ asātaṁ vedayitaṁ—",
  "mn44:23.5_0": "ayaṁ dukkhā vedanā. ",
  "mn44:23.6_0": "Yaṁ kho, āvuso visākha,",
  "mn44:23.6_1": "kāyikaṁ vā cetasikaṁ vā neva sātaṁ nāsātaṁ vedayitaṁ—",
  "mn44:23.7_0": "ayaṁ adukkhamasukhā vedanā”ti. ",
  "mn44:24.1_0": "“Sukhā panāyye, vedanā kiṁsukhā kiṁdukkhā,",
  "mn44:24.1_1": "dukkhā vedanā kiṁsukhā kiṁdukkhā,",
  "mn44:24.1_2": "adukkhamasukhā vedanā kiṁsukhā kiṁdukkhā”ti?",
  "mn44:24.2_0": "“Sukhā kho, āvuso visākha,",
  "mn44:24.2_1": "vedanā ṭhitisukhā vipariṇāmadukkhā;",
  "mn44:24.3_0": "dukkhā vedanā ṭhitidukkhā vipariṇāmasukhā; ",
  "mn44:24.4_0": "adukkhamasukhā vedanā ñāṇasukhā aññāṇadukkhā”ti. ",
  "mn44:25.1_0": "“Sukhāya panāyye,",
  "mn44:25.1_1": "vedanāya kiṁ anusayo anuseti,",
  "mn44:25.1_2": "dukkhāya vedanāya kiṁ anusayo anuseti,",
  "mn44:25.1_3": "adukkhamasukhāya vedanāya kiṁ anusayo anusetī”ti?",
  "mn44:25.2_0": "“Sukhāya kho, āvuso visākha, vedanāya rāgānusayo anuseti,",
  "mn44:25.2_1": "dukkhāya vedanāya paṭighānusayo anuseti,",
  "mn44:25.2_2": "adukkhamasukhāya vedanāya avijjānusayo anusetī”ti.",
  "mn44:26.1_0": "“Sabbāya nu kho, ayye,",
  "mn44:26.1_1": "sukhāya vedanāya rāgānusayo anuseti,",
  "mn44:26.1_2": "sabbāya dukkhāya vedanāya paṭighānusayo anuseti,",
  "mn44:26.1_3": "sabbāya adukkhamasukhāya vedanāya avijjānusayo anusetī”ti?",
  "mn44:26.2_0": "“Na kho, āvuso visākha,",
  "mn44:26.2_1": "sabbāya sukhāya vedanāya rāgānusayo anuseti,",
  "mn44:26.2_2": "na sabbāya dukkhāya vedanāya paṭighānusayo anuseti,",
  "mn44:26.2_3": "na sabbāya adukkhamasukhāya vedanāya avijjānusayo anusetī”ti.",
  "mn44:27.1_0": "“Sukhāya panāyye, vedanāya kiṁ pahātabbaṁ,",
  "mn44:27.1_1": "dukkhāya vedanāya kiṁ pahātabbaṁ,",
  "mn44:27.1_2": "adukkhamasukhāya vedanāya kiṁ pahātabban”ti?",
  "mn44:27.2_0": "“Sukhāya kho, āvuso visākha,",
  "mn44:27.2_1": "vedanāya rāgānusayo pahātabbo,",
  "mn44:27.2_2": "dukkhāya vedanāya paṭighānusayo pahātabbo,",
  "mn44:27.2_3": "adukkhamasukhāya vedanāya avijjānusayo pahātabbo”ti.",
  "mn44:28.1_0": "“Sabbāya nu kho, ayye,",
  "mn44:28.1_1": "sukhāya vedanāya rāgānusayo pahātabbo,",
  "mn44:28.1_2": "sabbāya dukkhāya vedanāya paṭighānusayo pahātabbo,",
  "mn44:28.1_3": "sabbāya adukkhamasukhāya vedanāya avijjānusayo pahātabbo”ti?",
  "mn44:28.2_0": "“Na kho, āvuso visākha,",
  "mn44:28.2_1": "sabbāya sukhāya vedanāya rāgānusayo pahātabbo,",
  "mn44:28.2_2": "na sabbāya dukkhāya vedanāya paṭighānusayo pahātabbo,",
  "mn44:28.2_3": "na sabbāya adukkhamasukhāya vedanāya avijjānusayo pahātabbo.",
  "mn44:28.3_0": "Idhāvuso visākha,",
  "mn44:28.3_1": "bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "mn44:28.4_0": "Rāgaṁ tena pajahati, na tattha rāgānusayo anuseti. ",
  "mn44:28.5_0": "Idhāvuso visākha, bhikkhu iti paṭisañcikkhati: ",
  "mn44:28.6_0": "‘kudāssu nāmāhaṁ tadāyatanaṁ upasampajja viharissāmi yadariyā etarahi āyatanaṁ upasampajja viharantī’ti? ",
  "mn44:28.7_0": "Iti anuttaresu vimokkhesu pihaṁ upaṭṭhāpayato uppajjati pihāppaccayā domanassaṁ. ",
  "mn44:28.8_0": "Paṭighaṁ tena pajahati,",
  "mn44:28.8_1": "na tattha paṭighānusayo anuseti.",
  "mn44:28.9_0": "Idhāvuso visākha, bhikkhu sukhassa ca pahānā, dukkhassa ca pahānā,",
  "mn44:28.9_1": "pubbeva somanassadomanassānaṁ atthaṅgamā,",
  "mn44:28.9_2": "adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.",
  "mn44:28.10_0": "Avijjaṁ tena pajahati,",
  "mn44:28.10_1": "na tattha avijjānusayo anusetī”ti.",
  "mn44:29.1_0": "“Sukhāya panāyye, vedanāya kiṁ paṭibhāgo”ti? ",
  "mn44:29.2_0": "“Sukhāya kho, āvuso visākha,",
  "mn44:29.2_1": "vedanāya dukkhā vedanā paṭibhāgo”ti.",
  "mn44:29.3_0": "“Dukkhāya pannāyye, vedanāya kiṁ paṭibhāgo”ti? ",
  "mn44:29.4_0": "“Dukkhāya kho, āvuso visākha,",
  "mn44:29.4_1": "vedanāya sukhā vedanā paṭibhāgo”ti.",
  "mn44:29.5_0": "“Adukkhamasukhāya panāyye, vedanāya kiṁ paṭibhāgo”ti? ",
  "mn44:29.6_0": "“Adukkhamasukhāya kho, āvuso visākha, vedanāya avijjā paṭibhāgo”ti. ",
  "mn44:29.7_0": "“Avijjāya panāyye, kiṁ paṭibhāgo”ti? ",
  "mn44:29.8_0": "“Avijjāya kho, āvuso visākha, vijjā paṭibhāgo”ti. ",
  "mn44:29.9_0": "“Vijjāya panāyye, kiṁ paṭibhāgo”ti? ",
  "mn44:29.10_0": "“Vijjāya kho, āvuso visākha, vimutti paṭibhāgo”ti. ",
  "mn44:29.11_0": "“Vimuttiyā panāyye, kiṁ paṭibhāgo”ti? ",
  "mn44:29.12_0": "“Vimuttiyā kho, āvuso visākha, nibbānaṁ paṭibhāgo”ti. ",
  "mn44:29.13_0": "“Nibbānassa panāyye, kiṁ paṭibhāgo”ti? ",
  "mn44:29.14_0": "“Accayāsi, āvuso visākha, pañhaṁ,",
  "mn44:29.14_1": "nāsakkhi pañhānaṁ pariyantaṁ gahetuṁ.",
  "mn44:29.15_0": "Nibbānogadhañhi, āvuso visākha, brahmacariyaṁ,",
  "mn44:29.15_1": "nibbānaparāyanaṁ nibbānapariyosānaṁ.",
  "mn44:29.16_0": "Ākaṅkhamāno ca tvaṁ, āvuso visākha,",
  "mn44:29.16_1": "bhagavantaṁ upasaṅkamitvā etamatthaṁ puccheyyāsi,",
  "mn44:29.16_2": "yathā ca te bhagavā byākaroti tathā naṁ dhāreyyāsī”ti.",
  "mn44:30.1_0": "Atha kho visākho upāsako dhammadinnāya bhikkhuniyā bhāsitaṁ abhinanditvā anumoditvā uṭṭhāyāsanā dhammadinnaṁ bhikkhuniṁ abhivādetvā padakkhiṇaṁ katvā yena bhagavā tenupasaṅkami;",
  "mn44:30.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn44:30.2_0": "Ekamantaṁ nisinno kho visākho upāsako yāvatako ahosi dhammadinnāya bhikkhuniyā saddhiṁ kathāsallāpo taṁ sabbaṁ bhagavato ārocesi. ",
  "mn44:30.3_0": "Evaṁ vutte, bhagavā visākhaṁ upāsakaṁ etadavoca: ",
  "mn44:30.4_0": "“paṇḍitā, visākha, dhammadinnā bhikkhunī, mahāpaññā, visākha, dhammadinnā bhikkhunī. ",
  "mn44:30.5_0": "Mañcepi tvaṁ, visākha, etamatthaṁ puccheyyāsi,",
  "mn44:30.5_1": "ahampi taṁ evamevaṁ byākareyyaṁ,",
  "mn44:30.5_2": "yathā taṁ dhammadinnāya bhikkhuniyā byākataṁ.",
  "mn44:30.6_0": "Eso cevetassa attho. Evañca naṁ dhārehī”ti. ",
  "mn44:30.7_0": "Idamavoca bhagavā. ",
  "mn44:30.8_0": "Attamano visākho upāsako bhagavato bhāsitaṁ abhinandīti. ",
  "mn44:30.9_0": "Cūḷavedallasuttaṁ niṭṭhitaṁ catutthaṁ. "
}