{
  "tika-vin02t13:0_0": "5. Cammakkhandhakaṁ",
  "tika-vin02t13:1_0": "Soṇakoḷivisavatthukathāvaṇṇanā",
  "tika-vin02t13:2_0": "242.",
  "tika-vin02t13:2_1": "Cammakkhandhake uṇṇapāvāraṇanti uṇṇāmayaṁ pāvāraṇaṁ.",
  "tika-vin02t13:2_2": "Vihārapacchāyāyanti vihārapaccante chāyāyaṁ.",
  "tika-vin02t13:2_3": "Vihārassa vaḍḍhamānacchāyāyantipi vadanti.",
  "tika-vin02t13:3_0": "Soṇassa pabbajjākathāvaṇṇanā",
  "tika-vin02t13:4_0": "243.",
  "tika-vin02t13:4_1": "Suttattho pana suttavaṇṇanātoyeva gahetabboti etthāyaṁ suttavaṇṇanā.",
  "tika-vin02t13:4_2": "Sītavaneti (a. ni. aṭṭha.",
  "tika-vin02t13:4_3": "3.6.55) evaṁnāmake vane.",
  "tika-vin02t13:4_4": "Tasmiṁ kira paṭipāṭiyā pañca caṅkamanasatāni māpitāni,",
  "tika-vin02t13:4_5": "tesu thero attano sappāyaṁ caṅkamanaṁ gahetvā samaṇadhammaṁ karoti.",
  "tika-vin02t13:4_6": "Tassa āraddhavīriyassa hutvā caṅkamato pādatalāni bhijjiṁsu,",
  "tika-vin02t13:4_7": "jāṇūhi caṅkamato jāṇukānipi hatthatalānipi bhijjiṁsu,",
  "tika-vin02t13:4_8": "chiddāni ahesuṁ.",
  "tika-vin02t13:4_9": "Evaṁ āraddhavīriyo viharanto obhāsanimittamattakampi dassetuṁ nāsakkhi.",
  "tika-vin02t13:4_10": "Tassa vīriyena kilamitakāyassa caṅkamanakoṭiyaṁ pāsāṇaphalake nisinnassa yo vitakko udapādi,",
  "tika-vin02t13:4_11": "taṁ dassetuṁ ‘‘atha kho āyasmato’’tiādi vuttaṁ.",
  "tika-vin02t13:4_12": "Tattha āraddhavīriyāti paripuṇṇapaggahitavīriyā.",
  "tika-vin02t13:4_13": "Na anupādāya āsavehi cittaṁ vimuccatīti ‘‘sace ahaṁ ugghaṭitaññū vā vipañcitaññū vā neyyo vā,",
  "tika-vin02t13:4_14": "na me cittaṁ na vimucceyya,",
  "tika-vin02t13:4_15": "addhā pana padaparamo,",
  "tika-vin02t13:4_16": "yena me cittaṁ na muccatī’’ti sanniṭṭhānaṁ katvā ‘‘saṁvijjanti kho panā’’tiādīni cintesi.",
  "tika-vin02t13:4_17": "Tattha bhogāti upayogatthe paccattaṁ.",
  "tika-vin02t13:5_0": "Pāturahosīti therassa cittācāraṁ ñatvā ‘‘ayaṁ soṇo ajja sītavane padhānabhūmiyaṁ nisinno imaṁ vitakkaṁ vitakketi,",
  "tika-vin02t13:5_1": "gantvāssa vitakkaṁ sahoḍḍhaṁ gaṇhitvā vīṇopamakammaṭṭhānaṁ kathessāmī’’ti sītavane pāturahosi.",
  "tika-vin02t13:5_2": "Paññatte āsaneti padhānikabhikkhū attano vasanaṭṭhāne ovadituṁ āgatassa buddhassa bhagavato nisīdanatthaṁ",
  "tika-vin02t13:5_3": "yathālābhena āsanampi paññapetvāva padhānaṁ karonti ,",
  "tika-vin02t13:5_4": "aññaṁ alabhamānā purāṇapaṇṇāni saṅgharitvā upari saṅghāṭiṁ paññapenti.",
  "tika-vin02t13:5_5": "Theropi āsanaṁ paññapetvāva padhānaṁ akāsi,",
  "tika-vin02t13:5_6": "taṁ sandhāya vuttaṁ ‘‘paññatte āsane’’ti.",
  "tika-vin02t13:6_0": "Taṁkiṁ maññasīti satthā ‘‘imassa bhikkhuno avasesakammaṭṭhānena attho natthi,",
  "tika-vin02t13:6_1": "ayaṁ gandhabbasippe cheko ciṇṇavasī,",
  "tika-vin02t13:6_2": "attano visaye kathiyamāne khippameva sallakkhessatī’’ti vīṇopamaṁ kathetuṁ ‘‘taṁ kiṁ maññasī’’tiādimāha.",
  "tika-vin02t13:6_3": "Vīṇāya tantissare kusalatā nāma vīṇāya vādanakusalatā,",
  "tika-vin02t13:6_4": "so ca tattha kusalo.",
  "tika-vin02t13:6_5": "Mātāpitaro hissa ‘‘amhākaṁ putto aññaṁ sippaṁ sikkhanto kāyena kilamissati,",
  "tika-vin02t13:6_6": "idaṁ pana āsane nisinneneva sakkā uggaṇhitu’’nti gandhabbasippameva uggaṇhāpesuṁ. Tassa –",
  "tika-vin02t13:7_0": "‘‘Satta sarā tayo gāmā, mucchanā ekavīsati;",
  "tika-vin02t13:8_0": "Ṭhānā ekūnapaññāsa, iccete saramaṇḍalā’’ti. –",
  "tika-vin02t13:9_0": "Ādikaṁ gandhabbasippaṁ sabbameva paguṇaṁ ahosi.",
  "tika-vin02t13:9_1": "Accāyatāti atiāyatā kharamucchanā.",
  "tika-vin02t13:9_2": "Saravatīti sarasampannā.",
  "tika-vin02t13:9_3": "Kammaññāti kammakkhamā kammayoggā.",
  "tika-vin02t13:9_4": "Atisithilāti mandamucchanā.",
  "tika-vin02t13:9_5": "Same guṇe patiṭṭhitāti majjhime sare ṭhapetvā mucchitā.",
  "tika-vin02t13:10_0": "Accāraddhanti atigāḷhaṁ.",
  "tika-vin02t13:10_1": "Uddhaccāya saṁvattatīti uddhatabhāvāya saṁvattati.",
  "tika-vin02t13:10_2": "Atilīnanti atisithilaṁ.",
  "tika-vin02t13:10_3": "Kosajjāyāti kusītabhāvatthāya.",
  "tika-vin02t13:10_4": "Vīriyasamathaṁ adhiṭṭhāhīti vīriyasampayuttaṁ samathaṁ adhiṭṭhāhi,",
  "tika-vin02t13:10_5": "vīriyaṁ samathena yojehīti attho.",
  "tika-vin02t13:10_6": "Indriyānañca samataṁ adhiṭṭhāhīti saddhādīnaṁ indriyānaṁ samataṁ samabhāvaṁ adhiṭṭhāhi.",
  "tika-vin02t13:10_7": "Tattha saddhaṁ paññāya,",
  "tika-vin02t13:10_8": "paññañca saddhāya,",
  "tika-vin02t13:10_9": "vīriyaṁ samādhinā,",
  "tika-vin02t13:10_10": "samādhiñca vīriyena yojayatā indriyānaṁ samatā adhiṭṭhitā nāma hoti.",
  "tika-vin02t13:10_11": "Sati pana sabbatthikā,",
  "tika-vin02t13:10_12": "sā sadāpi balavatīyeva vaṭṭati.",
  "tika-vin02t13:10_13": "Tañca pana nesaṁ yojanāvidhānaṁ visuddhimagge (visuddhi.",
  "tika-vin02t13:10_14": "1.60-62) āgatanayena veditabbaṁ.",
  "tika-vin02t13:10_15": "Tattha ca nimittaṁ gaṇhāhīti tasmiñca samabhāve sati yena ādāse mukhabimbeneva nimittena uppajjitabbaṁ,",
  "tika-vin02t13:10_16": "taṁ samathanimittaṁ vipassanānimittaṁ magganimittaṁ phalanimittañca gaṇha nibbattehīti evamassa satthā arahatte pakkhipitvā kammaṭṭhānaṁ kathesi.",
  "tika-vin02t13:11_0": "Tattha ca nimittaṁ aggahesīti samathanimittañca vipassanānimittañca aggahesi.",
  "tika-vin02t13:11_1": "Ekoti asahāyo.",
  "tika-vin02t13:11_2": "Vūpakaṭṭhoti vatthukāmehi ca kilesakāmehi ca kāyena ceva cittena ca vūpakaṭṭho.",
  "tika-vin02t13:11_3": "Appamattoti kammaṭṭhāne satiṁ avijahanto.",
  "tika-vin02t13:11_4": "Ātāpīti kāyikacetasikavīriyātāpena ātāpo.",
  "tika-vin02t13:11_5": "Ātappati kilesehīti ātāpo, vīriyaṁ.",
  "tika-vin02t13:11_6": "Pahitattoti kāye ca jīvite ca anapekkhatāya pesitatto vissaṭṭhaattabhāvo,",
  "tika-vin02t13:11_7": "nibbāne vā pesitacitto.",
  "tika-vin02t13:11_8": "Na cirassevāti kammaṭṭhānārambhato na cireneva.",
  "tika-vin02t13:11_9": "Aññataroti eko.",
  "tika-vin02t13:11_10": "Arahatanti bhagavato sāvakānaṁ arahantānaṁ abbhantaro eko mahāsāvako ahosīti attho.",
  "tika-vin02t13:12_0": "244.Vusitavāti vutthabrahmacariyavāso.",
  "tika-vin02t13:12_1": "Katakaraṇīyoti catūhi maggehi kattabbaṁ katvā ṭhito.",
  "tika-vin02t13:12_2": "Ohitabhāroti khandhabhāraṁ kilesabhāraṁ abhisaṅkhārabhārañca otāretvā ṭhito.",
  "tika-vin02t13:12_3": "Anuppattasadatthoti sadattho vuccati arahattaṁ,",
  "tika-vin02t13:12_4": "taṁ pattoti attho.",
  "tika-vin02t13:12_5": "Parikkhīṇabhavasaṁyojanoti khīṇabhavabandhano.",
  "tika-vin02t13:12_6": "Sammadaññā vimuttoti sammā hetunā kāraṇena jānitvā vimutto.",
  "tika-vin02t13:12_7": "Cha ṭhānānīti cha kāraṇāni.",
  "tika-vin02t13:12_8": "Adhimutto hotīti paṭivijjhitvā paccakkhaṁ katvā ṭhito hoti.",
  "tika-vin02t13:12_9": "Nekkhammādhimuttotiādi sabbaṁ arahattavasena vuttaṁ.",
  "tika-vin02t13:12_10": "Arahattañhi sabbakilesehi nikkhantattā nekkhammaṁ,",
  "tika-vin02t13:12_11": "teheva pavivittattā paviveko,",
  "tika-vin02t13:12_12": "byāpajjābhāvato abyāpajjaṁ,",
  "tika-vin02t13:12_13": "upādānassa khayante uppannattā upādānakkhayo,",
  "tika-vin02t13:12_14": "taṇhāya khayante uppannattā taṇhakkhayo,",
  "tika-vin02t13:12_15": "sammohābhāvato asammohoti ca vuccati.",
  "tika-vin02t13:13_0": "Kevalaṁ saddhāmattakanti paṭivedharahitaṁ kevalaṁ paṭivedhapaññāya asammissaṁ saddhāmattakaṁ.",
  "tika-vin02t13:13_1": "Paṭicayanti punappunaṁ karaṇena vaḍḍhiṁ.",
  "tika-vin02t13:13_2": "Vītarāgattāti maggapaṭivedhena rāgassa vihatattāyeva nekkhammasaṅkhātaṁ arahattaṁ paṭivijjhitvā sacchikatvā ṭhito hoti,",
  "tika-vin02t13:13_3": "phalasamāpattivihārena viharati,",
  "tika-vin02t13:13_4": "tanninnamānasoyeva hotīti attho.",
  "tika-vin02t13:13_5": "Sesapadesupi eseva nayo.",
  "tika-vin02t13:14_0": "Lābhasakkārasilokanti catupaccayalābhañca tesaṁyeva sukatabhāvañca vaṇṇabhaṇanañca.",
  "tika-vin02t13:14_1": "Nikāmayamānoti icchamāno patthayamāno.",
  "tika-vin02t13:14_2": "Pavivekādhimuttoti ‘‘paviveke adhimutto aha’’nti evaṁ arahattaṁ byākarotīti attho.",
  "tika-vin02t13:15_0": "Sīlabbataparāmāsanti sīlañca vatañca parāmasitvā gahitaggahaṇamattaṁ.",
  "tika-vin02t13:15_1": "Sārato paccāgacchantoti sārabhāvena jānanto.",
  "tika-vin02t13:15_2": "Abyāpajjādhimuttoti abyāpajjaṁ arahattaṁ byākaroti.",
  "tika-vin02t13:15_3": "Imināva nayena sabbavāresu attho daṭṭhabbo.",
  "tika-vin02t13:15_4": "Apicettha ‘‘nekkhammādhimuttoti imasmiṁyeva arahattaṁ kathitaṁ,",
  "tika-vin02t13:15_5": "sesesu pañcasu nibbāna’’nti eke vadanti.",
  "tika-vin02t13:15_6": "Apare ‘‘asammohādhimuttoti ettheva nibbānaṁ kathitaṁ,",
  "tika-vin02t13:15_7": "sesesu arahatta’’nti vadanti.",
  "tika-vin02t13:15_8": "Ayaṁ panettha sāro –",
  "tika-vin02t13:15_9": "‘‘sabbesvevetesu arahattampi nibbānampi kathitamevāti.",
  "tika-vin02t13:16_0": "Bhusāti balavanto dibbarūpasadisā.",
  "tika-vin02t13:16_1": "Nevassa cittaṁ pariyādiyantīti etassa khīṇāsavassa cittaṁ gahetvā ṭhātuṁ na sakkonti.",
  "tika-vin02t13:16_2": "Kilesā hi uppajjamānā cittaṁ gaṇhanti nāma.",
  "tika-vin02t13:16_3": "Amissīkatanti amissakataṁ.",
  "tika-vin02t13:16_4": "Kilesā hi ārammaṇena saddhiṁ cittaṁ missaṁ karonti,",
  "tika-vin02t13:16_5": "tesaṁ abhāvā amissīkataṁ.",
  "tika-vin02t13:16_6": "Ṭhitanti patiṭṭhitaṁ.",
  "tika-vin02t13:16_7": "Āneñjappattanti acalanappattaṁ.",
  "tika-vin02t13:16_8": "Vayañcassānupassatīti tassa cesa cittassa uppādampi vayampi passati.",
  "tika-vin02t13:16_9": "Bhusā vātavuṭṭhīti balavā vātakkhandho.",
  "tika-vin02t13:16_10": "Neva naṁ saṅkampeyyāti ekabhāgena cāletuṁ na sakkuṇeyya.",
  "tika-vin02t13:16_11": "Na sampakampeyyāti thūṇaṁ viya sabbabhāgato kampetuṁ na sakkuṇeyya.",
  "tika-vin02t13:16_12": "Na sampavedheyyāti vedhetvā pavedhetvā pātetuṁ na sakkuṇeyya.",
  "tika-vin02t13:17_0": "Nekkhammaṁ adhimuttassāti arahattaṁ paṭivijjhitvā ṭhitassa.",
  "tika-vin02t13:17_1": "Sesapadesupi arahattameva kathitaṁ.",
  "tika-vin02t13:17_2": "Upādānakkhayassa cāti upayogatthe sāmivacanaṁ.",
  "tika-vin02t13:17_3": "Asammohañca cetasoti cittassa ca asammohaṁ adhimuttassa.",
  "tika-vin02t13:17_4": "Disvā āyatanuppādanti āyatanānaṁ uppādañca vayañca disvā.",
  "tika-vin02t13:17_5": "Sammā cittaṁ vimuccatīti sammā hetunā nayena imāya vipassanāya paṭipattiyā phalasamāpattivasena cittaṁ vimuccati,",
  "tika-vin02t13:17_6": "nibbānārammaṇe adhimuccati.",
  "tika-vin02t13:17_7": "Atha vā iminā khīṇāsavassa pubbabhāgapaṭipadā kathitā.",
  "tika-vin02t13:17_8": "Tassa hi āyatanuppādaṁ disvā imāya vipassanāya adhigatassa ariyamaggassa ānubhāvena sabbakilesehi sammā cittaṁ vimuccati.",
  "tika-vin02t13:17_9": "Evaṁ tassa sammā vimuttassa…pe…",
  "tika-vin02t13:17_10": "na vijjati.",
  "tika-vin02t13:17_11": "Tattha santacittassāti nibbutacittassa.",
  "tika-vin02t13:17_12": "Sesamettha uttānatthameva.",
  "tika-vin02t13:18_0": "Soṇassa pabbajjākathāvaṇṇanā niṭṭhitā.",
  "tika-vin02t13:19_0": "Sabbanīlikādipaṭikkhepakathāvaṇṇanā",
  "tika-vin02t13:20_0": "246.Addāriṭṭhakavaṇṇāti abhinavāriṭṭhaphalavaṇṇā. Udakena tintakākapattavaṇṇātipi vadanti.",
  "tika-vin02t13:21_0": "Ajjhārāme upāhanapaṭikkhepakathāvaṇṇanā",
  "tika-vin02t13:22_0": "248. Abhijīvanti etenāti abhijīvanikaṁ. Kintaṁ? Sippaṁ. Tenāha ‘‘yena sippenā’’tiādi.",
  "tika-vin02t13:23_0": "Kaṭṭhapādukādipaṭikkhepakathāvaṇṇanā",
  "tika-vin02t13:24_0": "251.Uṇṇāhi katapādukāti uṇṇālomamayakambalehi,",
  "tika-vin02t13:24_1": "uṇṇālomehi eva vā katapādukā. Na,",
  "tika-vin02t13:24_2": "bhikkhave,",
  "tika-vin02t13:24_3": "gāvīnaṁ visāṇesu gahetabbantiādīsu ‘‘mokkhādhippāyena visāṇādīsu gahetuṁ vaṭṭatī’’ti gaṇṭhipadesu vuttaṁ.",
  "tika-vin02t13:25_0": "Yānādipaṭikkhepakathāvaṇṇanā",
  "tika-vin02t13:26_0": "253.Anujānāmi,",
  "tika-vin02t13:26_1": "bhikkhave,",
  "tika-vin02t13:26_2": "purisayuttaṁ hatthavaṭṭakanti ettha ‘‘anujānāmi,",
  "tika-vin02t13:26_3": "bhikkhave,",
  "tika-vin02t13:26_4": "purisayuttaṁ,",
  "tika-vin02t13:26_5": "anujānāmi,",
  "tika-vin02t13:26_6": "bhikkhave,",
  "tika-vin02t13:26_7": "hatthavaṭṭaka’’nti evaṁ paccekavākyaparisamāpanaṁ adhippetanti āha ‘‘purisayuttaṁ itthisārathi vā…pe…",
  "tika-vin02t13:26_8": "purisā vā,",
  "tika-vin02t13:26_9": "vaṭṭatiyevā’’ti.",
  "tika-vin02t13:26_10": "Pīṭhakasivikanti pīṭhakayānaṁ.",
  "tika-vin02t13:26_11": "Pāṭaṅkinti andolikāyetaṁ adhivacanaṁ.",
  "tika-vin02t13:27_0": "Uccāsayanamahāsayanapaṭikkhepakathāvaṇṇanā",
  "tika-vin02t13:28_0": "254.Vāḷarūpānīti āharimāni vāḷarūpāni.",
  "tika-vin02t13:28_1": "‘‘Akappiyarūpākulo akappiyamañco pallaṅko’’ti sārasamāse vuttaṁ.",
  "tika-vin02t13:28_2": "‘‘Dīghalomako mahākojavoti caturaṅgulādhikalomo kāḷakojavo.",
  "tika-vin02t13:28_3": "‘‘Caturaṅgulādhikāni kira tassa lomānī’’ti vacanato caturaṅgulato heṭṭhā vaṭṭatīti vadanti.",
  "tika-vin02t13:28_4": "Vānacitro uṇṇāmayattharaṇoti bhitticchedādivasena vicitro uṇṇāmayattharaṇo.",
  "tika-vin02t13:28_5": "Ghanapupphako uṇṇāmayattharaṇoti uṇṇāmayalohitattharaṇo.",
  "tika-vin02t13:28_6": "Pakatitūlikāti rukkhatūlalatātūlapoṭakītūlasaṅkhātānaṁ tiṇṇaṁ tūlānaṁ aññatarapuṇṇā tūlikā.",
  "tika-vin02t13:28_7": "‘‘Uddalomīti ubhatodasaṁ uṇṇāmayattharaṇaṁ.",
  "tika-vin02t13:28_8": "Ekantalomīti ekatodasaṁ uṇṇāmayattharaṇa’’nti dīghanikāyaṭṭhakathāyaṁ (dī. ni. aṭṭha.",
  "tika-vin02t13:28_9": "1.15) vuttaṁ,",
  "tika-vin02t13:28_10": "sārasamāse pana ‘‘uddalomīti ekato uggatapupphaṁ.",
  "tika-vin02t13:28_11": "Ekantalomīti ubhato uggatapuppha’’nti vuttaṁ.",
  "tika-vin02t13:28_12": "‘‘Koseyyakaṭṭissamayanti koseyyakasaṭamaya’’nti ācariyadhammapālattherena vuttaṁ.",
  "tika-vin02t13:28_13": "Suddhakoseyyanti ratanaparisibbanarahitaṁ.",
  "tika-vin02t13:28_14": "Dīghanikāyaṭṭhakathāyaṁ panettha ‘‘ṭhapetvā tūlikaṁ sabbāneva gonakādīni ratanaparisibbitāni vaṭṭantī’’ti vuttaṁ.",
  "tika-vin02t13:28_15": "Tattha ‘‘ṭhapetvā tūlika’’nti etena ratanaparisibbanarahitāpi tūlikā na vaṭṭatīti dīpeti.",
  "tika-vin02t13:28_16": "‘‘Ratanaparisibbitāni vaṭṭantī’’ti iminā pana yāni ratanaparisibbitāni,",
  "tika-vin02t13:28_17": "tāni bhūmattharaṇavasena yathānurūpaṁ mañcādīsu ca upanetuṁ vaṭṭatīti dīpitanti veditabbaṁ.",
  "tika-vin02t13:28_18": "Ettha ca vinayapariyāyaṁ patvā garuke ṭhātabbattā idha vuttanayenevettha vinicchayo veditabbo.",
  "tika-vin02t13:28_19": "Suttantikadesanāyaṁ pana gahaṭṭhānampi vasena vuttattā tesaṁ saṅgaṇhanatthaṁ ‘‘ṭhapetvā tūlikaṁ…pe…",
  "tika-vin02t13:28_20": "vaṭṭantī’’ti vuttanti apare.",
  "tika-vin02t13:29_0": "Ajinacammehīti ajinamigacammehi.",
  "tika-vin02t13:29_1": "Tāni kira cammāni sukhumatarāni,",
  "tika-vin02t13:29_2": "tasmā dupaṭṭatipaṭṭāni katvā sibbanti.",
  "tika-vin02t13:29_3": "Tena vuttaṁ ‘‘ajinapaveṇī’’ti.",
  "tika-vin02t13:29_4": "Uttaraṁ uparibhāgaṁ chādetīti uttaracchado, vitānaṁ,",
  "tika-vin02t13:29_5": "tañca lohitavitānaṁ idhādhippetanti āha ‘‘uparibaddhena rattavitānenā’’ti.",
  "tika-vin02t13:29_6": "‘‘Rattavitānesu ca kāsāvaṁ vaṭṭati,",
  "tika-vin02t13:29_7": "kusumbhādirattameva na vaṭṭatī’’ti gaṇṭhipadesu vuttaṁ.",
  "tika-vin02t13:29_8": "Mahāupadhānanti pamāṇātikkantaṁ upadhānaṁ.",
  "tika-vin02t13:29_9": "Ettha ca kiñcāpi dīghanikāyaṭṭhakathāyaṁ (dī. ni aṭṭha.",
  "tika-vin02t13:29_10": "1.15) ‘‘alohitakāni dvepi vaṭṭantiyeva,",
  "tika-vin02t13:29_11": "tato uttari labhitvā aññesaṁ dātabbāni,",
  "tika-vin02t13:29_12": "dātuṁ asakkonto mañce tiriyaṁ attharitvā upari paccattharaṇaṁ datvā nipajjitumpi labhatī’’ti avisesena vuttaṁ,",
  "tika-vin02t13:29_13": "senāsanakkhandhakavaṇṇanāyaṁ (cūḷava. aṭṭha.",
  "tika-vin02t13:29_14": "297) pana ‘‘agilānassa sīsupadhānañca pādupadhānañcāti dvayameva vaṭṭati,",
  "tika-vin02t13:29_15": "gilānassa bimbohanāni santharitvā upari paccattharaṇaṁ datvā nipajjitumpi vaṭṭatī’’ti vuttattā gilānoyeva",
  "tika-vin02t13:29_16": "mañce tiriyaṁ attharitvā nipajjituṁ labhatīti veditabbaṁ.",
  "tika-vin02t13:30_0": "Uccāsayanamahāsayanapaṭikkhepakathāvaṇṇanā niṭṭhitā.",
  "tika-vin02t13:31_0": "Gihivikatānuññātādikathāvaṇṇanā",
  "tika-vin02t13:32_0": "256.Abhinissāyanisīditunti apassāya nisīdituṁ.",
  "tika-vin02t13:33_0": "Soṇakuṭikaṇṇavatthukathāvaṇṇanā",
  "tika-vin02t13:34_0": "257.Papatake pabbateti ettha ‘‘pavatte pabbate’’tipi paṭhanti,",
  "tika-vin02t13:34_1": "pavattanāmake pabbateti attho.",
  "tika-vin02t13:34_2": "Soṇo upāsakotiādīsu (udā. aṭṭha.",
  "tika-vin02t13:34_3": "46) nāmena soṇo nāma,",
  "tika-vin02t13:34_4": "tīhi saraṇagamanehi upāsakattapaṭivedanena upāsako,",
  "tika-vin02t13:34_5": "koṭiagghanakassa kaṇṇapiḷandhanassa dhāraṇena ‘‘koṭikaṇṇo’’ti ca vattabbe ‘‘kuṭikaṇṇo’’ti evaṁ abhiññāto,",
  "tika-vin02t13:34_6": "na sukumārasoṇoti adhippāyo.",
  "tika-vin02t13:34_7": "Ayañhi āyasmato mahākaccānassa santike dhammaṁ sutvā sāsane abhippasanno saraṇesu ca sīlesu ca patiṭṭhito",
  "tika-vin02t13:34_8": "papatake pabbate chāyūdakasampanne ṭhāne vihāraṁ kāretvā theraṁ tattha vasāpetvā catūhi paccayehi upaṭṭhāti.",
  "tika-vin02t13:34_9": "Tena vuttaṁ ‘‘āyasmato mahākaccānassa upaṭṭhāko hotī’’ti.",
  "tika-vin02t13:35_0": "So kālena kālaṁ therassa upaṭṭhānaṁ gacchati,",
  "tika-vin02t13:35_1": "thero cassa dhammaṁ deseti,",
  "tika-vin02t13:35_2": "tena saṁvegabahulo dhammacariyāyaṁ ussāhajāto viharati.",
  "tika-vin02t13:35_3": "So ekadā satthena saddhiṁ vāṇijjatthāya ujjeniṁ gacchanto antarāmagge aṭaviyaṁ satthe niviṭṭhe rattiyaṁ",
  "tika-vin02t13:35_4": "janasambādhabhayena ekamantaṁ apakkamma niddaṁ upagañchi.",
  "tika-vin02t13:35_5": "Sattho paccūsavelāyaṁ uṭṭhāya gato,",
  "tika-vin02t13:35_6": "na ekopi soṇaṁ pabodhesi,",
  "tika-vin02t13:35_7": "sabbe vissaritvā agamiṁsu.",
  "tika-vin02t13:35_8": "So pabhātāya rattiyā pabujjhitvā uṭṭhāya kañci apassanto satthena gatamaggaṁ gahetvā sīghaṁ sīghaṁ gacchanto ekaṁ vaṭarukkhaṁ upagañchi.",
  "tika-vin02t13:35_9": "Tattha addasa ekaṁ mahākāyaṁ virūpadassanaṁ bībhacchaṁ purisaṁ aṭṭhito muttāni attano maṁsāni sayameva khādantaṁ,",
  "tika-vin02t13:35_10": "disvāna ‘‘kosi tva’’nti pucchi. Petosmi, bhanteti.",
  "tika-vin02t13:35_11": "Kasmā evaṁ karosīti?",
  "tika-vin02t13:35_12": "Attano pubbakammenāti.",
  "tika-vin02t13:35_13": "Kiṁ pana taṁ kammanti?",
  "tika-vin02t13:35_14": "Ahaṁ pubbe bhārukacchanagaravāsī kūṭavāṇijo hutvā paresaṁ santakaṁ vañcetvā khādiṁ,",
  "tika-vin02t13:35_15": "samaṇe ca bhikkhāya upagate ‘‘tumhākaṁ maṁsaṁ khādathā’’ti akkosiṁ,",
  "tika-vin02t13:35_16": "tena kammena etarahi imaṁ dukkhaṁ anubhavāmīti.",
  "tika-vin02t13:35_17": "Taṁ sutvā soṇo ativiya saṁvegaṁ paṭilabhi.",
  "tika-vin02t13:36_0": "Tato paraṁ gacchanto mukhato paggharitakāḷalohite dve petadārake passitvā tatheva pucchi,",
  "tika-vin02t13:36_1": "tepissa attano kammaṁ kathesuṁ.",
  "tika-vin02t13:36_2": "Te kira bhārukacchanagare dārakakāle gandhavāṇijjāya jīvikaṁ kappentā attano mātari khīṇāsave nimantetvā",
  "tika-vin02t13:36_3": "bhojentiyā gehaṁ gantvā ‘‘amhākaṁ santakaṁ kasmā samaṇānaṁ desi,",
  "tika-vin02t13:36_4": "tayā dinnaṁ bhojanaṁ bhuñjanakasamaṇānaṁ mukhato kāḷalohitaṁ paggharatū’’ti akkosiṁsu.",
  "tika-vin02t13:36_5": "Te tena kammena niraye paccitvā tassa vipākāvasesena petayoniyaṁ nibbattitvā tadā imaṁ dukkhaṁ anubhavanti.",
  "tika-vin02t13:36_6": "Tampi sutvā soṇo ativiya saṁvegajāto ahosi.",
  "tika-vin02t13:37_0": "So ujjeniṁ gantvā taṁ karaṇīyaṁ tīretvā kuraragharaṁ paccāgato theraṁ upasaṅkamitvā katapaṭisanthāro tamatthaṁ ārocesi.",
  "tika-vin02t13:37_1": "Theropissa pavattinivattīsu ādīnavānisaṁse vibhāvento dhammaṁ desesi.",
  "tika-vin02t13:37_2": "So theraṁ vanditvā gehaṁ gato sāyamāsaṁ bhuñjitvā sayanaṁ upagato thokaṁyeva niddāyitvā pabujjhitvā sayanatale",
  "tika-vin02t13:37_3": "nisajja yathāsutaṁ dhammaṁ paccavekkhituṁ āraddho.",
  "tika-vin02t13:37_4": "Tassa taṁ dhammaṁ paccavekkhato te ca petattabhāve anussarato saṁsāradukkhaṁ ativiya bhayānakaṁ hutvā upaṭṭhāsi,",
  "tika-vin02t13:37_5": "pabbajjāya cittaṁ nami.",
  "tika-vin02t13:37_6": "So vibhātāya rattiyā sarīrapaṭijagganaṁ katvā theraṁ upagantvā attano ajjhāsayaṁ ārocetvā pabbajjaṁ yāci.",
  "tika-vin02t13:37_7": "Tena vuttaṁ ‘‘atha kho soṇo upāsako…pe…",
  "tika-vin02t13:37_8": "pabbājetu maṁ, bhante,",
  "tika-vin02t13:37_9": "ayyo mahākaccāno’’ti.",
  "tika-vin02t13:38_0": "Tattha yathā yathātiādipadānaṁ ayaṁ saṅkhepattho –",
  "tika-vin02t13:38_1": "yena yena ākārena ayyo mahākaccāno dhammaṁ deseti ācikkhati paññapeti paṭṭhapeti vivarati vibhajati uttāniṁ karoti pakāseti,",
  "tika-vin02t13:38_2": "tena tena me upaparikkhato evaṁ hoti ‘‘yadetaṁ sikkhattayabrahmacariyaṁ ekampi divasaṁ akhaṇḍaṁ katvā carimakacittaṁ pāpetabbatāya ekantaparipuṇṇaṁ,",
  "tika-vin02t13:38_3": "ekadivasampi kilesamalena amalīnaṁ katvā carimakacittaṁ pāpetabbatāya ekantaparisuddhaṁ,",
  "tika-vin02t13:38_4": "saṅkhalikhitaṁ likhitasaṅkhasadisaṁ dhotasaṅkhasappaṭibhāgaṁ caritabbaṁ,",
  "tika-vin02t13:38_5": "idaṁ na sukaraṁ agāraṁ ajjhāvasatā agāramajjhe vasantena ekantaparipuṇṇaṁ…pe…",
  "tika-vin02t13:38_6": "caritu’’nti.",
  "tika-vin02t13:39_0": "Evaṁ attano parivitakkitaṁ soṇo upāsako therassa ārocetvā taṁ paṭipajjitukāmo ‘‘icchāmahaṁ bhante’’tiādimāha.",
  "tika-vin02t13:39_1": "Thero pana ‘‘na tāvassa ñāṇaṁ paripākaṁ gata’’nti upadhāretvā ñāṇaparipākaṁ āgamayamāno ‘‘dukkaraṁ kho’’tiādinā pabbajjāchandaṁ nivāresi.",
  "tika-vin02t13:39_2": "Tattha ekaseyyanti adutiyaseyyaṁ.",
  "tika-vin02t13:39_3": "Ettha ca seyyāsīsena ‘‘eko tiṭṭhati,",
  "tika-vin02t13:39_4": "eko gacchati,",
  "tika-vin02t13:39_5": "eko nisīdatī’’tiādinā nayena vuttaṁ catūsu iriyāpathesu kāyavivekaṁ dīpeti,",
  "tika-vin02t13:39_6": "na ekikā hutvā sayanamattaṁ.",
  "tika-vin02t13:39_7": "Ekabhattanti ‘‘ekabhattiko hoti rattūparato virato vikālabhojanā’’ti (dī. ni. 1.10, 194; ma. ni. 1.293 a. ni.",
  "tika-vin02t13:39_8": "3.71) evaṁ vuttaṁ vikālabhojanā viratiṁ sandhāya vadati.",
  "tika-vin02t13:39_9": "Brahmacariyanti methunaviratibrahmacariyaṁ,",
  "tika-vin02t13:39_10": "sikkhattayānuyogasaṅkhātaṁ sāsanabrahmacariyaṁ vā.",
  "tika-vin02t13:39_11": "Iṅghāti codanatthe nipāto.",
  "tika-vin02t13:39_12": "Tatthevāti geheyeva.",
  "tika-vin02t13:39_13": "Buddhānaṁ sāsanaṁ anuyuñjāti niccasīlauposathasīlaniyamādibhedaṁ pañcaṅgaṁ aṭṭhaṅgaṁ dasaṅgañca sīlaṁ tadanurūpañca samādhipaññābhāvanaṁ anuyuñja.",
  "tika-vin02t13:39_14": "Etañhi upāsakena pubbabhāge anuyuñjitabbaṁ buddhasāsanaṁ nāma.",
  "tika-vin02t13:39_15": "Tenāha ‘‘kālayuttaṁ ekaseyyaṁ ekabhattaṁ brahmacariya’’nti.",
  "tika-vin02t13:40_0": "Tattha kālayuttanti cātuddasīpañcaddasīaṭṭhamīpāṭihārikapakkhasaṅkhātena kālena yuttaṁ,",
  "tika-vin02t13:40_1": "yathāvuttakāle vā tuyhaṁ anuyuñjantassa yuttaṁ patirūpaṁ sakkuṇeyyaṁ,",
  "tika-vin02t13:40_2": "na sabbakālaṁ sabbanti adhippāyo .",
  "tika-vin02t13:40_3": "Sabbametaṁ ñāṇassa aparipakkattā tassa kāmānaṁ duppahānatāya sammā paṭipattiyaṁ yogyaṁ kārāpetuṁ vadati,",
  "tika-vin02t13:40_4": "na pabbajjāchandaṁ nivāretuṁ.",
  "tika-vin02t13:40_5": "Pabbajjābhisaṅkhāroti pabbajituṁ ārambho ussāho.",
  "tika-vin02t13:40_6": "Paṭippassambhīti indriyānaṁ aparipakkattā saṁvegassa ca nātitikkhabhāvato vūpasami.",
  "tika-vin02t13:40_7": "Kiñcāpi paṭippassambhi,",
  "tika-vin02t13:40_8": "therena vuttavidhiṁ pana anutiṭṭhanto kālena kālaṁ theraṁ upasaṅkamitvā payirupāsanto dhammaṁ suṇāti.",
  "tika-vin02t13:40_9": "Tassa vuttanayeneva dutiyampi pabbajjāya cittaṁ uppajji,",
  "tika-vin02t13:40_10": "therassa ca ārocesi,",
  "tika-vin02t13:40_11": "dutiyampi thero paṭikkhipi.",
  "tika-vin02t13:40_12": "Tatiyavāre pana ñāṇassa paripakkabhāvaṁ ñatvā ‘‘idāni naṁ pabbājetuṁ kālo’’ti thero pabbājesi,",
  "tika-vin02t13:40_13": "pabbajitañca taṁ tīṇi saṁvaccharāni atikkamitvā gaṇaṁ pariyesitvā upasampādesi.",
  "tika-vin02t13:40_14": "Taṁ sandhāya vuttaṁ ‘‘dutiyampi kho soṇo…pe…",
  "tika-vin02t13:40_15": "upasampādesī’’ti.",
  "tika-vin02t13:41_0": "Tattha appabhikkhukoti katipayabhikkhuko.",
  "tika-vin02t13:41_1": "Tadā kira bhikkhū yebhuyyena majjhimadeseyeva vasiṁsu,",
  "tika-vin02t13:41_2": "tasmā tattha katipayā eva ahesuṁ .",
  "tika-vin02t13:41_3": "Te ca ekasmiṁ gāme eko,",
  "tika-vin02t13:41_4": "ekasmiṁ nigame dveti evaṁ visuṁ visuṁ vasiṁsu.",
  "tika-vin02t13:41_5": "Kicchenāti dukkhena.",
  "tika-vin02t13:41_6": "Kasirenāti āyāsena.",
  "tika-vin02t13:41_7": "Tato tatoti tasmā tasmā gāmanigamādito.",
  "tika-vin02t13:41_8": "Therena hi katipaye bhikkhū ānetvā aññesu ānīyamānesu pubbe ānītā kenacideva karaṇīyena pakkamiṁsu,",
  "tika-vin02t13:41_9": "kañci kālaṁ āgametvā puna tesu ānīyamānesu itare pakkamiṁsu.",
  "tika-vin02t13:41_10": "Evaṁ punappunaṁ ānayanena sannipāto cireneva ahosi.",
  "tika-vin02t13:41_11": "Theropi tadā ekavihārī ahosi.",
  "tika-vin02t13:41_12": "Tena vuttaṁ ‘‘tiṇṇaṁ vassānaṁ…pe…",
  "tika-vin02t13:41_13": "sannipātāpetvā’’ti.",
  "tika-vin02t13:42_0": "Vassaṁvutthassāti vassaṁ upagantvā vusitavato.",
  "tika-vin02t13:42_1": "Ediso ca ediso cāti evarūpo ca evarūpo ca.",
  "tika-vin02t13:42_2": "‘‘Evarūpāya nāma rūpakāyasampattiyā samannāgato,",
  "tika-vin02t13:42_3": "evarūpāya dhammakāyasampattiyā samannāgato’’ti sutoyeva me so bhagavā.",
  "tika-vin02t13:42_4": "Na ca mayā sammukhā diṭṭhoti ettha pana puthujjanasaddhāya eva āyasmā soṇo bhagavantaṁ daṭṭhukāmo ahosi.",
  "tika-vin02t13:42_5": "Aparabhāge pana satthārā saddhiṁ ekagandhakuṭiyaṁ vasitvā paccūsasamayaṁ ajjhiṭṭho soḷasa aṭṭhakavaggiyāni",
  "tika-vin02t13:42_6": "satthu sammukhā aṭṭhiṁ katvā manasi katvā sabbaṁ cetasā samannāharitvā atthadhammapaṭisaṁvedī hutvā bhaṇanto",
  "tika-vin02t13:42_7": "dhammupasañhitapāmojjādimukhena samāhito sarabhaññapariyosāne vipassanaṁ paṭṭhapetvā saṅkhāre sammasanto",
  "tika-vin02t13:42_8": "anupubbena arahattaṁ pāpuṇi.",
  "tika-vin02t13:42_9": "Etadatthameva hissa bhagavatā attanā saddhiṁ ekagandhakuṭiyaṁ vāso āṇattoti vadanti.",
  "tika-vin02t13:43_0": "Keci panāhu ‘‘na ca mayā sammukhā diṭṭhoti idaṁ rūpakāyadassanameva sandhāya vuttaṁ.",
  "tika-vin02t13:43_1": "Āyasmā hi soṇo pabbajitvā therassa santike kammaṭṭhānaṁ gahetvā ghaṭento vāyamanto anupasampannova sotāpanno",
  "tika-vin02t13:43_2": "hutvā upasampajjitvā ‘upāsakāpi sotāpannā honti,",
  "tika-vin02t13:43_3": "ahampi sotāpanno,",
  "tika-vin02t13:43_4": "kimettha citta’nti uparimaggatthāya vipassanaṁ vaḍḍhetvā antovasseyeva chaḷabhiñño hutvā visuddhipavāraṇāya pavāresi.",
  "tika-vin02t13:43_5": "Ariyasaccadassanena bhagavato dhammakāyo diṭṭho nāma hoti.",
  "tika-vin02t13:43_6": "Vuttañhetaṁ ‘yo kho, vakkali,",
  "tika-vin02t13:43_7": "dhammaṁ passati,",
  "tika-vin02t13:43_8": "so maṁ passatī’ti (saṁ. ni. 3.87).",
  "tika-vin02t13:43_9": "Tasmāssa dhammakāyadassanaṁ pageva siddhaṁ,",
  "tika-vin02t13:43_10": "pavāretvā pana rūpakāyaṁ daṭṭhukāmo ahosī’’ti.",
  "tika-vin02t13:44_0": "Pāsādikantiādipadānaṁ attho aṭṭhakathāyameva vutto.",
  "tika-vin02t13:44_1": "Tattha visūkāyikavipphanditānanti paṭipakkhabhūtānaṁ diṭṭhicittavipphanditānanti attho.",
  "tika-vin02t13:44_2": "Pāsādikanti (udā. aṭṭha.",
  "tika-vin02t13:44_3": "10) vā dvattiṁsamahāpurisalakkhaṇaasītianubyañjanabyāmappabhāketumālālaṅkatāya samantapāsādikāya attano",
  "tika-vin02t13:44_4": "sarīrappabhāya sampattiyā rūpakāyadassanabyāvaṭassa janassa sabbabhāgato pasādāvahaṁ.",
  "tika-vin02t13:44_5": "Pasādanīyanti dasabalacatuvesārajjachaasādhāraṇañāṇaaṭṭhārasaāveṇikabuddhadhammappabhutiaparimāṇaguṇagaṇasamannāgatāya",
  "tika-vin02t13:44_6": "dhammakāyasampattiyā parikkhakajanassa pasādanīyaṁ pasīditabbayuttaṁ pasādakaṁ vā.",
  "tika-vin02t13:44_7": "Santindriyanti cakkhādipañcindriyalolatāvigamena vūpasantapañcindriyaṁ.",
  "tika-vin02t13:44_8": "Santamānasanti chaṭṭhassa manindriyassa nibbisevanabhāvūpagamanena vūpasantamānasaṁ.",
  "tika-vin02t13:44_9": "Uttamadamathasamathaṁ anuppattanti lokuttarapaññāvimutticetovimuttisaṅkhātaṁ uttamaṁ damathaṁ samathañca anuppatvā adhigantvā ṭhitaṁ.",
  "tika-vin02t13:44_10": "Dantanti suparisuddhakāyasamācāratāya hatthapādakukkuccābhāvato davādiabhāvato ca kāyena dantaṁ.",
  "tika-vin02t13:44_11": "Guttanti suparisuddhavacīsamācāratāya niratthakavācābhāvato ravādiabhāvato ca vācāya guttaṁ.",
  "tika-vin02t13:44_12": "Yatindriyanti suparisuddhamanosamācāratāya ariyiddhiyogena abyāvaṭaappaṭisaṅkhupekkhābhāvato ca manindriyavasena yatindriyaṁ.",
  "tika-vin02t13:44_13": "Nāganti chandādivasena agamanato,",
  "tika-vin02t13:44_14": "pahīnānaṁ rāgādikilesānaṁ apunāgamanato apaccāgamanato kassacipi āgussa sabbathāpi akaraṇato,",
  "tika-vin02t13:44_15": "punabbhavassa ca agamanatoti imehi kāraṇehi nāgaṁ.",
  "tika-vin02t13:44_16": "Ettha ca ‘‘pāsādika’’nti iminā rūpakāyena bhagavato pamāṇabhūtataṁ dīpeti,",
  "tika-vin02t13:44_17": "‘‘pasādanīya’’nti iminā dhammakāyena.",
  "tika-vin02t13:44_18": "‘‘Santindriya’’ntiādinā sesehi pamāṇabhūtataṁ dīpeti,",
  "tika-vin02t13:44_19": "tena catuppamāṇike lokasannivāse anavasesato sattānaṁ bhagavato pamāṇabhāvo pakāsitoti veditabbo.",
  "tika-vin02t13:44_20": "Ekavihāreti ekagandhakuṭiyaṁ.",
  "tika-vin02t13:44_21": "Gandhakuṭi hi idha ‘‘vihāro’’ti adhippeto.",
  "tika-vin02t13:44_22": "Vatthunti vasituṁ.",
  "tika-vin02t13:45_0": "258.Ajjhokāse vītināmetvāti (udā. aṭṭha.",
  "tika-vin02t13:45_1": "46) ajjhokāse nisajjāya vītināmetvā.",
  "tika-vin02t13:45_2": "‘‘Yasmā bhagavā āyasmato soṇassa samāpattisamāpajjanena paṭisanthāraṁ karonto sāvakasādhāraṇā sabbā samāpattiyo",
  "tika-vin02t13:45_3": "anulomapaṭilomaṁ samāpajjanto bahudeva rattiṁ ajjhokāse nisajjāya vītināmetvā pāde pakkhāletvā vihāraṁ pāvisi,",
  "tika-vin02t13:45_4": "tasmā āyasmāpi soṇo bhagavato adhippāyaṁ ñatvā tadanurūpaṁ sabbā tā samāpattiyo samāpajjanto bahudeva",
  "tika-vin02t13:45_5": "rattiṁ ajjhokāse nisajjāya vītināmetvā pāde pakkhāletvā vihāraṁ pāvisī’’ti keci vadanti.",
  "tika-vin02t13:45_6": "Pavisitvā ca bhagavatā anuññāto cīvaraṁ tirokaraṇīyaṁ katvāpi bhagavato pādapasse nisajjāya vītināmesi.",
  "tika-vin02t13:45_7": "Ajjhesīti āṇāpesi.",
  "tika-vin02t13:45_8": "Paṭibhātu taṁ bhikkhu dhammo bhāsitunti bhikkhu tuyhaṁ dhammo bhāsituṁ upaṭṭhātu ñāṇamukhaṁ āgacchatu,",
  "tika-vin02t13:45_9": "yathāsutaṁ yathāpariyattaṁ dhammaṁ bhaṇāhīti attho.",
  "tika-vin02t13:46_0": "Sabbāneva aṭṭhakavaggikānīti aṭṭhakavaggabhūtāni kāmasuttādīni (mahāni.",
  "tika-vin02t13:46_1": "1) soḷasa suttāni.",
  "tika-vin02t13:46_2": "Sarena abhāsīti suttussāraṇasarena abhāsi,",
  "tika-vin02t13:46_3": "sarabhaññavasena kathesīti attho.",
  "tika-vin02t13:46_4": "Sarabhaññapariyosāneti ussāraṇāvasāne.",
  "tika-vin02t13:46_5": "Suggahitānīti sammā uggahitāni.",
  "tika-vin02t13:46_6": "Sumanasikatānīti suṭṭhu manasi katāni.",
  "tika-vin02t13:46_7": "Ekacco uggahaṇakāle sammā uggahetvāpi pacchā sajjhāyādivasena manasikaraṇakāle byañjanāni vā micchā ropeti,",
  "tika-vin02t13:46_8": "padapaccābhaṭṭhaṁ vā karoti,",
  "tika-vin02t13:46_9": "na evamayaṁ.",
  "tika-vin02t13:46_10": "Iminā pana sammadeva yathuggahitaṁ manasi katāni.",
  "tika-vin02t13:46_11": "Tena vuttaṁ ‘‘sumanasikatānīti suṭṭhu manasi katānī’’ti.",
  "tika-vin02t13:46_12": "Sūpadhāritānīti atthatopi suṭṭhu upadhāritāni.",
  "tika-vin02t13:46_13": "Atthe hi suṭṭhu upadhārite sakkā pāḷi sammā ussāretuṁ.",
  "tika-vin02t13:46_14": "Kalyāṇiyāpi vācāya samannāgatoti sithiladhanitādīnaṁ yathāvidhānaṁ vacanena parimaṇḍalapadabyañjanāya poriyā vācāya samannāgato.",
  "tika-vin02t13:46_15": "Vissaṭṭhāyāti vimuttāya.",
  "tika-vin02t13:46_16": "Etenassa vimuttavāditaṁ dasseti.",
  "tika-vin02t13:46_17": "Anelagalāyāti elaṁ vuccati doso,",
  "tika-vin02t13:46_18": "taṁ na paggharatīti anelagalā,",
  "tika-vin02t13:46_19": "tāya niddosāyāti attho.",
  "tika-vin02t13:46_20": "Atha vā anelagalāyāti anelāya ca agalāya ca,",
  "tika-vin02t13:46_21": "niddosāya agalitapadabyañjanāya aparihīnapadabyañjanāyāti attho.",
  "tika-vin02t13:46_22": "Tathā hi naṁ bhagavā ‘‘etadaggaṁ,",
  "tika-vin02t13:46_23": "bhikkhave,",
  "tika-vin02t13:46_24": "mama sāvakānaṁ bhikkhūnaṁ kalyāṇavākkaraṇānaṁ yadidaṁ soṇo kuṭikaṇṇo’’ti (a. ni. 1.198,",
  "tika-vin02t13:46_25": "206) etadagge ṭhapesi.",
  "tika-vin02t13:46_26": "Atthassa viññāpaniyāti yathādhippetaṁ atthaṁ ñāpetuṁ samatthāya.",
  "tika-vin02t13:47_0": "Kativassoti so kira majjhimavayassa tatiye koṭṭhāse ṭhito ākappasampanno ca paresaṁ ciratarapabbajito viya khāyati.",
  "tika-vin02t13:47_1": "Taṁ sandhāya bhagavā pucchīti keci,",
  "tika-vin02t13:47_2": "taṁ akāraṇaṁ.",
  "tika-vin02t13:47_3": "Evaṁ santaṁ samādhisukhaṁ anubhavituṁ yutto,",
  "tika-vin02t13:47_4": "ettakaṁ kālaṁ kasmā pamādaṁ āpannosīti pana anuyuñjituṁ satthā ‘‘kativassosī’’ti taṁ pucchi.",
  "tika-vin02t13:47_5": "Tenevāha ‘‘kissa pana tvaṁ bhikkhu evaṁ ciraṁ akāsī’’ti.",
  "tika-vin02t13:47_6": "Tattha kissāti kiṁkāraṇā.",
  "tika-vin02t13:47_7": "Evaṁ ciraṁ akāsīti evaṁ cirāyi,",
  "tika-vin02t13:47_8": "kena kāraṇena evaṁ cirakālaṁ pabbajjaṁ anupagantvā agāramajjhe vasīti attho.",
  "tika-vin02t13:47_9": "Ciraṁ diṭṭho meti cirena cirakālena mayā diṭṭho.",
  "tika-vin02t13:47_10": "Kāmesūti vatthukāmesu kilesakāmesu ca.",
  "tika-vin02t13:47_11": "Ādīnavoti doso.",
  "tika-vin02t13:47_12": "Apicāti kāmesu ādīnave kenaci pakārena diṭṭhepi na tāvāhaṁ gharāvāsato nikkhamituṁ asakkhiṁ. Kasmā?",
  "tika-vin02t13:47_13": "Sambādho gharāvāso,",
  "tika-vin02t13:47_14": "uccāvacehi kiccakaraṇīyehi samupabyūḷho agāriyabhāvo.",
  "tika-vin02t13:47_15": "Tenevāha ‘‘bahukicco bahukaraṇīyo’’ti.",
  "tika-vin02t13:48_0": "Etamatthaṁ viditvāti kāmesu yathābhūtaṁ ādīnavadassino cittaṁ cirāyitvāpi gharāvāse na pakkhandati,",
  "tika-vin02t13:48_1": "aññadatthu padumapalāse udakabindu viya vinivattatiyevāti etamatthaṁ sabbākārato viditvā.",
  "tika-vin02t13:48_2": "Imaṁ udānanti pavattiṁ nivattiñca sammadeva jānanto pavattiyaṁ taṁnimitte ca na kadācipi ramatīti idamatthadīpakaṁ imaṁ udānaṁ udānesi.",
  "tika-vin02t13:49_0": "Tattha disvā ādīnavaṁ loketi sabbasmimpi saṅkhāraloke ‘‘anicco dukkho vipariṇāmadhammo’’tiādīnavaṁ dosaṁ paññācakkhunā passitvā.",
  "tika-vin02t13:49_1": "Etena vipassanācāro kathito.",
  "tika-vin02t13:49_2": "Ñatvā dhammaṁ nirūpadhinti sabbūpadhipaṭinissaggattā nirupadhiṁ nibbānadhammaṁ yathābhūtaṁ ñatvā,",
  "tika-vin02t13:49_3": "nissaraṇavivekāsaṅkhatāmatasabhāvato maggañāṇena paṭivijjhitvā.",
  "tika-vin02t13:49_4": "‘‘Disvā ñatvā’’ti imesaṁ padānaṁ ‘‘ghataṁ pivitvā balaṁ hoti,",
  "tika-vin02t13:49_5": "sīhaṁ disvā bhayaṁ hoti,",
  "tika-vin02t13:49_6": "paññāya cassa disvā āsavā parikkhīṇā hontī’’tiādīsu (ma. ni.",
  "tika-vin02t13:49_7": "1.271) viya hetuatthatā daṭṭhabbā.",
  "tika-vin02t13:49_8": "Ariyo na ramatī pāpeti kilesehi ārakattā ariyo sappuriso aṇumattepi pāpe na ramati. Kasmā?",
  "tika-vin02t13:49_9": "Pāpe na ramatī sucīti suvisuddhakāyasamācārāditāya suci suddhapuggalo rājahaṁso viya uccāraṭṭhāne pāpe saṁkiliṭṭhadhamme na ramati nābhinandati.",
  "tika-vin02t13:49_10": "‘‘Pāpo na ramatī suci’’ntipi pāṭho,",
  "tika-vin02t13:49_11": "tassattho –",
  "tika-vin02t13:49_12": "pāpo puggalo suciṁ anavajjaṁ vodānadhammaṁ na ramati,",
  "tika-vin02t13:49_13": "aññadatthu gāmasūkarādayo viya uccāraṭṭhānaṁ asuciṁ saṁkilesadhammaṁyeva ramatīti paṭipakkhato desanaṁ parivatteti.",
  "tika-vin02t13:50_0": "Soṇakuṭikaṇṇavatthukathāvaṇṇanā niṭṭhitā.",
  "tika-vin02t13:51_0": "259.Kāḷasīhoti kāḷamukhavānarajāti. Sesamettha pāḷito aṭṭhakathāto ca suviññeyyamevāti.",
  "tika-vin02t13:52_0": "Cammakkhandhakavaṇṇanā niṭṭhitā."
}