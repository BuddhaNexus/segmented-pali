{
  "tika-s0201t5:0_0": "5. Cūḷayamakavaggo",
  "tika-s0201t5:1_0": "1. Sāleyyakasuttavaṇṇanā",
  "tika-s0201t5:2_0": "439.Mahājanakāyesannipatiteti keci ‘‘pahaṁsanavidhiṁ dassetvā rājakumāraṁ hāsessāmā’’ti,",
  "tika-s0201t5:2_1": "keci ‘‘taṁ kīḷanaṁ passissāmā’’ti evaṁ mahājanasamūhe sannipatite.",
  "tika-s0201t5:2_2": "Devanaṭanti dibbagandhabbaṁ.",
  "tika-s0201t5:2_3": "Kusalaṁ kusalanti vacanaṁ upādāyāti ‘‘kacci kusalaṁ?",
  "tika-s0201t5:2_4": "Āma kusala’’nti vacanapaṭivacanavasena pavattakusalavāditāya te manussā ādito kusalāti samaññaṁ labhiṁsu.",
  "tika-s0201t5:2_5": "Tesaṁ kusalānaṁ issarāti rājakumārā kosalā.",
  "tika-s0201t5:2_6": "Kosale jātā.",
  "tika-s0201t5:2_7": "Tesaṁ nivāsoti sabbaṁ pubbe vuttanayameva.",
  "tika-s0201t5:2_8": "Tenāha ‘‘so padeso kosalāti vuccatī’’ti.",
  "tika-s0201t5:3_0": "Cārikaṁ caramānoti sāmaññavacanampi ‘‘mahatā…pe…",
  "tika-s0201t5:3_1": "tadavasarī’’ti vacanato visesaṁ niviṭṭhamevāti āha ‘‘aturitacārikaṁ caramāno’’ti.",
  "tika-s0201t5:3_2": "Mahatāti guṇamahattenapi saṅkhyāmahattenapi mahatā.",
  "tika-s0201t5:3_3": "Tasmiñhi bhikkhusamūhe keci adhisīlasikkhāvasena sīlasampannā,",
  "tika-s0201t5:3_4": "tathā keci sīlasamādhisampannā,",
  "tika-s0201t5:3_5": "keci sīlasamādhipaññāsampannāti guṇamahattenapi so bhikkhusamūho mahāti.",
  "tika-s0201t5:3_6": "Taṁ anāmasitvā saṅkhyāmahattameva dassento ‘‘sataṁ vā’’tiādimāha.",
  "tika-s0201t5:3_7": "Aññagāmapaṭibaddhajīvikāvasena samosaranti etthāti samosaraṇaṁ,",
  "tika-s0201t5:3_8": "gāmo nivāsagāmo.",
  "tika-s0201t5:3_9": "Nti sālaṁ brāhmaṇagāmaṁ.",
  "tika-s0201t5:3_10": "Vihāroti bhagavato viharaṇaṭṭhānaṁ.",
  "tika-s0201t5:3_11": "Etthāti etasmiṁ sāleyyakasutte.",
  "tika-s0201t5:3_12": "Aniyamitoti asukasmiṁ ārāme pabbate rukkhamūle vāti na niyamito,",
  "tika-s0201t5:3_13": "sarūpaggahaṇavasena na niyamitvā vutto.",
  "tika-s0201t5:3_14": "Tasmāti aniyamitattā.",
  "tika-s0201t5:3_15": "Atthāpattisiddhamatthaṁ parikappanavasena dassento ‘‘vanasaṇḍo bhavissatī’’ti āha,",
  "tika-s0201t5:3_16": "addhā bhaveyyāti attho.",
  "tika-s0201t5:4_0": "Upalabhiṁsūti (sārattha. ṭī.",
  "tika-s0201t5:4_1": "1.1.verañjakaṇḍavaṇṇanā; dī. ni. ṭī. 1.255; a. ni. ṭī.",
  "tika-s0201t5:4_2": "2.3.64) savanavasena upalabhiṁsūti imamatthaṁ dassento ‘‘sotadvāra…pe…",
  "tika-s0201t5:4_3": "jāniṁsū’’ti āha.",
  "tika-s0201t5:4_4": "Avadhāraṇaphalattā sabbampi vākyaṁ antogadhāvadhāraṇanti āha ‘‘padapūraṇamatte vānipāto’’ti.",
  "tika-s0201t5:4_5": "Avadhāraṇattheti pana iminā iṭṭhatthāvadhāraṇatthaṁ kho-saddaggahaṇanti dasseti.",
  "tika-s0201t5:4_6": "‘‘Assosu’’nti padaṁ kho-sadde gahite tena phullitamaṇḍitavibhūsitaṁ viya hontaṁ pūritaṁ nāma hoti,",
  "tika-s0201t5:4_7": "tena ca purimapacchimapadāni saṁsiliṭṭhāni honti,",
  "tika-s0201t5:4_8": "na tasmiṁ aggahiteti āha ‘‘padapūraṇena byañjanasiliṭṭhatāmattamevā’’ti.",
  "tika-s0201t5:4_9": "Matta-saddo visesanivattiattho.",
  "tika-s0201t5:4_10": "Tenassa anatthantaradīpanataṁ dasseti,",
  "tika-s0201t5:4_11": "eva-saddena pana byañjanasiliṭṭhatāya ekantikataṁ.",
  "tika-s0201t5:4_12": "Sālāyaṁ jātā saṁvaḍḍhakā sāleyyakā yathā ‘‘katteyyakā ubbheyyakā’’ti.",
  "tika-s0201t5:5_0": "Samitapāpattāti accantaṁ anavasesato savāsanaṁ samitapāpattā.",
  "tika-s0201t5:5_1": "Evañhi bāhirakavītarāgasekkhāsekkhapāpasamanato bhagavato pāpasamanaṁ visesitaṁ hoti.",
  "tika-s0201t5:5_2": "Anekatthattā nipātānaṁ idha anussavattho adhippetoti āha ‘‘khalūti anussavanatthe nipāto’’ti.",
  "tika-s0201t5:5_3": "Ālapanamattanti piyālāpavacanaṁ.",
  "tika-s0201t5:5_4": "Piyasamudāhārā hete ‘‘bho’’ti vā ‘‘āvuso’’ti vā ‘‘devānaṁpiyā’’ti vā.",
  "tika-s0201t5:5_5": "Gottavasenāti ettha taṁ tāyatīti gottaṁ.",
  "tika-s0201t5:5_6": "Gotamoti hi pavattamānaṁ abhidhānaṁ buddhiñca ekaṁsikavisayatāya tāyati rakkhatīti gotamagottaṁ.",
  "tika-s0201t5:5_7": "Yathā hi buddhi ārammaṇabhūtena atthena vinā na vattati,",
  "tika-s0201t5:5_8": "evaṁ abhidhānaṁ abhidheyyabhūtena,",
  "tika-s0201t5:5_9": "tasmā so tāni tāyati rakkhatīti vuccati.",
  "tika-s0201t5:5_10": "So pana atthato aññakulaparamparāsādhāraṇaṁ tassa kulassa ādipurisasamudāgataṁ taṁkulapariyāpannasādhāraṇaṁ sāmaññarūpanti daṭṭhabbaṁ.",
  "tika-s0201t5:5_11": "Uccākulaparidīpanaṁ uditoditavipulakhattiyakulavibhāvanato.",
  "tika-s0201t5:5_12": "Sabbakhattiyānañhi ādibhūtamahāsammatamahārājato paṭṭhāya asambhinnaṁ uḷāratamaṁ sakyarājakulaṁ.",
  "tika-s0201t5:5_13": "Kenaci pārijuññenāti ñātipārijuññabhogapārijuññādinā kenacipi pārijuññena parihāniyā anabhibhūto anajjhotthaṭo.",
  "tika-s0201t5:5_14": "Tathā hi kadācipi tassa kulassa tādisapārijuññābhāvo,",
  "tika-s0201t5:5_15": "abhinikkhamanakāle ca tato samiddhatamabhāvo loke pākaṭo paññātoti.",
  "tika-s0201t5:5_16": "Sakyakulā pabbajitoti idaṁ vacanaṁ bhagavato saddhāpabbajitabhāvadīpanaṁ vuttaṁ mahantaṁ ñātiparivaṭṭaṁ",
  "tika-s0201t5:5_17": "mahantañca bhogakkhandhaṁ pahāya pabbajitabhāvadīpanato.",
  "tika-s0201t5:5_18": "Ettha ca samaṇoti iminā parikkhakajanehi bhagavato bahumatabhāvo dassito samitapāpatādīpanato,",
  "tika-s0201t5:5_19": "gotamoti iminā lokiyajanehi uḷāratamakulīnatādīpanato.",
  "tika-s0201t5:6_0": "Abbhuggatoti ettha abhi-saddo itthambhūtākhyāne,",
  "tika-s0201t5:6_1": "taṁyogato pana ‘‘bhavantaṁ gotama’’nti upayogavacanaṁ sāmiatthepi samānaṁ itthambhūtayogadīpanato ‘‘itthambhūtākhyānatthe’’ti vuttaṁ.",
  "tika-s0201t5:6_2": "Tenāha ‘‘tassa kho pana bhoto gotamassāti attho’’ti.",
  "tika-s0201t5:6_3": "Kalyāṇoti bhaddako.",
  "tika-s0201t5:6_4": "Sā cassa kalyāṇatā uḷāravisayatāyāti āha ‘‘kalyāṇaguṇasamannāgato’’ti.",
  "tika-s0201t5:6_5": "Taṁvisayatā hettha samannāgamo.",
  "tika-s0201t5:6_6": "Seṭṭhoti etthāpi eseva nayo yathā ‘‘bhagavāti vacanaṁ seṭṭha’’nti (pārā. aṭṭha.",
  "tika-s0201t5:6_7": "1.verañjakaṇḍavaṇṇanā; visuddhi. 1.142; udā. aṭṭha. 1; itivu. aṭṭha.",
  "tika-s0201t5:6_8": "nidānavaṇṇanā; mahāni. aṭṭha. 50).",
  "tika-s0201t5:6_9": "‘‘Bhagavā araha’’ntiādinā guṇānaṁ saṁkittanato saṁsaddanato ca kittisaddo vaṇṇoti āha ‘‘kittiyevā’’ti.",
  "tika-s0201t5:6_10": "Kittipariyāyopi hi sadda-saddo yathā taṁ ‘‘uḷārasaddā isayo guṇavanto tapassino’’ti.",
  "tika-s0201t5:6_11": "Thutighosoti abhitthavudāhāro.",
  "tika-s0201t5:6_12": "Ajjhottharitvāti paṭipakkhābhāvena anaññasādhāraṇatāya ca abhibhavitvā.",
  "tika-s0201t5:7_0": "So bhagavāti yo so samatiṁsa pāramiyo pūretvā sabbakilese bhañjitvā anuttaraṁ sammāsambodhiṁ abhisambuddho",
  "tika-s0201t5:7_1": "devānaṁ atidevo sakkānaṁ atisakko brahmānaṁ atibrahmā lokanātho bhāgyavantatādīhi kāraṇehi bhagavāti",
  "tika-s0201t5:7_2": "laddhanāmo,",
  "tika-s0201t5:7_3": "so bhagavā.",
  "tika-s0201t5:7_4": "‘‘Bhagavā’’ti hi idaṁ satthu nāmakittanaṁ.",
  "tika-s0201t5:7_5": "Tathā hi vuttaṁ ‘‘bhagavāti netaṁ nāmaṁ mātarā kata’’ntiādi (mahāni. 149, 198, 210; cūḷani.",
  "tika-s0201t5:7_6": "ajitamāṇavapucchāniddesa 2).",
  "tika-s0201t5:7_7": "Parato pana ‘‘bhagavā’’ti guṇakittanameva.",
  "tika-s0201t5:7_8": "Evaṁ ‘‘araha’’ntiādīhi padehi ye sadevake loke ativiya paññātā buddhaguṇā,",
  "tika-s0201t5:7_9": "te nānappakārato vibhāvitāti dassetuṁ paccekaṁ itipi-saddo yojetabboti āha ‘‘itipi arahaṁ,",
  "tika-s0201t5:7_10": "itipi samāsambuddho…pe…",
  "tika-s0201t5:7_11": "itipi bhagavā’’ti.",
  "tika-s0201t5:7_12": "‘‘Itipetaṁ bhūtaṁ,",
  "tika-s0201t5:7_13": "itipetaṁ taccha’’ntiādīsu (dī. ni.",
  "tika-s0201t5:7_14": "1.6) viya hi idha iti-saddo āsannapaccakkhakāraṇattho,",
  "tika-s0201t5:7_15": "pi-saddo sampiṇḍanattho tena tesaṁ guṇānaṁ bahubhāvadīpanato.",
  "tika-s0201t5:7_16": "Tāni guṇasallakkhaṇakāraṇāni saddhāsampannānaṁ viññujātikānaṁ paccakkhāni evāti dassento ‘‘iminā ca iminā ca kāraṇenāti vuttaṁ hotī’’tiādi.",
  "tika-s0201t5:7_17": "Tato visuddhimaggato.",
  "tika-s0201t5:7_18": "Tesanti ‘‘araha’’ntiādīnaṁ.",
  "tika-s0201t5:7_19": "Vitthāro atthaniddeso gahetabbo.",
  "tika-s0201t5:7_20": "Tato eva taṁsaṁvaṇṇanāyaṁ (visuddhi. mahāṭī.",
  "tika-s0201t5:7_21": "1.130) vutto ‘‘ārakāti arahaṁ suvidūrabhāvato,",
  "tika-s0201t5:7_22": "ārakāti arahaṁ āsannabhāvato,",
  "tika-s0201t5:7_23": "rahitabbassa abhāvato,",
  "tika-s0201t5:7_24": "sayañca arahitabbato,",
  "tika-s0201t5:7_25": "natthi etassa rahogamanaṁ gatīsu paccājāti,",
  "tika-s0201t5:7_26": "pāsaṁsabhāvato vā araha’’ntiādinā ‘‘araha’’ntiādīnaṁ padānaṁ attho vitthārato veditabbo.",
  "tika-s0201t5:8_0": "Bhavanti cettha (visuddhi. mahāṭī. 1.130; sārattha. ṭī. 1.verañjakaṇḍavaṇṇanā) –",
  "tika-s0201t5:9_0": "‘‘Sammā nappaṭipajjanti, ye nihīnāsayā narā;",
  "tika-s0201t5:10_0": "Ārakā tehi bhagavā, dūre tenārahaṁ mato.",
  "tika-s0201t5:11_0": "Ye sammā paṭipajjanti, suppaṇītādhimuttikā;",
  "tika-s0201t5:12_0": "Bhagavā tehi āsanno, tenāpi arahaṁ jino.",
  "tika-s0201t5:13_0": "Pāpadhammā rahā nāma, sādhūhi rahitabbato;",
  "tika-s0201t5:14_0": "Tesaṁ suṭṭhu pahīnattā, bhagavā arahaṁ mato.",
  "tika-s0201t5:15_0": "Ye sacchikatasaddhammā, ariyā suddhagocarā;",
  "tika-s0201t5:16_0": "Na tehi rahito hoti, nātho tenārahaṁ mato.",
  "tika-s0201t5:17_0": "Raho vā gamanaṁ yassa, saṁsāre natthi sabbaso;",
  "tika-s0201t5:18_0": "Pahīnajātimaraṇo, arahaṁ sugato mato.",
  "tika-s0201t5:19_0": "Guṇehi sadiso natthi, yasmā loke sadevake;",
  "tika-s0201t5:20_0": "Tasmā pāsaṁsiyattāpi, arahaṁ dvipaduttamo.",
  "tika-s0201t5:21_0": "Ārakā mandabuddhīnaṁ, āsannā ca vijānataṁ;",
  "tika-s0201t5:22_0": "Rahānaṁ suppahīnattā, vidūnamaraheyyato;",
  "tika-s0201t5:23_0": "Bhavesu ca rahābhāvā, pāsaṁsā arahaṁ jino’’ti.",
  "tika-s0201t5:24_0": "Sundaranti bhaddakaṁ.",
  "tika-s0201t5:24_1": "Tañca passantassa hitasukhāvahabhāvena veditabbanti āha ‘‘atthāvahaṁ sukhāvaha’’nti.",
  "tika-s0201t5:24_2": "Tattha atthāvahanti diṭṭhadhammikasamparāyikaparamatthasañhitahitāvahaṁ.",
  "tika-s0201t5:24_3": "Sukhāvahanti tappariyāpannatividhasukhāvahaṁ.",
  "tika-s0201t5:24_4": "Tathārūpānanti tādisānaṁ.",
  "tika-s0201t5:24_5": "Yādisehi pana guṇehi bhagavā samannāgato,",
  "tika-s0201t5:24_6": "tehi catuppamāṇikassa lokassa sabbathāpi accantāya pasādanīyoti dassetuṁ ‘‘anekehipī’’tiādi vuttaṁ.",
  "tika-s0201t5:24_7": "Tattha yathābhūta…pe…",
  "tika-s0201t5:24_8": "arahatanti iminā dhammappamāṇānaṁ lūkhappamāṇānaṁ sattānaṁ bhagavato pasādāvahatamāha,",
  "tika-s0201t5:24_9": "itarena itaresaṁ.",
  "tika-s0201t5:24_10": "Dassanamattampisādhuhotīti ettha kosiyasakuṇassa vatthu kathetabbaṁ.",
  "tika-s0201t5:24_11": "Ekaṁ padampi sotuṁ labhissāma,",
  "tika-s0201t5:24_12": "sādhutaraṁyeva bhavissatīti ettha maṇḍūkadevaputtavatthu kathetabbaṁ.",
  "tika-s0201t5:25_0": "Iminā nayena agārikapucchā āgatāti idaṁ yebhuyyavasena vuttaṁ.",
  "tika-s0201t5:25_1": "Yebhuyyena hi agārikā evaṁ pucchanti.",
  "tika-s0201t5:25_2": "Anagārikapucchāyapi eseva nayo.",
  "tika-s0201t5:25_3": "Yathā na sakkonti…pe…",
  "tika-s0201t5:25_4": "vissajjentoti iminā satthu tesaṁ brāhmaṇagahapatikānaṁ niggaṇhanavidhiṁ dasseti.",
  "tika-s0201t5:25_5": "Tesañhi saṁkhittarucitāya saṅkhepadesanā,",
  "tika-s0201t5:25_6": "tāya atthaṁ ajānantā vitthāradesanaṁ āyācanti,",
  "tika-s0201t5:25_7": "sā ca nesaṁ saṁkhittarucitā paṇḍitamānitāya,",
  "tika-s0201t5:25_8": "so ca māno yathādesitassa atthassa ajānante appatiṭṭho hoti ,",
  "tika-s0201t5:25_9": "iti bhagavā tesaṁ mānaniggahavidhiṁ cintetvā saṅkhepeneva pañhaṁ vissajjesi,",
  "tika-s0201t5:25_10": "na sabbaso desanāya asallakkhaṇatthaṁ.",
  "tika-s0201t5:25_11": "Tenāha ‘‘paṇḍitamānikā hī’’tiādi.",
  "tika-s0201t5:25_12": "Yasmā maṁ tumhe yācatha,",
  "tika-s0201t5:25_13": "saṁkhittena vuttamatthaṁ na jānitthāti adhippāyo.",
  "tika-s0201t5:26_0": "440.",
  "tika-s0201t5:26_1": "‘‘Ekavidhena ñāṇavatthu’’ntiādīsu (vibha.",
  "tika-s0201t5:26_2": "751) viya koṭṭhāsattho vidha-saddo,",
  "tika-s0201t5:26_3": "so ca vibhattivacanavipallāsaṁ katvā paccatte karaṇavacanavasena ‘‘tividha’’nti vutto.",
  "tika-s0201t5:26_4": "Attho pana karaṇaputhuvacanavasena daṭṭhabboti āha ‘‘tividhanti tīhi koṭṭhāsehī’’ti.",
  "tika-s0201t5:26_5": "Pakārattho vā vidha-saddo,",
  "tika-s0201t5:26_6": "pakāratthattāyeva labbhamānaṁ adhammacariyāvisamacariyābhāvasāmaññaṁ,",
  "tika-s0201t5:26_7": "kāyadvārikabhāvasāmaññaṁ vā upādāya ekattaṁ netvā ‘‘tividha’’nti vuttaṁ.",
  "tika-s0201t5:26_8": "Pakārabhede pana apekkhite ‘‘tividhā’’icceva vuttaṁ hoti.",
  "tika-s0201t5:26_9": "Kāyenāti ettha kāyoti copanakāyo adhippeto,",
  "tika-s0201t5:26_10": "so ca adhammacariyāya dvārabhūto tena vinā tassā appavattanato.",
  "tika-s0201t5:26_11": "Kāyenāti ca hetumhi karaṇavacanaṁ.",
  "tika-s0201t5:26_12": "Kiñcāpi hi adhammacariyāsaṅkhātacetanāsamuṭṭhānā sā viññatti,",
  "tika-s0201t5:26_13": "na ca sā paṭṭhāne āgatesu catuvīsatiyā paccayesu ekenapi paccayena cetanāya paccayo hoti,",
  "tika-s0201t5:26_14": "tassā pana tathāpavattamānāya kāyakammasaññitāya cetanāya pavatti hotīti tena dvārena lakkhitabbabhāvato tassā kāraṇaṁ viya ca sabbohāramattaṁ hoti.",
  "tika-s0201t5:26_15": "Kāyadvārenāti vā kāyena dvārabhūtena kāyadvārabhūtenāti taṁ itthambhūtalakkhaṇe karaṇavacanaṁ.",
  "tika-s0201t5:26_16": "Adhammaṁ carati etāyāti adhammacariyā,",
  "tika-s0201t5:26_17": "tathāpavattā cetanā.",
  "tika-s0201t5:26_18": "Adhammoti pana taṁsamuṭṭhāno payogo daṭṭhabbo.",
  "tika-s0201t5:26_19": "Dhammato anapetāti dhammā,",
  "tika-s0201t5:26_20": "na dhammāti adhammā,",
  "tika-s0201t5:26_21": "adhammā ca sā cariyā cāti adhammacariyā.",
  "tika-s0201t5:26_22": "Paccanīkasamanaṭṭhena samaṁ,",
  "tika-s0201t5:26_23": "samānaṁ sadisaṁ yuttanti vā samaṁ,",
  "tika-s0201t5:26_24": "sucaritaṁ.",
  "tika-s0201t5:26_25": "Samato vigataṁ,",
  "tika-s0201t5:26_26": "viruddhaṁ vā tassāti visamaṁ,",
  "tika-s0201t5:26_27": "duccaritaṁ.",
  "tika-s0201t5:26_28": "Sā eva visamā cariyāti visamacariyā.",
  "tika-s0201t5:26_29": "Sabbesu kaṇhasukkapadesūti ‘‘catubbidhaṁ vācāya adhammacariyāvisamacariyā hotī’’tiādinā uddesaniddesavasena āgatesu sabbesu kaṇhapadesu –",
  "tika-s0201t5:26_30": "‘‘tividhaṁ kho gahapatayo kāyena dhammacariyāsamacariyā hotī’’tiādinā uddesaniddesavasena āgatesu sabbesu sukkapadesu ca.",
  "tika-s0201t5:27_0": "Rodeti kurūrakammantatāya parapaṭibaddhe satte assūni mocetīti ruddo,",
  "tika-s0201t5:27_1": "so eva luddo ra-kārassa la-kāraṁ katvā.",
  "tika-s0201t5:27_2": "Kakkhaḷoti luddo.",
  "tika-s0201t5:27_3": "Dāruṇoti pharuso.",
  "tika-s0201t5:27_4": "Sāhasikoti sāhassakārī.",
  "tika-s0201t5:27_5": "Sacepi na lippanti.",
  "tika-s0201t5:27_6": "Tathāvidho paresaṁ ghātanasīlo lohitapāṇītveva vuccati yathā dānasīlo paresaṁ dānatthaṁ adhotahatthopi ‘‘payatapāṇī’’tveva vuccati.",
  "tika-s0201t5:27_7": "Paharaṇaṁ pahāradānamattaṁ hataṁ,",
  "tika-s0201t5:27_8": "pavuddhaṁ paharaṇaṁ parassa māraṇaṁ pahatanti dassento ‘‘hate’’tiādimāha.",
  "tika-s0201t5:27_9": "Tattha niviṭṭhoti abhiniviṭṭho pasuto.",
  "tika-s0201t5:28_0": "Yassa vasena ‘‘parassā’’ti sāminiddeso,",
  "tika-s0201t5:28_1": "taṁ sāpateyyaṁ.",
  "tika-s0201t5:28_2": "Yañhi sāmaññato gahitaṁ,",
  "tika-s0201t5:28_3": "taṁ teneva sāminiddesena pakāsitanti āha ‘‘parassa santaka’’nti.",
  "tika-s0201t5:28_4": "Parassaparavittūpakaraṇanti vā ekamevetaṁ samāsapadaṁ,",
  "tika-s0201t5:28_5": "yaṁ kiñci parasantakaṁ visesato parassa vittūpakaraṇaṁ vāti attho.",
  "tika-s0201t5:28_6": "Tehi parehīti yesaṁ santakaṁ, tehi.",
  "tika-s0201t5:28_7": "Yassa vasena puriso ‘‘theno’’ti vuccati,",
  "tika-s0201t5:28_8": "taṁ theyyanti āha ‘‘avaharaṇacittassetaṁ adhivacana’’nti.",
  "tika-s0201t5:28_9": "Theyyasaṅkhātena,",
  "tika-s0201t5:28_10": "na vissāsatāvakālikādivasenāti attho.",
  "tika-s0201t5:29_0": "Mate vāti vā-saddo avuttavikappattho.",
  "tika-s0201t5:29_1": "Tena pabbajitādibhāvaṁ saṅgaṇhāti.",
  "tika-s0201t5:29_2": "Etenupāyenāti yaṁ mātari matāya,",
  "tika-s0201t5:29_3": "naṭṭhāya vā pitā rakkhati,",
  "tika-s0201t5:29_4": "sā piturakkhitā.",
  "tika-s0201t5:29_5": "Yaṁ ubhosu asantesu bhātā rakkhati,",
  "tika-s0201t5:29_6": "sā bhāturakkhitāti evamādiṁ sandhāyāha.",
  "tika-s0201t5:29_7": "Sabhāgakulānīti āvāhakiriyāya sabhāgāni kulāni.",
  "tika-s0201t5:29_8": "Dassukavidhiṁ vā uddissa ṭhapitadaṇḍārājādīhi.",
  "tika-s0201t5:29_9": "Sammādiṭṭhisutte (ma. ni. aṭṭha.",
  "tika-s0201t5:29_10": "1.89) ‘‘asaddhammādhippāyena kāyadvārappavattā agamanīyaṭṭhānavītikkamacetanā’’ti evaṁ vuttamicchācāralakkhaṇavasena.",
  "tika-s0201t5:30_0": "Hatthapādādihetūti hatthapādādibhedanahetu.",
  "tika-s0201t5:30_1": "Dhanahetūti dhanassa lābhahetu jānihetu ca.",
  "tika-s0201t5:30_2": "Lābhoti ghāsacchādanāni labbhatīti lābho.",
  "tika-s0201t5:30_3": "Kiñcikkhanti kiñcimattakaṁ āmisajātaṁ.",
  "tika-s0201t5:30_4": "Tenāha ‘‘yaṁ vā’’tiādi.",
  "tika-s0201t5:30_5": "Jānantoyevāti musābhāvaṁ tassa vatthuno atthi,",
  "tika-s0201t5:30_6": "taṁ jānanto eva.",
  "tika-s0201t5:31_0": "Aṇḍakāti vuccati rukkhe aṇḍasadisā gaṇṭhiyo.",
  "tika-s0201t5:31_1": "Yathā thaddhā visamā dubbinītā ca honti,",
  "tika-s0201t5:31_2": "evamevaṁ khuṁsanavambhanavasena pavattavācāpi hi ‘‘aṇḍakā’’ti vuttā.",
  "tika-s0201t5:31_3": "Tenāha ‘‘yathā sadose rukkhe’’tiādi.",
  "tika-s0201t5:31_4": "Kakkasāti pharusā eva,",
  "tika-s0201t5:31_5": "so panassā kakkasabhāvo byāpādanimittatāya tato pūtikāti.",
  "tika-s0201t5:31_6": "Tenāha ‘‘yathā nāmā’’tiādi.",
  "tika-s0201t5:31_7": "Kaṭukāti aniṭṭhā.",
  "tika-s0201t5:31_8": "Amanāpāti na manavaḍḍhanī,",
  "tika-s0201t5:31_9": "tato eva dosajananī,",
  "tika-s0201t5:31_10": "cittasandosuppattikārikā.",
  "tika-s0201t5:31_11": "Mammesūti ghaṭṭanena dukkhuppattito mammasadisesu jātiādīsu.",
  "tika-s0201t5:31_12": "Lagganakārīti evaṁ vadantassa evaṁ vadāmīti atthādhippāyena lagganakārī,",
  "tika-s0201t5:31_13": "na byañjanavasena.",
  "tika-s0201t5:31_14": "Kodhassa āsannā tassa kāraṇabhāvato.",
  "tika-s0201t5:31_15": "Sadosavācāyāti attano samuṭṭhāpakadosassa vasena sadosavācāya vevacanāni.",
  "tika-s0201t5:32_0": "Akālenāti ayuttakālena.",
  "tika-s0201t5:32_1": "Akāraṇanissitanti nipphalaṁ.",
  "tika-s0201t5:32_2": "Phalañhi kāraṇanissitaṁ nāma tadavinābhāvato.",
  "tika-s0201t5:32_3": "Akāraṇanissitaṁ nipphalaṁ,",
  "tika-s0201t5:32_4": "samphanti attho.",
  "tika-s0201t5:32_5": "Asabhāvavattāti ayāthāvavādī.",
  "tika-s0201t5:32_6": "Asaṁvaravinayapaṭisaṁyuttassāti saṁvaravinayarahitassa,",
  "tika-s0201t5:32_7": "attano suṇantassa ca na saṁvaravinayāvahassa vattā.",
  "tika-s0201t5:32_8": "Hadayamañjūsāyaṁ nidhetunti ahitasaṁhitattā cittaṁ anuppavisetvā nidhetuṁ .",
  "tika-s0201t5:32_9": "Ayuttakāleti dhammaṁ kathentena yo attho yasmiṁ kāle vattabbo,",
  "tika-s0201t5:32_10": "tato pubbe pacchā tassa akālo,",
  "tika-s0201t5:32_11": "tasmiṁ ayuttakāle vattā hoti.",
  "tika-s0201t5:32_12": "Anapadesanti bhagavatā asukasutte evaṁ vuttanti suttāpadesavirahitaṁ.",
  "tika-s0201t5:32_13": "Aparicchedanti paricchedarahitaṁ .",
  "tika-s0201t5:32_14": "Yathā pana vācā paricchedarahitā hoti,",
  "tika-s0201t5:32_15": "taṁ dassetuṁ ‘‘suttaṁ vā’’tiādi vuttaṁ.",
  "tika-s0201t5:32_16": "Upalabbhanti anuyogaṁ.",
  "tika-s0201t5:32_17": "Bāhirakathaṁyevāti yaṁ suttaṁ,",
  "tika-s0201t5:32_18": "jātakaṁ vā nikkhittaṁ,",
  "tika-s0201t5:32_19": "tassa sarīrabhūtaṁ kathaṁ anāmasitvā tato bahibhūtaṁyeva kathaṁ.",
  "tika-s0201t5:32_20": "Sampajjitvāti viruḷhaṁ āpajjitvā.",
  "tika-s0201t5:32_21": "Paveṇijātakāvāti anujātapārohamūlāniyeva tiṭṭhanti.",
  "tika-s0201t5:32_22": "Āharitvāti nikkhittasuttato aññampi anuyogaupamāvatthuvasena tadanupayoginaṁ āharitvā.",
  "tika-s0201t5:32_23": "Jānāpetunti etadatthamidaṁ vuttanti jānāpetuṁ yo sakkoti.",
  "tika-s0201t5:32_24": "Tassa kathetunti tassa tathārūpassa dhammakathikassa bahumpi kathetuṁ vaṭṭati.",
  "tika-s0201t5:32_25": "Na atthanissitanti attano paresañca na hitāvahaṁ.",
  "tika-s0201t5:33_0": "Abhijjhāyanaṁ yebhuyyena parasantakassa dassanavasena hotīti ‘‘abhijjhāya oloketā hotī’’ti vuttaṁ.",
  "tika-s0201t5:33_1": "Abhijjhāyanto vā abhijjhāyitaṁ vatthuṁ yattha katthaci ṭhitampi paccakkhato passanto viya abhijjhāyatīti vuttaṁ ‘‘abhijjhāya oloketā hotī’’ti.",
  "tika-s0201t5:33_2": "Kammapathabhedo na hoti,",
  "tika-s0201t5:33_3": "kevalaṁ lobhamattova hoti pariṇāmanavasena appavattattā.",
  "tika-s0201t5:33_4": "Yathā pana kammapathabhedo hoti,",
  "tika-s0201t5:33_5": "taṁ dassetuṁ ‘‘yadā panā’’tiādi vuttaṁ.",
  "tika-s0201t5:33_6": "Pariṇāmetīti attano santakabhāvena pariggayha nāmeti.",
  "tika-s0201t5:34_0": "Vipannacittoti byāpādena vipattiṁ āpāditacitto.",
  "tika-s0201t5:34_1": "Tenāha ‘‘pūtibhūtacitto’’ti.",
  "tika-s0201t5:34_2": "Byāpādo hi visaṁ viya lohitassa cittaṁ pūtibhāvaṁ janeti.",
  "tika-s0201t5:34_3": "Dosena duṭṭhacittasaṅkappoti visena viya sappiādikopena dūsitacittasaṅkappo.",
  "tika-s0201t5:34_4": "Ghātīyantūti hanīyantu.",
  "tika-s0201t5:34_5": "Vadhaṁ pāpuṇantūti maraṇaṁ pāpuṇantu.",
  "tika-s0201t5:34_6": "Mā vā ahesunti sabbena sabbaṁ na hontu.",
  "tika-s0201t5:34_7": "Tenāha ‘‘kiñcipi mā ahesu’’nti,",
  "tika-s0201t5:34_8": "anavasesavināsaṁ pāpuṇantūti attho.",
  "tika-s0201t5:34_9": "Haññantūti ādicintanenevāti ekantato vināsacintāya eva.",
  "tika-s0201t5:35_0": "Micchādiṭṭhikoti ayoniso uppannadiṭṭhiko.",
  "tika-s0201t5:35_1": "So ca ekantato kusalapaṭipakkhadiṭṭhikoti āha ‘‘akusaladassano’’ti.",
  "tika-s0201t5:35_2": "Vipallatthadassanoti dhammatāya vipariyāsaggāhī.",
  "tika-s0201t5:35_3": "Natthi dinnanti deyyadhammasīsena dānaṁ vuttanti āha ‘‘dinnassa phalābhāvaṁ sandhāya vadatī’’ti.",
  "tika-s0201t5:35_4": "Dinnaṁ pana annādivatthuṁ kathaṁ paṭikkhipati.",
  "tika-s0201t5:35_5": "Esa nayo ‘‘yiṭṭhaṁ huta’’nti etthāpi.",
  "tika-s0201t5:35_6": "Mahāyāgoti sabbasādhāraṇaṁ mahādānaṁ.",
  "tika-s0201t5:35_7": "Paheṇakasakkāroti pāhunakānaṁ kattabbasakkāro.",
  "tika-s0201t5:35_8": "Phalanti ānisaṁsaphalañca nissandaphalañca.",
  "tika-s0201t5:35_9": "Vipākoti sadisaṁ phalaṁ.",
  "tika-s0201t5:35_10": "Paraloke ṭhitassa ayaṁ loko natthīti paraloke ṭhitassa kammunā laddhabbo ayaṁ loko na hoti.",
  "tika-s0201t5:35_11": "Idhaloke ṭhitassapi paraloko natthīti idhaloke ṭhitassa kammunā laddhabbo paraloko na hoti.",
  "tika-s0201t5:35_12": "Tattha kāraṇamāha ‘‘sabbe tattha tattheva ucchijjantī’’ti .",
  "tika-s0201t5:35_13": "Ime sattā yattha yattha bhavayonigatiādīsu ṭhitā tattha tattheva ucchijjanti nirudayavināsavasena vinassanti.",
  "tika-s0201t5:35_14": "Phalābhāvavasenāti mātāpitūsu sammāpaṭipattimicchāpaṭipattīnaṁ phalassa abhāvavasena ‘‘natthi mātā,",
  "tika-s0201t5:35_15": "natthi pitā’’ti vadati,",
  "tika-s0201t5:35_16": "na mātāpitūnaṁ,",
  "tika-s0201t5:35_17": "nāpi tesu sammāpaṭipattimicchāpaṭipattīnaṁ abhāvavasena tesaṁ lokapaccakkhattā.",
  "tika-s0201t5:35_18": "Bubbuḷakassa viya imesaṁ sattānaṁ uppādo nāma kevalova,",
  "tika-s0201t5:35_19": "na cavitvā āgamanapubbakoti dassanatthaṁ ‘‘natthi sattā opapātikā’’ti vuttanti āha ‘‘cavitvā upapajjanakasattā nāma natthīti vadatī’’ti.",
  "tika-s0201t5:35_20": "Samaṇena nāma yāthāvato jānantena kassaci kiñci akathetvā saññatena bhavitabbaṁ,",
  "tika-s0201t5:35_21": "aññathā ahopurisikā nāma siyā,",
  "tika-s0201t5:35_22": "kiṁ paro parassa karissati,",
  "tika-s0201t5:35_23": "tathā attano sampādanassa kassaci avasaro eva natthi tattha tattheva ucchijjanatoti āha ‘‘ye imañca…pe…",
  "tika-s0201t5:35_24": "pavedentī’’ti.",
  "tika-s0201t5:35_25": "Ettāvatāti ‘‘natthi dinna’’ntiādinā byapadesena.",
  "tika-s0201t5:35_26": "Dasavatthukāti paṭikkhipitabbāni dasa vatthūni etissāti dasavatthukā.",
  "tika-s0201t5:36_0": "441.Anabhijjhādayo heṭṭhā atthato pakāsitattā uttānatthāyeva.",
  "tika-s0201t5:37_0": "442.",
  "tika-s0201t5:37_1": "Saha byayati gacchatīti sahabyo,",
  "tika-s0201t5:37_2": "sahavattanako,",
  "tika-s0201t5:37_3": "tassa bhāvo sahabyatā,",
  "tika-s0201t5:37_4": "sahapavattīti āha ‘‘sahabhāvaṁ upagaccheyya’’nti.",
  "tika-s0201t5:37_5": "Brahmānaṁ kāyo samūhoti brahmakāyo,",
  "tika-s0201t5:37_6": "tappariyāpannatāya tattha gatāti brahmakāyikā.",
  "tika-s0201t5:37_7": "Kāmaṁ cetāya sabbassapi brahmanikāyassa samaññāya bhavitabbaṁ,",
  "tika-s0201t5:37_8": "‘‘ābhāna’’ntiādinā pana dutiyajjhānabhūmikādīnaṁ upari gahitattā gobalībaddañāyena tadavasesānaṁ ayaṁ",
  "tika-s0201t5:37_9": "samaññāti āha ‘‘brahmakāyikānaṁ devānanti paṭhamajjhānabhūmidevāna’’nti.",
  "tika-s0201t5:37_10": "Ābhā nāma visuṁ devā natthi,",
  "tika-s0201t5:37_11": "parittābhādīnaṁyeva pana ābhāvantatāsāmaññena ekajjhaṁ gahetvā pavattaṁ etaṁ adhivacanaṁ,",
  "tika-s0201t5:37_12": "yadidaṁ ‘‘ābhā’’ti yathā ‘‘brahmapārisajjabrahmapurohitamahābrahmānaṁ brahmakāyikā’’ti.",
  "tika-s0201t5:37_13": "Parittābhānantiādi panāti ādi-saddena appamāṇābhānaṁ devānaṁ ābhassarānaṁ devānanti imaṁ pāḷiṁ saṅgaṇhāti.",
  "tika-s0201t5:37_14": "Ekato aggahetvāti ābhāti vā,",
  "tika-s0201t5:37_15": "ekattakāyanānattasaññāti vā ekato aggahetvā.",
  "tika-s0201t5:37_16": "Tesaṁyevāti ābhāti vuttadevānaṁyeva.",
  "tika-s0201t5:37_17": "Bhedato gahaṇanti kāraṇassa hīnādibhedabhinnatādassanavasena parittābhādiggahaṇaṁ.",
  "tika-s0201t5:37_18": "Iti bhagavā āsavakkhayaṁ dassetvāti evaṁ bhagavā dhammacariyaṁ,",
  "tika-s0201t5:37_19": "samacariyaṁ,",
  "tika-s0201t5:37_20": "vaṭṭanissitaṁ sugatigāmipaṭipadaṁ,",
  "tika-s0201t5:37_21": "vivaṭṭanissitaṁ āsavakkhayagāmipaṭipadaṁ katvā tibhavabhañjanato āsavakkhayaṁ dassetvā arahattanikūṭena desanaṁ niṭṭhapesi.",
  "tika-s0201t5:38_0": "Idha ṭhatvāti imasmiṁ dhammacariyāsamacariyāya niddese ṭhatvā.",
  "tika-s0201t5:38_1": "Devalokā samānetabbāti chabbīsatipi devalokā samodhānetabbā.",
  "tika-s0201t5:38_2": "Vīsati brahmalokāti taṁtaṁbhavapariyāpannanikāyavasena vīsati brahmalokā,",
  "tika-s0201t5:38_3": "vīsati brahmanikāyāti attho.",
  "tika-s0201t5:38_4": "Dasakusalakammapathehīti yathārahaṁ dasakusalakammapathehi kammūpanissayapaccayabhūtehi kevalaṁ upanissayabhūtehi ca nibbatti dassitā.",
  "tika-s0201t5:39_0": "Tiṇṇaṁ sucaritānanti tiṇṇaṁ kāmāvacarasucaritānaṁ.",
  "tika-s0201t5:39_1": "Kāmāvacaraggahaṇañcettha manosucaritāpekkhāya.",
  "tika-s0201t5:39_2": "Vipākenevāti iminā vipākuppādeneva nibbatti hoti,",
  "tika-s0201t5:39_3": "na upanissayatāmattenāti dasseti.",
  "tika-s0201t5:39_4": "‘‘Upanissayavasenā’’ti vuttamatthaṁ vivarituṁ ‘‘dasa kusalakammapathā hī’’tiādi vuttaṁ.",
  "tika-s0201t5:39_5": "Dutiyādīni bhāvetvātiādīsupi ‘‘sīle patiṭṭhāyā’’ti padaṁ ānetvā sambandhitabbaṁ.",
  "tika-s0201t5:39_6": "Kasmā panettha ‘‘upanissayavasenā’’ti vuttaṁ,",
  "tika-s0201t5:39_7": "nanu paṭisambhidāmagge (paṭi. ma. 1.41) –",
  "tika-s0201t5:39_8": "‘‘paṭhamena jhānena nīvaraṇānaṁ pahānaṁ sīlaṁ,",
  "tika-s0201t5:39_9": "veramaṇi sīlaṁ,",
  "tika-s0201t5:39_10": "cetanā sīlaṁ,",
  "tika-s0201t5:39_11": "saṁvaro sīlaṁ,",
  "tika-s0201t5:39_12": "avītikkamo sīla’’ntiādinā sabbesupi jhānesu sīlaṁ uddhaṭanti tassa vasena uparidevalokānampi vipākena nibbatti vattabbāti? Na,",
  "tika-s0201t5:39_13": "tassa pariññāya desanattā,",
  "tika-s0201t5:39_14": "pariññāya desanatā cassa ‘‘yattha ca pahāna’’ntiādinā visuddhimaggasaṁvaṇṇanāyañca (visuddhi. mahāṭī. 2.837,",
  "tika-s0201t5:39_15": "839) pakāsitā eva.",
  "tika-s0201t5:39_16": "Tathā hi idhāpi ‘‘dasa kusalakammapathā hi sīla’’ntiādinā sīlassa rūpārūpabhavānaṁ upanissayatā vibhāvitā,",
  "tika-s0201t5:39_17": "na nibbattakatāya.",
  "tika-s0201t5:39_18": "Kasmā panettha bhāvanālakkhaṇāya dhammacariyāya bhavavisese vibhajiyamāne asaññabhavo na gahitoti āha ‘‘asaññabhavopana…pe…",
  "tika-s0201t5:39_19": "na niddiṭṭho’’ti.",
  "tika-s0201t5:39_20": "Bāhirakā hi ayathābhūtadassitāya asaññabhavaṁ bhavavippamokkhaṁ maññamānā tadupagajjhānaṁ bhāvetvā asaññesu nibbattanti.",
  "tika-s0201t5:39_21": "Ayamettha saṅkhepo,",
  "tika-s0201t5:39_22": "yaṁ panettha vattabbaṁ,",
  "tika-s0201t5:39_23": "taṁ brahmajālaṭṭhakathāyaṁ taṁsaṁvaṇṇanāyañca (dī. ni. aṭṭha. 1.68-73; dī. ni. ṭī.",
  "tika-s0201t5:39_24": "1.68-73) vuttanayeneva veditabbaṁ.",
  "tika-s0201t5:40_0": "Sāleyyakasuttavaṇṇanāya līnatthappakāsanā samattā.",
  "tika-s0201t5:41_0": "2. Verañjakasuttavaṇṇanā",
  "tika-s0201t5:42_0": "444.Verañjavāsinoti verañjagāmavāsino.",
  "tika-s0201t5:42_1": "Keci pana ‘‘vividharaṭṭhavāsino verañjakā’’ti etamatthaṁ vadanti,",
  "tika-s0201t5:42_2": "tesaṁ matena ‘‘verajjakā’’ti pāḷiyā bhavitabbanti.",
  "tika-s0201t5:42_3": "Aniyamitakiccenāti ‘‘iminā nāmā’’ti evaṁ na niyamitena kiccena.",
  "tika-s0201t5:42_4": "Ayaṁ visesoti ayaṁ puggalādhiṭṭhānadhammādhiṭṭhānakato imesu dvīsu suttesu desanāya viseso,",
  "tika-s0201t5:42_5": "attho pana desanānayo ca majjhe bhinnasuvaṇṇaṁ viya avisiṭṭhoti dasseti.",
  "tika-s0201t5:42_6": "Kasmā pana bhagavā katthaci puggalādhiṭṭhānadesanaṁ deseti,",
  "tika-s0201t5:42_7": "katthaci dhammādhiṭṭhānanti?",
  "tika-s0201t5:42_8": "Desanāvilāsato veneyyajjhāsayato ca.",
  "tika-s0201t5:42_9": "Desanāvilāsappattā hi buddhā bhagavanto,",
  "tika-s0201t5:42_10": "te yathāruci katthaci puggalādhiṭṭhānaṁ katvā,",
  "tika-s0201t5:42_11": "katthaci dhammādhiṭṭhānaṁ katvā dhammaṁ desenti.",
  "tika-s0201t5:42_12": "Ye pana veneyyā sāsanakkamaṁ anotiṇṇā,",
  "tika-s0201t5:42_13": "tesaṁ puggalādhiṭṭhānadesanaṁ desenti.",
  "tika-s0201t5:42_14": "Ye otiṇṇā,",
  "tika-s0201t5:42_15": "tesaṁ dhammādhiṭṭhānaṁ.",
  "tika-s0201t5:42_16": "Sammutisaccavisayā puggalādhiṭṭhānā,",
  "tika-s0201t5:42_17": "itarā paramatthasaccavisayā.",
  "tika-s0201t5:42_18": "Purimā karuṇānukūlā,",
  "tika-s0201t5:42_19": "itarā paññānukūlā.",
  "tika-s0201t5:42_20": "Saddhānusārigottānaṁ vā purimā.",
  "tika-s0201t5:42_21": "Te hi puggalappamāṇā,",
  "tika-s0201t5:42_22": "pacchimā dhammānusārīnaṁ.",
  "tika-s0201t5:42_23": "Saddhācaritatāya vā lokādhipatīnaṁ vasena puggalādhiṭṭhānā,",
  "tika-s0201t5:42_24": "paññācaritatāya dhammādhipatīnaṁ vasena dhammādhiṭṭhānā.",
  "tika-s0201t5:42_25": "Purimā ca neyyatthā,",
  "tika-s0201t5:42_26": "pacchimā nītatthā.",
  "tika-s0201t5:42_27": "Iti bhagavā taṁ taṁ visesaṁ avekkhitvā tattha tattha duvidhaṁ desanaṁ desetīti veditabbaṁ.",
  "tika-s0201t5:43_0": "Verañjakasuttavaṇṇanāya līnatthappakāsanā samattā.",
  "tika-s0201t5:44_0": "3. Mahāvedallasuttavaṇṇanā",
  "tika-s0201t5:45_0": "449.",
  "tika-s0201t5:45_1": "Garubhāvo gāravaṁ,",
  "tika-s0201t5:45_2": "pāsāṇacchattaṁ viya garukaraṇīyatā.",
  "tika-s0201t5:45_3": "Saha gāravenāti sagāravo,",
  "tika-s0201t5:45_4": "garunā kismiñci vutte gāravavasena patissavanaṁ patissavo,",
  "tika-s0201t5:45_5": "saha patissavena sappatissavo,",
  "tika-s0201t5:45_6": "patissavabhūtaṁ taṁsabhāgañca yaṁ kiñci garukaraṇaṁ.",
  "tika-s0201t5:45_7": "Sagārave sappatissavacanaṁ sagāravasappatissavacanaṁ.",
  "tika-s0201t5:45_8": "Garukaraṇaṁ vā gāravo,",
  "tika-s0201t5:45_9": "sagāravassa sappatissavacanaṁ sagāravasappatissavacanaṁ.",
  "tika-s0201t5:45_10": "Etena sabhāveneva sagāravassa tathāpavattaṁ vacananti dasseti.",
  "tika-s0201t5:45_11": "Aññattha du-saddo garahatthopi hoti ‘‘dukkhaṁ dupputto’’tiādīsu viya,",
  "tika-s0201t5:45_12": "idha pana so na sambhavati kucchitāya paññāya abhāvatoti āha ‘‘paññāya duṭṭhaṁ nāma natthī’’ti.",
  "tika-s0201t5:45_13": "‘‘Dussīlo’’tiādīsu viya abhāvattho du-saddoti vuttaṁ ‘‘appañño nippaññoti attho’’ti.",
  "tika-s0201t5:45_14": "Kittakenāti kena parimāṇena.",
  "tika-s0201t5:45_15": "Taṁ pana parimāṇaṁ yasmā parimeyyassa atthassa paricchindanaṁ hoti,",
  "tika-s0201t5:45_16": "nu-saddo ca pucchāya jotako,",
  "tika-s0201t5:45_17": "tasmā ‘‘kittāvatā nu khoti kāraṇaparicchedapucchā’’ti vatvā ‘‘kittakena nu kho evaṁ vuccatīti attho’’ti āha.",
  "tika-s0201t5:45_18": "‘‘Kāraṇaparicchedapucchā’’ti iminā ‘‘kittāvatā’’ti sāmaññato pucchābhāvo dassito,",
  "tika-s0201t5:45_19": "na visesato,",
  "tika-s0201t5:45_20": "tassa pucchāvisesabhāvañāpanatthaṁ mahāniddese āgatā sabbāva pucchā atthuddhāranayena dasseti ‘‘pucchā ca nāmā’’tiādinā.",
  "tika-s0201t5:45_21": "Adiṭṭhaṁ jotīyati etāyāti adiṭṭhajotanā, pucchā.",
  "tika-s0201t5:45_22": "Diṭṭhasaṁsandanā sākacchāvasena vinicchayakaraṇaṁ.",
  "tika-s0201t5:45_23": "Vimati chijjati etāyāti vimaticchedanā.",
  "tika-s0201t5:45_24": "Anumatiyā pucchā anumatipucchā.",
  "tika-s0201t5:45_25": "‘‘Taṁ kiṁ maññatha,",
  "tika-s0201t5:45_26": "bhikkhave’’tiādipucchāya hi ‘‘kiṁ tumhākaṁ anumatī’’ti anumati pucchitā hoti.",
  "tika-s0201t5:45_27": "Kathetuṁ kamyatāya pucchā kathetukamyatāpucchā.",
  "tika-s0201t5:46_0": "Lakkhaṇanti ñātuṁ icchito yo koci sabhāvo.",
  "tika-s0201t5:46_1": "Aññātanti yena kenaci ñāṇena aññātabhāvaṁ āha.",
  "tika-s0201t5:46_2": "Adiṭṭhanti dassanabhūtena paccakkhaṁ viya adiṭṭhataṁ.",
  "tika-s0201t5:46_3": "Atulitanti ‘‘ettakaṁ ida’’nti tulanabhūtena atulitataṁ.",
  "tika-s0201t5:46_4": "Atīritanti tīraṇabhūtena akatañāṇakiriyāsamāpanataṁ.",
  "tika-s0201t5:46_5": "Avibhūtanti ñāṇassa apākaṭabhāvaṁ.",
  "tika-s0201t5:46_6": "Avibhāvitanti ñāṇena apākaṭīkatabhāvaṁ.",
  "tika-s0201t5:46_7": "Idha diṭṭhasaṁsandanāpucchā adhippetā,",
  "tika-s0201t5:46_8": "na adiṭṭhajotanā vimaticchedanā cāti.",
  "tika-s0201t5:47_0": "Kathamayaṁ attho viññāyatīti āha ‘‘thero hī’’tiādi.",
  "tika-s0201t5:47_1": "Sayaṁ vinicchinantoti sayameva tesaṁ pañhānaṁ atthaṁ visesena nicchinanto.",
  "tika-s0201t5:47_2": "Idaṁ suttanti idaṁ pañcavīsatipañhapaṭimaṇḍitasuttaṁ,",
  "tika-s0201t5:47_3": "na yaṁ kiñci anavaseseneva matthakaṁ pāpesīti.",
  "tika-s0201t5:47_4": "‘‘Sayameva pañhaṁ samuṭṭhāpetvā sayaṁ vinicchinanto’’ti ettha catukkoṭikaṁ bhavatīti dassento ‘‘ekacco hī’’tiādimāha.",
  "tika-s0201t5:47_5": "Pañhaṁ samuṭṭhāpetuṁyeva sakkotīti pucchanavidhiṁyeva jānāti.",
  "tika-s0201t5:47_6": "Na nicchetunti nicchetuṁ na sakkoti,",
  "tika-s0201t5:47_7": "vissajjanavidhiṁ na jānātīti attho.",
  "tika-s0201t5:47_8": "Visesaṭṭhānanti aññehi asadisaṭṭhānaṁ.",
  "tika-s0201t5:47_9": "Therena sadisoti therena sadiso sāvako natthi.",
  "tika-s0201t5:48_0": "Saṁsanditvāti saṁyojetvā samānaṁ katvā,",
  "tika-s0201t5:48_1": "yathā tattha sabbaññutaññāṇaṁ pavattaṁ,",
  "tika-s0201t5:48_2": "tathā taṁ avilometvāti attho.",
  "tika-s0201t5:48_3": "Līḷāyantoti līḷaṁ karonto.",
  "tika-s0201t5:48_4": "Dhammakathikatāya aggabhāvappattiyā tattha appaṭihatañāṇatāya buddhalīḷāya viya catunnaṁ parisānaṁ gamanaṁ gaṇhanto dhammakathaṁ katheti.",
  "tika-s0201t5:49_0": "Ito vā etto vā anukkamitvāti uggahitakathāmaggato yattha katthaci īsakampi anukkamitvā uggahitaniyāmenevāti attho.",
  "tika-s0201t5:49_1": "Tenāha ‘‘yaṭṭhikoṭi’’ntiādi.",
  "tika-s0201t5:49_2": "Ekapadikanti ekapadanikkhepamattaṁ.",
  "tika-s0201t5:49_3": "Daṇḍakasetunti ekadaṇḍakamayaṁ setuṁ.",
  "tika-s0201t5:49_4": "Heṭṭhā ca upari ca suttapadānaṁ āharaṇena tepiṭakaṁ buddhavacanaṁ heṭṭhupariyaṁ karonto.",
  "tika-s0201t5:49_5": "Jātassarasadisañca gāthaṁ,",
  "tika-s0201t5:49_6": "suttapadaṁ vā nikkhipitvā tattha nānāupamākāraṇāni āharanto tāni ca tehi suttapadehi bodhento samuṭṭhāpento",
  "tika-s0201t5:49_7": "‘‘jātassare pañcavaṇṇāni kusumāni phullāpento viya sinerumatthake vaṭṭisahassaṁ jālento viyā’’ti vutto.",
  "tika-s0201t5:50_0": "Ekapaduddhāreti ekasmiṁ paduddhāraṇakkhaṇe.",
  "tika-s0201t5:50_1": "Padavasena saṭṭhi padasatasahassāni gāthāvasena pannarasa gāthāsahassāni.",
  "tika-s0201t5:50_2": "Ākaḍḍhitvā gaṇhanto viyāti paccekaṁ pupphāni anocinitvā vallimeva ākaḍḍhitvā ekajjhaṁ pupphāni katvā gaṇhanto viya.",
  "tika-s0201t5:50_3": "Tenāha ‘‘ekappahārenevā’’ti.",
  "tika-s0201t5:50_4": "Gatimantānanti atisayāya ñāṇagatiyā yuttānaṁ.",
  "tika-s0201t5:50_5": "Dhitimantānanti dhāraṇabalena yuttānaṁ.",
  "tika-s0201t5:51_0": "Anantanayussadanti paccayuppannabhāsitatthanibbānavipākakiriyādivasena anantapabhede visaye pavattiyā anantanayehi ussannaṁ upacitaṁ.",
  "tika-s0201t5:51_1": "Caturoghanittharaṇatthikānaṁ titthe ṭhapitanāvā viyāti yojanā.",
  "tika-s0201t5:51_2": "Sahassayuttaājaññarathoti vejayantarathaṁ sandhāya vadati.",
  "tika-s0201t5:52_0": "Yasmā pucchāyaṁ byāpanicchānayena ‘‘duppañño duppañño’’ti āmeḍitavasena vuttaṁ,",
  "tika-s0201t5:52_1": "tasmā dhammasenāpati pucchitamatthaṁ vissajjento pucchāsabhāgena ‘‘nappajānāti nappajānātī’’ti āmeḍitavasenevāha.",
  "tika-s0201t5:52_2": "Tattha iti-saddo kāraṇatthoti dassento ‘‘yasmā nappajānāti,",
  "tika-s0201t5:52_3": "tasmā duppaññotivuccatī’’ti āha.",
  "tika-s0201t5:52_4": "Idaṁ dukkhanti idaṁ upādānakkhandhapañcakaṁ dukkhaṁ ariyasaccaṁ.",
  "tika-s0201t5:52_5": "Tañca kho ruppanaṁ vediyanaṁ sañjānanaṁ abhisaṅkharaṇaṁ vijānananti saṅkhepato ettakaṁ.",
  "tika-s0201t5:52_6": "Ito uddhaṁ kiñci dhammajātaṁ dukkhaṁ ariyasaccaṁ nāma natthīti yāthāvasarasalakkhaṇato pavattikkamato",
  "tika-s0201t5:52_7": "ceva pīḷanasaṅkhatasantāpavipariṇāmalakkhaṇato ca yathābhūtaṁ ariyamaggapaññāya nappajānāti.",
  "tika-s0201t5:52_8": "Avasesapaccayasamāgame udayati uppajjati,",
  "tika-s0201t5:52_9": "svāyaṁ samudayo saṁsārapavattibhāvenāti āha ‘‘pavattidukkhapabhāvikā’’ti,",
  "tika-s0201t5:52_10": "dukkhasaccassa uppādikāti attho.",
  "tika-s0201t5:52_11": "Yāthāvasarasalakkhaṇatoti yathābhūtaṁ anupacchedakaraṇarasato ceva sampiṇḍananidānasaṁyogapalibodhalakkhaṇato ca.",
  "tika-s0201t5:53_0": "Idaṁ nāma ṭhānaṁ patvāti idaṁ nāma appavattikāraṇaṁ āgamma.",
  "tika-s0201t5:53_1": "Nirujjhatīti anuppādanirodhavasena nirujjhati,",
  "tika-s0201t5:53_2": "tenāha ‘‘ubhinnaṁ appavattī’’ti.",
  "tika-s0201t5:53_3": "Yāthāvasarasalakkhaṇatoti yathābhūtaṁ accutirasato ceva nissaraṇavivekāsaṅkhatāmatalakkhaṇato ca.",
  "tika-s0201t5:53_4": "Ayaṁ paṭipadāti ayaṁ sammādiṭṭhiādikā samodhānalakkhaṇā paṭipajjati etāyāti paṭipadā.",
  "tika-s0201t5:53_5": "Dukkhanirodhaṁ gacchatīti dukkhanirodhaṁ nibbānaṁ sacchikiriyābhisamayavasena gacchati ārabbha pavattati.",
  "tika-s0201t5:53_6": "Yāthāvasarasalakkhaṇatoti yathābhūtaṁ kilesappahānakaraṇasarasato ceva niyyānahetudassanādhipateyyalakkhaṇato ca nappajānāti.",
  "tika-s0201t5:53_7": "Anantaravāreti dutiyavāre.",
  "tika-s0201t5:53_8": "Imināva nayenāti ‘‘idaṁ dukkhaṁ,",
  "tika-s0201t5:53_9": "ettakaṁ dukkha’’ntiādinā paṭhamavāre vuttanayena.",
  "tika-s0201t5:53_10": "Tattha hi duppaññaniddesattā pajānanapaṭikkhepavasena desanā āgatā,",
  "tika-s0201t5:53_11": "idha paññavantaniddesattā pajānanavasenāti ayameva viseso.",
  "tika-s0201t5:53_12": "Etthāti dutiyavāre.",
  "tika-s0201t5:54_0": "Savanatoti kammaṭṭhānassa savanato uggaṇhāti.",
  "tika-s0201t5:54_1": "Ganthasavanamukhena hi tadatthassa uggahaṇaṁ.",
  "tika-s0201t5:54_2": "Ṭhapetvā taṇhantiādi tassa uggahaṇākāranidassanaṁ.",
  "tika-s0201t5:54_3": "Abhinivisatīti vipassanābhinivesavasena abhinivisati vipassanākammaṭṭhānaṁ paṭṭhapeti.",
  "tika-s0201t5:54_4": "No vivaṭṭeti vivaṭṭe abhiniveso na hoti avisayattā.",
  "tika-s0201t5:54_5": "Ayanti catusaccakammaṭṭhāniko.",
  "tika-s0201t5:55_0": "Pañcakkhandhāti pañcupādānakkhandhā.",
  "tika-s0201t5:55_1": "Khandhavasena vipassanābhinivesassa cakkhādivasena vedanādivasena ca satipi anekavidhatte sukaraṁ suviññeyyanti",
  "tika-s0201t5:55_2": "catudhātumukhena taṁ dassetuṁ ‘‘dhātukammaṭṭhānavasena otaritvā’’ti āha.",
  "tika-s0201t5:55_3": "Rūpanti vavatthapetīti ruppanaṭṭhena rūpanti asaṅkarato paricchindati.",
  "tika-s0201t5:55_4": "Tadārammaṇāti taṁ rūpaṁ ārammaṇaṁ katvā pavattanakā.",
  "tika-s0201t5:55_5": "Nāmanti vedanādicatukkaṁ namanaṭṭhena nāmanti vavatthāpeti.",
  "tika-s0201t5:55_6": "Yamakatālakkhandhaṁ bhindanto viya yamakaṁ bhinditvā ‘‘arūpaṁ,",
  "tika-s0201t5:55_7": "rūpañcā’’ti dveva ime dhammā,",
  "tika-s0201t5:55_8": "na ettha koci attā vā attaniyaṁ vāti nāmarūpaṁ vavatthapeti paricchindati pariggaṇhāti.",
  "tika-s0201t5:55_9": "Ettāvatā diṭṭhivisuddhi dassitā.",
  "tika-s0201t5:55_10": "Taṁ panetaṁ nāmarūpaṁ na ahetukaṁ.",
  "tika-s0201t5:55_11": "Yasmā sabbaṁ sabbattha sabbadā ca natthi,",
  "tika-s0201t5:55_12": "tasmā sahetukaṁ.",
  "tika-s0201t5:55_13": "Kīdisena hetunā?",
  "tika-s0201t5:55_14": "Na issarādivisamahetunā.",
  "tika-s0201t5:55_15": "Yaṁ panettha vattabbaṁ,",
  "tika-s0201t5:55_16": "taṁ visuddhimaggasaṁvaṇṇanāyaṁ (visuddhi. mahāṭī.",
  "tika-s0201t5:55_17": "2.447) vuttanayena gahetabbaṁ.",
  "tika-s0201t5:55_18": "Sahetukattā eva sapaccayaṁ.",
  "tika-s0201t5:55_19": "Avijjādayoti avijjātaṇhupādānakammāhārādayo.",
  "tika-s0201t5:55_20": "Evanti ‘‘taṁ paneta’’ntiādinā vuttappakārena avijjādike paccaye ceva rūpavedanādike paccayuppannadhamme ca vavatthapetvā paricchinditvā pariggahetvā.",
  "tika-s0201t5:55_21": "Vuttañhetaṁ ‘‘avijjāsamudayā rūpasamudayo,",
  "tika-s0201t5:55_22": "taṇhāsamudayā rūpasamudayo’’ti (paṭi. ma. 1.50).",
  "tika-s0201t5:55_23": "Ettāvatā kaṅkhāvitaraṇavisuddhiṁ dasseti.",
  "tika-s0201t5:56_0": "Hutvāti hetupaccayasamavāye uppajjitvā.",
  "tika-s0201t5:56_1": "Abhāvaṭṭhenāti tadanantarameva vinassanaṭṭhena.",
  "tika-s0201t5:56_2": "Aniccāti aniccā addhuvā.",
  "tika-s0201t5:56_3": "Aniccalakkhaṇaṁ āropetīti tesu pañcasu khandhesu aniccatāsaṅkhātaṁ sāmaññalakkhaṇaṁ niropeti.",
  "tika-s0201t5:56_4": "Tatoti aniccalakkhaṇāropanato paraṁ,",
  "tika-s0201t5:56_5": "tato vā aniccabhāvato.",
  "tika-s0201t5:56_6": "Udayabbayappaṭipīḷanākārenāti uppādanirodhehi pati pati abhikkhaṇaṁ pīḷanākārena hetunā dukkhā aniṭṭhā,",
  "tika-s0201t5:56_7": "dukkhamā vā.",
  "tika-s0201t5:56_8": "Avasavattanākārenāti kassaci vasena avasavattanākārena.",
  "tika-s0201t5:56_9": "Anattāti na sayaṁ attā,",
  "tika-s0201t5:56_10": "nāpi nesaṁ koci attā atthīti anattāti.",
  "tika-s0201t5:56_11": "Tilakkhaṇaṁāropetvāti evaṁ aniccassa dukkhabhāvato,",
  "tika-s0201t5:56_12": "dukkhassa ca anattabhāvato khandhapañcake tividhampi sāmaññalakkhaṇaṁ āropetvā.",
  "tika-s0201t5:56_13": "Sammasantoti udayabbayañāṇuppattiyā uppanne vipassanupakkilese pahāya maggāmaggaṁ vavatthapetvā udayabbayañāṇādivipassanāpaṭipāṭiyā",
  "tika-s0201t5:56_14": "saṅkhāre sammasanto gotrabhuñāṇānantaraṁ lokuttaramaggaṁ pāpuṇāti.",
  "tika-s0201t5:57_0": "Ekapaṭivedhenāti ekeneva ñāṇena paṭivijjhanena.",
  "tika-s0201t5:57_1": "Paṭivedho paṭighātābhāvena visaye nissaṅgacārasaṅkhātaṁ nibbijjhanaṁ.",
  "tika-s0201t5:57_2": "Abhisamayo avirajjhitvā adhigamanasaṅkhāto avabodho.",
  "tika-s0201t5:57_3": "‘‘Idaṁ dukkhaṁ,",
  "tika-s0201t5:57_4": "ettaṁ dukkhaṁ,",
  "tika-s0201t5:57_5": "na ito bhiyyo’’ti paricchinditvā yāthāvato jānanameva vuttanayena paṭivedhoti pariññāpaṭivedho,",
  "tika-s0201t5:57_6": "idañca yathā ñāṇe pavatte pacchā dukkhassa sarūpādiparicchede sammoho na hoti,",
  "tika-s0201t5:57_7": "tathā pavattiṁ gahetvā vuttaṁ,",
  "tika-s0201t5:57_8": "na pana maggañāṇassa ‘‘idaṁ dukkha’’ntiādinā pavattanato.",
  "tika-s0201t5:57_9": "Tenāha ‘‘tasmiñcassa khaṇe’’tiādi.",
  "tika-s0201t5:57_10": "Pahīnassa puna apahātabbatāya pakaṭṭhaṁ hānaṁ cajanaṁ samucchindanaṁ pahānaṁ,",
  "tika-s0201t5:57_11": "pahānameva vuttanayena paṭivedhoti pahānapaṭivedho.",
  "tika-s0201t5:57_12": "Ayampi yena kilesena appahīyamānena maggabhāvanāya na bhavitabbaṁ,",
  "tika-s0201t5:57_13": "asati ca maggabhāvanāya yo uppajjeyya,",
  "tika-s0201t5:57_14": "tassa padaghātaṁ karontassa anuppattidhammataṁ āpādentassa ñāṇassa tathāpavattiyā paṭighātābhāvena nissaṅgacāraṁ upādāya evaṁ vutto.",
  "tika-s0201t5:57_15": "Sacchikiriyā paccakkhakaraṇaṁ anussavākāraparivitakkādike muñcitvāva sarūpato ārammaṇakaraṇaṁ ‘‘idaṁ ta’’nti yāthāvasabhāvato gahaṇaṁ,",
  "tika-s0201t5:57_16": "sā eva vuttanayena paṭivedhoti sacchikiriyāpaṭivedho.",
  "tika-s0201t5:57_17": "Ayampi yassa āvaraṇassa asamucchindanato ñāṇaṁ nirodhaṁ ālambituṁ na sakkoti,",
  "tika-s0201t5:57_18": "tassa samucchindanato taṁ sarūpato vibhāvitameva pavattatīti evaṁ vutto.",
  "tika-s0201t5:58_0": "Bhāvanā uppādanā vaḍḍhanā ca.",
  "tika-s0201t5:58_1": "Tattha paṭhamamagge uppādanaṭṭhena bhāvanā,",
  "tika-s0201t5:58_2": "dutiyādīsu vaḍḍhanaṭṭhena,",
  "tika-s0201t5:58_3": "ubhayatthāpi vā ubhayaṁ veditabbaṁ.",
  "tika-s0201t5:58_4": "Paṭhamamaggopi hi yathārahaṁ vuṭṭhānagāminiyaṁ pavattaṁ parijānanādiṁ vaḍḍhento pavattoti tatthāpi vaḍḍhanaṭṭhena bhāvanāti sakkā viññātuṁ.",
  "tika-s0201t5:58_5": "Dutiyādīsupi appahīnakilesappahānato puggalantarasādhanato ca uppādanaṭṭhena bhāvanā,",
  "tika-s0201t5:58_6": "sā eva vuttanayena paṭivedhoti bhāvanāpaṭivedho.",
  "tika-s0201t5:58_7": "Ayampi yathā ñāṇe pavatte pacchā maggadhammānaṁ sarūpaparicchede sammoho na hoti,",
  "tika-s0201t5:58_8": "tathā pavattiṁ gahetvā vutto.",
  "tika-s0201t5:58_9": "Tiṭṭhantu tāva yathādhigatā maggadhammā,",
  "tika-s0201t5:58_10": "yathāpavattesu phalesupi ayaṁ yathādhigatasaccadhammesu viya vigatasammohova hoti sekkhopi samāno.",
  "tika-s0201t5:58_11": "Tena vuttaṁ –",
  "tika-s0201t5:58_12": "‘‘diṭṭhadhammo pattadhammo viditadhammo pariyogāḷhadhammo’’ti (mahāva. 27).",
  "tika-s0201t5:58_13": "Yathā cassa dhammā tāsaṁ jotitā yathādhigatasaccadhammāvalambiniyo maggavīthito parato maggaphalapahīnāvasiṭṭhakilesanibbānānaṁ",
  "tika-s0201t5:58_14": "paccavekkhaṇā pavattanti.",
  "tika-s0201t5:58_15": "Dukkhasaccadhammā hi sakkāyadiṭṭhiādayo.",
  "tika-s0201t5:58_16": "Ayañca atthavaṇṇanā pariññābhisamayenātiādīsupi vibhāvetabbā.",
  "tika-s0201t5:58_17": "Kiccatoti asammohato.",
  "tika-s0201t5:58_18": "Nirodhaṁ ārammaṇatoti ettha ‘‘ārammaṇatopī’’ti pi-saddo luttaniddiṭṭho daṭṭhabbo nirodhepi asammohapaṭivedhassa labbhanato.",
  "tika-s0201t5:58_19": "Etassāti catusaccakammaṭṭhānikassa puggalassa.",
  "tika-s0201t5:59_0": "Paññavāti niddiṭṭho nippariyāyato paññavantatāya idha adhippetattā.",
  "tika-s0201t5:59_1": "Pāḷitoti dhammato.",
  "tika-s0201t5:59_2": "Atthatoti aṭṭhakathāto.",
  "tika-s0201t5:59_3": "Anusandhitoti tasmiṁ tasmiṁ sutte taṁtaṁanusandhito.",
  "tika-s0201t5:59_4": "Pubbāparatoti pubbenāparassa saṁsandanato.",
  "tika-s0201t5:59_5": "Saṅgītikkamena cettha pubbāparatā veditabbā.",
  "tika-s0201t5:59_6": "Taṁtaṁdesanāyameva vā pubbabhāgena aparabhāgassa saṁsandanato.",
  "tika-s0201t5:59_7": "Viññāṇacaritoti vijānanacarito vīmaṁsanacarito tepiṭake buddhavacane vicāraṇācāravepullato.",
  "tika-s0201t5:59_8": "Paññavāti na vattabbo maggenāgatāya paññāya abhāvato.",
  "tika-s0201t5:59_9": "Ajja ajjeva arahattanti ittaraṁ atikhippamevāti adhippāyo.",
  "tika-s0201t5:59_10": "Paññavāpakkhaṁ bhajati sekkhapariyāyasabbhāvato.",
  "tika-s0201t5:59_11": "Sutte pana paṭivedhova kathito saccābhisamayavasena āgatattā.",
  "tika-s0201t5:60_0": "Esāti anantare vutto ariyapuggalo.",
  "tika-s0201t5:60_1": "Kammakārakacittanti bhāvanākammassa pavattanakacittaṁ .",
  "tika-s0201t5:60_2": "Sukhavedanampi vijānātīti ko vediyati,",
  "tika-s0201t5:60_3": "kassa vedanā,",
  "tika-s0201t5:60_4": "kiṁkāraṇā vedanā,",
  "tika-s0201t5:60_5": "sopi kassaci abhāvaggahaṇamukhena sukhaṁ vedanaṁ sabhāvato samudayato atthaṅgamato assādato ādīnavato",
  "tika-s0201t5:60_6": "ca yathābhūtaṁ paricchindanto pariggaṇhanto sukhaṁ vedanaṁ vijānāti nāma.",
  "tika-s0201t5:60_7": "Sesapadadvayepi eseva nayo.",
  "tika-s0201t5:60_8": "Yasmā ‘‘satipaṭṭhāne’’ti iminā satipaṭṭhānakathaṁ upalakkheti.",
  "tika-s0201t5:60_9": "Tāya hi tadattho veditabbo,",
  "tika-s0201t5:60_10": "tasmā taṁsaṁvaṇṇanāyampi (dī. ni. ṭī.",
  "tika-s0201t5:60_11": "2.380) vuttanayena tassattho veditabbo .",
  "tika-s0201t5:60_12": "Kāmañcetaṁ viññāṇaṁ vedanāto aññampi ārammaṇaṁ vijānāti,",
  "tika-s0201t5:60_13": "anantaravāre pana rūpamukhena vipassanābhinivesassa dassitattā idha arūpamukhena dassetuṁ ‘‘sukhantipi vijānātī’’tiādinā niddiṭṭhaṁ,",
  "tika-s0201t5:60_14": "pucchantassa vā ajjhāsayavasena.",
  "tika-s0201t5:61_0": "Saṁsaṭṭhāti sampayuttā.",
  "tika-s0201t5:61_1": "Tenāha ‘‘ekuppādādilakkhaṇena saṁyogaṭṭhenā’’ti.",
  "tika-s0201t5:61_2": "Visaṁsaṭṭhāti vippayuttā.",
  "tika-s0201t5:61_3": "Bhinditvāti aññabhūmikassa aññabhūmidassaneneva vināsetvā,",
  "tika-s0201t5:61_4": "saṁbhinditvā vā.",
  "tika-s0201t5:61_5": "Saṁsaṭṭhabhāvaṁ pucchatīti taṁcittuppādapariyāpannānaṁ pañcaviññāṇānaṁ saṁsaṭṭhabhāvaṁ pucchati.",
  "tika-s0201t5:61_6": "Yadi evaṁ kathaṁ pucchāya avasaro visaṁsaṭṭhabhāvāsaṅkāya eva abhāvato? Na,",
  "tika-s0201t5:61_7": "cittuppādantaragatānaṁ maggapaññāmaggaviññāṇānaṁ vipassanāpaññāvipassanāviññāṇānañca vomissakasaṁsaṭṭhabhāvassa labbhamānattā.",
  "tika-s0201t5:61_8": "Vinivaṭṭetvāti aññamaññato vivecetvā.",
  "tika-s0201t5:61_9": "Nānākaraṇaṁ dassetuṁ na sakkāti idaṁ kevalaṁ saṁsaṭṭhabhāvameva sandhāya vuttaṁ,",
  "tika-s0201t5:61_10": "na sabhāvabhedaṁ,",
  "tika-s0201t5:61_11": "sabhāvabhedato pana nānākaraṇaṁ nesaṁ pākaṭameva.",
  "tika-s0201t5:61_12": "Tenāha ‘‘ārammaṇato vā vatthuto vā uppādato vā nirodhato vā’’ti.",
  "tika-s0201t5:61_13": "Idāni tameva sabhāvabhedaṁ visayabhedena suṭṭhu pākaṭaṁ katvā dassetuṁ ‘‘tesaṁ tesaṁ panā’’tiādi vuttaṁ.",
  "tika-s0201t5:61_14": "Visayoti pavattiṭṭhānaṁ issariyabhūmi,",
  "tika-s0201t5:61_15": "yena cittapaññānaṁ tattha tattha pubbaṅgamatā vuccati.",
  "tika-s0201t5:62_0": "Kāmañca vipassanāpi paññāvaseneva kiccakārī,",
  "tika-s0201t5:62_1": "maggopi viññāṇasahitova,",
  "tika-s0201t5:62_2": "na kevalo,",
  "tika-s0201t5:62_3": "yathā pana lokiyadhammesu cittaṁ padhānaṁ tatthassa dhorayhabhāvena pavattisabbhāvato.",
  "tika-s0201t5:62_4": "Tathā hi taṁ ‘‘chadvārādhipati rājā’’ti (dha. pa. aṭṭha.",
  "tika-s0201t5:62_5": "2.181) vuccati,",
  "tika-s0201t5:62_6": "evaṁ lokuttaradhammesu paññā padhānā paṭipakkhavidhamanassa visesato tadadhīnattā.",
  "tika-s0201t5:62_7": "Tathā hi maggadhamme sammādiṭṭhi eva paṭhamaṁ gahitā.",
  "tika-s0201t5:62_8": "Ayañca nesaṁ visayavasena pavattibhedo,",
  "tika-s0201t5:62_9": "tathā ca paññāpanavidhi na kevalaṁ thereheva dassito,",
  "tika-s0201t5:62_10": "apica kho bhagavatāpi dassitoti vibhāvento ‘‘sammāsambuddhopī’’tiādimāha.",
  "tika-s0201t5:62_11": "Yattha paññā na labbhati,",
  "tika-s0201t5:62_12": "tattha cittavasena pucchane vattabbameva natthi yathā ‘‘kiṁcitto tvaṁ bhikkhū’’tiādīsu (pārā. 132-135).",
  "tika-s0201t5:62_13": "Yattha pana paññā labbhati,",
  "tika-s0201t5:62_14": "tatthāpi cittavasena jotanā hoti yathā –",
  "tika-s0201t5:62_15": "‘‘ajjhattameva cittaṁ saṇṭhapeti sannisādeti ekodiṁ karoti samādahati (saṁ. ni. 4.332),",
  "tika-s0201t5:62_16": "yasmiṁ samaye kāmāvacaraṁ kusalaṁ cittaṁ uppannaṁ hotī’’tiādīsu (dha. sa. 1).",
  "tika-s0201t5:62_17": "Aṭṭhakathāyaṁ pana lokiyadhammesu cittavasena,",
  "tika-s0201t5:62_18": "lokuttaradhammesu paññāvasena codanaṁ byatirekamukhena dassetuṁ ‘‘katamā te bhikkhu paññā adhigatā’’tiādi vuttaṁ.",
  "tika-s0201t5:62_19": "Yebhuyyavasena cetaṁ vuttanti daṭṭhabbaṁ.",
  "tika-s0201t5:62_20": "Tathā hi katthaci lokiyadhammā paññāsīsenapi niddisīyanti –",
  "tika-s0201t5:62_21": "‘‘paṭhamassa jhānassa lābhino kāmasahagatā saññāmanasikārā samudācaranti hānabhāginī paññā’’tiādīsu (paṭi. ma. 1.1).",
  "tika-s0201t5:62_22": "Saññāsīsenapi –",
  "tika-s0201t5:62_23": "‘‘uddhumātakasaññāti vā sesarūpārūpasaññāti vā ime dhammā ekatthā,",
  "tika-s0201t5:62_24": "udāhu nānatthā’’tiādīsu (pārā. aṭṭha.",
  "tika-s0201t5:62_25": "45.padabhājanīyavaṇṇanā).",
  "tika-s0201t5:62_26": "Tathā lokuttaradhammāpi katthaci cittasīsena niddisīyanti –",
  "tika-s0201t5:62_27": "‘‘yasmiṁ samaye lokuttaraṁ cittaṁ bhāvetī’’ti (dha. sa. 277),",
  "tika-s0201t5:62_28": "tathā phassādisīsenapi –",
  "tika-s0201t5:62_29": "‘‘yasmiṁ samaye lokuttaraṁ phassaṁ bhāveti,",
  "tika-s0201t5:62_30": "vedanaṁ saññaṁ cetanaṁ bhāvetī’’tiādīsu (dha. sa. 277).",
  "tika-s0201t5:63_0": "Catūsu sotāpattiyaṅgesūti sappurisasevanā,",
  "tika-s0201t5:63_1": "saddhammassavanaṁ,",
  "tika-s0201t5:63_2": "yonisomanasikāro,",
  "tika-s0201t5:63_3": "dhammānudhammapaṭipattīti imesu catūsu sotāpattimaggassa kāraṇesu.",
  "tika-s0201t5:63_4": "Kāmaṁ cetesu satiādayopi dhammā icchitabbāva tehi vinā tesaṁ asambhavato,",
  "tika-s0201t5:63_5": "tathāpi cettha saddhā visesato kiccakārīti veditabbā.",
  "tika-s0201t5:63_6": "Saddo eva hi sappurise payirupāsati,",
  "tika-s0201t5:63_7": "saddhammaṁ suṇāti,",
  "tika-s0201t5:63_8": "yoniso ca manasi karoti,",
  "tika-s0201t5:63_9": "ariyamaggassa ca anudhammaṁ paṭipajjati,",
  "tika-s0201t5:63_10": "tasmā vuttaṁ ‘‘ettha saddhindriyaṁ daṭṭhabba’’nti.",
  "tika-s0201t5:63_11": "Iminā nayena sesindriyesupi attho daṭṭhabbo.",
  "tika-s0201t5:63_12": "Catūsu sammappadhānesūti catubbidhasammappadhānabhāvanāya.",
  "tika-s0201t5:63_13": "Catūsu satipaṭṭhānesūtiādīsupi eseva nayo.",
  "tika-s0201t5:63_14": "Ettha ca sotāpattiyaṅgesu saddhā viya sammappadhānabhāvanāya vīriyaṁ viya ca satipaṭṭhānabhāvanāya –",
  "tika-s0201t5:63_15": "‘‘satimā vineyya loke abhijjhādomanassa’’nti (dī. ni. 2.373; ma. ni. 1.106; saṁ. ni. 5.384,",
  "tika-s0201t5:63_16": "407) vacanato pubbabhāge kiccato sati adhikā icchitabbā.",
  "tika-s0201t5:63_17": "Evaṁ samādhikammikassa samādhi,",
  "tika-s0201t5:63_18": "‘‘ariyasaccabhāvanā paññābhāvanā’’ti katvā tattha paññā pubbabhāge adhikā icchitabbāti pākaṭoyamattho,",
  "tika-s0201t5:63_19": "adhigamakkhaṇe pana samādhipaññānaṁ viya sabbesampi indriyānaṁ saddhādīnaṁ samarasatāva icchitabbā.",
  "tika-s0201t5:63_20": "Tathā hi ‘‘ettha saddhindriya’’ntiādinā tattha tattha etthaggahaṇaṁ kataṁ.",
  "tika-s0201t5:63_21": "Evanti yaṁ ṭhānaṁ,",
  "tika-s0201t5:63_22": "taṁ indriyasamattādiṁ paccāmasati.",
  "tika-s0201t5:63_23": "Savisayasmiṁyevāti attano attano visaye eva.",
  "tika-s0201t5:63_24": "Lokiyalokuttarā dhammā kathitāti lokiyadhammā lokuttaradhammā ca tena tena pavattivisesena kathitā.",
  "tika-s0201t5:63_25": "Idaṁ vuttaṁ hoti –",
  "tika-s0201t5:63_26": "saddhāpañcamesu indriyesu saha pavattamānesu tattha tattha visaye saddhādīnaṁ kiccādhikatāya tassa tasseva daṭṭhabbatā vuttā,",
  "tika-s0201t5:63_27": "na sabbesaṁ.",
  "tika-s0201t5:63_28": "Evaṁ aññepi lokiyalokuttarā dhammā yathāsakaṁ visaye pavattivisesavasena bodhitāti.",
  "tika-s0201t5:64_0": "Idāni saddhādīnaṁ indriyānaṁ tattha tattha atirekakiccataṁ upamāya vibhāvetuṁ ‘‘yathā hī’’tiādi vuttaṁ.",
  "tika-s0201t5:64_1": "Tatridaṁ upamāsaṁsandanaṁ rājapañcamā sahāyā viya vimuttiparipācakāni pañcindriyāni.",
  "tika-s0201t5:64_2": "Nesaṁ kīḷanatthaṁ ekajjhaṁ vīthiotaraṇaṁ viya indriyānaṁ ekajjhaṁ vipassanāvīthiotaraṇaṁ.",
  "tika-s0201t5:64_3": "Sahāyesu paṭhamādīnaṁ yathāsakageheva vicāraṇā viya saddhādīnaṁ sotāpattiaṅgādīni patvā pubbaṅgamatā.",
  "tika-s0201t5:64_4": "Sahāyesu itaresaṁ tattha tattha tuṇhībhāvo viya sesindriyānaṁ tattha tattha tadanvayatā.",
  "tika-s0201t5:64_5": "Tassa pubbaṅgamabhūtassa indriyassa kiccānugatatā.",
  "tika-s0201t5:64_6": "Na hi tadā tesaṁ sasambhārapathavīādīsu āpādīnaṁ viya kiccaṁ pākaṭaṁ hoti,",
  "tika-s0201t5:64_7": "saddhādīnaṁyeva pana kiccaṁ vibhūtaṁ hutvā tiṭṭhati puretaraṁ tathāpaccayehi cittasantānassa abhisaṅkhatattā.",
  "tika-s0201t5:64_8": "Ettha ca vipassanākammikassa bhāvanā visesato paññuttarāti dassanatthaṁ rājānaṁ nidassanaṁ katvā paññindriyaṁ vuttaṁ.",
  "tika-s0201t5:64_9": "Itītiādi yathādhigatassa atthassa nigamanaṁ.",
  "tika-s0201t5:65_0": "Maggaviññāṇampīti ariyamaggasahagataṁ apacayagāmiviññāṇampi.",
  "tika-s0201t5:65_1": "Tatheva taṁ vijānātīti saccadhammaṁ ‘‘idaṁ dukkha’’ntiādinā nayeneva vijānāti ekacittuppādapariyāpannattā maggānukūlattā ca.",
  "tika-s0201t5:65_2": "Yaṁ vijānātīti ettha vijānanapajānanāni vipassanācittuppādapariyāpannāni adhippetāni,",
  "tika-s0201t5:65_3": "na ‘‘yaṁ pajānātī’’ti ettha viya maggacittuppādapariyāpannāti āha ‘‘yaṁ saṅkhāragata’’ntiādi.",
  "tika-s0201t5:65_4": "Tathevāti ‘‘anicca’’ntiādinā nayena.",
  "tika-s0201t5:65_5": "Ekacittuppādapariyāpannattā vipassanābhāvato ca samānapaccayehi saha pavattikatā ekuppādatā,",
  "tika-s0201t5:65_6": "tato eva ekajjhaṁ saheva nirujjhanaṁ ekanirodhatā,",
  "tika-s0201t5:65_7": "ekaṁyeva vatthuṁ nissāya pavatti ekavatthukatā,",
  "tika-s0201t5:65_8": "ekaṁyeva ārammaṇaṁ ārabbha pavatti ekārammaṇatā.",
  "tika-s0201t5:65_9": "Hetumhi cetaṁ karaṇavacanaṁ.",
  "tika-s0201t5:65_10": "Tena ekuppādāditāya saṁsaṭṭhabhāvaṁ sādheti.",
  "tika-s0201t5:65_11": "Anavasesapariyādānañcetaṁ,",
  "tika-s0201t5:65_12": "ito tīhipi sampayuttalakkhaṇaṁ hotiyeva.",
  "tika-s0201t5:66_0": "Maggapaññaṁsandhāya vuttaṁ,",
  "tika-s0201t5:66_1": "sā hi ekantato bhāvetabbā,",
  "tika-s0201t5:66_2": "na pariññeyyā,",
  "tika-s0201t5:66_3": "paññāya pana bhāvetabbatāya taṁsampayuttadhammāpi taggatikāva hontīti āha ‘‘taṁsampayuttaṁ panā’’tiādi.",
  "tika-s0201t5:66_4": "Kiñcāpi vipassanāpaññāya bhāvanāvasena pavattanato taṁsampayuttaviññāṇampi tatheva pavattati,",
  "tika-s0201t5:66_5": "tassa pana pariññeyyabhāvānativattanato pariññeyyatā vuttā.",
  "tika-s0201t5:66_6": "Tenevāha –",
  "tika-s0201t5:66_7": "‘‘yampi taṁ dhammaṭṭhitiñāṇaṁ,",
  "tika-s0201t5:66_8": "tampi khayadhammaṁ vayadhammaṁ virāgadhammaṁ nirodhadhamma’’nti.",
  "tika-s0201t5:67_0": "450.Evaṁ santepīti vedanāti evaṁ sāmaññaggahaṇe satipi.",
  "tika-s0201t5:67_1": "Tebhūmikasammasanacāravedanāvāti bhūmittayapariyāpannā,",
  "tika-s0201t5:67_2": "tato eva sammasanañāṇassa gocarabhūtā vedanā eva adhippetā sabrahmacārīnaṁ upakārāvahabhāvena desanāya āraddhattā.",
  "tika-s0201t5:67_3": "Tathā hi vuttaṁ ‘‘caturoghanittharaṇatthikāna’’ntiādi .",
  "tika-s0201t5:67_4": "Esa nayo paññāyapi.",
  "tika-s0201t5:67_5": "Idha sukhādisaddā tadārammaṇavisayāti imamatthaṁ suttena sādhetuṁ ‘‘rūpañca hī’’tiādi vuttaṁ.",
  "tika-s0201t5:67_6": "Ekantadukkhanti ekanteneva aniṭṭhaṁ,",
  "tika-s0201t5:67_7": "tato eva dukkhamatāya dukkhaṁ.",
  "tika-s0201t5:67_8": "Ārammaṇakaraṇavasena dukkhavedanāya anupatitaṁ,",
  "tika-s0201t5:67_9": "otiṇṇañcāti dukkhānupatitaṁ,",
  "tika-s0201t5:67_10": "dukkhāvakkantaṁ.",
  "tika-s0201t5:67_11": "Sukhena anavakkantaṁ abhavissāti yojanā.",
  "tika-s0201t5:67_12": "Nayidanti ettha idanti nipātamattaṁ.",
  "tika-s0201t5:67_13": "Sārajjeyyunti sārāgaṁ uppādeyyuṁ.",
  "tika-s0201t5:67_14": "Sukhanti sabhāvato ca iṭṭhaṁ.",
  "tika-s0201t5:67_15": "Sārāgā saṁyujjantīti bahalarāgahetu yathārahaṁ dasahipi saṁyojanehi saṁyujjanti.",
  "tika-s0201t5:67_16": "Saṁyogā saṁkilissantīti tathā saṁyuttatāya taṇhāsaṁkilesādivasena saṁkilissanti,",
  "tika-s0201t5:67_17": "vibādhīyanti upatāpīyanti cāti attho.",
  "tika-s0201t5:67_18": "Ārammaṇanti iṭṭhaṁ, aniṭṭhaṁ,",
  "tika-s0201t5:67_19": "majjhattañca ārammaṇaṁ yathākkamaṁ sukhaṁ, dukkhaṁ,",
  "tika-s0201t5:67_20": "adukkhamasukhanti kathitaṁ.",
  "tika-s0201t5:67_21": "Evaṁ avisesena pañcapi khandhe sukhādiārammaṇabhāvena dassetvā idāni vedanā eva sukhādiārammaṇabhāvena dassetuṁ ‘‘apicā’’tiādi vuttaṁ.",
  "tika-s0201t5:67_22": "Pākatikapacurajanavasenāyaṁ kathitāti katvā ‘‘purimaṁ sukhaṁ vedanaṁ ārammaṇaṁ katvā’’ti vuttaṁ.",
  "tika-s0201t5:67_23": "Visesalābhī pana anāgatampi sukhaṁ vedanaṁ ārammaṇaṁ karoteva.",
  "tika-s0201t5:67_24": "Vuttametaṁ satipaṭṭhānavaṇṇanāyaṁ (dī. ni. aṭṭha. 2.380; ma. ni. aṭṭha. 1.79).",
  "tika-s0201t5:67_25": "Vedanāya hi ārammaṇaṁ vediyantiyā taṁsamaṅgīpuggalo vedetīti vohāramattaṁ hoti.",
  "tika-s0201t5:68_0": "Sabbasaññāyāti sabbāyapi catubhūmikasaññāya.",
  "tika-s0201t5:68_1": "Sabbatthakasaññāyāti sabbasmiṁ cittuppāde pavattanakasaññāya.",
  "tika-s0201t5:68_2": "Vatthe vāti vā-saddena vaṇṇadhātuṁ saṅgaṇhāti .",
  "tika-s0201t5:68_3": "Pāpentoti bhāvanaṁ upacāraṁ vā appanaṁ vā upanento.",
  "tika-s0201t5:68_4": "Uppajjanakasaññāpīti ‘‘nīlaṁ rūpaṁ,",
  "tika-s0201t5:68_5": "rūpārammaṇaṁ nīla’’nti uppajjanakasaññāpi.",
  "tika-s0201t5:69_0": "Asabbasaṅgāhikattāti sabbesaṁ vedanāsaññāviññāṇānaṁ asaṅgahitattā.",
  "tika-s0201t5:69_1": "Takkagatanti suttakantanakatakkamhi,",
  "tika-s0201t5:69_2": "suttavattanakatakkamhi vā veṭhanavasena ṭhitaṁ.",
  "tika-s0201t5:69_3": "Parivaṭṭakādigatanti suttaveṭhanaparivaṭṭakādigataṁ.",
  "tika-s0201t5:69_4": "Vissaṭṭhattāva na gahitā,",
  "tika-s0201t5:69_5": "yadaggena paññā viññāṇena saddhiṁ sampayogaṁ labhāpitā,",
  "tika-s0201t5:69_6": "tadaggena vedanāsaññāhipi sampayogaṁ labhāpitā evāti.",
  "tika-s0201t5:69_7": "Tadeva sañjānāti saṁsaṭṭhabhāvato.",
  "tika-s0201t5:70_0": "Sañjānāti vijānātīti ettha ‘‘pajānātī’’ti padaṁ ānetvā vattabbaṁ pajānanavasenapi visesassa vakkhamānattā.",
  "tika-s0201t5:70_1": "Jānātīti ayaṁ saddo ca laddatoyevettha aviseso,",
  "tika-s0201t5:70_2": "atthato pana visesato icchitabbo.",
  "tika-s0201t5:70_3": "Anekatthattā hi dhātūnaṁ tena ākhyātapadena nāmapadena ca vuttamatthaṁ upasaggapadaṁ jotakabhāvena viseseti,",
  "tika-s0201t5:70_4": "na vācakabhāvena.",
  "tika-s0201t5:70_5": "Tenāha ‘‘tassapi jānanatthe viseso veditabbo’’ti .",
  "tika-s0201t5:70_6": "Etena saññāviññāṇapaññāpadāni antogadhajānanatthe yathāsakaṁ visiṭṭhavisaye ca niṭṭhānīti dasseti.",
  "tika-s0201t5:70_7": "Tenevāha ‘‘saññā hī’’tiādi.",
  "tika-s0201t5:70_8": "Sañjānanamattamevāti ettha matta-saddena visesanivattiatthena vijānanapajānanākāre nivatteti,",
  "tika-s0201t5:70_9": "eva-saddena kadācipi imissā te visesā natthevāti avadhāreti.",
  "tika-s0201t5:70_10": "Tenevāha ‘‘aniccaṁ dukkha’’ntiādi.",
  "tika-s0201t5:70_11": "Tattha viññāṇakiccampi kātuṁ asakkontī saññā kuto paññākiccaṁ kareyyāti ‘‘lakkhaṇapaṭivedhaṁ pāpetuṁ na sakkoti’’cceva vuttaṁ,",
  "tika-s0201t5:70_12": "na vuttaṁ ‘‘maggapātubhāva’’nti.",
  "tika-s0201t5:71_0": "Ārammaṇe pavattamānaṁ viññāṇaṁ na saññā viya nīlapītādimattasañjānanavasena pavattati,",
  "tika-s0201t5:71_1": "atha kho tattha aññampi tādisaṁ visesaṁ jānantameva pavattatīti āha ‘‘viññāṇa’’ntiādi.",
  "tika-s0201t5:71_2": "Kathaṁ pana viññāṇaṁ lakkhaṇapaṭivedhaṁ pāpetīti?",
  "tika-s0201t5:71_3": "Paññāya dassitamaggena.",
  "tika-s0201t5:71_4": "Lakkhaṇārammaṇikavipassanāya hi anekavāraṁ lakkhaṇāni paṭivijjhitvā pavattamānāya paguṇabhāvato paricayavasena",
  "tika-s0201t5:71_5": "ñāṇavippayuttacittenapi vipassanā sambhavati,",
  "tika-s0201t5:71_6": "yathā taṁ paguṇassa ganthassa ajjhayane tattha tattha gatāpi vārā na upadhārīyanti.",
  "tika-s0201t5:71_7": "‘‘Lakkhaṇapaṭivedha’’nti ca lakkhaṇānaṁ ārammaṇakaraṇamattaṁ sandhāya vuttaṁ,",
  "tika-s0201t5:71_8": "na paṭivijjhanaṁ.",
  "tika-s0201t5:71_9": "Ussakkitvāti udayabbayañāṇādiñāṇapaṭipāṭiyā ārabhitvā.",
  "tika-s0201t5:71_10": "Maggapātubhāvaṁ pāpetuṁ na sakkoti asambodhasabhāvattā.",
  "tika-s0201t5:71_11": "Ārammaṇampi sañjānāti avabujjhanavaseneva,",
  "tika-s0201t5:71_12": "na sañjānanamattena.",
  "tika-s0201t5:71_13": "Tathā lakkhaṇapaṭivedhampi pāpeti,",
  "tika-s0201t5:71_14": "na vijānanamattena,",
  "tika-s0201t5:71_15": "attano pana aññāsādhāraṇena ānubhāvena ussakkitvā maggapātubhāvampi pāpeti.",
  "tika-s0201t5:72_0": "Idāni yathāvuttamatthaṁ upamāya vibhāvetuṁ ‘‘yathā hī’’tiādi vuttaṁ.",
  "tika-s0201t5:72_1": "Tattha ajātabuddhīti asañjātabyavahārabuddhi.",
  "tika-s0201t5:72_2": "Upabhogaparibhoganti upabhogaparibhogārahaṁ,",
  "tika-s0201t5:72_3": "upabhogaparibhogavatthūnaṁ paṭilābhayogganti attho.",
  "tika-s0201t5:72_4": "Kūṭoti kahāpaṇapatirūpako tambakaṁsādimayo.",
  "tika-s0201t5:72_5": "Chekoti mahāsāro.",
  "tika-s0201t5:72_6": "Karatoti aḍḍhasāro.",
  "tika-s0201t5:72_7": "Saṇhoti mudujātiko samasāro.",
  "tika-s0201t5:72_8": "Iti-saddo ādiattho.",
  "tika-s0201t5:72_9": "Tena pādasāraparopādasāraaḍḍhasārādīnaṁ saṅgaho.",
  "tika-s0201t5:72_10": "Jānanto ca pana naṁ rūpaṁ disvāpi…pe…",
  "tika-s0201t5:72_11": "asukācariyena katotipi jānāti tathā heraññikaganthassa suggahitattā.",
  "tika-s0201t5:72_12": "Evamevantiādi upamāsaṁsandanaṁ.",
  "tika-s0201t5:72_13": "Saññāvibhāgaṁ akatvā piṇḍavaseneva ārammaṇassa gahaṇato dārakassa kahāpaṇadassanasadisā vuttā.",
  "tika-s0201t5:72_14": "Tathā hi sā yathāupaṭṭhitavisayapadaṭṭhānā vuccati.",
  "tika-s0201t5:72_15": "Viññāṇaṁ ārammaṇe ekaccavisesaggahaṇasamatthabhāvato gāmikapurisakahāpaṇadassanasadisaṁ vuttaṁ.",
  "tika-s0201t5:72_16": "Paññā pana ārammaṇe anavasesāvabodhato heraññikakahāpaṇadassanasadisā vuttā.",
  "tika-s0201t5:72_17": "Nesanti saññāviññāṇapaññānaṁ .",
  "tika-s0201t5:72_18": "Visesoti sabhāvaviseso.",
  "tika-s0201t5:72_19": "Duppaṭivijjho pakatipaññāya.",
  "tika-s0201t5:72_20": "Imināva nesaṁ accantasukhumataṁ dasseti.",
  "tika-s0201t5:73_0": "Ekārammaṇe pavattamānānanti ekasmiṁyeva ārammaṇe pavattamānānaṁ.",
  "tika-s0201t5:73_1": "Tena abhinnavisayābhinnakālatādassanena avinibbhogavuttitaṁ vibhāvento duppaṭivijjhataṁyeva ulliṅgeti.",
  "tika-s0201t5:73_2": "Vavatthānanti asaṅkarato ṭhapanaṁ.",
  "tika-s0201t5:73_3": "Ayaṁ phasso…pe…",
  "tika-s0201t5:73_4": "idaṁ cittanti nidassanamattametaṁ.",
  "tika-s0201t5:73_5": "Iti-saddo vā ādiattho.",
  "tika-s0201t5:73_6": "Tena sesadhammānampi saṅgaho daṭṭhabbo.",
  "tika-s0201t5:73_7": "Idanti arūpīnaṁ dhammānaṁ vavatthānakaraṇaṁ.",
  "tika-s0201t5:73_8": "Tatoti yaṁ vuttaṁ tilatelādiuddharaṇaṁ, tato.",
  "tika-s0201t5:73_9": "Yadi dukkarataraṁ,",
  "tika-s0201t5:73_10": "kathaṁ tanti āha ‘‘bhagavā panā’’tiādi.",
  "tika-s0201t5:74_0": "451.Nissaṭenāti nikkhantena ataṁsambandhena.",
  "tika-s0201t5:74_1": "Pariccattenāti pariccattasadisena paccayabhāvānupagamanena paccayuppannasambandhābhāvato.",
  "tika-s0201t5:74_2": "Nissakkavacanaṁ apādānadīpanato.",
  "tika-s0201t5:74_3": "Karaṇavacanaṁ kattuatthadīpanato.",
  "tika-s0201t5:74_4": "Kāmāvacaramanoviññāṇaṁ na niyamato ‘‘idaṁ nāma pañcadvārikāsambandhā’’ti sakkā vattuṁ,",
  "tika-s0201t5:74_5": "rūpāvacaraviññāṇaṁ pana na tathāti,",
  "tika-s0201t5:74_6": "tasseva pañcahi indriyehi nissaṭatā vuttāti āha ‘‘rūpāvacaracatutthajjhānacittenā’’ti.",
  "tika-s0201t5:74_7": "Catutthajjhānaggahaṇaṁ tasseva arūpāvacarassa padaṭṭhānabhāvato.",
  "tika-s0201t5:74_8": "Parisuddhenāti visesato asaṁkilesikattāva.",
  "tika-s0201t5:74_9": "Tañhi vigatūpakkilesatāya visesato parisuddhaṁ.",
  "tika-s0201t5:74_10": "Tenāha ‘‘nirupakkilesenā’’ti.",
  "tika-s0201t5:74_11": "Jānitabbaṁ neyyaṁ,",
  "tika-s0201t5:74_12": "saparasantānesu idaṁ atisayaṁ jānitabbato bujjhitabbaṁ bodhetabbaṁ vāti attho.",
  "tika-s0201t5:74_13": "Neyyanti vā attano santāne netabbaṁ pavattetabbanti attho.",
  "tika-s0201t5:74_14": "Tenāha ‘‘nibbattetuṁ sakkā hoti.",
  "tika-s0201t5:74_15": "Ettha ṭhitassa hi sā ijjhatī’’ti.",
  "tika-s0201t5:74_16": "Pāṭiyekkanti visuṁ visuṁ,",
  "tika-s0201t5:74_17": "anupadadhammavasenāti attho.",
  "tika-s0201t5:74_18": "Abhinivesābhāvatoti vipassanābhinivesassa asambhavato.",
  "tika-s0201t5:74_19": "Kalāpato nayatoti kalāpasammasanasaṅkhātato nayavipassanato.",
  "tika-s0201t5:74_20": "Bhikkhunoti sāvakassa.",
  "tika-s0201t5:74_21": "Sāvakasseva hi tatra anupadadhammavipassanā na sambhavati,",
  "tika-s0201t5:74_22": "na satthu.",
  "tika-s0201t5:74_23": "Tenāha ‘‘tasmā’’tiādi.",
  "tika-s0201t5:74_24": "Vissajjesīti tappaṭibaddhachandarāgappahānena pajahati.",
  "tika-s0201t5:75_0": "Hatthagatattāti hatthagatasadisattā,",
  "tika-s0201t5:75_1": "āsannattāti attho.",
  "tika-s0201t5:75_2": "Yadā hi lokanātho bodhimūle aparājitapallaṅke nisinno –",
  "tika-s0201t5:75_3": "‘‘kicchaṁ vatāyaṁ loko āpanno’’tiādinā (dī. ni. 2.57; saṁ. ni. 2.4,",
  "tika-s0201t5:75_4": "10) paṭiccasamuppādamukhena vipassanābhinivesaṁ katvā adhigantabbasabbaññutaññāṇānurūpaṁ chattiṁsakoṭisahassamukhena",
  "tika-s0201t5:75_5": "mahāvajirañāṇaṁ nāma mahābodhisattasammasanaṁ pavattento anekākārasamāpattidhammasammasane anupadameva",
  "tika-s0201t5:75_6": "nevasaññānāsaññāyatanadhammepi aparāparaṁ sammasi.",
  "tika-s0201t5:75_7": "Tenāha ‘‘bhagavā panā’’tiādi.",
  "tika-s0201t5:75_8": "Paropaññāsāti dvepaññāsaṁ.",
  "tika-s0201t5:75_9": "Kāmañcettha keci dhammā vedanādayo phassapañcamakādīsu vuttāpi jhānakoṭṭhāsādīsupi saṅgahitā,",
  "tika-s0201t5:75_10": "taṁtaṁpaccayabhāvavisiṭṭhena pana atthavisesena dhammantarāni viya hontīti evaṁ vuttaṁ.",
  "tika-s0201t5:75_11": "Tathā hi lokuttaracittuppādesu navindriyatā vuccati.",
  "tika-s0201t5:75_12": "Aṅguddhārenāti tattha labbhamānajhānaṅgabojjhaṅgamaggaṅgānaṁ uddharaṇena.",
  "tika-s0201t5:75_13": "Aṅga-saddo vā koṭṭhāsapariyāyo,",
  "tika-s0201t5:75_14": "tasmā aṅguddhārenāti phassapañcamakādikoṭṭhāsānaṁ samuddharaṇena.",
  "tika-s0201t5:75_15": "Yāvatā saññāsamāpattiyoti yattakā saññāsahagatā jhānasamāpattiyo,",
  "tika-s0201t5:75_16": "tāhi vuṭṭhāya adhigandhabbattā tāvatikā veneyyānaṁ aññāpaṭivedho arahattasamadhigamo.",
  "tika-s0201t5:76_0": "Dassanapariṇāyakaṭṭhenāti andhassa yaṭṭhikoṭiṁ gahetvā maggadesako viya dhammānaṁ yathāsabhāvadassanasaṅkhātena pariṇāyakabhāvena.",
  "tika-s0201t5:76_1": "Yathā vā so tassa cakkhubhūto,",
  "tika-s0201t5:76_2": "evaṁ sattānaṁ paññā.",
  "tika-s0201t5:76_3": "Tenāha ‘‘cakkhubhūtāya paññāyā’’ti.",
  "tika-s0201t5:76_4": "Samādhisampayuttā paññā samādhipaññā.",
  "tika-s0201t5:76_5": "Samādhi cettha āruppasamādhīti vadanti,",
  "tika-s0201t5:76_6": "sammasanapayogo pana koci jhānasamādhīti yuttaṁ.",
  "tika-s0201t5:76_7": "Vipassanābhūtā paññā vipassanāpaññā.",
  "tika-s0201t5:76_8": "Samādhipaññāya antosamāpattiyaṁ kiccato pajānāti,",
  "tika-s0201t5:76_9": "‘‘samāhito yathābhūtaṁ pajānātī’’ti pana vacanato (saṁ. ni. 3.5; 4.99-100;",
  "tika-s0201t5:76_10": "3.5.1071-1072; netti. 40; mi. pa.",
  "tika-s0201t5:76_11": "2.1.14) asammohato pajānāti.",
  "tika-s0201t5:76_12": "Tattha kiccatoti gocarajjhatte ārammaṇakaraṇakiccato.",
  "tika-s0201t5:76_13": "Asammohatoti sampayuttadhammesu sammohavidhamanato yathā pītipaṭisaṁvedanādīsu.",
  "tika-s0201t5:76_14": "Kimatthiyāti kiṁpayojanāti āha ‘‘ko etissā attho’’ti.",
  "tika-s0201t5:76_15": "Abhiññeyye dhammeti yāthāvasarasalakkhaṇāvabodhavasena abhimukhaṁ ñeyye jānitabbe khandhāyatanādidhamme.",
  "tika-s0201t5:76_16": "Abhijānātīti salakkhaṇato sāmaññalakkhaṇato ca abhimukhaṁ avirajjhanavasena jānāti.",
  "tika-s0201t5:76_17": "Etena ñātapariññābyāpāramāha.",
  "tika-s0201t5:76_18": "Pariññeyyeti aniccātipi dukkhātipi anattātipi paricchijja jānitabbe.",
  "tika-s0201t5:76_19": "Parijānātīti ‘‘yaṁ kiñci rūpaṁ…pe…",
  "tika-s0201t5:76_20": "aniccaṁ khayaṭṭhenā’’tiādinā (paṭi. ma.",
  "tika-s0201t5:76_21": "1.48) paricchinditvā jānāti.",
  "tika-s0201t5:76_22": "Iminā tīraṇapariññābyāpāramāha.",
  "tika-s0201t5:76_23": "Pahātabbe dhammeti niccasaññādike yāva arahattamaggavajjhā sabbe pāpadhamme.",
  "tika-s0201t5:76_24": "Pajahati pakaṭṭhato jahati,",
  "tika-s0201t5:76_25": "vikkhambheti ceva samucchindati cāti attho.",
  "tika-s0201t5:76_26": "Iminā pahānapariññābyāpāramāha.",
  "tika-s0201t5:76_27": "Sā panesā paññā lokiyāpi tippakārā lokuttarāpi,",
  "tika-s0201t5:76_28": "tāsaṁ visesaṁ sayamevāha.",
  "tika-s0201t5:76_29": "Kiccatoti abhijānanavasena ārammaṇakiccato.",
  "tika-s0201t5:76_30": "Asammohatoti yathābalaṁ abhiññeyyādīsu sammohavidhamanato.",
  "tika-s0201t5:76_31": "Nibbānamārammaṇaṁ katvā pavattanato abhiññeyyādīsu vigatasammohato evāti āha ‘‘lokuttarā asammohato’’ti.",
  "tika-s0201t5:77_0": "452.",
  "tika-s0201t5:77_1": "Kammassakatā sammādiṭṭhi ca vaṭṭanissitattā idha nādhippetā,",
  "tika-s0201t5:77_2": "vivaṭṭakathā hesāti vuttaṁ ‘‘vipassanāsammādiṭṭhiyā ca maggasammādiṭṭhiyā cā’’ti.",
  "tika-s0201t5:77_3": "Parato ghosoti parato satthuto,",
  "tika-s0201t5:77_4": "sāvakato vā labbhamāno dhammaghoso.",
  "tika-s0201t5:77_5": "Tenāha ‘‘sappāyadhammassavana’’nti.",
  "tika-s0201t5:77_6": "Tañhi sammādiṭṭhiyā paccayo bhavituṁ sakkoti,",
  "tika-s0201t5:77_7": "na yo koci paratoghoso.",
  "tika-s0201t5:77_8": "Upāyamanasikāroti yena nāmarūpapariggahādi sijjhati,",
  "tika-s0201t5:77_9": "tādiso pathamanasikāro.",
  "tika-s0201t5:77_10": "Ayañca sammādiṭṭhiyā paccayoti niyamapakkhiko,",
  "tika-s0201t5:77_11": "na sabbasaṁgāhakoti dassento ‘‘paccekabuddhānaṁ panā’’tiādimāha.",
  "tika-s0201t5:77_12": "Yonisomanasikārasmiṁyevāti avadhāraṇena paratoghosameva nivatteti,",
  "tika-s0201t5:77_13": "na padaṭṭhānavisesaṁ paṭiyogīnivattanatthattā eva-saddassa.",
  "tika-s0201t5:78_0": "Laddhupakārāti (a. ni. ṭī.",
  "tika-s0201t5:78_1": "3.5.25) yathārahaṁ nissayādivasena laddhapaccayā.",
  "tika-s0201t5:78_2": "Vipassanāsammādiṭṭhiyā anuggahitabhāvena gahitattā maggasammādiṭṭhīsu ca arahattamaggasammādiṭṭhi,",
  "tika-s0201t5:78_3": "anantarassa hi vidhi,",
  "tika-s0201t5:78_4": "paṭisedho vā.",
  "tika-s0201t5:78_5": "Aggaphalasamādhimhi tapparikkhāradhammesuyeva ca kevalo cetopariyāyo niruḷhoti sammādiṭṭhīti arahattamaggasammādiṭṭhi.",
  "tika-s0201t5:78_6": "Phalakkhaṇeti anantare kālantare cāti duvidhe phalakkhaṇe.",
  "tika-s0201t5:78_7": "Paṭippassaddhivasena sabbasaṁkilesehi ceto vimuccati etāyāti cetovimutti,",
  "tika-s0201t5:78_8": "aggaphalapaññaṁ ṭhapetvā avasesā phaladhammā.",
  "tika-s0201t5:78_9": "Tenāha ‘‘cetovimutti phalaṁ assāti.",
  "tika-s0201t5:78_10": "Cetovimuttisaṅkhātaṁ phalaṁ ānisaṁso’’ti,",
  "tika-s0201t5:78_11": "sabbasaṁkilesehi cetaso vimuccanasaṅkhātaṁ paṭippassambhanasaññitaṁ pahānaṁ phalaṁ ānisaṁso cāti yojanā.",
  "tika-s0201t5:78_12": "Idha ca cetovimutti-saddena pahānamattaṁ gahitaṁ,",
  "tika-s0201t5:78_13": "pubbe pahāyakadhammā,",
  "tika-s0201t5:78_14": "aññathā phaladhammā eva ānisaṁsoti gayhamāne punavacanaṁ niratthakaṁ siyā.",
  "tika-s0201t5:79_0": "Paññāvimuttiphalānisaṁsāti etthāpi evameva attho veditabbo.",
  "tika-s0201t5:79_1": "Sammāvācākammantājīvā sīlasabhāvattā visesato samādhissa upakārā,",
  "tika-s0201t5:79_2": "tathā sammāsaṅkappo jhānasabhāvattā.",
  "tika-s0201t5:79_3": "Tathā hi so ‘‘appanā’’ti niddiṭṭho.",
  "tika-s0201t5:79_4": "Sammāsatisammāvāyāmā pana samādhipakkhiyā evāti āha ‘‘avasesā dhammā cetovimuttīti veditabbā’’ti.",
  "tika-s0201t5:79_5": "Catupārisuddhisīlanti ariyamaggādhigamassa padaṭṭhānabhūtaṁ catupārisuddhisīlaṁ.",
  "tika-s0201t5:79_6": "Sutādīsupi eseva nayo.",
  "tika-s0201t5:79_7": "Attano cittappavattiārocanavasena saha kathanaṁ saṁkathā,",
  "tika-s0201t5:79_8": "saṁkathāva sākacchā.",
  "tika-s0201t5:79_9": "Idha pana kammaṭṭhānapaṭibaddhāti āha ‘‘kammaṭṭhāne…pe…",
  "tika-s0201t5:79_10": "kathā’’ti.",
  "tika-s0201t5:79_11": "Tattha kammaṭṭhānassa ekavāraṁ vīthiyā appaṭipajjanaṁ khalanaṁ,",
  "tika-s0201t5:79_12": "anekavāraṁ pakkhalanaṁ,",
  "tika-s0201t5:79_13": "tadubhayassa vicchedanīkathā khalanapakkhalanachedanakathā.",
  "tika-s0201t5:79_14": "Pūrentassāti vivaṭṭanissitaṁ katvā pālentassa brūhentassa ca.",
  "tika-s0201t5:79_15": "Suṇantassāti ‘‘yathāuggahitakammaṭṭhānaṁ phātiṁ gamissatī’’ti evaṁ suṇantassa.",
  "tika-s0201t5:79_16": "Teneva hi ‘‘sappāyadhammassavana’’nti vuttaṁ.",
  "tika-s0201t5:79_17": "Kammaṁ karontassāti bhāvanānuyogakammaṁ karontassa.",
  "tika-s0201t5:80_0": "Pañcasupi ṭhānesu anta-saddo hetuatthajotano daṭṭhabbo.",
  "tika-s0201t5:80_1": "Evañhi ‘‘yathā hī’’tiādinā vuccamānā ambupamā ca yujjeyya.",
  "tika-s0201t5:80_2": "Udakakoṭṭhakanti ālavālaṁ.",
  "tika-s0201t5:80_3": "Thiraṁ katvā bandhatīti asithilaṁ daḷhaṁ nātimahantaṁ nātikhuddakaṁ katvā yojeti.",
  "tika-s0201t5:80_4": "Thiraṁ karotīti udakasiñcanakāle tato tato vissaritvā udakassa anikkhamanatthaṁ ālavālaṁ thirataraṁ karoti.",
  "tika-s0201t5:80_5": "Sukkhadaṇḍakoti tasseva ambagacchakassa sukkho sākhāsīsako.",
  "tika-s0201t5:80_6": "Kipillikapuṭoti tambakipillikakuṭajaṁ.",
  "tika-s0201t5:80_7": "Khaṇittinti kudālaṁ.",
  "tika-s0201t5:80_8": "Koṭṭhakabandhanaṁ viya sīlaṁ sammādiṭṭhiyā vaḍḍhanupāyassa mūlabhāvato.",
  "tika-s0201t5:80_9": "Udakasiñcanaṁ viya dhammassavanaṁ bhāvanāya paribrūhanato.",
  "tika-s0201t5:80_10": "Mariyādāya thirabhāvakaraṇaṁ viya samatho yathāvuttabhāvanādhiṭṭhānāya sīlamariyādāya daḷhabhāvāpādanato.",
  "tika-s0201t5:80_11": "Samāhitassa hi sīlaṁ thirataraṁ hoti.",
  "tika-s0201t5:80_12": "Samīpe valliādīnaṁ haraṇaṁ viya kammaṭṭhāne khalanapakkhalanacchedanaṁ ijjhitabbabhāvanāya vibandhāpanayanato.",
  "tika-s0201t5:80_13": "Mūlakhaṇanaṁ viya sattannaṁ anupassanānaṁ bhāvanā tassā vibandhassa mūlakānaṁ taṇhāmānadiṭṭhīnaṁ palikhaṇanato.",
  "tika-s0201t5:80_14": "Ettha ca yasmā suparisuddhasīlassa kammaṭṭhānaṁ anuyuñjantassa sappāyadhammassavanaṁ icchitabbaṁ,",
  "tika-s0201t5:80_15": "tato yathāsute atthe sākacchāsamāpajjanaṁ,",
  "tika-s0201t5:80_16": "tato kammaṭṭhānavisodhanena samathanipphatti,",
  "tika-s0201t5:80_17": "tato samāhitassa āraddhavipassakassa vipassanāpāripūri.",
  "tika-s0201t5:80_18": "Paripuṇṇavipassano maggasammādiṭṭhiṁ paribrūhetīti evametesaṁ aṅgānaṁ paramparāya sammukhā ca anuggaṇhanato ayamānupubbī kathitāti veditabbaṁ.",
  "tika-s0201t5:81_0": "453.Idha kiṁ pucchatīti idha evaṁ arahattaphalaṁ pāpitāya desanāya ‘‘kati panāvuso,",
  "tika-s0201t5:81_1": "bhavā’’ti bhavaṁ pucchanto kīdisaṁ anusandhiṁ upādāya pucchatīti attho.",
  "tika-s0201t5:81_2": "Teneva hi ‘‘mūlameva gato anusandhī’’ti vatvā adhippāyaṁ pakāsento ‘‘duppañño’’tiādimāha.",
  "tika-s0201t5:81_3": "Duppaññoti hi idha appaṭividdhasacco adhippeto,",
  "tika-s0201t5:81_4": "na jaḷo eva.",
  "tika-s0201t5:81_5": "Kāmabhavotiādīsu kammopapattibhedato duvidhopi bhavo adhippetoti dassento ‘‘kāmabhavūpagaṁ kamma’’ntiādimāha.",
  "tika-s0201t5:81_6": "Tattha yaṁ vattabbaṁ,",
  "tika-s0201t5:81_7": "taṁ visuddhimaggetaṁsaṁvaṇṇanāyaṁ (visuddhi. 2.647; visuddhi. mahāṭī.",
  "tika-s0201t5:81_8": "2.646-647) vuttanayena veditabbaṁ.",
  "tika-s0201t5:81_9": "Punabbhavassāti punappunaṁ aparāparaṁ bhavanato jāyanato punabbhavoti laddhanāmassa vaṭṭapabandhassa.",
  "tika-s0201t5:81_10": "Tenāha ‘‘idha vaṭṭaṁ pucchissāmī’’ti.",
  "tika-s0201t5:81_11": "Abhinibbattīti bhavayonigatiādivasena nibbatti.",
  "tika-s0201t5:81_12": "Tahiṁ tahiṁ tasmiṁ tasmiṁ bhavādike.",
  "tika-s0201t5:81_13": "Abhinandanāti taṇhāabhinandanahetu.",
  "tika-s0201t5:81_14": "Gamanāgamanaṁ hotītiādinā bhavādīsu sattānaṁ aparāparaṁ cutipaṭisandhiyo dasseti.",
  "tika-s0201t5:81_15": "Khayanirodhenāti accantakhayasaṅkhātena anuppādanirodhena.",
  "tika-s0201t5:81_16": "Ubhayametaṁ na vattabbaṁ pahānābhisamayabhāvanābhisamayānaṁ accāsannakālattā.",
  "tika-s0201t5:81_17": "Vattabbaṁ taṁ hetuphaladhammūpacāravasena.",
  "tika-s0201t5:81_18": "Yathā hi padīpujjalanahetuko andhakāravigamo,",
  "tika-s0201t5:81_19": "evaṁ vijjuppādahetuko avijjānirodho,",
  "tika-s0201t5:81_20": "hetuphaladhammā ca samānakālāpi pubbāparakālā viya voharīyanti yathā –",
  "tika-s0201t5:81_21": "‘‘cakkhuñca paṭicca rūpe ca uppajjati cakkhuviññāṇa’’nti (ma. ni. 1.204, 400; ma. ni. 3.420, 425, 426; saṁ. ni. 2.43-45; 2.4.60; kathā. 465,",
  "tika-s0201t5:81_22": "467) paccayapaccayuppannakiriyā.",
  "tika-s0201t5:81_23": "Gamanaṁ upacchijjati idha kāmabhave parinibbānena.",
  "tika-s0201t5:81_24": "Āgamanaṁ upacchijjati tattha rūpārūpesu parinibbānena.",
  "tika-s0201t5:81_25": "Gamanāgamanaṁ upacchijjati sabbaso aparāparuppattiyā abhāvato.",
  "tika-s0201t5:82_0": "454.",
  "tika-s0201t5:82_1": "Vivaṭṭakathāya parato jotitaṁ paṭhamaṁ jhānaṁ vivaṭṭaṁ patvā ṭhitassa ukkaṭṭhaniddesena ubhatobhāgavimuttassa",
  "tika-s0201t5:82_2": "nirodhasādhakaṁ vibhāvituṁ yuttanti āha ‘‘katamaṁ panāvusoti idha kiṁ pucchatī’’tiādi.",
  "tika-s0201t5:82_3": "Tathā hi anantaraṁ nirodhasamāpajjanakena bhikkhunā jānitabbāni paṭhamassa jhānassa sampayogapahānaṅgāni pucchitāni.",
  "tika-s0201t5:82_4": "Aṅgavavatthānanti jhānaṅgavavatthānaṁ.",
  "tika-s0201t5:82_5": "Koṭṭhāsaparicchedoti tattha labbhamānaphassapañcamakādidhammakoṭṭhāsaparicchedo jānitabbo.",
  "tika-s0201t5:82_6": "Imasmiṁ jhāne ettakā dhammā saṁvijjanti,",
  "tika-s0201t5:82_7": "ettakā nirodhitāti jānitabbaṁ.",
  "tika-s0201t5:82_8": "Upakārānupakārāni aṅgānīti nirodhasamāpattiyā upakārāni ca anupakārāni ca aṅgāni.",
  "tika-s0201t5:82_9": "Nirodhasamāpattiyā hi soḷasahi ñāṇacariyāhi navahi samādhicariyāhi ca pattabbattā taṁtaṁñāṇassa samādhicariyāhi",
  "tika-s0201t5:82_10": "samatikkamitabbā dhammā anupakārakaṅgāni,",
  "tika-s0201t5:82_11": "samatikkamakā upakārakaṅgāni.",
  "tika-s0201t5:82_12": "Tesañhi vasena yathānupubbaṁ upasantupasantaoḷārikabhāvāya bhavaggasamāpattiyā saṅkhārāvasesasukhumataṁ",
  "tika-s0201t5:82_13": "pattā cittacetasikā yathāparicchinnaṁ kālaṁ nirujjhanti,",
  "tika-s0201t5:82_14": "appavattiṁ gacchanti.",
  "tika-s0201t5:82_15": "Tassāti nirodhassa.",
  "tika-s0201t5:82_16": "Anantarapaccayanti anantarapaccayasadisaṁ.",
  "tika-s0201t5:82_17": "Na hi nirodhassa koci dhammo anantarapaccayo nāma atthi.",
  "tika-s0201t5:82_18": "Yañhi tadā cittacetasikānaṁ tathā nirujjhanaṁ,",
  "tika-s0201t5:82_19": "taṁ yathāvuttapubbābhisaṅkhārahetukāya nevasaññānāsaññāyatanasamāpattiyā ahosīti sā tassa anantarapaccayo viya hotīti taṁ vuttaṁ.",
  "tika-s0201t5:82_20": "Cha samāpattiyoti suttantanayena vuttasuttantapiṭakasaṁvaṇṇanāti katvā.",
  "tika-s0201t5:82_21": "‘‘Satta samāpattiyo’’ti pana vattabbaṁ,",
  "tika-s0201t5:82_22": "aññathā idaṁ ‘‘caturaṅgika’’nti na vattabbaṁ siyā.",
  "tika-s0201t5:82_23": "Nayaṁ vā dassetvāti ādiantadassanavasena nayadassanaṁ katvā.",
  "tika-s0201t5:83_0": "455.",
  "tika-s0201t5:83_1": "Evaṁ nirodhassa pādakaṁ vibhāvetvā idāni antonirodhe anupabandhabhāvato pañcannaṁ pasādānaṁ paccayapucchane",
  "tika-s0201t5:83_2": "paṭhamaṁ tāva te sarūpato āveṇikato āveṇikavisayato paṭissaraṇato ca pucchanavasena pāḷi pavattāti dassento",
  "tika-s0201t5:83_3": "‘‘viññāṇanissaye pañca pasāde pucchanto’’ti āha.",
  "tika-s0201t5:83_4": "Gocaravisayanti ettha kāmaṁ tabbahulacāritāpekkhaṁ gocaraggahaṇaṁ,",
  "tika-s0201t5:83_5": "anaññatthabhāvāpekkhaṁ visayaggahaṇanti attheva gocaravisayabhāvānaṁ viseso,",
  "tika-s0201t5:83_6": "vivariyamānaṁ pana ubhayampi ārammaṇasabhāvamevāti āha ‘‘gocarabhūtaṁ visaya’’nti.",
  "tika-s0201t5:83_7": "Ekekassāti eko ekassa,",
  "tika-s0201t5:83_8": "añño aññassāti attho.",
  "tika-s0201t5:83_9": "Aññattho hi ayaṁ eka-saddo ‘‘ittheke abhivadantī’’tiādīsu (ma. ni.",
  "tika-s0201t5:83_10": "3.27) viya.",
  "tika-s0201t5:83_11": "Sace hītiādi abhūtaparikappanavacanametaṁ.",
  "tika-s0201t5:83_12": "Tattha samodhānetvāti ekajjhaṁ katvā.",
  "tika-s0201t5:83_13": "Vināpi mukhenātiādinā atthasallāpikanidassanaṁ nāma dasseti.",
  "tika-s0201t5:83_14": "Yathā viññāṇādhiṭṭhitameva cakkhu rūpaṁ passati,",
  "tika-s0201t5:83_15": "na kevalaṁ,",
  "tika-s0201t5:83_16": "evaṁ cakkhunissayameva viññāṇaṁ taṁ passati,",
  "tika-s0201t5:83_17": "na itaranti āha ‘‘cakkhupasāde upanehī’’ti.",
  "tika-s0201t5:83_18": "Tena tesaṁ tattha saṁhaccakāritaṁ dasseti.",
  "tika-s0201t5:83_19": "Yadi vā nīlaṁ yadi vā pītakanti idaṁ nīlapītādisabhāvajānanamattaṁ sandhāyāha.",
  "tika-s0201t5:83_20": "Nīlaṁ pītakanti pajānanaṁ cakkhuviññāṇassa nattheva avikappakabhāvato.",
  "tika-s0201t5:83_21": "Etesaṁ cakkhuviññāṇādīnaṁ.",
  "tika-s0201t5:83_22": "Nissayasīsena nissitapucchā hesā,",
  "tika-s0201t5:83_23": "evañhi visayānubhavanacodanā samatthitā hoti.",
  "tika-s0201t5:83_24": "Tenāha ‘‘cakkhuviññāṇaṁ hī’’tiādi.",
  "tika-s0201t5:83_25": "Yathāsakaṁ visayaṁ rajjanādivasena anubhavituṁ asamatthāni cakkhuviññāṇādīni,",
  "tika-s0201t5:83_26": "tattha samatthatāyeva ca natthi,",
  "tika-s0201t5:83_27": "na kiñci atthato paṭisarantāni viya hontīti vuttaṁ ‘‘kiṁ etāni paṭisarantī’’ti.",
  "tika-s0201t5:83_28": "Javanamano paṭisaraṇanti pañcadvārikaṁ itarañca sādhāraṇato vatvā puna yāya’ssa rajjanādipavattiyā paṭisaraṇatā,",
  "tika-s0201t5:83_29": "sā savisesā yattha labbhati,",
  "tika-s0201t5:83_30": "taṁ dassento ‘‘manodvārikajavanamano vā’’ti āha.",
  "tika-s0201t5:83_31": "Etasmiṁ pana dvāreti cakkhudvāre javanaṁ rajjati vā dussati vā muyhati vā,",
  "tika-s0201t5:83_32": "yato tattha aññāṇādiasaṁvaro pavattati.",
  "tika-s0201t5:84_0": "Tatrāti tasmiṁ javanamanasseva paṭisaraṇabhāve.",
  "tika-s0201t5:84_1": "Dubbalabhojakāti hīnasāmatthiyā rājabhoggā.",
  "tika-s0201t5:84_2": "Sevakānaṁ gaṇanāya yojitadivase labbhamānakahāpaṇo yuttikahāpaṇo.",
  "tika-s0201t5:84_3": "Andubandhanena baddhassa vissajjanena labbhamānakahāpaṇo bandhakahāpaṇo.",
  "tika-s0201t5:84_4": "Kiñci paharante mā paharantūti paṭikkhipato dātabbadaṇḍo māpahārakahāpaṇo.",
  "tika-s0201t5:84_5": "So sabbopi parittakesu gāmikamanussesu tathā labbhamāno ettako hotīti āha ‘‘aṭṭhakahāpaṇo vā’’tiādi.",
  "tika-s0201t5:84_6": "Satavatthukanti satakarīsavatthukaṁ.",
  "tika-s0201t5:84_7": "Esa nayo sesapadadvayepi.",
  "tika-s0201t5:84_8": "Tatthātiādi upamāsaṁsandhanaṁ,",
  "tika-s0201t5:84_9": "taṁ suviññeyyameva.",
  "tika-s0201t5:85_0": "456.Antonirodhasmiṁ pañca pasādeti nirodhasamāpannassa pavattamāne pañca pasāde.",
  "tika-s0201t5:85_1": "Kiriyamayapavattasminti javanādikiriyānibbattakadhammappavattiyaṁ.",
  "tika-s0201t5:85_2": "Balavapaccayā hontīti pacchājātavippayuttaatthiavigatapaccayehi paccayā honti,",
  "tika-s0201t5:85_3": "upatthambhakabhāvena balavapaccayā honti.",
  "tika-s0201t5:85_4": "Jīvitindriyaṁ paṭiccāti indriyaatthiavigatapaccayavasena paccayabhūtaṁ jīvitindriyaṁ paṭicca pañcavidhopi pasādo tiṭṭhati.",
  "tika-s0201t5:85_5": "Jīvitindriyena vinā na tiṭṭhati jīvitindriyarahitassa kammasamuṭṭhānarūpakalāpassa abhāvato.",
  "tika-s0201t5:85_6": "Tasmāti yasmā anupālanalakkhaṇena jīvitena anupālitā eva usmā pavattati,",
  "tika-s0201t5:85_7": "na tena ananupālitā,",
  "tika-s0201t5:85_8": "tasmā usmā āyuṁ paṭicca tiṭṭhati.",
  "tika-s0201t5:85_9": "Jālasikhaṁ paṭicca ābhā paññāyatīti jālasikhāsaṅkhātabhūtasaṅghātaṁ saheva pavattamānaṁ nissāya ‘‘ābhā’’ti laddhanāmā vaṇṇadhātu ‘‘ujjalati,",
  "tika-s0201t5:85_10": "andhakāraṁ vidhamati,",
  "tika-s0201t5:85_11": "rūpagatāni ca vidaṁsetī’’tiādīhi pakārehi ñāyati.",
  "tika-s0201t5:85_12": "Taṁ ālokaṁ paṭiccāti taṁ vuttappakāraṁ ālokaṁ paccayaṁ labhitvā.",
  "tika-s0201t5:85_13": "Jālasikhā paññāyatīti ‘‘appikā, mahatī, uju,",
  "tika-s0201t5:85_14": "kuṭilā’’tiādinā pākaṭā hoti.",
  "tika-s0201t5:86_0": "Jālasikhāviya kammajatejo nissayabhāvato.",
  "tika-s0201t5:86_1": "Āloko viya jīvitindriyaṁ tannissitabhāvato.",
  "tika-s0201t5:86_2": "Idāni upamopamitabbānaṁ sambandhaṁ dassetuṁ ‘‘jālasikhā hī’’tiādi vuttaṁ.",
  "tika-s0201t5:86_3": "Ālokaṁ gahetvāva uppajjatīti iminā yathā jālasikhāya saheva āloko uppajjati,",
  "tika-s0201t5:86_4": "evaṁ kammajusmanā saheva jīvitindriyaṁ uppajjatīti dasseti.",
  "tika-s0201t5:86_5": "Jālasikhāsannissayo tassā satiyeva honto āloko tāya uppādito viya hotīti āha ‘‘attanā janitaālokenevā’’ti.",
  "tika-s0201t5:86_6": "Usmā nāmettha kammasamuṭṭhānā tejodhātu tannissitañca jīvitindriyaṁ tadanupālakañcāti āha ‘‘kammajamahābhūtasambhavena",
  "tika-s0201t5:86_7": "jīvitindriyena usmāya anupālana’’nti.",
  "tika-s0201t5:86_8": "Na kevalaṁ khaṇaṭṭhitiyā eva,",
  "tika-s0201t5:86_9": "atha kho pabandhānupacchedassapi jīvitindriyaṁ kāraṇanti āha ‘‘vassasatampi kammajatejapavattaṁ pāletī’’ti.",
  "tika-s0201t5:86_10": "Usmā āyuno paccayo honto sesabhūtasahito eva hotīti āha ‘‘mahābhūtānī’’ti.",
  "tika-s0201t5:86_11": "Tathā āyupi sahajātarūpaṁ pālentameva usmāya paccayo hotīti vuttaṁ ‘‘mahābhūtāni pāletī’’ti.",
  "tika-s0201t5:87_0": "457.",
  "tika-s0201t5:87_1": "Āyu eva indriyapaccayādivasena sahajātadhammānaṁ anupālanavasena saṅkharaṇato āyusaṅkhāro.",
  "tika-s0201t5:87_2": "Bahuvacananiddeso pana anekasatasahassabhedesu rūpakalāpesu pavattiyā anekabhedanti katvā.",
  "tika-s0201t5:87_3": "Ārammaṇarasaṁ anubhavantīti vedaniyā yathā ‘‘niyyānikā’’ti.",
  "tika-s0201t5:87_4": "Tenāha ‘‘vedanā dhammāvā’’ti.",
  "tika-s0201t5:87_5": "Sukhādibhedabhinnattā bahuvacananiddeso.",
  "tika-s0201t5:87_6": "Imesaṁ āyusaṅkhāravedanānaṁ ekantanirodhaṁ samāpannassa maraṇena bhavitabbaṁ vedanāya niruddhattā.",
  "tika-s0201t5:87_7": "Āyusaṅkhārānaṁ tathā aniruddhattā nirodhassa samāpajjanameva na siyā,",
  "tika-s0201t5:87_8": "kuto vuṭṭhānaṁ.",
  "tika-s0201t5:87_9": "Tena vuttaṁ pāḷiyaṁ ‘‘te ca hāvuso’’tiādi.",
  "tika-s0201t5:87_10": "Vuṭṭhānaṁ paññāyati saññāvedanādīnaṁ uppattiyā.",
  "tika-s0201t5:87_11": "Idāni tamatthaṁ vitthārato upamāya vibhāvetuṁ ‘‘yo hī’’tiādi vuttaṁ.",
  "tika-s0201t5:87_12": "Ukkaṇṭhitvāti nānārammaṇāpātato nibbinditvā.",
  "tika-s0201t5:87_13": "Yathāparicchinnakālavasenāti yathāparicchinne kāle sampatte.",
  "tika-s0201t5:87_14": "Rūpajīvitindriyapaccayāti indriyapaccayabhūtā .",
  "tika-s0201t5:87_15": "Jālāpavattaṁ viya arūpadhammā tejussadabhāvato visayobhāsanato ca.",
  "tika-s0201t5:87_16": "Udakappahāro viya nirodhasamāpattiyā pubbābhisaṅkhāro.",
  "tika-s0201t5:87_17": "Pihitaaṅgārā viya rūpajīvitindriyaṁ usmāmattatāya anobhāsanato .",
  "tika-s0201t5:87_18": "Yathāparicchinnakālāgamananti yathāparicchinnakālassa upagamanaṁ.",
  "tika-s0201t5:87_19": "Anurūpapattivaseneva rūpapavattiggahaṇaṁ.",
  "tika-s0201t5:87_20": "Imaṁ rūpakāyaṁ jahantīti imasmā rūpakāyā kaḷevarā vigacchanti nappavattanti.",
  "tika-s0201t5:88_0": "Kāyena saṅkharīyantīti kāyasaṅkhārā tappaṭibaddhavuttitāya.",
  "tika-s0201t5:88_1": "Vācaṁ saṅkharontīti vacīsaṅkhārā.",
  "tika-s0201t5:88_2": "Vitakketvā vicāretvā hi vācaṁ bhindati katheti.",
  "tika-s0201t5:88_3": "Cittena saṅkharīyantīti cittasaṅkhārā tappaṭibaddhavuttito.",
  "tika-s0201t5:88_4": "Cittasaṅkhāranirodhacodanāya rūpanirodho viya cittanirodho acodito tesaṁ tato aññattāti na cittasampayuttanirodho",
  "tika-s0201t5:88_5": "ekantiko vitakkādinirodhe tadabhāvato.",
  "tika-s0201t5:88_6": "Yaṁ pana vuttaṁ ‘‘vācā aniruddhā hotī’’ti, tampi na.",
  "tika-s0201t5:88_7": "Vācaṁ saṅkharontīti hi vacīsaṅkhārā,",
  "tika-s0201t5:88_8": "tesu niruddhesu kathaṁ vācāya anirodho.",
  "tika-s0201t5:88_9": "Cittaṁ pana niruddhesupi cittasaṅkhāresu tehi anabhisaṅkhatattā vitakkādinirodho viya pavattatiyevāti ayamettha parassa adhippāyo.",
  "tika-s0201t5:88_10": "Ānantariyakammaṁ kataṁ bhaveyya,",
  "tika-s0201t5:88_11": "cittassa aniruddhattā taṁ nissāya ca rūpadhammānaṁ anapagatattā te jīvanti eva nāmāti.",
  "tika-s0201t5:88_12": "Byañjane abhinivesaṁ akatvāti ‘‘cittasaṅkhārā niruddhā’’ti vacanato teva niruddhā,",
  "tika-s0201t5:88_13": "na cittanti evaṁ neyyatthaṁ suttaṁ ‘‘nītattha’’nti abhinivesaṁ akatvā.",
  "tika-s0201t5:88_14": "Ācariyānaṁ naye ṭhatvāti paramparāgatānaṁ ācariyānaṁ adhippāye ṭhatvāti attho.",
  "tika-s0201t5:88_15": "Upaparikkhitabboti suttantarāgamato suttantarapadassa aviparīto attho vīmaṁsitabbo.",
  "tika-s0201t5:88_16": "Yathā hi ‘‘asaññabhavo’’ti vacanato ‘‘saññāva tattha natthi,",
  "tika-s0201t5:88_17": "itare pana cittacetasikā santī’’ti ayamettha attho na gayhati.",
  "tika-s0201t5:88_18": "Yathā ca ‘‘nevasaññānāsaññāyatana’’nti vacanato ‘‘saññāva tattha tādisī,",
  "tika-s0201t5:88_19": "na phassādayo’’ti ayamettha attho na gayhati saññāsīsena desanāti katvā,",
  "tika-s0201t5:88_20": "evamidhāpi ‘‘cittasaṅkhārā niruddhā’’ti,",
  "tika-s0201t5:88_21": "‘‘saññāvedayitanirodho’’ti ca desanāsīsameva.",
  "tika-s0201t5:88_22": "Sabbepi pana cittacetasikā tattha nirujjhantevāti ayamettha aviparīto attho veditabbo,",
  "tika-s0201t5:88_23": "tathāpubbābhisaṅkhārena sabbesaṁyeva cittacetasikānaṁ tattha nirujjhanato.",
  "tika-s0201t5:88_24": "Etena yaṁ pubbe ‘‘aññattā,",
  "tika-s0201t5:88_25": "tadabhāvato’’ti ca yuttivacanaṁ,",
  "tika-s0201t5:88_26": "tadayuttaṁ adhippāyānavabodhatoti dassitaṁ hoti.",
  "tika-s0201t5:88_27": "Tenāha ‘‘attho hi paṭisaraṇaṁ,",
  "tika-s0201t5:88_28": "na byañjana’’nti.",
  "tika-s0201t5:89_0": "Upahatānīti bādhitāni.",
  "tika-s0201t5:89_1": "Makkhitānīti dhaṁsitāni.",
  "tika-s0201t5:89_2": "Ārammaṇaghaṭṭanāya indriyānaṁ kilamatho cakkhunā bhāsurarūpasukhumarajadassanena vibhāvetabbo.",
  "tika-s0201t5:89_3": "Tathā hi uṇhakāle purato aggimhi jalante kharassare ca paṇave ākoṭite akkhīni bhedāni viya na sahanti",
  "tika-s0201t5:89_4": "sotāni ‘‘sikharena viya abhihaññantī’’ti vattāro honti.",
  "tika-s0201t5:90_0": "458.",
  "tika-s0201t5:90_1": "Rūpāvacaracatutthajjhānameva rūpavirāgabhāvanāvasena pavattaṁ arūpajjhānanti nevasaññānāsaññāyatanaṁ",
  "tika-s0201t5:90_2": "vissajjento dhammasenāpati ‘‘sukhassa ca pahānā’’tiādinā vissajjesi.",
  "tika-s0201t5:90_3": "Apagamanena vigamena paccayā apagamanapaccayā sukhādippahānāni.",
  "tika-s0201t5:90_4": "Adhigamapaccayā pana kasiṇesu rūpāvacaracatutthajjhānaṁ heṭṭhimā tayo ca āruppā.",
  "tika-s0201t5:90_5": "Na hi sakkā tāni anadhigantvā nevasaññānāsaññāyatanamadhigantuṁ.",
  "tika-s0201t5:90_6": "Nirodhato vuṭṭhānakaphalasamāpattinti nirodhato vuṭṭhānabhūtaṁ aniccānupassanāsamudāgataphalasamāpattiṁ.",
  "tika-s0201t5:90_7": "Sā hi ‘‘animittā cetovimuttī’’ti vuccati.",
  "tika-s0201t5:90_8": "Yathā samathanissando abhiññā,",
  "tika-s0201t5:90_9": "mettākaruṇāmuditābrahmavihāranissando upekkhābrahmavihāro,",
  "tika-s0201t5:90_10": "kasiṇanissando āruppā,",
  "tika-s0201t5:90_11": "samathavipassanānissando nirodhasamāpatti,",
  "tika-s0201t5:90_12": "evaṁ vipassanāya nissandaphalabhūtaṁ sāmaññaphalanti āha ‘‘vipassanānissandāya phalasamāpattiyā’’ti.",
  "tika-s0201t5:90_13": "Ārammaṇā nāma sārammaṇadhammānaṁ visesato uppattinimittanti āha ‘‘sabbanimittānanti rūpādīnaṁ sabbārammaṇāna’’nti.",
  "tika-s0201t5:90_14": "Natthi ettha kiñci saṅkhāranimittanti animittā,",
  "tika-s0201t5:90_15": "asaṅkhatā dhātūti āha ‘‘sabbanimittāpagatāya nibbānadhātuyā’’ti.",
  "tika-s0201t5:90_16": "Phalasamāpattisahajātaṁ manasikāraṁ sandhāyāha,",
  "tika-s0201t5:90_17": "na āvajjanamanasikāraṁ.",
  "tika-s0201t5:90_18": "Na hettha tassa sambhavo anulomānantaraṁ uppajjanato.",
  "tika-s0201t5:91_0": "Imasmiṁ ṭhāneti idha vuttanirodhassa ādimajjhapariyosānānaṁ gahitānaṁ imasmiṁ pariyosānassa gahitaṭṭhāne.",
  "tika-s0201t5:91_1": "Dvīhi balehīti samathavipassanābalehi.",
  "tika-s0201t5:91_2": "Tayo ca saṅkhārānanti kāyasaṅkhārādīnaṁ tiṇṇaṁ saṅkhārānaṁ.",
  "tika-s0201t5:91_3": "Soḷasahi ñāṇacariyāhīti aniccānupassanā, dukkhā, anattā, nibbidā, virāgā, nirodhā,",
  "tika-s0201t5:91_4": "paṭinissaggā,",
  "tika-s0201t5:91_5": "vivaṭṭānupassanā,",
  "tika-s0201t5:91_6": "sotāpattimaggo…pe…",
  "tika-s0201t5:91_7": "arahattaphalasamāpattīti imāhi soḷasahi ñāṇacariyāhi.",
  "tika-s0201t5:91_8": "Navahi samādhicariyāhīti paṭhamajjhānasamādhiādīhi navahi samādhicariyāhi.",
  "tika-s0201t5:91_9": "Yo yathāvuttāsu cariyāsu puggalassa vasībhāvo,",
  "tika-s0201t5:91_10": "sā vasībhāvatāpaññā.",
  "tika-s0201t5:91_11": "Assā sā kathitāti yojanā.",
  "tika-s0201t5:91_12": "Vinicchayakathāti vinicchayavasena pavattā aṭṭhakathā kathitā.",
  "tika-s0201t5:91_13": "Tasmā visuddhimagge (visuddhi.",
  "tika-s0201t5:91_14": "2.868-869) taṁsaṁvaṇṇanāyañca (visuddhi. mahāṭī.",
  "tika-s0201t5:91_15": "2.868) vuttanayena veditabbā.",
  "tika-s0201t5:92_0": "Valañjanasamāpatti ariyavihāravasena viharaṇasamāpatti.",
  "tika-s0201t5:92_1": "Ṭhitiyāti ettha pabandhaṭṭhiti adhippetā,",
  "tika-s0201t5:92_2": "na khaṇaṭṭhiti. Kasmā?",
  "tika-s0201t5:92_3": "Samāpajjanattā.",
  "tika-s0201t5:92_4": "Tenāha ‘‘ṭhitiyāti ciraṭṭhitattha’’nti.",
  "tika-s0201t5:92_5": "Addhānaparicchedoti ettakaṁ kālaṁ samāpattiyā vītināmessāmīti pageva kālaparicchedo.",
  "tika-s0201t5:92_6": "Rūpādinimittavasenāti kammakammanimittagatinimittesu yathārahaṁ labbhamānarūpādinimittavasena.",
  "tika-s0201t5:92_7": "Tattha yasmā kammanimitte chabbidhampi ārammaṇaṁ labbhati,",
  "tika-s0201t5:92_8": "tasmā ‘‘sabbanimittāna’’nti vuttaṁ,",
  "tika-s0201t5:92_9": "na sabbesaṁ ārammaṇānaṁ ekajjhaṁ,",
  "tika-s0201t5:92_10": "ekantato vā manasikātabbato.",
  "tika-s0201t5:92_11": "Lakkhaṇavacanañhetaṁ yathā ‘‘dātabbametaṁ bhesajjaṁ,",
  "tika-s0201t5:92_12": "yadi me byādhitā siyu’’nti.",
  "tika-s0201t5:93_0": "459.Nīlampi sañjānātītiādinā nīlādiggahaṇamukhena taṁvaṇṇānaṁ sattānaṁ sañjānanaṁ averādibhāvamanasikaraṇaṁ",
  "tika-s0201t5:93_1": "jotitanti āha ‘‘etasmiñhi ṭhāne appamāṇā cetovimutti kathitā’’ti.",
  "tika-s0201t5:93_2": "Ettha ākiñcaññaṁ kathitanti sambandho.",
  "tika-s0201t5:93_3": "‘‘Ettha suññatā’’ti,",
  "tika-s0201t5:93_4": "‘‘ettha animittā’’ti etthāpi eseva nayo.",
  "tika-s0201t5:93_5": "Nti ‘‘idha aññaṁ abhinavaṁ nāma natthī’’tiādinā vuttaṁ atthavacanaṁ.",
  "tika-s0201t5:93_6": "Etāti appamāṇacetovimuttiādayo.",
  "tika-s0201t5:93_7": "Ekanāmakāti ekekanāmakā,",
  "tika-s0201t5:93_8": "ye nānābyañjanāti adhippetā.",
  "tika-s0201t5:93_9": "Eko dhammoti arahattaphalasamāpatti.",
  "tika-s0201t5:93_10": "Catunāmakoti appamāṇacetovimuttiādināmako.",
  "tika-s0201t5:93_11": "Etanti etamatthaṁ.",
  "tika-s0201t5:93_12": "Appamāṇāti anodhiso,",
  "tika-s0201t5:93_13": "odhisopi vā ‘‘ettakā’’ti aparimitā.",
  "tika-s0201t5:93_14": "Asesetvāti asubhasamāpatti viya ekasseva aggahaṇato.",
  "tika-s0201t5:94_0": "Kiñcāpi asubhanimittārammaṇampi kiñcanaṁ hoti,",
  "tika-s0201t5:94_1": "ārammaṇasaṅghaṭṭanassa kiñcanassa asubhasamāpattīnampi paṭibhāganimittasaṅkhātaṁ ārammaṇaṁ sabimbaṁ viya viggahaṁ kiñcanaṁ hutvā upaṭṭhāti,",
  "tika-s0201t5:94_2": "na tathā imassāti.",
  "tika-s0201t5:94_3": "Nanu brahmavihārapaṭhamāruppānampi paṭibhāganimittabhūtaṁ kiñci ārammaṇaṁ natthīti?",
  "tika-s0201t5:94_4": "Saccaṁ natthi,",
  "tika-s0201t5:94_5": "ayaṁ pana paṭhamāruppaviññāṇaṁ viya na paṭibhāganimittabhūtaārammaṇatāya evaṁ vuttā.",
  "tika-s0201t5:94_6": "Attenāti attanā.",
  "tika-s0201t5:94_7": "Bhavati etena attāti abhidhānaṁ buddhi cāti bhāvo, attā.",
  "tika-s0201t5:94_8": "Bhāva-saddopi attapariyāyoti āha ‘‘bhāvaposapuggalādisaṅkhātenā’’ti.",
  "tika-s0201t5:94_9": "Nesaṁ appamāṇasamādhiādīnaṁ catunnaṁ.",
  "tika-s0201t5:94_10": "‘‘Nānatā pākaṭāvā’’ti vuttaṁ nānattaṁ bhūmito ārammaṇato ca dassetuṁ ‘‘attho panā’’tiādi vuttaṁ.",
  "tika-s0201t5:94_11": "Parittādibhāvena atītādibhāvena ajjhattādibhāvena ca na vattabbaṁ ārammaṇaṁ etissāti navattabbārammaṇā nibbānārammaṇaphalasamāpattibhāvato.",
  "tika-s0201t5:95_0": "Ettakoti rāgādīhi saṁkiliṭṭhatāya ettakappamāṇo,",
  "tika-s0201t5:95_1": "uttāno parittacetasoti attho.",
  "tika-s0201t5:95_2": "Nibbānampi appamāṇameva pamāṇakaraṇānaṁ abhāvenāti ānetvā sambandho.",
  "tika-s0201t5:95_3": "Akuppāti arahattaphalacetovimutti paṭipakkhehi akopanīyatāya.",
  "tika-s0201t5:95_4": "Kiñcatīti kattari paṭhito dhātu maddanatthoti āha ‘‘kiñcati maddatī’’ti.",
  "tika-s0201t5:95_5": "Tassa payogaṁ dassetuṁ ‘‘manussā kirā’’tiādi vuttaṁ.",
  "tika-s0201t5:96_0": "Samūhādighanavasena sakiccaparicchedatāya ca saviggahā viya upaṭṭhitā saṅkhārā niccādiggāhassa vatthutāya",
  "tika-s0201t5:96_1": "‘‘niccanimittaṁ sukhādinimitta’’nti ca vuccati.",
  "tika-s0201t5:96_2": "Vipassanā pana tattha ghanavinibbhogaṁ karontī niccādiggāhaṁ vidhamentī ‘‘nimittaṁ samugghātetī’’ti vuttā ghananimittassa ārammaṇabhūtassa abhāvā.",
  "tika-s0201t5:96_3": "Na gahitāti ekatthapadaniddese pāḷiyaṁ kasmā na gahitā?",
  "tika-s0201t5:96_4": "Sāti suññatā cetovimutti.",
  "tika-s0201t5:96_5": "Sabbatthāti appamāṇācetovimuttiādiniddesesu.",
  "tika-s0201t5:96_6": "Ārammaṇavasenāti ārammaṇavasenapi ekatthā,",
  "tika-s0201t5:96_7": "na kevalaṁ sabhāvasarasatova.",
  "tika-s0201t5:96_8": "Iminā pariyāyenāti appamāṇatotiādinā ārammaṇato laddhapariyāyena.",
  "tika-s0201t5:96_9": "Aññasmiṁ pana ṭhāneti ākiñcaññādisaddapavattihetuto aññena hetunā appamāṇātisaddappavattiyaṁ etassa cetovimuttiyā honti.",
  "tika-s0201t5:96_10": "Esa nayo sesesupi.",
  "tika-s0201t5:96_11": "Iminā pariyāyenāti iminā tāya tāya samaññāya voharitabbatāpariyāyena.",
  "tika-s0201t5:96_12": "Saccānaṁ dassanamukhena vaṭṭavasena uṭṭhitadesanaṁ arahattena kūṭaṁ gaṇhanto yathānusandhināva desanaṁ niṭṭhapesi.",
  "tika-s0201t5:96_13": "Yaṁ panettha atthato avibhattaṁ,",
  "tika-s0201t5:96_14": "taṁ suviññeyyameva.",
  "tika-s0201t5:97_0": "Mahāvedallasuttavaṇṇanāya līnatthappakāsanā samattā.",
  "tika-s0201t5:98_0": "4. Cūḷavedallasuttavaṇṇanā",
  "tika-s0201t5:99_0": "460.",
  "tika-s0201t5:99_1": "Ayaṁ desanā yasmā pucchāvissajjanavasena pavattā,",
  "tika-s0201t5:99_2": "tasmā pucchakavissajjake pucchānimittañca samudāyato vibhāvetuṁ ‘‘ko panāya’’ntiādi vuttaṁ.",
  "tika-s0201t5:99_3": "Upāsakattanti amaggāgataṁ upāsakattaṁ.",
  "tika-s0201t5:99_4": "Tesanti ekādasanahutānaṁ.",
  "tika-s0201t5:99_5": "Maggāgatena upasamena santindriyo santamānaso.",
  "tika-s0201t5:100_0": "‘‘Kiṁ nu kho ajja bhavissati ayyaputto’’ti vīthiṁ olokayamānā.",
  "tika-s0201t5:100_1": "Olambanatthanti tassa hatthāvalambanatthaṁ pubbāciṇṇavasena attano hatthaṁ pasāresi.",
  "tika-s0201t5:100_2": "Bahiddhāti attanā aññaṁ visabhāgavatthuṁ sandhāya vadati.",
  "tika-s0201t5:100_3": "Paribhedakenāti pesuññavādinā.",
  "tika-s0201t5:101_0": "Adhigamappicchatāya ‘‘na pakāsetabbo’’ti cintesi.",
  "tika-s0201t5:101_1": "Puna taṁ anukampanto ‘‘sace kho panāha’’ntiādiṁ cintesi.",
  "tika-s0201t5:101_2": "Eso dhammoti eso lokuttaradhammo.",
  "tika-s0201t5:101_3": "Vivaṭṭaṁ uddissa upacitaṁ nibbedhabhāgiyaṁ kusalaṁ upanissayo.",
  "tika-s0201t5:101_4": "‘‘Yadi me upanissayo atthi,",
  "tika-s0201t5:101_5": "sakkā etaṁ paṭiladdhuṁ.",
  "tika-s0201t5:101_6": "Sacepi natthi,",
  "tika-s0201t5:101_7": "āyatiṁ upanissayo bhavissatī’’ti cirakālaparibhāvitāya ghaṭe padīpajālā viya abbhantare dippamānāya hetusampattiyā",
  "tika-s0201t5:101_8": "codiyamānā āha ‘‘evaṁ sante mayhaṁ pabbajjaṁ anujānāthā’’ti.",
  "tika-s0201t5:102_0": "Lābhasakkāro uppajji sucirakālaṁ katūpacitapuññatāya.",
  "tika-s0201t5:102_1": "Abhinīhārasampannattāti sujātattherassa padumuttarassa bhagavato aggasāvakassa nipaccakāraṁ katvā –",
  "tika-s0201t5:102_2": "‘‘tumhehi diṭṭhadhammassa bhāgī assa’’nti nibbedhabhāgiyaṁ dānaṁ datvā katapatthanāsaṅkhātasampannābhinīhārattā.",
  "tika-s0201t5:102_3": "Nāticiraṁ kilamitthāti kammaṭṭhānaṁ bhāventī vipassanāya paripākavasena ciraṁ na kilamittha.",
  "tika-s0201t5:102_4": "Vuttamevatthaṁ vivarituṁ ‘‘ito paṭṭhāyā’’tiādi vuttaṁ.",
  "tika-s0201t5:102_5": "Dutiyagamanenāti pabbājanatthaṁ gamanato dutiyagamanena.",
  "tika-s0201t5:103_0": "Upanetvāti pañhassa atthabhāvena upanetvā.",
  "tika-s0201t5:103_1": "Sakkāyanti sakāyaṁ.",
  "tika-s0201t5:103_2": "Upanikkhittaṁ kiñci vatthuṁ sampaṭicchamānā,",
  "tika-s0201t5:103_3": "viya sampaṭicchantī viya.",
  "tika-s0201t5:103_4": "Eko eva pāso etissāti ekapāsakā, gaṇṭhi.",
  "tika-s0201t5:103_5": "Sā hi sumociyā,",
  "tika-s0201t5:103_6": "anekapāsā pana dummociyā,",
  "tika-s0201t5:103_7": "ekapāsaggahaṇaṁ vissajjanassa sukarabhāvadassanatthaṁ .",
  "tika-s0201t5:103_8": "Paṭisambhidāvisaye ṭhatvāti etena theriyā pabhinnapaṭisambhidataṁ dasseti.",
  "tika-s0201t5:103_9": "Paccayabhūtāti ārammaṇādivasena paccayabhūtā.",
  "tika-s0201t5:104_0": "Theriyā visesādhigamassa attano avisayatāya visākho ‘‘na sakkā’’tiādinā cintesīti daṭṭhabbaṁ.",
  "tika-s0201t5:104_1": "Saccavinibbhogapañhabyākaraṇenāti saccapariyāpannassa dhammassa dassanato aññānaññatthaniddhāraṇabhedanāsaṅkhātassa vinibbhogapañhassa vissajjanena.",
  "tika-s0201t5:104_2": "Dve saccānīti dukkhasamudayasaccāni.",
  "tika-s0201t5:104_3": "Paṭinivattetvāti parivattetvā.",
  "tika-s0201t5:104_4": "Gaṇṭhipañhanti dubbinibbedhatāya gaṇṭhibhūtaṁ pañhaṁ.",
  "tika-s0201t5:105_0": "Na taṁyeva upādānaṁ te pañcupādānakkhandhā ekadesassa samudāyatābhāvato,",
  "tika-s0201t5:105_1": "samudāyassa ca ekadesatābhāvato.",
  "tika-s0201t5:105_2": "Nāpi aññatra pañcahi upādānakkhandhehi upādānaṁ tassa tadekadesabhāvato.",
  "tika-s0201t5:105_3": "Na hi ekadeso samudāyavinimutto hoti.",
  "tika-s0201t5:105_4": "Yadi hi taññevātiādinā ubhayapakkhepi dosaṁ dasseti.",
  "tika-s0201t5:105_5": "Rūpādisabhāvampīti rūpavedanāsaññāviññāṇasabhāvampi,",
  "tika-s0201t5:105_6": "phassacetanādisabhāvampi upādānaṁ siyā.",
  "tika-s0201t5:105_7": "Aññatra siyāti pañcahi upādānakkhandhehi visuṁyeva upādānaṁ yadi siyā.",
  "tika-s0201t5:105_8": "Parasamayeti nikāyavāde.",
  "tika-s0201t5:105_9": "Cittavippayutto anusayoti nidassanamattametaṁ nikāyavāde cittasabhāvābhāvaviññāṇādīnampi cittavippayuttabhāvapaṭijānanato.",
  "tika-s0201t5:105_10": "Evaṁ byākāsīti ‘‘na kho,",
  "tika-s0201t5:105_11": "āvuso’’tiādinā khandhagatachandarāgabhāvena byākāsi.",
  "tika-s0201t5:105_12": "Atthadhammanicchayasambhavato asambandhena.",
  "tika-s0201t5:105_13": "Tesu katthacipi asammuyhanato avitthāyantena.",
  "tika-s0201t5:105_14": "Pucchāvisaye mohandhakāravigamanena padīpasahassaṁ jālentena viya.",
  "tika-s0201t5:105_15": "Saupādānupādānaṭṭhānaṁ anuttānatāya pacurajanassa gūḷho.",
  "tika-s0201t5:105_16": "Aggahitasaṅketānaṁ kesañci paṭicchāditasadisattā paṭicchanno.",
  "tika-s0201t5:105_17": "Tilakkhaṇabbhāhatadhammavisayatāya tilakkhaṇāhato.",
  "tika-s0201t5:105_18": "Gambhīrañāṇagocaratāya gambhīro.",
  "tika-s0201t5:105_19": "Laddhapatiṭṭhā ariyasaccasampaṭivedhanato.",
  "tika-s0201t5:105_20": "Evaṁ diṭṭhadhammādibhāvato vesārajjappattā.",
  "tika-s0201t5:105_21": "Sabbaso nivutthabrahmacariyatāya tiṇṇaṁ bhavānampi aparabhāge nibbāne nivutthavatīti bhavamatthake ṭhitā.",
  "tika-s0201t5:106_0": "461.‘‘Rūpaṁ attato samanupassatī’’ti paduddhāraṁ katvā ‘‘idhekacco’’tiādinā (paṭi. ma.",
  "tika-s0201t5:106_1": "1.130) paṭisambhidāpāṭhena tadatthaṁ vivarati.",
  "tika-s0201t5:106_2": "Tattha attato samanupassatīti attāti samanupassati,",
  "tika-s0201t5:106_3": "attabhāvena samanupassati.",
  "tika-s0201t5:106_4": "Ahanti attānaṁ niddisati.",
  "tika-s0201t5:106_5": "Ahaṁbuddhinibandhanañhi attānaṁ attavādī paññapeti,",
  "tika-s0201t5:106_6": "tasmā yaṁ rūpaṁ so ahanti yadetaṁ mama rūpaṁ nāma,",
  "tika-s0201t5:106_7": "so ahanti vuccamāno mama attā taṁ mama rūpanti rūpañca attañca advayaṁ anaññaṁ samanupassati.",
  "tika-s0201t5:106_8": "Tathā passato ca attā viya rūpaṁ,",
  "tika-s0201t5:106_9": "rūpaṁ viya vā attā aniccoti āpannameva .",
  "tika-s0201t5:106_10": "Accīti jālasikhā.",
  "tika-s0201t5:106_11": "Sā ce vaṇṇo,",
  "tika-s0201t5:106_12": "cakkhuviññeyyāva siyā,",
  "tika-s0201t5:106_13": "na kāyaviññeyyā,",
  "tika-s0201t5:106_14": "vaṇṇopi vā kāyādiviññeyyo acciyā anaññattāti upameyyaṁ viya upamāpi diṭṭhigatikassa ayuttāva.",
  "tika-s0201t5:106_15": "Diṭṭhipassanāyāti micchādiṭṭhisaṅkhātāya passanāya passati,",
  "tika-s0201t5:106_16": "na taṇhāmānapaññānupassanāya.",
  "tika-s0201t5:106_17": "Arūpaṁ vedanādiṁ attāti gahetvā chāyāya rukkhādhīnatāya chāyāvantaṁ rukkhaṁ viya,",
  "tika-s0201t5:106_18": "rūpassa santakabhāvena attādhīnatāya rūpavantaṁ attānaṁ samanupassati.",
  "tika-s0201t5:106_19": "Pupphādhīnatāya pupphasmiṁ gandhaṁ viya ādheyyabhāvena attādhīnatāya rūpassa attani rūpaṁ samanupassati.",
  "tika-s0201t5:106_20": "Yathā karaṇḍo maṇino ādhāro,",
  "tika-s0201t5:106_21": "evaṁ rūpampi attano ādhāroti katvā attānaṁ rūpasmiṁ samanupassati.",
  "tika-s0201t5:106_22": "Eseva nayoti iminā attano vedanādīhi anaññattaṁ tesañcādhāraṇataṁ nissitatañca yathāvuttaṁ atidisati.",
  "tika-s0201t5:107_0": "Arūpaṁ attāti kathitaṁ ‘‘vedanāvanta’’ntiādīsu viya rūpena vomissakatāya abhāvato.",
  "tika-s0201t5:107_1": "Rūpārūpamissako attā kathito rūpena saddhiṁ sesārūpadhammānaṁ attāti gahitattā.",
  "tika-s0201t5:107_2": "Ucchedadiṭṭhi kathitā rūpādīnaṁ vināsadassanato.",
  "tika-s0201t5:107_3": "Tenevāha ‘‘rūpaṁ attāti yo vadeyya,",
  "tika-s0201t5:107_4": "taṁ na upapajjati,",
  "tika-s0201t5:107_5": "attā me uppajjati ca veti cāti iccassa evamāgataṁ hotī’’tiādi.",
  "tika-s0201t5:107_6": "Avasesesūti pannarasasu ṭhānesu.",
  "tika-s0201t5:107_7": "Sassatadiṭṭhi kathitā rūpavantādibhāvena gahitassa aniddhāritarūpattā.",
  "tika-s0201t5:108_0": "Diṭṭhigatiko yaṁ vatthuṁ attāti samanupassati,",
  "tika-s0201t5:108_1": "yebhuyyena taṁ niccaṁ sukhanti ca samanupassateva.",
  "tika-s0201t5:108_2": "Sāvako pana tappaṭikkhepena sabbe dhammā anattāti sudiṭṭhattā rūpaṁ attāti na samanupassati,",
  "tika-s0201t5:108_3": "tathābhūto ca aniccaṁ dukkhaṁ anattāti samanupassati,",
  "tika-s0201t5:108_4": "tathā vedanādayoti dassento ‘‘na rūpaṁ attato’’tiādimāha.",
  "tika-s0201t5:108_5": "Evaṁ bhavadiṭṭhipi avijjābhavataṇhā viya vaṭṭassa samudayoyevāti diṭṭhikathāyaṁ ‘‘ettakena gamanaṁ hotī’’tiādi.",
  "tika-s0201t5:108_6": "Diṭṭhippahānakathāyañca ‘‘ettakena gamanaṁ na hotī’’tiādi vuttaṁ.",
  "tika-s0201t5:109_0": "462.",
  "tika-s0201t5:109_1": "Heṭṭhā vuttamatthameva pucchitattā ‘‘theriyā paṭipucchitvā vissajjetabbo’’ti vatvā paṭipucchanavidhiṁ dassetuṁ ‘‘upāsakā’’tiādi vuttaṁ.",
  "tika-s0201t5:109_2": "Paṭipattivasenāti sakkāyanirodhagāminipaṭipadābhāvena.",
  "tika-s0201t5:109_3": "Saṅkhatāsaṅkhatavasena lokiyalokuttaravasena saṅgahitāsaṅgahitavasenāti ‘‘vasenā’’ti padaṁ paccekaṁ yojetabbaṁ.",
  "tika-s0201t5:109_4": "Tattha kāmaṁ asaṅkhato nāma maggo natthi,",
  "tika-s0201t5:109_5": "kiṁ saṅkhato,",
  "tika-s0201t5:109_6": "udāhu asaṅkhatoti pana pucchāvasena tathā vuttaṁ?",
  "tika-s0201t5:109_7": "‘‘Ariyo’’ti vacaneneva maggassa lokuttarato siddhā,",
  "tika-s0201t5:109_8": "saṅgāhakakhandhapariyāpannānaṁ pana maggadhammānampi siyā lokiyatāti idha lokiyaggahaṇaṁ.",
  "tika-s0201t5:109_9": "Kiñcāpi saṅgahitapadameva pāḷiyaṁ āgataṁ,",
  "tika-s0201t5:109_10": "na asaṅgahitapadaṁ,",
  "tika-s0201t5:109_11": "ye pana saṅgāhakabhāvena vuttā,",
  "tika-s0201t5:109_12": "te saṅgahitā na hontīti aṭṭhakathāyaṁ asaṅgahitaggahaṇaṁ katanti daṭṭhabbaṁ.",
  "tika-s0201t5:109_13": "Saṅkhatotiādīsu samecca sambhuyya paccayehi katoti saṅkhato.",
  "tika-s0201t5:109_14": "Tathābhūto ca taṁsamaṅgino puggalassa pubbabhāgacetanāti mayhaṁ maggo aṭṭhaṅgiko hotu sattaṅgiko vāti cetitabhāvena cetito.",
  "tika-s0201t5:109_15": "Sahajātacetanāyapi cetitova tassā sahakārīkāraṇabhāvato,",
  "tika-s0201t5:109_16": "tato eva pakappito āyūhito.",
  "tika-s0201t5:109_17": "Paccayehi nipphāditattā kato nibbattito ca.",
  "tika-s0201t5:109_18": "Samāpajjantena attano santāne sammadeva āpajjantena uppādentena.",
  "tika-s0201t5:109_19": "Iti sattahipi padehi paccayanibbattitaṁyeva ariyamaggassa dasseti.",
  "tika-s0201t5:110_0": "Asaṅgahito khandhānaṁ padeso etassa atthīti maggo sappadeso.",
  "tika-s0201t5:110_1": "Natthi etesaṁ padesāti khandhā nippadesā.",
  "tika-s0201t5:110_2": "Padissati etena samudāyoti hi padeso, avayavo.",
  "tika-s0201t5:110_3": "Ayanti maggo.",
  "tika-s0201t5:110_4": "Sappadesattā ekadesattā.",
  "tika-s0201t5:110_5": "Nippadesehi samudāyabhāvato niravasesapadesehi.",
  "tika-s0201t5:110_6": "Yathā nagaraṁ rajjekadesabhūtaṁ tadantogadhattā rajjena saṅgahitaṁ,",
  "tika-s0201t5:110_7": "evaṁ ariyamaggo khandhattayekadesabhūto tadantogadhattā tīhi khandhehi saṅgahitoti dasseti ‘‘nagaraṁ viya rajjenā’’ti iminā.",
  "tika-s0201t5:110_8": "Sajātitoti samānajātitāya,",
  "tika-s0201t5:110_9": "samānasabhāvattā evāti attho.",
  "tika-s0201t5:110_10": "Ettha ca sīlakkhandho ‘‘nava koṭisahassānī’’tiādinā (visuddhi. 1.20; apa. aṭṭha. 2.55.55; paṭi. ma. aṭṭha.",
  "tika-s0201t5:110_11": "1.1.37) vuttapabhedavasena ceva sampattasamādānaviratiādivasena ca gayhamāno nippadeso,",
  "tika-s0201t5:110_12": "maggasīlaṁ pana ājīvaṭṭhamakameva samucchedaviratimattamevāti sappadesaṁ.",
  "tika-s0201t5:110_13": "Samādhikkhandho parittamahaggatādivasena ceva upacārappanāsamādhivasena ca anekabhedatāya nippadeso,",
  "tika-s0201t5:110_14": "maggasamādhi pana lokuttarova ,",
  "tika-s0201t5:110_15": "appanāsamādhi evāti sappadeso.",
  "tika-s0201t5:110_16": "Tathā paññākkhandho parittamahaggatādivasena ceva sutamayañāṇādivasena ca anekabhedatāya nippadeso,",
  "tika-s0201t5:110_17": "maggapaññā pana lokuttarāva,",
  "tika-s0201t5:110_18": "bhāvanāmayā evāti sappadesā.",
  "tika-s0201t5:110_19": "Attano dhammatāyāti sahakārīkāraṇaṁ anapekkhitvā attano sabhāvena attano balena appetuṁ na sakkoti vīriyena anupatthambhitaṁ,",
  "tika-s0201t5:110_20": "satiyā ca anupaṭṭhitaṁ.",
  "tika-s0201t5:110_21": "Paggahakiccanti yathā kosajjapakkhe na patitā cittaṭṭhiti,",
  "tika-s0201t5:110_22": "tathā paggaṇhanakiccaṁ.",
  "tika-s0201t5:110_23": "Apilāpanakiccanti yathā ārammaṇe na pilavati,",
  "tika-s0201t5:110_24": "evaṁ apilāpanakiccaṁ.",
  "tika-s0201t5:111_0": "Ekato jātāti sahajātā.",
  "tika-s0201t5:111_1": "Piṭṭhiṁ datvā onatasahāyo viya vāyāmo samādhissa ārammaṇe appanāya visesapaccayabhāvato.",
  "tika-s0201t5:111_2": "Aṁsakūṭaṁ datvā ṭhitasahāyo viya sati samādhissa ārammaṇe daḷhapavattiyā paccayabhāvato.",
  "tika-s0201t5:111_3": "Kiriyatoti upakārakiriyato.",
  "tika-s0201t5:112_0": "Ākoṭetvāti ārammaṇaṁ āhanitvā.",
  "tika-s0201t5:112_1": "Tathā hi vitakko ‘‘āhananaraso’’ti,",
  "tika-s0201t5:112_2": "yogāvacaro ca ‘‘kammaṭṭhānaṁ takkāhataṁ vitakkapariyāhataṁ karotī’’ti vuccati.",
  "tika-s0201t5:112_3": "Idhāpīti sammādiṭṭhisaṅkappesu.",
  "tika-s0201t5:112_4": "Kiriyatoti vuttappakāraupakārakiriyato.",
  "tika-s0201t5:113_0": "Subhasukhādinimittaggāhavidhamanaṁ catukiccasādhanaṁ.",
  "tika-s0201t5:113_1": "Paccayattenāti sahajātādipaccayabhāvena.",
  "tika-s0201t5:113_2": "Catukiccasādhanavasenevāti idaṁ maggavīriyasseva gahitabhāvadassanaṁ.",
  "tika-s0201t5:113_3": "Tañhi ekaṁyeva hutvā catukiccaṁ yathāvuttaupakārakasabhāvena ca parivāraṭṭhena parikkhāro hoti.",
  "tika-s0201t5:113_4": "Maggasampayuttadhammānanti iminā maggadhammānampi gahaṇaṁ,",
  "tika-s0201t5:113_5": "na taṁsampayuttaphassādīnaṁyeva.",
  "tika-s0201t5:113_6": "Ekacittakkhaṇikāti maggacittuppādavasena ekacittakkhaṇikā.",
  "tika-s0201t5:114_0": "Sattahi ñāṇehīti paramukkaṁsagatehi sattahi javanehi sampayuttañāṇehi,",
  "tika-s0201t5:114_1": "sattahi vā anupassanāñāṇehi.",
  "tika-s0201t5:114_2": "Ādito sevanā āsevanā,",
  "tika-s0201t5:114_3": "tato paraṁ vaḍḍhanā bhāvanā,",
  "tika-s0201t5:114_4": "punappunaṁ karaṇaṁ bahulīkammanti adhippāyenāha ‘‘aññena cittenā’’tiādi.",
  "tika-s0201t5:114_5": "Adhippāyavasena niddhāretvā gahetabbatthaṁ suttaṁ neyyatthaṁ.",
  "tika-s0201t5:114_6": "Yathārutavasena gahetabbatthaṁ nītatthaṁ.",
  "tika-s0201t5:114_7": "Evaṁ santeti yadi idaṁ suttaṁ nītatthaṁ,",
  "tika-s0201t5:114_8": "āsevanādi ca visuṁ visuṁ cittehi hoti,",
  "tika-s0201t5:114_9": "evaṁ sante.",
  "tika-s0201t5:114_10": "Āsevanādi nāma cittassa anekavāraṁ uppattiyā hoti ,",
  "tika-s0201t5:114_11": "na ekavāramevāti āha ‘‘ekaṁ citta’’ntiādi.",
  "tika-s0201t5:114_12": "Tatrāyaṁ saṅkhepattho –",
  "tika-s0201t5:114_13": "āsevanāvasena pavattamānaṁ cittaṁ sucirampi kālaṁ āsevanāvaseneva pavatteyya,",
  "tika-s0201t5:114_14": "tathā bhāvanābahulīkammavasena pavattamānānipi,",
  "tika-s0201t5:114_15": "na cettha ettakāneva cittāni āsevanāvasena pavattanti,",
  "tika-s0201t5:114_16": "ettakāni bhāvanāvasena,",
  "tika-s0201t5:114_17": "bahulīkammavasenāti niyamo labbhati.",
  "tika-s0201t5:114_18": "Iti anekacittakkhaṇikaariyamaggaṁ vadantassa dunnivāriyovāyaṁ doso.",
  "tika-s0201t5:114_19": "Yathā pana pubbabhāgepi nānācittesu pavattapariññādikiccānaṁ sammādiṭṭhiādīnaṁ paṭivedhakāle yathārahaṁ catukiccasādhanaṁ,",
  "tika-s0201t5:114_20": "ekacittakkhaṇikā ca pavatti,",
  "tika-s0201t5:114_21": "evaṁ vipassanāya pavattābhisaṅkhāravasena āsevanābhāvanābahulīkammāni paṭivedhakāle ekacittakkhaṇikāneva",
  "tika-s0201t5:114_22": "hontīti vadantānaṁ ācariyānaṁ na koci doso āsevanādīhi kātabbakiccassa tadā ekacittakkhaṇeyeva sijjhanato.",
  "tika-s0201t5:114_23": "Tenāha ‘‘ekacittakkhaṇikāvā’’tiādi.",
  "tika-s0201t5:114_24": "Sace sañjānātīti sace saññattiṁ gacchati.",
  "tika-s0201t5:114_25": "Yāguṁ pivāhīti uyyojetabbo dhammasākacchāya abhabbabhāvatoti adhippāyo.",
  "tika-s0201t5:115_0": "463.Puññābhisaṅkhārādīsūti ādi-saddena kāyasañcetanādi lakkhaṇe kāyasaṅkhārādikepi saṅgaṇhāti,",
  "tika-s0201t5:115_1": "na apuññāneñjābhisaṅkhāre eva.",
  "tika-s0201t5:115_2": "Kāyapaṭibaddhattā kāyena saṅkharīyati,",
  "tika-s0201t5:115_3": "na kāyasamuṭṭhānattā.",
  "tika-s0201t5:115_4": "Cittasamuṭṭhānā hi te dhammāti.",
  "tika-s0201t5:115_5": "Nibbattīyatīti ca idaṁ kāye sati sabbhāvaṁ ,",
  "tika-s0201t5:115_6": "asati ca abhāvaṁ sandhāya vuttaṁ.",
  "tika-s0201t5:115_7": "Vācanti vacīghosaṁ.",
  "tika-s0201t5:115_8": "Saṅkharotīti janeti.",
  "tika-s0201t5:115_9": "Tenāha ‘‘nibbattetī’’ti.",
  "tika-s0201t5:115_10": "Na hi taṁ vitakkavicārarahitacittaṁ vacīghosaṁ nibbattetuṁ sakkoti.",
  "tika-s0201t5:115_11": "Cittapaṭibaddhattāti etena cittassa nissayādipaccayabhāvo cittasaṅkhārasaṅkharaṇanti dasseti.",
  "tika-s0201t5:115_12": "Aññamaññamissāti atthato bhinnāpi kāyasaṅkhārādivacanavacanīyabhāvena aññamaññamissitā abhinnā viya,",
  "tika-s0201t5:115_13": "tato eva āluḷitā saṁkiṇṇā avibhūtā apākaṭā duddīpanā duviññāpayā.",
  "tika-s0201t5:115_14": "Ādānaggahaṇamuñcanacopanānīti yassa kassaci kāyena ādātabbassa ādānasaṅkhātaṁ gahaṇaṁ,",
  "tika-s0201t5:115_15": "vissajjanasaṅkhātaṁ muñcanaṁ,",
  "tika-s0201t5:115_16": "yathātathācalanasaṅkhātaṁ copananti imāni pāpetvā sādhetvā uppannā.",
  "tika-s0201t5:115_17": "Kāyato pavattā saṅkhārā,",
  "tika-s0201t5:115_18": "kāyena saṅkharīyantīti ca kāyasaṅkhārātveva vuccanti.",
  "tika-s0201t5:115_19": "Hanusaṁcopananti hanusañcalanaṁ.",
  "tika-s0201t5:115_20": "Vacībhedanti vācānicchāraṇaṁ.",
  "tika-s0201t5:115_21": "Vācaṁ saṅkharontīti katvā idha vacīsaṅkhārātveva vuccanti.",
  "tika-s0201t5:116_0": "464.Samāpajjissanti padaṁ nirodhassa āsannānāgatabhāvavisayaṁ āsannaṁ vajjetvā dūrassa gahaṇe payojanābhāvato.",
  "tika-s0201t5:116_1": "Nirodhapādakassa nevasaññānāsaññāyatanacittassa ca gahaṇato paṭṭhāya nirodhaṁ samāpajjati nāmāti adhippāyena",
  "tika-s0201t5:116_2": "‘‘padadvayena nevasaññānāsaññāyatanasamāpattikālo kathito’’ti vuttaṁ.",
  "tika-s0201t5:116_3": "Tathā cittaṁ bhāvitaṁ hotīti ettha addhānaparicchedacittaggahaṇaṁ itaresaṁ nānantariyabhāvato.",
  "tika-s0201t5:116_4": "Na hi baladvayañāṇasamādhicariyānaṁ vasībhāvāpādanacittehi vinā addhānaparicchedacittaṁ acittakabhāvāya hoti.",
  "tika-s0201t5:117_0": "Sesasaṅkhārehīti kāyasaṅkhāracittasaṅkhārehi.",
  "tika-s0201t5:117_1": "Dutiyajjhāneyeva nirujjhati anuppattinirodhena.",
  "tika-s0201t5:117_2": "Itaresupi eseva nayo.",
  "tika-s0201t5:117_3": "Vuṭṭhahissanti padaṁ vuṭṭhahanassa āsannānāgatabhāvavisayaṁ āsannaṁ vajjetvā dūrassa gahaṇe payojanābhāvato.",
  "tika-s0201t5:117_4": "Nirodhato vuṭṭhānassa ca cittuppādena paricchinnattā tato oramevāti āha ‘‘padadvayena antonirodhakālo kathito’’ti.",
  "tika-s0201t5:117_5": "Tathā cittaṁ bhāvitaṁ hotīti yathā yathāparicchinnakālameva acittakabhāvo,",
  "tika-s0201t5:117_6": "tato paraṁ sacittakabhāvo hoti,",
  "tika-s0201t5:117_7": "tathā nirodhassa parikammacittaṁ uppāditaṁ hoti.",
  "tika-s0201t5:118_0": "Paṭisaṅkhāti paṭisaṅkhāya idameva kātabbaṁ jānitvā appavattimattaṁ.",
  "tika-s0201t5:118_1": "Samāpajjantīti acittakabhāvaṁ sampadeva āpajjanti.",
  "tika-s0201t5:118_2": "Atha kasmā sattāhameva samāpajjantīti?",
  "tika-s0201t5:118_3": "Yathākālaparicchedakaraṇato,",
  "tika-s0201t5:118_4": "tañca yebhuyyena āhārūpajīvīnaṁ sattānaṁ upādinnakapavattassa ekadivasaṁ bhuttāhārassa sattāhameva yāpanato.",
  "tika-s0201t5:119_0": "Sabbā phalasamāpatti assāsapassāse na samuṭṭhāpetīti idaṁ natthīti āha ‘‘samuṭṭhāpetī’’ti.",
  "tika-s0201t5:119_1": "Yā pana na samuṭṭhāpeti,",
  "tika-s0201t5:119_2": "taṁ dassento ‘‘imassa pana…pe…",
  "tika-s0201t5:119_3": "na samuṭṭhāpetī’’ti āha.",
  "tika-s0201t5:119_4": "Tattha imassāti idha pāḷiyaṁ vuttanirodhasamāpajjanabhikkhuno.",
  "tika-s0201t5:119_5": "Tassa pana phalasamāpatti catutthajjhānikāvāti niyamo natthīti āha ‘‘kiṁ vā etenā’’tiādi.",
  "tika-s0201t5:119_6": "Abbohārikāti sukhumattabhāvappattiyā ‘‘atthī’’ti voharituṁ asakkuṇeyyāti keci.",
  "tika-s0201t5:119_7": "Nirodhassa pana pādakabhūtāya catutthajjhānādisamādhicariyāya vasena acatutthajjhānikāpi nirodhānantaraphalasamāpatti",
  "tika-s0201t5:119_8": "assāsapassāse na samuṭṭhāpetīti abhāvato eva te abbohārikā vuttā.",
  "tika-s0201t5:119_9": "Evañca katvā sañjīvattheravatthumhi ānītasamāpattiphalanidassanampi suṭṭhu upapajjati.",
  "tika-s0201t5:119_10": "Tenāha ‘‘bhavaṅgasamayenevetaṁ kathita’’nti.",
  "tika-s0201t5:119_11": "Kiriyamayapavattavaḷañjanakāleti ettha kiriyamayapavattaṁ kāyavacīviññattivipphāro,",
  "tika-s0201t5:119_12": "tassa vaḷañjanakāle pavattanasamaye.",
  "tika-s0201t5:119_13": "Vācaṁ abhisaṅkhātuṁ na sakkonti aviññattijanakattā tesaṁ vitakkavicārānaṁ.",
  "tika-s0201t5:120_0": "Saguṇenāti sarasena,",
  "tika-s0201t5:120_1": "sabhāvenāti attho.",
  "tika-s0201t5:120_2": "Suññatā nāma phalasamāpatti rāgādīhi suññattā.",
  "tika-s0201t5:120_3": "Tathā rāganimittādīnaṁ abhāvā animittā,",
  "tika-s0201t5:120_4": "rāgapaṇidhiādīnaṁ abhāvā appaṇihitāti āha ‘‘animittaappaṇihitesupi eseva nayo’’ti.",
  "tika-s0201t5:120_5": "Animittaṁ appaṇihitañca nibbānaṁ ārammaṇaṁ katvā uppannaphalasamāpattiyaṁ phasso animitto phasso appaṇihito",
  "tika-s0201t5:120_6": "phasso nāmāti imamatthaṁ ‘‘eseva nayo’’ti iminā atidisati.",
  "tika-s0201t5:121_0": "Attasuññatādassanato anattānupassanā suññatā,",
  "tika-s0201t5:121_1": "niccanimittugghāṭanato aniccānupassanā animittā,",
  "tika-s0201t5:121_2": "sukhappaṇidhipaṭikkhepato dukkhānupassanā appaṇihitāti āha –",
  "tika-s0201t5:121_3": "‘‘suññatā…pe…",
  "tika-s0201t5:121_4": "vipassanāpi vuccatī’’ti.",
  "tika-s0201t5:121_5": "Aniccato vuṭṭhātīti saṅkhārānaṁ aniccākāraggāhiniyā vuṭṭhānagāminiyā parato ekatovuṭṭhānaubhatovuṭṭhānehi nimittapavattato vuṭṭhāti.",
  "tika-s0201t5:121_6": "Aniccato pariggahetvāti ca idaṁ ‘‘na ekantikaṁ evampi hotī’’ti katvā vuttaṁ.",
  "tika-s0201t5:121_7": "Esa nayo sesesupi.",
  "tika-s0201t5:121_8": "Appaṇihitavipassanāya maggotiādinā,",
  "tika-s0201t5:121_9": "suññatavipassanāya maggotiādinā ca yojanaṁ sandhāyāha ‘‘eseva nayo’’ti.",
  "tika-s0201t5:121_10": "Vikappo āpajjeyya āgamanassa vavatthānassa abhāvena avavatthānakarattā.",
  "tika-s0201t5:121_11": "Evañhi tayo phassā phusantīti evaṁ saguṇato ārammaṇato ca nāmalābhe suññatādināmakā tayo phassā phusantīti aniyamavacanaṁ.",
  "tika-s0201t5:121_12": "Sameti yujjati ekasseva phassassa nāmattayayogato.",
  "tika-s0201t5:122_0": "Sabbasaṅkhatavivittatāya nibbānaṁ viveko nāma upadhivivekoti katvā.",
  "tika-s0201t5:122_1": "Ninnatā tappaṭipakkhavimukhassa tadabhimukhatā.",
  "tika-s0201t5:122_2": "Poṇatā onamanaṁ,",
  "tika-s0201t5:122_3": "pabbhāratā tato vissaṭṭhabhāvo.",
  "tika-s0201t5:123_0": "465.",
  "tika-s0201t5:123_1": "Cakkhādito rūpādīsu pavattarūpakāyato uppajjanato pañcadvārikaṁ sukhaṁ kāyikaṁ nāma,",
  "tika-s0201t5:123_2": "manodvārikaṁ cetophassajātāya cetasikaṁnāma.",
  "tika-s0201t5:123_3": "Sabhāvaniddeso sukhayatīti katvā.",
  "tika-s0201t5:123_4": "Madhurabhāvadīpakanti iṭṭhabhāvajotanaṁ.",
  "tika-s0201t5:123_5": "Vedayitabhāvadīpakanti vedakabhāvavibhāvakaṁ.",
  "tika-s0201t5:123_6": "Vedanā eva hi paramatthato ārammaṇaṁ vedeti,",
  "tika-s0201t5:123_7": "ārammaṇaṁ pana veditabbanti.",
  "tika-s0201t5:123_8": "Dukkhanti sabhāvaniddesotievamādiatthavacanaṁ sandhāyāha ‘‘eseva nayo’’ti.",
  "tika-s0201t5:123_9": "Ṭhitisukhāti ṭhitiyā dharamānatāya sukhā,",
  "tika-s0201t5:123_10": "na ṭhitikkhaṇamattena.",
  "tika-s0201t5:123_11": "Tenāha ‘‘atthibhāvo sukha’’nti.",
  "tika-s0201t5:123_12": "Vipariṇāmadukkhāti vipariṇamanena vigamanena dukkhā,",
  "tika-s0201t5:123_13": "na nirodhakkhaṇena.",
  "tika-s0201t5:123_14": "Tenāha ‘‘natthibhāvo dukkha’’nti.",
  "tika-s0201t5:123_15": "Apariññātavatthukānañhi sukhavedanuparamo dukkhato upaṭṭhāti.",
  "tika-s0201t5:123_16": "Svāyamattho piyavippayogena dīpetabbo.",
  "tika-s0201t5:123_17": "Ṭhitidukkhā vipariṇāmasukhāti etthāpi eseva nayo.",
  "tika-s0201t5:123_18": "Tenāha ‘‘atthibhāvo dukkhaṁ,",
  "tika-s0201t5:123_19": "natthibhāvo sukha’’nti.",
  "tika-s0201t5:123_20": "Dukkhavedanuparamo hi sattānaṁ sukhato upaṭṭhāti.",
  "tika-s0201t5:123_21": "Evañhi vadanti –",
  "tika-s0201t5:123_22": "‘‘tassa rogassa vūpasamena aho sukhaṁ jāta’’nti.",
  "tika-s0201t5:123_23": "Jānanabhāvoti yāthāvasabhāvato avabujjhanaṁ.",
  "tika-s0201t5:123_24": "Adukkhamasukhañhi vedanaṁ jānantassa sukhaṁ hoti tassa sukhumabhāvato,",
  "tika-s0201t5:123_25": "yathā tadaññe dhamme salakkhaṇato sāmaññalakkhaṇato ca sammadeva avabodho paramaṁ sukhaṁ.",
  "tika-s0201t5:123_26": "Tenevāha –",
  "tika-s0201t5:124_0": "‘‘Yato yato sammasati, khandhānaṁ udayabbayaṁ;",
  "tika-s0201t5:125_0": "Labhatī pītipāmojjaṁ, amataṁ taṁ vijānata’’nti. (dha. pa. 374);",
  "tika-s0201t5:126_0": "Ajānanabhāvoti ettha vuttavipariyāyena attho veditabbo.",
  "tika-s0201t5:126_1": "Dukkhañhi sammohavihāroti.",
  "tika-s0201t5:126_2": "Aparo nayo jānanabhāvoti jānanassa ñāṇassa sabbhāvo.",
  "tika-s0201t5:126_3": "Ñāṇasampayuttā hi ñāṇopanissayā ca adukkhamasukhā vedanā sukhā iṭṭhākārā.",
  "tika-s0201t5:126_4": "Yathāha ‘‘iṭṭhā ceva iṭṭhaphalā cā’’ti.",
  "tika-s0201t5:126_5": "Ajānanabhāvo dukkhanti ettha vuttavipariyāyena attho veditabbo.",
  "tika-s0201t5:127_0": "Katamo anusayo anusetīti kāmarāgānusayādīsu sattasu anusayesu katamo anusayo anusayavasena pavattati?",
  "tika-s0201t5:127_1": "Appahīnabhāvena hi santāne anusayantīti anusayā,",
  "tika-s0201t5:127_2": "anurūpaṁ kāraṇaṁ labhitvā uppajjantīti attho.",
  "tika-s0201t5:127_3": "Etena kāraṇalābhe sati uppajjanārahatā nesaṁ dassitā.",
  "tika-s0201t5:127_4": "Appahīnā hi kilesā kāraṇalābhe sati uppajjanti.",
  "tika-s0201t5:127_5": "Tenāha ‘‘appahīnaṭṭhena sayito viya hotī’’ti.",
  "tika-s0201t5:127_6": "Te ca nippariyāyato anāgatā kilesā daṭṭhabbā,",
  "tika-s0201t5:127_7": "atītā paccuppannā ca taṁsabhāvattā tathā vuccanti.",
  "tika-s0201t5:127_8": "Na hi dhammānaṁ kālabhedena sabhāvabhedo atthi.",
  "tika-s0201t5:127_9": "Yadi appahīnaṭṭho anusayaṭṭho,",
  "tika-s0201t5:127_10": "nanu sabbepi kilesā appahīnā anusayā bhaveyyunti?",
  "tika-s0201t5:127_11": "Na mayaṁ appahīnatāmattena anusayaṭṭhaṁ vadāma,",
  "tika-s0201t5:127_12": "atha kho pana appahīnaṭṭhena thāmagatā kilesā anusayā.",
  "tika-s0201t5:127_13": "Idaṁ thāmagamanañca rāgādīnameva āveṇiko sabhāvo daṭṭhabbo,",
  "tika-s0201t5:127_14": "yato abhidhamme –",
  "tika-s0201t5:127_15": "‘‘thāmagataṁ anusayaṁ pajahatī’’ti vuttaṁ.",
  "tika-s0201t5:127_16": "Soti rāgānusayo.",
  "tika-s0201t5:127_17": "Appahīnoti appahīnabhāvamukhena anusayanaṭṭhamāha.",
  "tika-s0201t5:127_18": "So ca apariññātakkhandhavatthuto,",
  "tika-s0201t5:127_19": "pariññātesu patiṭṭhaṁ na labhati.",
  "tika-s0201t5:127_20": "Tenāha ‘‘na sabbāya sukhāya vedanāya so appahīno’’ti.",
  "tika-s0201t5:127_21": "Ārammaṇavasena cāyaṁ anusayaṭṭho adhippeto.",
  "tika-s0201t5:127_22": "Tenāha ‘‘na sabbaṁ sukhaṁ vedanaṁ ārabbha uppajjatīti attho’’ti.",
  "tika-s0201t5:128_0": "Vatthuvasenapi pana anusayaṭṭho veditabbo,",
  "tika-s0201t5:128_1": "yo ‘‘bhūmiladdha’’nti vuccati.",
  "tika-s0201t5:128_2": "Tena hi aṭṭhakathāyaṁ (visuddhi.",
  "tika-s0201t5:128_3": "2.834) vuttaṁ –",
  "tika-s0201t5:129_0": "‘‘Bhūmīti vipassanāya ārammaṇabhūtā tebhūmakā pañcakkhandhā.",
  "tika-s0201t5:129_1": "Bhūmiladdhaṁ nāma tesu khandhesu uppattirahaṁ kilesajātaṁ.",
  "tika-s0201t5:129_2": "Tena hi sā bhūmiladdhā nāma hoti,",
  "tika-s0201t5:129_3": "tasmā bhūmiladdhanti vuccati,",
  "tika-s0201t5:129_4": "sā ca kho na ārammaṇavasena.",
  "tika-s0201t5:129_5": "Ārammaṇavasena hi sabbepi atītānāgate pariññātepi ca khīṇāsavānaṁ khandhe ārabbha kilesā uppajjanti mahākaccānauppalavaṇṇādīnaṁ",
  "tika-s0201t5:129_6": "khandhe ārabbha soreyyaseṭṭhinandamāṇavakādīnaṁ viya.",
  "tika-s0201t5:129_7": "Yadi ca taṁ bhūmiladdhaṁ nāma siyā,",
  "tika-s0201t5:129_8": "tassa appaheyyato na koci bhavamūlaṁ pajaheyya,",
  "tika-s0201t5:129_9": "vatthuvasena pana bhūmiladdhaṁ veditabbaṁ.",
  "tika-s0201t5:129_10": "Yattha yattha hi vipassanāya apariññātā khandhā uppajjanti,",
  "tika-s0201t5:129_11": "tattha tattha uppādato pabhuti tesu vaṭṭamūlaṁ kilesajātaṁ anuseti.",
  "tika-s0201t5:129_12": "Taṁ appahīnaṭṭhena bhūmiladdhanti veditabba’’ntiādi.",
  "tika-s0201t5:130_0": "Esa nayo sabbatthāti iminā ‘‘na sabbāya dukkhāya vedanāya so appahīno,",
  "tika-s0201t5:130_1": "na sabbaṁ dukkhaṁ vedanaṁ ārabbha uppajjatī’’tiādiṁ atidisati.",
  "tika-s0201t5:130_2": "Tattha yaṁ vattabbaṁ,",
  "tika-s0201t5:130_3": "taṁ vuttanayeneva veditabbaṁ.",
  "tika-s0201t5:130_4": "‘‘Yo anusayo yattha anuseti ,",
  "tika-s0201t5:130_5": "so pahīyamāno tattha pahīno nāma hotī’’ti tattha tattha pahānapucchā,",
  "tika-s0201t5:130_6": "taṁ sandhāyāha ‘‘kiṁ pahātabbanti ayaṁ pahānapucchā nāmā’’ti.",
  "tika-s0201t5:131_0": "Ekeneva byākaraṇenāti ‘‘idhāvuso, visākha,",
  "tika-s0201t5:131_1": "bhikkhu vivicceva kāmehī’’tiādinā (ma. ni.",
  "tika-s0201t5:131_2": "1.374) ekeneva vissajjanena.",
  "tika-s0201t5:131_3": "Dve pucchāti anusayapucchā pahānapucchāti dvepi pucchā vissajjesi.",
  "tika-s0201t5:131_4": "‘‘Rāgaṁ tena pajahatī’’ti idamekaṁ vissajjanaṁ,",
  "tika-s0201t5:131_5": "‘‘na tattha rāgānusayo anusetī’’ti idamekaṁ vissajjanaṁ,",
  "tika-s0201t5:131_6": "pucchānukkamañcettha anādiyitvā pahānakkamena vissajjanā pavattā .",
  "tika-s0201t5:131_7": "‘‘Dve pucchā vissajjesī’’ti saṅkhepato vuttamatthaṁ vivarituṁ ‘‘idhā’’tiādi vuttaṁ.",
  "tika-s0201t5:131_8": "Tattha tathāvikkhambhitameva katvāti iminā yo rāgaṁ vikkhambhetvā puna uppajjituṁ appadānato tathāvikkhambhitameva katvā maggena samugghāteti,",
  "tika-s0201t5:131_9": "tassa vasena ‘‘rāgaṁ tena pajahati,",
  "tika-s0201t5:131_10": "na tattha rāgānusayo anusetī’’ti vattabbanti dasseti.",
  "tika-s0201t5:131_11": "Kāmoghādīhi catūhi oghehi saṁsārabhavogheneva vā vegasā vuyhamānesu sattesu taṁ uttaritvā pattabbaṁ,",
  "tika-s0201t5:131_12": "tassa pana gādhabhāvato patiṭṭhānabhūtaṁ.",
  "tika-s0201t5:131_13": "Tenāha bhagavā –",
  "tika-s0201t5:131_14": "‘‘tiṇṇo pāraṅgato thale tiṭṭhati brāhmaṇo’’ti (saṁ. ni. 4.238; itivu. 69; pu. pa. 187).",
  "tika-s0201t5:132_0": "Suññatādibhedena anekabhedattā pāḷiyaṁ ‘‘anuttaresū’’ti bahuvacananiddesoti ‘‘anuttarā vimokkhā’’ti vatvā",
  "tika-s0201t5:132_1": "puna tesaṁ sabbesampi arahattabhāvasāmaññena ‘‘arahatte’’ti vuttaṁ.",
  "tika-s0201t5:132_2": "Visaye cetaṁ bhummaṁ.",
  "tika-s0201t5:132_3": "Patthanaṁ paṭṭhapentassāti ‘‘aho vatāhaṁ arahattaṁ labheyya’’nti patthanaṁ upaṭṭhapentassa,",
  "tika-s0201t5:132_4": "patthentassāti attho.",
  "tika-s0201t5:132_5": "Paṭṭhapentassāti cettha hetumhi antasaddo.",
  "tika-s0201t5:132_6": "Kathaṁ pana arahattavisayā patthanā uppajjatīti?",
  "tika-s0201t5:132_7": "Na kāci arahattaṁ ārammaṇaṁ katvā patthanā uppajjati anadhigatattā avisayabhāvato.",
  "tika-s0201t5:132_8": "Parikappitarūpaṁ pana taṁ uddissa patthanā uppajjati.",
  "tika-s0201t5:132_9": "‘‘Uppajjati pihāpaccayā’’ti vuttaṁ paramparapaccayataṁ sandhāya,",
  "tika-s0201t5:132_10": "ujukaṁ pana paccayabhāvo natthīti vuttaṁ ‘‘na patthanāya paṭṭhapanamūlakaṁ uppajjatī’’ti.",
  "tika-s0201t5:132_11": "Idaṁ pana sevitabbaṁ domanassaṁ akusalappahānassa kusalābhivuḍḍhiyā ca nimittabhāvato.",
  "tika-s0201t5:132_12": "Tenāha bhagavā –",
  "tika-s0201t5:132_13": "‘‘domanassampāhaṁ,",
  "tika-s0201t5:132_14": "devānaminda,",
  "tika-s0201t5:132_15": "duvidhena vadāmi sevitabbampi asevitabbampī’’ti (dī. ni.",
  "tika-s0201t5:132_16": "2.359-362).",
  "tika-s0201t5:132_17": "Tīhi māsehi sampajjanakā temāsikā.",
  "tika-s0201t5:132_18": "Sesapadadvayepi eseva nayo.",
  "tika-s0201t5:132_19": "Imasmiṁ vāreti imasmiṁ pavāraṇavāre.",
  "tika-s0201t5:132_20": "Visuddhipavāraṇanti ‘‘parisuddho aha’’nti evaṁ pavattaṁ visuddhipavāraṇaṁ.",
  "tika-s0201t5:132_21": "Arahantānameva hesa pavāraṇā.",
  "tika-s0201t5:133_0": "Na kadāci pahātabbassa pahāyakatā atthīti dassento ‘‘na domanassena vā’’tiādiṁ vatvā pariyāyenetaṁ vuttaṁ,",
  "tika-s0201t5:133_1": "taṁ vibhāvento ‘‘ayaṁ panā’’tiādimāha.",
  "tika-s0201t5:133_2": "Yaṁ panettha vattabbaṁ,",
  "tika-s0201t5:133_3": "taṁ parato vitthārena āgamissati.",
  "tika-s0201t5:133_4": "Paṭipadaṁ gahetvā patthanaṁ katvā patthanaṁ ṭhapetvā.",
  "tika-s0201t5:133_5": "Paṭisañcikkhatīti ovādavasena attānaṁ samuttejento katheti.",
  "tika-s0201t5:133_6": "Sīlena hīnaṭṭhānanti aññehi arahattāya paṭipajjantehi sīlena hīnaṭṭhānaṁ kiṁ tuyhaṁ atthīti adhippāyo.",
  "tika-s0201t5:133_7": "Suparisuddhanti akhaṇḍādibhāvato sudhotajātimaṇi viya suṭṭhu parisuddhaṁ.",
  "tika-s0201t5:133_8": "Supaggahitanti kadācipi saṅkocābhāvato vīriyaṁ suṭṭhu paggahitaṁ.",
  "tika-s0201t5:133_9": "Paññāti vipassanāpaññā paṭipakkhehi anadhibhūtatāya akuṇṭhā tikkhavisadā saṅkhārānaṁ sammasane sūrā hutvā vahati pavattati.",
  "tika-s0201t5:133_10": "Pariyāyenāti tassa domanassassa arahattupanissayatāpariyāyena.",
  "tika-s0201t5:133_11": "Ārammaṇavasena anusayanaṁ idhādhippetanti āha ‘‘na taṁ ārabbha uppajjatī’’ti.",
  "tika-s0201t5:133_12": "Anuppajjanamettha pahānaṁ nāmāti vuttaṁ ‘‘pahīnova tattha paṭighānusayoti attho’’ti.",
  "tika-s0201t5:133_13": "Tatiyajjhānena vikkhambhetabbā avijjā,",
  "tika-s0201t5:133_14": "sā eva ariyamaggena samucchindīyatīti ‘‘avijjānusayaṁ vikkhambhetvā’’tiādi vuttaṁ,",
  "tika-s0201t5:133_15": "anusayasadisatāya vā.",
  "tika-s0201t5:133_16": "‘‘Rāgānusayaṁ vikkhambhetvā’’ti etthāpi eseva nayo.",
  "tika-s0201t5:133_17": "Catutthajjhāne nānuseti nāma tattha kātabbakiccākaraṇato.",
  "tika-s0201t5:134_0": "466.Tasmāti paccanīkattā sabhāvato kiccato paccayato cāti adhippāyo.",
  "tika-s0201t5:134_1": "Visabhāgapaṭibhāgo kathito ‘‘kaṇhasukkasappaṭibhāgā dhammā’’tiādīsu viya.",
  "tika-s0201t5:134_2": "Andhakārāti andhakārasadisā appakā sabhāvato.",
  "tika-s0201t5:134_3": "Avibhūtā apākaṭā anoḷārikabhāvato.",
  "tika-s0201t5:134_4": "Tato eva duddīpanā duviññāpanā.",
  "tika-s0201t5:134_5": "Tādisāvāti upekkhāsadisāva.",
  "tika-s0201t5:134_6": "Yathā upekkhā sukhadukkhāni viya na oḷārikā,",
  "tika-s0201t5:134_7": "evaṁ avijjā rāgadosā viya na oḷārikā.",
  "tika-s0201t5:134_8": "Atha kho andhakārā avibhūtā duddīpanā duviññāpanāti attho.",
  "tika-s0201t5:134_9": "Sabhāgapaṭibhāgo kathito ‘‘paṇidhi paṭighoso’’tiādīsu viya.",
  "tika-s0201t5:134_10": "Yattakesu ṭhānesūti dukkhādīsu yattakesu ṭhānesu,",
  "tika-s0201t5:134_11": "yattha vā ñeyyaṭṭhānesu.",
  "tika-s0201t5:134_12": "Visabhāgapaṭibhāgoti andhakārassa viya āloko vighātakapaṭibhāgo.",
  "tika-s0201t5:134_13": "Vijjāti maggañāṇaṁ adhippetaṁ,",
  "tika-s0201t5:134_14": "vimuttīti phalanti āha ‘‘ubhopete dhammā anāsavā’’ti.",
  "tika-s0201t5:134_15": "Anāsavaṭṭhenātiādīsu paṇītaṭṭhenātipi vattabbaṁ.",
  "tika-s0201t5:134_16": "Sopi hi vimuttinibbānānaṁ sādhāraṇo,",
  "tika-s0201t5:134_17": "vimuttiyā asaṅkhataṭṭhena nibbānassa visabhāgatāpi labbhateva.",
  "tika-s0201t5:134_18": "Pañhaṁ atikkamitvā gatosi,",
  "tika-s0201t5:134_19": "apucchitabbaṁ pucchantoti adhippāyo.",
  "tika-s0201t5:134_20": "Pañhānaṁ paricchedapamāṇaṁ gahetuṁ yuttaṭṭhāne aṭṭhatvā tato paraṁ pucchanto nāsakkhi pañhānaṁ pariyantaṁ gahetuṁ.",
  "tika-s0201t5:134_21": "Appaṭibhāgadhammassāti nippariyāyato sabhāgapaṭibhāgena appaṭibhāgadhammassa.",
  "tika-s0201t5:134_22": "Anāgatādipariyāyena nibbānassa sabhāgapaṭibhāgo vutto,",
  "tika-s0201t5:134_23": "visabhāge ca attheva saṅkhatadhammā,",
  "tika-s0201t5:134_24": "tasmā nippariyāyato kiñci sabhāgapaṭibhāgaṁ sandhāya pucchatīti katvā ‘‘accayāsī’’tiādi vuttaṁ.",
  "tika-s0201t5:134_25": "Asaṅkhatassa hi appatiṭṭhassa ekantaniccassa sato nibbānassa kuto nippariyāyena sabhāgassa sambhavo.",
  "tika-s0201t5:134_26": "Tenāha ‘‘nibbānaṁ nāmeta’’ntiādi.",
  "tika-s0201t5:135_0": "Viraddhoti ettha sabhāgapaṭibhāgaṁ pucchissāmīti nicchayābhāvato pucchitamatthaṁ virajjhitvāva pucchi,",
  "tika-s0201t5:135_1": "na ajānitvāti attho.",
  "tika-s0201t5:135_2": "Etena heṭṭhā sabbapucchā diṭṭhasaṁsandananayena jānitvāva pavattāti dīpitaṁ hoti.",
  "tika-s0201t5:135_3": "Therī pana taṁ taṁ pucchitamatthaṁ sabhāvato vibhāventī satthu desanāñāṇaṁ anugantvāva vissajjesi.",
  "tika-s0201t5:135_4": "Nibbānogadhanti nibbānaṁ ogāhitvā ṭhitaṁ nibbānantogadhaṁ.",
  "tika-s0201t5:135_5": "Tenāha ‘‘nibbānabbhantaraṁ nibbānaṁ anupaviṭṭha’’nti.",
  "tika-s0201t5:135_6": "Assāti brahmacariyassa.",
  "tika-s0201t5:136_0": "467.Paṇḍiccenasamannāgatāti ettha vuttapaṇḍiccaṁ dassetuṁ ‘‘dhātukusalā’’tiādi vuttaṁ.",
  "tika-s0201t5:136_1": "Tenevāha –",
  "tika-s0201t5:136_2": "‘‘kittāvatā nu kho, bhante,",
  "tika-s0201t5:136_3": "paṇḍito hoti? Yato kho, ānanda,",
  "tika-s0201t5:136_4": "bhikkhu dhātukusalo ca hoti,",
  "tika-s0201t5:136_5": "āyatanakusalo ca paṭiccasamuppādakusalo ca ṭhānāṭṭhānakusalo ca.",
  "tika-s0201t5:136_6": "Ettāvatā nu kho, ānanda,",
  "tika-s0201t5:136_7": "bhikkhu paṇḍito hotī’’ti (ma. ni. 3.124).",
  "tika-s0201t5:136_8": "Paññāmahattaṁ nāma theriyā asekkhappaṭisambhidappattāya paṭisambhidāyo pūretvā ṭhitatāti taṁ dassetuṁ ‘‘mahante atthe’’tiādi vuttaṁ.",
  "tika-s0201t5:136_9": "Rājayuttehīti rañño kamme niyuttapurisehi.",
  "tika-s0201t5:136_10": "Āhaccavacanenāti satthārā karaṇādīni āhanitvā pavattitavacanena.",
  "tika-s0201t5:136_11": "Yadettha atthato na vibhattaṁ,",
  "tika-s0201t5:136_12": "taṁ heṭṭhā vuttanayattā suviññeyyameva.",
  "tika-s0201t5:137_0": "Cūḷavedallasuttavaṇṇanāya līnatthappakāsanā samattā.",
  "tika-s0201t5:138_0": "5. Cūḷadhammasamādānasuttavaṇṇanā",
  "tika-s0201t5:139_0": "468.Dhammotigahitagahaṇānīti dhammo vā hotu itaro vā,",
  "tika-s0201t5:139_1": "dhammoti paggahitaggāhappavattā cariyāva.",
  "tika-s0201t5:139_2": "Āyūhanakkhaṇeti tassa dhammoti gahitassa pavattanakkhaṇe.",
  "tika-s0201t5:139_3": "Sukhanti akicchaṁ.",
  "tika-s0201t5:139_4": "Tenāha ‘‘sukara’’nti.",
  "tika-s0201t5:139_5": "Dukkhavipākanti aniṭṭhaphalavipaccanaṁ.",
  "tika-s0201t5:140_0": "469.",
  "tika-s0201t5:140_1": "Yathā cakkhādīnaṁ pañcannaṁ indriyānaṁ yathāsakaṁ visayaggahaṇaṁ sabhāvasiddhaṁ,",
  "tika-s0201t5:140_2": "evaṁ manasopi.",
  "tika-s0201t5:140_3": "Te ca visayā iṭṭhākārato gahaṇe na koci doso,",
  "tika-s0201t5:140_4": "purisattabhāve na ca te dosaṁ pavattentīti ayaṁ tesaṁ samaṇabrāhmaṇānaṁ laddhīti āha ‘‘vatthukāmesupi kilesakāmesupi doso natthī’’ti,",
  "tika-s0201t5:140_5": "assādetvā visayaparibhoge natthi ādīnavo,",
  "tika-s0201t5:140_6": "tappaccayā na koci antarāyoti adhippāyo.",
  "tika-s0201t5:140_7": "Pātabyataṁ āpajjantīti paribhuñjanakataṁ upagacchanti.",
  "tika-s0201t5:140_8": "Paribhogattho hi ayaṁ pā-saddo kattusādhano ca tabya-saddo,",
  "tika-s0201t5:140_9": "yathāruci paribhuñjantīti attho.",
  "tika-s0201t5:140_10": "Kilesakāmopi assādiyamāno vatthukāmantogadhoyeva,",
  "tika-s0201t5:140_11": "kilesakāmavasena pana nesaṁ assādetabbatāti āha ‘‘vatthukāmesu kilesakāmena pātabyata’’nti.",
  "tika-s0201t5:140_12": "Kilesakāmenāti karaṇatthe karaṇavacanaṁ.",
  "tika-s0201t5:140_13": "Pātabyataṁ paribhuñjitabbatanti etthāpi kattuvaseneva attho veditabbo.",
  "tika-s0201t5:140_14": "Moḷiṁ katvāti veṇibandhavasena moḷiṁ katvā.",
  "tika-s0201t5:140_15": "Tāpasaparibbājikāhīti tāpasapabbajjūpagatāhi.",
  "tika-s0201t5:140_16": "Pariññaṁ paññapentīti idaṁ ‘‘pahānamāhaṁsū’’ti padasseva vevacananti ‘‘pahānaṁ samatikkamaṁ paññapentī’’ti vuttaṁ.",
  "tika-s0201t5:140_17": "Tena kāmā nāmete aniccā dukkhā vipariṇāmadhammāti yāthāvato parijānanaṁ idha ‘‘pahāna’’nti adhippetaṁ,",
  "tika-s0201t5:140_18": "na vinābhāvamattanti dasseti.",
  "tika-s0201t5:140_19": "Māluvāsipāṭikāti māluvāvidalaṁ māluvāphale poṭṭalikā.",
  "tika-s0201t5:140_20": "Santāsaṁ āpajjeyyāti sāle adhivatthadevatāya pavattiṁ gahetvā vuttaṁ.",
  "tika-s0201t5:140_21": "Tadā hi tassā evaṁ hoti.",
  "tika-s0201t5:140_22": "Koviḷārapattasadisehīti mahākoviḷārapattasaṇṭhānehi.",
  "tika-s0201t5:140_23": "Saṇṭhānavasena hetaṁ vuttaṁ,",
  "tika-s0201t5:140_24": "māluvāpattā pana koviḷārapattehi mahantatarāni ceva ghanatarāni ca honti.",
  "tika-s0201t5:140_25": "Vipulabahughanagarupattatāya mahantaṁ bhāraṁ janetvā.",
  "tika-s0201t5:140_26": "Sāti māluvālatā.",
  "tika-s0201t5:140_27": "Oghananti heṭṭhato olambanahetubhūtaṁ ghanabhāvaṁ.",
  "tika-s0201t5:141_0": "Andhavanasubhagavanaggahaṇaṁ tesaṁ abhilakkhitabhāvato.",
  "tika-s0201t5:141_1": "Nāḷikerādīsu tiṇajātīsu.",
  "tika-s0201t5:141_2": "Khādanupalakkhaṇaṁ upacikānaṁ uṭṭhahanaggahaṇanti āha ‘‘uṭṭhaheyyu’’nti.",
  "tika-s0201t5:141_3": "Keḷiṁ karontī viyāti vilambananadī viya keḷiṁ karontī.",
  "tika-s0201t5:141_4": "Idāni ahaṁ taṁ ajjhottharinti pamodamānā viya ito cito ca vipphandamānā vilambantī.",
  "tika-s0201t5:141_5": "Samphassopi sukho mudutaluṇakomalabhāvato.",
  "tika-s0201t5:141_6": "Dassanampi sukhaṁ ghanabahalapattasaṁhatatāya.",
  "tika-s0201t5:141_7": "Somanassajātāti pubbe anussavavasena bhavanavināsabhayā santāsaṁ āpajji,",
  "tika-s0201t5:141_8": "idāni tassā sampattidassanena palobhitā somanassajātā ahosi.",
  "tika-s0201t5:142_0": "Viṭabhiṁ kareyyāti ātānavitānavasena jaṭentī jālaṁ kareyya.",
  "tika-s0201t5:142_1": "Tathābhūtā ca ghanapattasañchannatāya chattasadisī hotīti āha ‘‘chattākārena tiṭṭheyyā’’ti.",
  "tika-s0201t5:142_2": "Sakalaṁ rukkhanti upari sabbasākhāpasākhaṁ sabbarukkhaṁ.",
  "tika-s0201t5:142_3": "Bhassamānāti paliveṭhanavaseneva otaramānā.",
  "tika-s0201t5:142_4": "Yāva mūlā otiṇṇasākhāhīti māluvā bhārena onamitvā rukkhassa yāva mūlā otiṇṇasākhāhi puna abhiruhamānā.",
  "tika-s0201t5:142_5": "Sabbasākhāti heṭṭhā majjhe upari cāti sabbāpi sākhāyo paliveṭhentī.",
  "tika-s0201t5:142_6": "Saṁsibbitvā jālasantānakaniyāmena jaṭetvā.",
  "tika-s0201t5:142_7": "Evaṁ aparāparaṁ saṁsibbanena ajjhottharantī.",
  "tika-s0201t5:142_8": "Sabbasākhā heṭṭhā katvā sayaṁ upari ṭhatvā mahābhārabhāvena vāte vā vāyante deve vā vassante padāleyya.",
  "tika-s0201t5:142_9": "Sākhaṭṭhakavimānanti sākhāpaṭibaddhaṁ vimānaṁ.",
  "tika-s0201t5:142_10": "Yasmā idha satthārā ‘‘seyyathāpi,",
  "tika-s0201t5:142_11": "bhikkhave’’tiādinā bhūtapubbameva vatthu upamābhāvena āhaṭaṁ,",
  "tika-s0201t5:142_12": "tasmā ‘‘idaṁ pana vimāna’’ntiādi vuttaṁ.",
  "tika-s0201t5:143_0": "471.Bahalarāgasabhāvoti paccavekkhaṇāhi nīharituṁ asakkuṇeyyatāya balavā hutvā abhibhavanarāgadhātuko.",
  "tika-s0201t5:143_1": "Rāgajanti rāganimittajātaṁ.",
  "tika-s0201t5:143_2": "Diṭṭhe diṭṭhe ārammaṇeti diṭṭhe diṭṭhe visabhāgārammaṇe.",
  "tika-s0201t5:143_3": "Nimittaṁ gaṇhātīti kilesuppattiyā kāraṇabhūtaṁ anubyañjanaso nimittaṁ gaṇhāti,",
  "tika-s0201t5:143_4": "sikkhāgāravena pana kilesehi nissitaṁ maggaṁ na paṭipajjati,",
  "tika-s0201t5:143_5": "tato eva ācariyupajjhāyehi āṇattaṁ daṇḍakammaṁ karoteva.",
  "tika-s0201t5:143_6": "Tenāha ‘‘na tveva vītikkamaṁ karotī’’ti.",
  "tika-s0201t5:143_7": "Hatthaparāmāsādīnīti –",
  "tika-s0201t5:143_8": "‘‘ehi tāva tayā vuttaṁ mayā vuttañca amutra gantvā vīmaṁsissāmā’’tiādinā hatthaggahaṇādīni karonto,",
  "tika-s0201t5:143_9": "na karuṇāmettānidānavasena.",
  "tika-s0201t5:143_10": "Mohajātikoti bahalamohasabhāvo.",
  "tika-s0201t5:144_0": "472.Kammaniyāmenāti purimajātisiddhena lobhussadatādiniyamitena kammaniyāmena.",
  "tika-s0201t5:144_1": "Idāni taṁ lobhussadatādiṁ vibhāgena dassetuṁ ‘‘yassa hī’’tiādi āraddhaṁ.",
  "tika-s0201t5:144_2": "Tattha kammāyūhanakkhaṇeti kammakaraṇavelāya.",
  "tika-s0201t5:144_3": "Lobho balavāti tajjāya sāmaggiyā sāmatthiyato lobho adhiko hoti.",
  "tika-s0201t5:144_4": "Alobho mandoti tappaṭipakkho alobho dubbalo hoti.",
  "tika-s0201t5:144_5": "Kathaṁ panete lobhālobhā aññamaññaṁ ujuvipaccanīkabhūtā ekakkhaṇe pavattanti?",
  "tika-s0201t5:144_6": "Na kho panetaṁ evaṁ daṭṭhabbaṁ ‘‘ekakkhaṇe pavattantī’’ti,",
  "tika-s0201t5:144_7": "nikantikkhaṇaṁ pana āyūhanakkhaṇameva katvā evaṁ vuttaṁ.",
  "tika-s0201t5:144_8": "Esa nayo sesesu.",
  "tika-s0201t5:144_9": "Pariyādātunti abhibhavituṁ na sakkoti.",
  "tika-s0201t5:144_10": "Yo hi ‘‘evaṁsundaraṁ evaṁvipulaṁ evaṁmahagghañca na sakkā parassa dātu’’ntiādinā amuttacāgatādivasena",
  "tika-s0201t5:144_11": "pavattāya cetanāya sampayutto alobho sammadeva lobhaṁ pariyādātuṁ na sakkoti.",
  "tika-s0201t5:144_12": "Dosamohānaṁ anuppattiyaṁ tādisapaccayalābheneva adosāmohā balavanto.",
  "tika-s0201t5:144_13": "Tasmāti lobhādosāmohānaṁ balavabhāvato alobhadosamohānañca dubbalabhāvatoti vuttameva kāraṇaṁ paccāmasati.",
  "tika-s0201t5:144_14": "Soti taṁsamaṅgī.",
  "tika-s0201t5:144_15": "Tena kammenāti tena lobhādiupanissayavatā kusalakammunā.",
  "tika-s0201t5:144_16": "Sukhasīloti sakhilo.",
  "tika-s0201t5:144_17": "Tamevatthaṁ akkodhanoti pariyāyena vadati.",
  "tika-s0201t5:145_0": "Mandā alobhādosā lobhadose pariyādātuṁ na sakkonti,",
  "tika-s0201t5:145_1": "amoho pana balavā mohaṁ pariyādātuṁ sakkotīti evaṁ yathārahaṁ paṭhamavāre vuttanayeneva atidesattho veditabbo.",
  "tika-s0201t5:145_2": "Purimanayenevāti pubbe vuttanayānusārena.",
  "tika-s0201t5:145_3": "Duṭṭhoti kodhano.",
  "tika-s0201t5:145_4": "Dandhoti mandamañño.",
  "tika-s0201t5:145_5": "Sukhasīlakoti sukhasīlo.",
  "tika-s0201t5:146_0": "Ettha ca lobhavasena,",
  "tika-s0201t5:146_1": "dosamoha-lobhadosa-lobhamoha-dosamoha-lobhadosamohavasenāti tayo ekakā,",
  "tika-s0201t5:146_2": "tayo dukā,",
  "tika-s0201t5:146_3": "eko tikoti lobhādiussadavasena akusalapakkhe eva satta vārā,",
  "tika-s0201t5:146_4": "tathā kusalapakkhe alobhādiussadavasenāti cuddasa vārā labbhanti.",
  "tika-s0201t5:146_5": "Tattha alobhadosamohā,",
  "tika-s0201t5:146_6": "alobhādosamohā,",
  "tika-s0201t5:146_7": "alobhadosāmohā balavantoti āgatehi kusalapakkhe tatiyadutiyapaṭhamavārehi dosussadamohussadadosamohussadavārā gahitā eva honti.",
  "tika-s0201t5:146_8": "Tathā akusalapakkhe lobhādosāmohā,",
  "tika-s0201t5:146_9": "lobhadosāmohā,",
  "tika-s0201t5:146_10": "lobhādosamohā balavantoti āgatehi tatiyadutiyapaṭhamavārehi adosussadaamohussadaadosāmohussadavārā gahitā",
  "tika-s0201t5:146_11": "evāti akusalakusalapakkhesu tayo tayo vāre antogadhe katvā aṭṭheva vārā dassitā.",
  "tika-s0201t5:146_12": "Ye pana ubhayasammissatāvasena lobhālobhussadavārādayo apare ekūnapaññāsa vārā kāmaṁ dassetabbā,",
  "tika-s0201t5:146_13": "tesaṁ asambhavato eva na dassitā.",
  "tika-s0201t5:146_14": "Na hi ‘‘ekasmiṁ santāne antarena avatthantaraṁ lobho ca balavā alobho cā’’tiādi yujjati.",
  "tika-s0201t5:146_15": "Paṭipakkhavasena vāpi etesaṁ balavadubbalabhāvo sahajātadhammavasena vā.",
  "tika-s0201t5:146_16": "Tattha lobhassa tāva paṭipakkhavasena anabhibhūtatāya balavabhāvo,",
  "tika-s0201t5:146_17": "tathā dosamohānaṁ adosāmohehi.",
  "tika-s0201t5:146_18": "Alobhādīnaṁ pana lobhādianabhibhavanato.",
  "tika-s0201t5:146_19": "Sabbesañca samānajātiyasamadhibhuyya pavattivasena sahajātadhammato balavabhāvo.",
  "tika-s0201t5:146_20": "Tena vuttaṁ aṭṭhakathāyaṁ (ma. ni. aṭṭha. 2.472) –",
  "tika-s0201t5:146_21": "‘‘lobho balavā,",
  "tika-s0201t5:146_22": "alobho mando.",
  "tika-s0201t5:146_23": "Adosāmohā balavanto,",
  "tika-s0201t5:146_24": "dosamohā mandā’’tiādi,",
  "tika-s0201t5:146_25": "so ca nesaṁ mandabalavabhāvo purimūpanissayato tathā āsayassa paribhāvitatāya veditabbo.",
  "tika-s0201t5:146_26": "Tenevāha ‘‘kammaniyāmenā’’ti.",
  "tika-s0201t5:146_27": "Sesaṁ vuttanayattā suviññeyyamevāti.",
  "tika-s0201t5:147_0": "Cūḷadhammasamādānasuttavaṇṇanāya līnatthappakāsanā samattā.",
  "tika-s0201t5:148_0": "6. Mahādhammasamādānasuttavaṇṇanā",
  "tika-s0201t5:149_0": "473.",
  "tika-s0201t5:149_1": "Evaṁ idāni vuccamānākāro kāmo kāmanaṁ icchā etesanti evaṁkāmā.",
  "tika-s0201t5:149_2": "Evaṁ chando chandanaṁ rocanaṁ ajjhāsayo etesanti evaṁchandā.",
  "tika-s0201t5:149_3": "Abhimukhaṁ,",
  "tika-s0201t5:149_4": "abhinivissa vā pakārehi eti upagacchatīti adhippāyo, laddhi.",
  "tika-s0201t5:149_5": "Sā hi laddhabbavatthuṁ abhimukhaṁ ‘‘evameta’’nti abhinivisantī tena tena pakārena upagacchati,",
  "tika-s0201t5:149_6": "hatthagataṁ katvā tiṭṭhati na vissajjeti.",
  "tika-s0201t5:149_7": "Evaṁ vuccamānākāro adhippāyo etesanti evaṁadhippāyā.",
  "tika-s0201t5:149_8": "Bhagavā mūlaṁ kāraṇaṁ etesaṁ yāthāvato adhigamāyāti bhagavaṁmūlakā.",
  "tika-s0201t5:149_9": "Tenāha ‘‘bhagavantañhi nissāya mayaṁ ime dhamme ājānāma paṭivijjhāmā’’ti.",
  "tika-s0201t5:149_10": "Amhākaṁdhammāti tehi attanā adhigantabbatāya vuttaṁ.",
  "tika-s0201t5:149_11": "Sevitabbānañhi yāthāvato adhigamañāṇāni adhigacchanakasambandhīni,",
  "tika-s0201t5:149_12": "tāni ca sammāsambuddhamūlakāni anaññavisayattā.",
  "tika-s0201t5:149_13": "Tenāha ‘‘pubbe kassapasambuddhenā’’tiādi.",
  "tika-s0201t5:149_14": "Bhagavā netā tesanti bhagavaṁnettikā.",
  "tika-s0201t5:149_15": "Netāti sevitabbadhamme vineyyasantānaṁ pāpetā.",
  "tika-s0201t5:149_16": "Vinetāti asevitabbadhamme vineyyasantānato apanetā.",
  "tika-s0201t5:149_17": "Tadaṅgavinayādivasena vā vinetā.",
  "tika-s0201t5:149_18": "Anunetāti ime dhammā sevitabbā,",
  "tika-s0201t5:149_19": "ime na sevitabbāti ubhayasampāpanāpanayanatthaṁ paññapetā.",
  "tika-s0201t5:149_20": "Tenāha ‘‘yathāsabhāvato’’tiādi.",
  "tika-s0201t5:150_0": "Paṭisaranti etthāti paṭisaraṇaṁ,",
  "tika-s0201t5:150_1": "bhagavā paṭisaraṇaṁ etesanti bhagavaṁpaṭisaraṇā.",
  "tika-s0201t5:150_2": "Paṭisarati sabhāvasampaṭivedhavasena paccekamupagacchatīti vā paṭisaraṇaṁ,",
  "tika-s0201t5:150_3": "bhagavā paṭisaraṇaṁ etesanti bhagavaṁpaṭisaraṇā.",
  "tika-s0201t5:150_4": "Paṭivedhavasenāti paṭivijjhitabbatāvasena.",
  "tika-s0201t5:150_5": "Asatipi mukhe atthato evaṁ vadanto viya hotīti āha ‘‘phasso āgacchati,",
  "tika-s0201t5:150_6": "ahaṁ bhagavā kiṁ nāmo’’ti.",
  "tika-s0201t5:150_7": "Paṭibhātūti ettha paṭi-saddāpekkhāya ‘‘bhagavanta’’nti upayogavacanaṁ,",
  "tika-s0201t5:150_8": "attho pana sāmivacanavaseneva veditabboti dassento āha ‘‘bhagavato’’ti paṭibhātūti ca bhagavato bhāgo hotu.",
  "tika-s0201t5:150_9": "Bhagavato hi esa bhāgo,",
  "tika-s0201t5:150_10": "yadidaṁ dhammassa desanā,",
  "tika-s0201t5:150_11": "amhākaṁ pana bhāgo savananti adhippāyo.",
  "tika-s0201t5:150_12": "Keci pana paṭibhātūti padissatūti atthaṁ vadanti,",
  "tika-s0201t5:150_13": "ñāṇena dissatu,",
  "tika-s0201t5:150_14": "desīyatūti vā attho.",
  "tika-s0201t5:150_15": "Upaṭṭhātūti ca ñāṇassa paccupaṭṭhātu.",
  "tika-s0201t5:151_0": "474.Nissayitabbeti attano santāne uppādanavasena apassayitabbe.",
  "tika-s0201t5:151_1": "Tatiyacatutthadhammasamādānāni hi apassāya sattānaṁ etarahi āyatiñca sampattiyo abhivaḍḍhanti.",
  "tika-s0201t5:151_2": "Bhajitabbeti tasseva vevacanaṁ.",
  "tika-s0201t5:151_3": "Sevitabbeti vā sappurisupassayasaddhammassavanayonisomanasikāre sandhāyāha.",
  "tika-s0201t5:151_4": "Bhajitabbeti tappaccaye dānādipuññadhamme.",
  "tika-s0201t5:152_0": "475.Uppaṭipāṭiākārenāti paṭhamaṁ saṁkilesadhamme dassetvā pacchā vodānadhammadassanaṁ satthu desanāpaṭipāṭi, yathā –",
  "tika-s0201t5:152_1": "‘‘vāmaṁ muñca,",
  "tika-s0201t5:152_2": "dakkhiṇaṁ gaṇhā’’ti (dha. sa. aṭṭha. 498; visuddhi. mahāṭī. 1.14),",
  "tika-s0201t5:152_3": "tathā uppaṭipāṭipakārena,",
  "tika-s0201t5:152_4": "sā ca kho purimesu dvīsu dhammasamādānesu ,",
  "tika-s0201t5:152_5": "pacchimesu pana paṭipāṭiyāva mātikā paṭṭhapitā.",
  "tika-s0201t5:152_6": "Yathādhammarasenevāti pahātabbapahāyakadhammānaṁ yathāsabhāveneva.",
  "tika-s0201t5:152_7": "Sabhāvo hi yāthāvato rasitabbato jānitabbato ‘‘raso’’ti vuccati.",
  "tika-s0201t5:152_8": "Paṭhamaṁ pahātabbadhamme dassetvā tadanantaraṁ ‘‘ime dhammā etehi pahīyantī’’ti pahāyakadhammadassanaṁ desanānupubbī.",
  "tika-s0201t5:152_9": "Gahaṇaṁ ādiyanaṁ attano santāne uppādanaṁ.",
  "tika-s0201t5:153_0": "478.",
  "tika-s0201t5:153_1": "Vadhadaṇḍādīhi bhītassa upasaṅkamane,",
  "tika-s0201t5:153_2": "micchā caritvā tathā apagamane ca pubbāparacetanānaṁ vasena micchācāro dukkhavedano hoti,",
  "tika-s0201t5:153_3": "tathā issānindādīhi upaddutassa aparacetanāvasena,",
  "tika-s0201t5:153_4": "evaṁ abhijjhāmicchādiṭṭhīsupi yathārahaṁ veditabbaṁ.",
  "tika-s0201t5:153_5": "Tissannampi cetanānanti pubbāparasanniṭṭhāpakacetanānaṁ.",
  "tika-s0201t5:153_6": "Adinnādānaṁ musāvādo pisuṇavācā samphappalāpoti imesaṁ catunnaṁ sanniṭṭhāpakacetanānaṁ sukhasampayuttā",
  "tika-s0201t5:153_7": "vā upekkhāsampayuttā vāti ayaṁ nayo idha adhikatattā na uddhaṭo.",
  "tika-s0201t5:153_8": "Domanassameva cettha dukkhanti idaṁ pubbabhāgāparabhāgacetanāpi cettha āsannā domanassasahagatā eva hontīti katvā vuttaṁ.",
  "tika-s0201t5:153_9": "Anāsannā pana sandhāya ‘‘pariyeṭṭhiṁ vā āpajjantassā’’tiādi vuttaṁ.",
  "tika-s0201t5:153_10": "Teneva micchācārābhijjhāmicchādiṭṭhīnaṁ pubbabhāgāparabhāgacetanā āsannā sanniṭṭhāpakacetanāgatikāvāti dassitaṁ hotīti daṭṭhabbaṁ.",
  "tika-s0201t5:153_11": "Pariyeṭṭhinti micchācārādīsu vītikkamitabbavatthumālāgandhādipariyesanaṁ.",
  "tika-s0201t5:153_12": "Pāṇātipātādīsu māretabbavatthuāvudhādipariyesanaṁ āpajjantassa.",
  "tika-s0201t5:153_13": "Akicchenapi tesaṁ pariyesanaṁ sambhavatīti ‘‘vaṭṭatiyevā’’ti sāsaṅkaṁ vadati.",
  "tika-s0201t5:154_0": "479.Sukhavedanā hontīti sukhavedanāpi hontīti adhippāyo.",
  "tika-s0201t5:154_1": "Tāsaṁ cetanānaṁ asukhavedanatāpi labbhatīti ‘‘sukhavedanāpi hontiyevā’’ti sāsaṅkavacanaṁ.",
  "tika-s0201t5:154_2": "Somanassameva cettha sukhanti idaṁ pubbabhāgāparabhāgacetanāpi somanassasahagatā eva hontīti katvā vuttaṁ.",
  "tika-s0201t5:154_3": "Tañca kho micchācāravajjānaṁ channaṁ vasena.",
  "tika-s0201t5:154_4": "Micchācārassa pana pubbāparabhāgassa vasena ‘‘kāyikaṁ sukhampi vaṭṭatiyevāti sāsaṅkavacanaṁ.",
  "tika-s0201t5:155_0": "480.",
  "tika-s0201t5:155_1": "Dosajapariḷāhavasenassa siyā kāyikampi dukkhanti adhippāyena ‘‘so gaṇhantopi dukkhito’’ti vuttaṁ.",
  "tika-s0201t5:155_2": "Cetodukkhameva vā sandhāya tassa aparāparuppattidassanatthaṁ ‘‘dukkhito domanassito’’ti vuttaṁ.",
  "tika-s0201t5:156_0": "481.Dasasupipadesūti dasasupi koṭṭhāsesu,",
  "tika-s0201t5:156_1": "vākyesu vā.",
  "tika-s0201t5:156_2": "Upekkhāsampayuttatāpi sambhavatīti ‘‘sukhasampayuttā hontiyevā’’ti idha sāsaṅkavacanaṁ.",
  "tika-s0201t5:156_3": "Pāṇātipātā paṭiviratassa kāyopi siyā vigatadarathapariḷāhoti pāṇātipātāveramaṇiādipaccayā kāyikapaṭisaṁvedanāpi",
  "tika-s0201t5:156_4": "sambhavatīti sahāpi sukhenāti ettha kāyiyasukhampi vaṭṭatiyeva.",
  "tika-s0201t5:157_0": "482.Tittakālābūti upabhuttassa ummādādipāpanena kucchitatittakaraso alābu.",
  "tika-s0201t5:157_1": "Na ruccissati aniṭṭharasatāya aniṭṭhaphalatāya ca.",
  "tika-s0201t5:158_0": "483.Rasaṁ detīti rasaṁ dasseti vibhāveti.",
  "tika-s0201t5:159_0": "484.Pūtimuttanti pūtisabhāvamuttaṁ.",
  "tika-s0201t5:159_1": "Taruṇanti dhārāvasena nipatantaṁ hutvā uṇhaṁ.",
  "tika-s0201t5:159_2": "Tenassa uparimuttatamāha.",
  "tika-s0201t5:159_3": "Muttañhi passāvamaggato muccamānaṁ kāyusmāvasena uṇhaṁ hoti.",
  "tika-s0201t5:160_0": "485.Yaṁ bhagandarasaṁsaṭṭhaṁ lohitaṁ pakkhandatīti bhagandarabyādhisahitāya lohitapakkhandatāya vasena yaṁ lohitaṁ vissavati.",
  "tika-s0201t5:160_1": "Pittasaṁsaṭṭhaṁ lohitaṁ pakkhandatīti ānetvā sambandho.",
  "tika-s0201t5:161_0": "486.Ubbiddheti dūre.",
  "tika-s0201t5:161_1": "Abbhamahikādiupakkilesavigamena hi ākāsaṁ uttuṅgaṁ viya dūraṁ viya ca khāyati.",
  "tika-s0201t5:161_2": "Tenāha ‘‘dūrībhūte’’ti.",
  "tika-s0201t5:161_3": "Tamaṁyeva tamagataṁ ‘‘gūthagataṁ muttagata’’nti (ma. ni. 2.119; a. ni.",
  "tika-s0201t5:161_4": "9.11) yathā.",
  "tika-s0201t5:161_5": "Bhāsate ca tapate ca virocate ca idaṁ catutthaṁ dhammasamādānaṁ vibhajantena kusalakammapathassa vibhajitvā dassitattā.",
  "tika-s0201t5:162_0": "Saṅgararukkho kandamādasapova.",
  "tika-s0201t5:162_1": "Sarabhaññavasenāti atthaṁ avibhajitvā padaso sarabhaññavasena.",
  "tika-s0201t5:162_2": "Osārentassāti uccārentassa.",
  "tika-s0201t5:162_3": "Saddeti osāraṇasadde.",
  "tika-s0201t5:162_4": "Adhigatavisesaṁ anārocetukāmā devatā tattheva antaradhāyi.",
  "tika-s0201t5:162_5": "Taṁ divasanti satthārā desitadivase.",
  "tika-s0201t5:162_6": "Iti attano visesādhigamanimittatāya ayaṁ devatā imaṁ suttaṁ piyāyati.",
  "tika-s0201t5:162_7": "Sesaṁ uttānameva.",
  "tika-s0201t5:163_0": "Mahādhammasamādānasuttavaṇṇanāya līnatthappakāsanā samattā.",
  "tika-s0201t5:164_0": "7. Vīmaṁsakasuttavaṇṇanā",
  "tika-s0201t5:165_0": "487.Atthavīmaṁsakoti attatthaparatthādiatthavijānanako.",
  "tika-s0201t5:165_1": "Saṅkhāravīmaṁsakoti saṅkhatadhamme salakkhaṇato sāmaññalakkhaṇato vā āyatanādivibhāgato ca vīmaṁsako.",
  "tika-s0201t5:165_2": "Satthuvīmaṁsakoti ‘‘satthā nāma guṇato ediso ediso cā’’ti satthu upaparikkhako.",
  "tika-s0201t5:165_3": "Vīmaṁsakoti vicārako.",
  "tika-s0201t5:165_4": "Yaṁ cetaso sarāgādivibhāgato paricchindanaṁ,",
  "tika-s0201t5:165_5": "taṁ cetopariyāyo.",
  "tika-s0201t5:165_6": "Tenāha ‘‘cittapariccheda’’nti.",
  "tika-s0201t5:165_7": "Yasmā cetopariyāyañāṇalābhī –",
  "tika-s0201t5:165_8": "‘‘idaṁ cittaṁ ito paraṁ pavattaṁ idamito para’’nti parassa cittuppattiṁ pajānāti,",
  "tika-s0201t5:165_9": "tasmā vuttaṁ ‘‘cetopariyāyanti cittavāra’’nti.",
  "tika-s0201t5:165_10": "Vāratthepi hi pariyāya-saddo hoti –",
  "tika-s0201t5:165_11": "‘‘kassa nu kho, ānanda,",
  "tika-s0201t5:165_12": "pariyāyo ajja bhikkhuniyo ovaditu’’ntiādīsu (ma. ni. 3.398).",
  "tika-s0201t5:165_13": "Cittacārantipi pāṭho,",
  "tika-s0201t5:165_14": "cittapavattinti attho.",
  "tika-s0201t5:165_15": "Evaṁ vijānanatthāyāti idāni vuccamānākārena vīmaṁsanatthāya.",
  "tika-s0201t5:166_0": "488.Kalyāṇamittūpanissayanti kalyāṇamittasaṅkhātaṁ brahmacariyavāsassa balavasannissayaṁ.",
  "tika-s0201t5:166_1": "Upaḍḍhaṁ attano ānubhāvenāti iminā puggalena sampādiyamānassa brahmacariyassa upaḍḍhabhāgamattaṁ attano vimuttiparipācakadhammānubhāvena sijjhati.",
  "tika-s0201t5:166_2": "Upaḍḍhaṁ kalyāṇamittānubhāvenāti itaro pana upaḍḍhabhāgo yaṁ nissāya brahmacariyaṁ vussati,",
  "tika-s0201t5:166_3": "tassa kalyāṇamittassa upadesānubhāvena hoti,",
  "tika-s0201t5:166_4": "sijjhatīti attho.",
  "tika-s0201t5:166_5": "Lokasiddho eva ayamattho.",
  "tika-s0201t5:166_6": "Lokiyā hi –",
  "tika-s0201t5:167_0": "‘‘Pādo siddho ācariyā, pādo hissānubhāvato;",
  "tika-s0201t5:168_0": "Taṁvijjāsevakā pādo, pādo kālena paccatī’’ti. –",
  "tika-s0201t5:169_0": "Vadanti.",
  "tika-s0201t5:169_1": "Attano dhammatāyāti attano sabhāvena,",
  "tika-s0201t5:169_2": "ñāṇenāti attho.",
  "tika-s0201t5:169_3": "Kalyāṇamittatāti kalyāṇo bhadro sundaro mitto etassāti kalyāṇamitto,",
  "tika-s0201t5:169_4": "tassa bhāvo kalyāṇamittatā,",
  "tika-s0201t5:169_5": "kalyāṇamittavantatā.",
  "tika-s0201t5:169_6": "Sīlādiguṇasampannehi kalyāṇapuggaleheva ayanaṁ pavatti kalyāṇasahāyatā.",
  "tika-s0201t5:169_7": "Tesu eva cittena ceva kāyena ca ninnapoṇapabbhārabhāvena pavatti kalyāṇasampavaṅkatā.",
  "tika-s0201t5:169_8": "Māhevanti evaṁ mā āha,",
  "tika-s0201t5:169_9": "‘‘upaḍḍhaṁ brahmacariyassā’’ti mā kathehīti attho.",
  "tika-s0201t5:169_10": "Tadamināti ettha nti nipātamattaṁ da-kāro padasandhikaro i-kārassa a-kāraṁ katvā niddeso.",
  "tika-s0201t5:169_11": "Imināpīti idāni vuccamānenapīti attho.",
  "tika-s0201t5:169_12": "Pariyāyenāti kāraṇena.",
  "tika-s0201t5:169_13": "Idāni taṁ kāraṇaṁ dassetuṁ ‘‘mamaṁ hī’’tiādi vuttaṁ.",
  "tika-s0201t5:170_0": "Yathā cettha,",
  "tika-s0201t5:170_1": "aññesupi suttesu kalyāṇamittupanissayameva visesoti dassento ‘‘bhikkhūnaṁ bāhiraṅgasampattiṁ kathentopī’’tiādimāha.",
  "tika-s0201t5:170_2": "Tattha vimuttiparipācaniyadhammeti vimuttiyā arahattassa paripācakadhamme.",
  "tika-s0201t5:170_3": "Paccayeti gilānapaccayabhesajje.",
  "tika-s0201t5:170_4": "Mahājaccoti mahākulīno.",
  "tika-s0201t5:171_0": "Kāyiko samācāroti abhikkamapaṭikkamādiko satisampajaññaparikkhato pākatiko ca.",
  "tika-s0201t5:171_1": "Vīmaṁsakassa upaparikkhakassa.",
  "tika-s0201t5:171_2": "Cakkhuviññeyyo nāma cakkhudvārānusārena viññātabbattā.",
  "tika-s0201t5:171_3": "Sotaviññeyyoti etthāpi eseva nayo.",
  "tika-s0201t5:171_4": "Saṁkiliṭṭhāti rāgādisaṁkilesadhammehi vibādhitā,",
  "tika-s0201t5:171_5": "upatāpitā vidūsitā malīnā cāti attho.",
  "tika-s0201t5:171_6": "Te pana tehi samannāgatā hontīti āha ‘‘kilesasampayuttā’’ti.",
  "tika-s0201t5:171_7": "Yadi na cakkhusotaviññeyyā,",
  "tika-s0201t5:171_8": "pāḷiyaṁ kathaṁ tathā vuttāti āha ‘‘yathā panā’’tiādi.",
  "tika-s0201t5:171_9": "Kāyavacīsamācārāpisaṁkiliṭṭhāyeva nāma saṁkiliṭṭhacittasamuṭṭhānato.",
  "tika-s0201t5:171_10": "Bhavati hi taṁhetukepi tadupacāro yathā ‘‘semho guḷo’’ti.",
  "tika-s0201t5:171_11": "‘‘Mā me idaṁ asāruppaṁ paro aññāsī’’ti pana paṭicchannatāya na na upalabbhanti.",
  "tika-s0201t5:171_12": "‘‘Na kho mayaṁ, bhante,",
  "tika-s0201t5:171_13": "bhagavato kiñci garahāmā’’ti vatvā garahitabbābhāvaṁ dassento ‘‘bhagavā hī’’tiādimāha.",
  "tika-s0201t5:171_14": "Abhāvitamaggassa hi garahitabbatā nāma siyā,",
  "tika-s0201t5:171_15": "na bhāvitamaggassa.",
  "tika-s0201t5:171_16": "Esa uttaro māṇavo ‘‘buddhampi garahitvā pakkamissāmī’’ti katvā anubandhi.",
  "tika-s0201t5:171_17": "Evaṁ cintesi mahābhinikkhamanadivase attano vacane aṭṭhitattā.",
  "tika-s0201t5:171_18": "Kiñci vajjaṁ apassanto māro evamāha –",
  "tika-s0201t5:172_0": "‘‘Satta vassāni bhagavantaṁ, anubandhiṁ padāpadaṁ;",
  "tika-s0201t5:173_0": "Otāraṁ nādhigacchissaṁ, sambuddhassa satīmato’’ti. (su. ni. 448);",
  "tika-s0201t5:174_0": "Kāle kaṇhā,",
  "tika-s0201t5:174_1": "kāle sukkāti yathāsamādinnaṁ sammāpaṭipattiṁ parisuddhaṁ katvā pavattetuṁ asakkontassa kadāci kaṇhā aparisuddhā kāyasamācārādayo,",
  "tika-s0201t5:174_2": "kadāci sukkā parisuddhāti evaṁ antarantarā byāmissavasena vomissakā.",
  "tika-s0201t5:174_3": "Nikkilesāti nirupakkilesā anupakkiliṭṭhā.",
  "tika-s0201t5:175_0": "Anavajjaṁ vajjarahitattā.",
  "tika-s0201t5:175_1": "Dīgharattanti accantasaṁyoge upayogavacanaṁ.",
  "tika-s0201t5:175_2": "Samāpannoti sammā āpanno samaṅgībhūto.",
  "tika-s0201t5:175_3": "Tenāha ‘‘samannāgato’’ti.",
  "tika-s0201t5:175_4": "Attanā katassa asāruppassa paṭicchādanatthaṁ āraññakoviya hutvā.",
  "tika-s0201t5:175_5": "Tassa parihāranti uḷārehi pūjāsakkārehi manussehi tassa parihariyamānataṁ.",
  "tika-s0201t5:175_6": "Atidappitoti evaṁ manussānaṁ sambhāvanāya ativiya datto gabbito.",
  "tika-s0201t5:176_0": "Na ittarasamāpannoti jānāti. Kasmā?",
  "tika-s0201t5:176_1": "Sīlaṁ nāma dīghena addhunā jānitabbaṁ,",
  "tika-s0201t5:176_2": "na ittarena.",
  "tika-s0201t5:176_3": "Idāni anekajātisamudācāravasena tathāgato imaṁ kusalaṁ dhammaṁ dīgharattaṁ samāpanno,",
  "tika-s0201t5:176_4": "tañcassa ativiya acchariyanti dassetuṁ ‘‘anacchariyaṁ ceta’’ntiādi vuttaṁ.",
  "tika-s0201t5:177_0": "Araññagāmaketi araññapadese ekasmiṁ khuddakagāme.",
  "tika-s0201t5:177_1": "Tattha nesaṁ divase divase piṇḍāya caraṇassa avicchinnataṁ dassetuṁ ‘‘piṇḍāya carantī’’ti vuttaṁ.",
  "tika-s0201t5:177_2": "Pivantīti etthāpi eseva nayo.",
  "tika-s0201t5:177_3": "Dullabhaloṇo hoti samuddassa dūratāya.",
  "tika-s0201t5:178_0": "Tadā kira videharaṭṭhe soḷasa gāmasahassāni mahantāneva. Tenāha –",
  "tika-s0201t5:178_1": "‘‘hitvā gāmasahassāni,",
  "tika-s0201t5:178_2": "paripuṇṇāni soḷasā’’ti.",
  "tika-s0201t5:178_3": "Idāni kasmā ‘‘sannidhiṁ dāni kubbasī’’ti maṁ ghaṭṭethāti vatthukāmo taṁ anāvikatvā ‘‘loṇa…pe…",
  "tika-s0201t5:178_4": "na karothā’’ti āha.",
  "tika-s0201t5:178_5": "Gandhāro tassādhippāyaṁ vibhāvetukāmo ‘‘kiṁ mayā kataṁ vedehīsī’’ti āha.",
  "tika-s0201t5:179_0": "Itaro attano adhippāyaṁ vibhāvento ‘‘hitvā’’ti gāthamāha.",
  "tika-s0201t5:179_1": "Itaro ‘‘dhammaṁ bhaṇāmī’’ti gāthanti evaṁ sabbāpi nesaṁ vacanapaṭivacanagāthā.",
  "tika-s0201t5:179_2": "Tattha pasāsasīti ghaṭṭento viya anusāsasi.",
  "tika-s0201t5:179_3": "Na pāpamupalimpati cittappakopābhāvato.",
  "tika-s0201t5:179_4": "Mahatthiyanti mahāatthasaṁhitaṁ.",
  "tika-s0201t5:179_5": "No ce assa sakā buddhītiādi vedehaisino –",
  "tika-s0201t5:179_6": "‘‘ācariyo mama hitesitāya ṭhatvā dhammaṁ eva bhaṇatī’’ti yoniso ummujjanākāradassanaṁ.",
  "tika-s0201t5:179_7": "Tenāha ‘‘evañca pana vatvā’’tiādi.",
  "tika-s0201t5:180_0": "‘‘Ñattā’’ti loke ñāyati vissutoti ñāto,",
  "tika-s0201t5:180_1": "ñātassa bhāvo ñattaṁ.",
  "tika-s0201t5:180_2": "Ajjhāpannoti upagato.",
  "tika-s0201t5:180_3": "Ñatta-ggahaṇena patthaṭayasatā vibhāvitāti āha ‘‘yasañca parivārasampatti’’nti.",
  "tika-s0201t5:180_4": "Kinti kiṁpayojanaṁ,",
  "tika-s0201t5:180_5": "ko ettha dosoti adhippāyo.",
  "tika-s0201t5:181_0": "Tattha tattha vijjhantoti yasamadena parivāramadena ca matto hutvā gāmepi vihārepi janavivittepi saṅghamajjhepi",
  "tika-s0201t5:181_1": "aññe bhikkhū ghaṭṭento ‘‘mayhaṁ nāma pādā itaresaṁ pādaphusanaṭṭhānaṁ phusantī’’ti aphusitukāmatāya aggapādena",
  "tika-s0201t5:181_2": "bhūmiṁ phusanto viya carati.",
  "tika-s0201t5:181_3": "Onamatīti nivātavuttitāya avanamati anuddhato atthaddho hoti.",
  "tika-s0201t5:181_4": "Akiñcanabhāvanti ‘‘pabbajitena nāma akiñcanañāṇena samapariggahena bhavitabba’’nti akiñcanajjhāsayaṁ paṭiavekkhitvā.",
  "tika-s0201t5:181_5": "Lābhepi tādī,",
  "tika-s0201t5:181_6": "alābhepi tādīti yathā alābhakāle lābhassa laddhakālepi tathevāti tādī ekasadiso.",
  "tika-s0201t5:181_7": "Yase satipi mahāparivārakālepi.",
  "tika-s0201t5:182_0": "Abhayo hutvā uparatoti nibbhayo hutvā bhayassa abhāveneva oramitabbato uparato bhayahetūnaṁ pahīnattā.",
  "tika-s0201t5:182_1": "Tañca kho na katipayakālaṁ,",
  "tika-s0201t5:182_2": "atha kho accantameva uparatoti accantūparato.",
  "tika-s0201t5:182_3": "Atha kho bhāyitabbavatthuṁ avekkhitvā tato bhayena uparato.",
  "tika-s0201t5:182_4": "Kilesā eva bhāyitabbato kilesabhayaṁ.",
  "tika-s0201t5:182_5": "Esa nayo sesesupi.",
  "tika-s0201t5:182_6": "Satta sekkhāti satta sekkhāpi bhayūparatā,",
  "tika-s0201t5:182_7": "pageva puthujjanoti adhippāyo.",
  "tika-s0201t5:183_0": "Thaṇḍilapīṭhakanti thaṇḍilamañcasadisaṁ pīṭhakanti attho.",
  "tika-s0201t5:183_1": "Nissāyāti apassāya taṁ apassāyaṁ katvā.",
  "tika-s0201t5:183_2": "Dvinnaṁ majjhe thaṇḍilapīṭhakā dvāre ṭhatvā olokentassa nevāsikabhikkhussa na paññāyi.",
  "tika-s0201t5:183_3": "Asaññatanīhārenāti na saññatākārena.",
  "tika-s0201t5:183_4": "‘‘Maṁ bhāyanto heṭṭhāmañcaṁ paviṭṭho bhavissatī’’ti heṭṭhāmañcaṁ oloketvā.",
  "tika-s0201t5:183_5": "Ukkāsi ‘‘bahi gacchanto akkositvā mā apuññaṁ pasavī’’ti.",
  "tika-s0201t5:183_6": "Adhivāsetunti tādisaṁ iddhānabhāvaṁ disvāpi paṭapaṭāyanto attano kodhaṁ adhivāsetuṁ asakkonto.",
  "tika-s0201t5:184_0": "Khayenevāti rāgassa accantakkhayeneva vītarāgattā.",
  "tika-s0201t5:184_1": "Na paṭisaṅkhāya vāretvāti na paṭisaṅkhānabalena rāgapariyuṭṭhānaṁ nivāretvā vītarāgattā.",
  "tika-s0201t5:184_2": "Evaṁ vuttappakārena.",
  "tika-s0201t5:184_3": "Kāyasamācārādīnaṁ saṁkiliṭṭhānaṁ vītikkamiyānañca abhāvaṁ ācārassa vodānaṁ cirakālasamāciṇṇatāya ñātassa",
  "tika-s0201t5:184_4": "sahitabhāvepi anupakkiliṭṭhatāya abhayūparatabhāvasamannesanāya ākarīyati ñāpetuṁ icchito attho pakārato",
  "tika-s0201t5:184_5": "ñāpīyati etehīti ākārā,",
  "tika-s0201t5:184_6": "upapattisādhanakāraṇāni.",
  "tika-s0201t5:184_7": "Tāni pana yasmā attano yathānumatassa atthassa ñāpakabhāvena vavatthīyanti,",
  "tika-s0201t5:184_8": "tasmā tāni tesaṁ mūlakāraṇabhūtāni anumānañāṇāni ca dassento bhagavā –",
  "tika-s0201t5:184_9": "‘‘ke panāyasmato ākārā ke anvayā’’ti avocāti imamatthaṁ vibhāvento ‘‘ākārāti kāraṇāni,",
  "tika-s0201t5:184_10": "anvayāti anubuddhiyo’’ti āha.",
  "tika-s0201t5:184_11": "Yathā hi loke diṭṭhena dhūmena adiṭṭhaṁ aggiṁ anveti anumānato jānāti,",
  "tika-s0201t5:184_12": "evaṁ vīmaṁsako bhikkhu –",
  "tika-s0201t5:184_13": "‘‘bhagavā ekekavihāresu suppaṭipannesu duppaṭipannesu ca yathā ekasadisatādassanena abhayūparatataṁ anveti anumānato jānāti,",
  "tika-s0201t5:184_14": "suppaṭipannaduppaṭipannapuggalesu anussādanānapasādanappattāya satthu aviparītadhammadesanatāya sammāsambuddhataṁ",
  "tika-s0201t5:184_15": "saṅghasuppaṭipattiñca anveti anumānato jānāti,",
  "tika-s0201t5:184_16": "evaṁ jānanto ca abhayūparato tathāgato sabbadhi vītarāgattā,",
  "tika-s0201t5:184_17": "yo yattha vītarāgo,",
  "tika-s0201t5:184_18": "na so tannimittaṁ kiñci bhayaṁ passati seyyathāpi brahmā kāmabhavanimittaṁ,",
  "tika-s0201t5:184_19": "tathā sammāsambuddho bhagavā aviparītadhammadesanattā,",
  "tika-s0201t5:184_20": "svākhāto dhammo ekantaniyyānikattā,",
  "tika-s0201t5:184_21": "suppaṭipanno saṅgho aveccappasannattā’’ti vatthuttayaṁ guṇato yāthāvato jānāti.",
  "tika-s0201t5:185_0": "Gaṇabandhanenāti ‘‘mama saddhivihārikā mama antevāsikā’’ti evaṁ gaṇe apekkhāsaṅkhātena bandhanena baddhā payuttā.",
  "tika-s0201t5:185_1": "Tāya tāya paṭipattiyāti ‘‘sugatā duggatā’’ti vuttāya suppaṭipattiyā duppaṭipattiyā ca.",
  "tika-s0201t5:185_2": "Ussādanāti guṇavasena ukkaṁsanā.",
  "tika-s0201t5:185_3": "Apasādanāti hīḷanā.",
  "tika-s0201t5:185_4": "Ubhayattha gehassitavasenāti iminā sammāpaṭipattiyā paresaṁ uyyojanatthaṁ –",
  "tika-s0201t5:185_5": "‘‘paṇḍito,",
  "tika-s0201t5:185_6": "bhikkhave,",
  "tika-s0201t5:185_7": "mahākaccāno’’tiādinā (ma. ni. 1.205; 3.285,",
  "tika-s0201t5:185_8": "322) guṇato ukkaṁsanampi āyatiṁ saṁvarāya yathāparādhaṁ garahaṇampi na nivāreti.",
  "tika-s0201t5:186_0": "489.",
  "tika-s0201t5:186_1": "Vīmaṁsakassapi adhippāyo vīmaṁsanavasena pavatto.",
  "tika-s0201t5:186_2": "Mūlavīmaṁsako hetuvāditāya.",
  "tika-s0201t5:186_3": "Gaṇṭhivīmaṁsakassa anussutibhāvato vuttaṁ ‘‘parasseva kathāya niṭṭhaṅgato’’ti.",
  "tika-s0201t5:186_4": "Tenāha bhagavā –",
  "tika-s0201t5:186_5": "‘‘parassa cetopariyāyaṁ ajānantenā’’ti.",
  "tika-s0201t5:186_6": "Tathāgatova paṭipucchitabboti iminā pubbe sādhāraṇato vuttaṁ anumānaṁ ukkaṁsaṁ pāpetvā vadati.",
  "tika-s0201t5:186_7": "Ukkaṁsagatañhetaṁ anumānaṁ,",
  "tika-s0201t5:186_8": "yadidaṁ sabbaññuvacanaṁ avisaṁvādaṁ sāmaññato aputhujjanagocarassa atthassa anumānato.",
  "tika-s0201t5:186_9": "Tividho hi attho,",
  "tika-s0201t5:186_10": "koci paccakkhasiddho,",
  "tika-s0201t5:186_11": "yo rūpādidhammānaṁ paccattavedaniyo aniddisitabbākāro.",
  "tika-s0201t5:186_12": "Koci anumānasiddho,",
  "tika-s0201t5:186_13": "yo ghaṭādīsu pasiddhena paccayāyattabhāvena sādhiyamāno saddādīnaṁ aniccatādiākāro.",
  "tika-s0201t5:186_14": "Koci okappanasiddho,",
  "tika-s0201t5:186_15": "yo pacurajanassa accantamadiṭṭho saddhāvisayo paralokanibbānādi.",
  "tika-s0201t5:186_16": "Tattha yassa satthuno vacanaṁ paccakkhasiddhe anumānasiddhe ca atthe na visaṁvādeti aviparītappavattiyā,",
  "tika-s0201t5:186_17": "tassa vacanena saddheyyatthasiddhi,",
  "tika-s0201t5:186_18": "saddheyyarūpā eva ca yebhuyyena satthuguṇā accantasambhavato.",
  "tika-s0201t5:187_0": "Esa mayhaṁ pathoti yvāyaṁ ājīvaṭṭhamakasīlasaṅkhāto mayhaṁ oramattako guṇo,",
  "tika-s0201t5:187_1": "esa aparacittaviduno vīmaṁsakassa bhikkhuno mama jānanapatho jānanamaggo.",
  "tika-s0201t5:187_2": "Esa gocaroti eso ettako eva tassa mayi gocaro,",
  "tika-s0201t5:187_3": "na ito paraṁ.",
  "tika-s0201t5:187_4": "Tathā hi brahmajālepi (dī. ni.",
  "tika-s0201t5:187_5": "1.7) bhagavatā ājīvaṭṭhamakasīlameva niddiṭṭhaṁ.",
  "tika-s0201t5:187_6": "Etāpāthoti ettakāpātho.",
  "tika-s0201t5:187_7": "Yo sīle patiṭṭhito ‘‘etaṁ mamā’’ti,",
  "tika-s0201t5:187_8": "‘‘imināhaṁ sīlena devo vā bhavissāmi devaññataro vā’’ti taṇhāya parāmasanto,",
  "tika-s0201t5:187_9": "tassa visesabhāgiyatāya,",
  "tika-s0201t5:187_10": "nibbedhabhāgiyatāya vā akāraṇena taṇhaṁ anativattanato so tammayo nāma.",
  "tika-s0201t5:187_11": "Tenāha ‘‘na tammayo na sataṇho’’tiādi.",
  "tika-s0201t5:188_0": "Sutassa uparūpari visesāvahabhāvena uttaruttarañceva tassa ca visesassa anukkamena paṇītatarabhāvato paṇītatarañca katvā deseti.",
  "tika-s0201t5:188_1": "Savipakkhanti pahātabbapahāyakabhāvena sappaṭipakkhaṁ.",
  "tika-s0201t5:188_2": "Kaṇhaṁ paṭibāhitvā sukkanti idaṁ dhammajātaṁ kaṇhaṁ nāma,",
  "tika-s0201t5:188_3": "imassa pahāyakaṁ idaṁ sukkaṁ nāmāti evaṁ kaṇhaṁ paṭibāhitvā sukkaṁ.",
  "tika-s0201t5:188_4": "Sukkaṁ paṭibāhitvā kaṇhanti etthāpi eseva nayo.",
  "tika-s0201t5:188_5": "Idha pana ‘‘iminā pahātabba’’nti vattabbaṁ.",
  "tika-s0201t5:188_6": "Saussāhanti sabyāpāraṁ.",
  "tika-s0201t5:188_7": "Kiriyamayacittānañhi anupacchinnāvijjātaṇhāmānādike santāne sabyāpāratā saussāhatā,",
  "tika-s0201t5:188_8": "savipākadhammatāti attho.",
  "tika-s0201t5:188_9": "Tasmiṁ desite dhammeti tasmiṁ satthārā desite lokiyalokuttaradhamme.",
  "tika-s0201t5:188_10": "Ekaccaṁ ekadesabhūtaṁ maggaphalanibbānasaṅkhātaṁ paṭivedhadhammaṁ abhiññāya abhivisiṭṭhāya maggapaññāya jānitvā.",
  "tika-s0201t5:188_11": "Paṭivedhadhammena maggena.",
  "tika-s0201t5:188_12": "Desanādhammeti desanāruḷhe pubbabhāgiye bodhipakkhiyadhamme niṭṭhaṁ gacchati –",
  "tika-s0201t5:188_13": "‘‘addhā imāya paṭipadāya jarāmaraṇato muccissāmī’’ti.",
  "tika-s0201t5:188_14": "Pubbe pothujjanikasaddhāyapi pasanno,",
  "tika-s0201t5:188_15": "tato bhiyyosomattāya aviparītadhammadesano sammāsambuddho so bhagavāti satthari pasīdati.",
  "tika-s0201t5:188_16": "Niyyānikattāti vaṭṭadukkhato eva tato niyyānāvahattā.",
  "tika-s0201t5:188_17": "Vaṅkādīti ādi-saddena aññaṁ asāmīcipariyāyaṁ sabbaṁ dosaṁ saṅgaṇhāti.",
  "tika-s0201t5:189_0": "490.Imehi satthuvīmaṁsanakāraṇehīti ‘‘parisuddhakāyasamācāratādīhi ceva uttaruttaripaṇītapaṇītaaviparītadhammadesanāhi",
  "tika-s0201t5:189_1": "cā’’ti imehi yathāvuttehi satthuupaparikkhanakāraṇehi.",
  "tika-s0201t5:189_2": "Akkharasampiṇḍanapadehīti tesaṁyeva kāraṇānaṁ sambodhanehi akkharasamudāyalakkhaṇehi padehi.",
  "tika-s0201t5:189_3": "Idha vuttehi akkharehīti imasmiṁ sutte vuttehi yathāvuttassa atthassa abhibyañjanato byañjanasaññitehi akkharehi.",
  "tika-s0201t5:189_4": "Okappanāti saddheyyavatthuṁ okkantitvā pasīdanato okappanalakkhaṇā.",
  "tika-s0201t5:189_5": "Saddhāya mūlaṁ nāmāti aveccappasādabhūtāya saddhāya mūlaṁ nāma kāraṇanti saddahanassa kāraṇaṁ parisuddhakāyasamācārādikaṁ.",
  "tika-s0201t5:189_6": "Thirā paṭipakkhasamucchedena suppatiṭṭhitattā.",
  "tika-s0201t5:189_7": "Harituṁ na sakkāti apanetuṁ asakkuṇeyyā.",
  "tika-s0201t5:189_8": "Itaresu samaṇabrāhmaṇadevesu vattabbameva natthīti āha ‘‘samitapāpasamaṇena vā’’tiādi.",
  "tika-s0201t5:190_0": "‘‘Buddhānaṁ kesañci sāvakānañca vibādhanatthaṁ māro upagacchatī’’ti sutapubbattā ‘‘ayaṁ māro āgato’’ti cintesi.",
  "tika-s0201t5:190_1": "Ānubhāvasampannena ariyasāvakena pucchitattā musāvādaṁ kātuṁ nāsakkhi.",
  "tika-s0201t5:190_2": "Eteti yathāvutte samitapāpasamaṇādayo ṭhapetvā.",
  "tika-s0201t5:190_3": "Sabhāvasamannesanāti yāthāvasamannesanā aviparītavīmaṁsā.",
  "tika-s0201t5:190_4": "Sabhāvenevāti sabbhāveneva yathābhūtaguṇato eva.",
  "tika-s0201t5:190_5": "Suṭṭhu sammadeva.",
  "tika-s0201t5:190_6": "Samannesitoti upaparikkhito.",
  "tika-s0201t5:190_7": "Sesaṁ suviññeyyamevāti.",
  "tika-s0201t5:191_0": "Vīmaṁsakasuttavaṇṇanāya līnatthappakāsanā samattā.",
  "tika-s0201t5:192_0": "8. Kosambiyasuttavaṇṇanā",
  "tika-s0201t5:193_0": "491.Tasmāti yasmā kosambarukkhavatī,",
  "tika-s0201t5:193_1": "tasmā nagaraṁ kosambītisaṅkhamagamāsi.",
  "tika-s0201t5:193_2": "Kusambassa vā isino nivāsabhūmi kosambī,",
  "tika-s0201t5:193_3": "tassāvidūre bhavattā nagaraṁ kosambī.",
  "tika-s0201t5:194_0": "Ghositaseṭṭhinākārite ārāmeti ettha ko ghositaseṭṭhi,",
  "tika-s0201t5:194_1": "kathañcānena ārāmo kāritoti antolīnāya codanāya vissajjane samudāgamato paṭṭhāya ghositaseṭṭhiṁ dassetuṁ ‘‘addilaraṭṭhaṁ nāma ahosī’’tiādi āraddhaṁ.",
  "tika-s0201t5:194_2": "Kedāraparicchinnanti tattha tattha kedārabhūmiyā paricchinnaṁ.",
  "tika-s0201t5:194_3": "Gacchantoti kedārapāḷiyā gacchanto.",
  "tika-s0201t5:194_4": "Pahūtapāyasanti pahūtataraṁ pāyasaṁ,",
  "tika-s0201t5:194_5": "taṁ pana garu siniddhaṁ antarāmagge appāhāratāya mandagahaṇiko samāno jīrāpetuṁ nāsakkhi.",
  "tika-s0201t5:194_6": "Tenāha ‘‘jīrāpetuṁ asakkonto’’tiādi.",
  "tika-s0201t5:194_7": "Yasavati rūpavati kulaghare nibbatti.",
  "tika-s0201t5:194_8": "Ghositaseṭṭhi nāma jātoti evamettha saṅkhepeneva ghositaseṭṭhivatthuṁ katheti,",
  "tika-s0201t5:194_9": "vitthāro pana dhammapadavatthumhi (dha. pa. aṭṭha.",
  "tika-s0201t5:194_10": "1.sāmāvatīvatthu) vuttanayeneva veditabbo.",
  "tika-s0201t5:195_0": "Upasaṁkappanavasenāti upasaṅkappananiyāmena.",
  "tika-s0201t5:195_1": "Āhāraparikkhīṇakāyassāti āhāranimittaparikkhīṇakāyassa,",
  "tika-s0201t5:195_2": "āhārakkhayena parikkhīṇakāyassāti attho.",
  "tika-s0201t5:195_3": "Suññāgāreti janavivitte phāsukaṭṭhāne.",
  "tika-s0201t5:196_0": "Kalahassa pubbabhāgo bhaṇḍanaṁ nāmāti kalahassa hetubhūtā paribhāsā taṁsadisī ca aniṭṭhakiriyā bhaṇḍanaṁ nāma.",
  "tika-s0201t5:196_1": "Hatthaparāmāsādivasenāti kujjhitvā aññamaññassa hatthe gahetvā parāmasanaaccantabandhanādivasena.",
  "tika-s0201t5:196_2": "‘‘Ayaṁ dhammo’’tiādinā viruddhavādabhūtaṁ āpannāti vivādāpannā.",
  "tika-s0201t5:196_3": "Tenāha ‘‘viruddhabhūta’’ntiādi.",
  "tika-s0201t5:196_4": "Mukhasannissitatāya vācā idha ‘‘mukha’’nti adhippetāti āha ‘‘mukhasattīhīti vācāsattīhī’’ti.",
  "tika-s0201t5:196_5": "Saññattinti saññāpanaṁ ‘‘ayaṁ dhammo,",
  "tika-s0201t5:196_6": "ayaṁ vinayo’’ti saññāpetabbataṁ.",
  "tika-s0201t5:196_7": "Nijjhattinti yāthāvato tassa nijjhānaṁ.",
  "tika-s0201t5:196_8": "Aṭṭhakathāyaṁ pana ‘‘saññattivevacanameveta’’nti vuttaṁ.",
  "tika-s0201t5:197_0": "Sace hoti desessāmīti subbacatāya sikkhākāmatāya ca āpattiṁ passi.",
  "tika-s0201t5:197_1": "Natthi te āpattīti anāpattipakkhopi ettha sambhavatīti adhippāyenāha.",
  "tika-s0201t5:197_2": "Sā panāpatti eva. Tenāha –",
  "tika-s0201t5:197_3": "‘‘tassā āpattiyā anāpattidiṭṭhi ahosī’’ti.",
  "tika-s0201t5:198_0": "492.Kalahabhaṇḍanavasenāti kalahabhaṇḍanassa nimittavasena.",
  "tika-s0201t5:198_1": "Yathānusandhināva gatanti kalahabhaṇḍanānaṁ sāraṇīyadhammapaṭipakkhattā tadupasamāvahā heṭṭhādesanāya",
  "tika-s0201t5:198_2": "anurūpāva uparidesanāti yathānusandhināva uparisuttadesanā pavattā.",
  "tika-s0201t5:198_3": "Saritabbayuttāti anussaraṇārahā.",
  "tika-s0201t5:198_4": "Sabrahmacārīnanti sahadhammikānaṁ.",
  "tika-s0201t5:198_5": "Piyaṁ piyāyitabbaṁ karontīti piyakaraṇā.",
  "tika-s0201t5:198_6": "Garuṁ garuṭṭhāniyaṁ karontīti garukaraṇā.",
  "tika-s0201t5:198_7": "Saṅgahaṇatthāyāti saṅgahavatthuvisesabhāvato sabrahmacārīnaṁ saṅgaṇhanāya saṁvattantīti sambandho.",
  "tika-s0201t5:198_8": "Avivādanatthāyāti saṅgahavatthubhāvato eva na vivādanāya.",
  "tika-s0201t5:198_9": "Sati ca avivādanahetubhūtasaṅgāhaṇatte tesaṁ vasena sabrahmacārīnaṁ samaggabhāvo bhedābhāvo siddhoyevāti āha ‘‘sāmaggiyā’’tiādi.",
  "tika-s0201t5:198_10": "Mijjati siniyhati etāyāti mettā,",
  "tika-s0201t5:198_11": "mittabhāvo,",
  "tika-s0201t5:198_12": "mettā etassa atthīti mettaṁ,",
  "tika-s0201t5:198_13": "kāyakammaṁ.",
  "tika-s0201t5:198_14": "Taṁ pana yasmā mettāsahagatacittasamuṭṭhānaṁ,",
  "tika-s0201t5:198_15": "tasmā vuttaṁ ‘‘mettacittena kattabbaṁ kāyakamma’’nti.",
  "tika-s0201t5:198_16": "Imāni mettakāyakammādīni bhikkhūnaṁ vasena āgatāni pāṭhe bhikkhūhi paccupaṭṭhapetabbatāvacanato.",
  "tika-s0201t5:198_17": "Bhikkhuggahaṇeneva cettha sesasahadhammikānampi gahaṇaṁ daṭṭhabbaṁ.",
  "tika-s0201t5:198_18": "Bhikkhuno sabbampi anavajjakāyakammaṁ ābhisamācārikakammantogadhamevāti āha –",
  "tika-s0201t5:198_19": "‘‘mettacittena…pe…",
  "tika-s0201t5:198_20": "kāyakammaṁ nāmā’’ti.",
  "tika-s0201t5:198_21": "Vattavasena pavattiyamānā cetiyabodhīnaṁ vandanā mettāsadisīti katvā tadatthāya gamanaṁ mettaṁ kāyakammanti vuttaṁ.",
  "tika-s0201t5:198_22": "Ādi-saddena cetiyabodhibhikkhūsu vuttāvasesaapacāyanādiṁ mettāvasena pavattaṁ kāyikaṁ kiriyaṁ saṅgaṇhāti.",
  "tika-s0201t5:199_0": "Tepiṭakampi buddhavacanaṁ kathiyamānanti adhippāyo.",
  "tika-s0201t5:199_1": "Tīṇi sucaritāni kāyavacīmanosucaritāni.",
  "tika-s0201t5:199_2": "Cintananti iminā evaṁ cintanamattampi mettaṁ manokammaṁ,",
  "tika-s0201t5:199_3": "pageva vidhipaṭipannā bhāvanāti dasseti.",
  "tika-s0201t5:200_0": "Sahāyabhāvūpagamanaṁ tesaṁ purato.",
  "tika-s0201t5:200_1": "Tesu karontesuyeva hi sahāyabhāvūpagamanaṁ sammukhā kāyakammaṁ nāma hoti.",
  "tika-s0201t5:200_2": "Kevalaṁ ‘‘devo’’ti avatvā guṇehi thirabhāvajotanaṁ devattheroti vacanaṁ paggayha vacanaṁ.",
  "tika-s0201t5:200_3": "Mamattabodhanaṁ vacanaṁ mamāyanavacanaṁ.",
  "tika-s0201t5:200_4": "Ekantatirokkhakassa manokammassa sammukhatā nāma viññattisamuṭṭhāpanavaseneva hoti,",
  "tika-s0201t5:200_5": "tañca kho loke kāyakammanti pākaṭaṁ paññātaṁ hatthavikārādiṁ anāmasitvā eva dassento ‘‘nayanāni ummīletvā’’ti āha.",
  "tika-s0201t5:200_6": "Tathā hi vacībhedavasena pavatti na gahitā.",
  "tika-s0201t5:201_0": "Laddhapaccayā labbhantīti lābhā,",
  "tika-s0201t5:201_1": "parisuddhāgamanā paccayā.",
  "tika-s0201t5:201_2": "Na sammā gayhamānāpi na dhammaladdhā nāma na hontīti tappaṭisedhanatthaṁ pāḷiyaṁ ‘‘dhammaladdhā’’ti vuttaṁ.",
  "tika-s0201t5:201_3": "Deyyaṁ dakkhiṇeyyañca appaṭivibhattaṁ katvā bhuñjatīti appaṭivibhattabhogī.",
  "tika-s0201t5:201_4": "Tenāha ‘‘dve paṭivibhattāni nāmā’’tiādi.",
  "tika-s0201t5:201_5": "Cittena vibhajananti etena –",
  "tika-s0201t5:201_6": "‘‘cittuppādamattenapi vibhajanaṁ paṭivibhattaṁ nāma,",
  "tika-s0201t5:201_7": "pageva payogato’’ti dasseti.",
  "tika-s0201t5:202_0": "Paṭiggaṇhantova…pe…",
  "tika-s0201t5:202_1": "passatīti iminā āgamanato paṭṭhāya sādhāraṇabuddhiṁ upaṭṭhāpeti.",
  "tika-s0201t5:202_2": "Evaṁ hissa sādhāraṇabhogitā sukarā,",
  "tika-s0201t5:202_3": "sāraṇīyadhammo cassa supūro hoti.",
  "tika-s0201t5:202_4": "Vattanti sāraṇīyadhammapūraṇavattaṁ.",
  "tika-s0201t5:203_0": "Dātabbanti avassaṁ dātabbaṁ.",
  "tika-s0201t5:203_1": "Attano palibodhavasena sapalibodhasseva pūretuṁ asakkuṇeyyattā odissakadānampissa na sabbattha vāritanti dassetuṁ ‘‘tena panā’’tiādi vuttaṁ.",
  "tika-s0201t5:203_2": "Adātumpīti pi-saddena dussīlassapi atthikassa sati sambhave dātabbanti dasseti.",
  "tika-s0201t5:203_3": "Dānañhi nāma kassaci na nivāritaṁ.",
  "tika-s0201t5:204_0": "Mahāgirigāmo nāma nāgadīpapasse eko gāmo.",
  "tika-s0201t5:204_1": "Sāraṇīyadhammo me, bhante,",
  "tika-s0201t5:204_2": "pūrito…pe…",
  "tika-s0201t5:204_3": "pattagataṁ na khīyatīti āha tesaṁ kukkuccavinodanatthaṁ.",
  "tika-s0201t5:204_4": "Taṁ sutvā tepi therā ‘‘sāraṇīyadhammapūrako aya’’nti abbhaññaṁsu.",
  "tika-s0201t5:204_5": "Daharakāle eva kiresa sāraṇīyadhammapūrako ahosi,",
  "tika-s0201t5:204_6": "tassā ca paṭipattiyā avañjhabhāvavibhāvanatthaṁ ‘‘ete mayhaṁ pāpuṇissantī’’ti āha.",
  "tika-s0201t5:205_0": "Ahaṁ sāraṇīyadhammapūrikā,",
  "tika-s0201t5:205_1": "mama pattapariyāpannenapi sabbāpimā bhikkhuniyo yāpessantīti āha ‘‘mā tumhe tesaṁ gatabhāvaṁ cintayitthā’’ti.",
  "tika-s0201t5:206_0": "Sattasu āpattikkhandhesu ādimhi vā ante vā,",
  "tika-s0201t5:206_1": "vemajjheti ca idaṁ uddesāgatapāḷivasena vuttaṁ.",
  "tika-s0201t5:206_2": "Na hi añño koci āpattikkhandhānaṁ anukkamo atthi.",
  "tika-s0201t5:206_3": "Pariyante chinnasāṭako viyāti vatthante,",
  "tika-s0201t5:206_4": "dasante vā chinnavatthaṁ viya.",
  "tika-s0201t5:206_5": "Khaṇḍanti khaṇḍavantaṁ,",
  "tika-s0201t5:206_6": "khaṇḍitaṁ vā.",
  "tika-s0201t5:206_7": "Chiddanti etthāpi eseva nayo .",
  "tika-s0201t5:206_8": "Visabhāgavaṇṇena upaḍḍhaṁ,",
  "tika-s0201t5:206_9": "tatiyabhāgaṁ vā sambhinnavaṇṇaṁ sabalaṁ,",
  "tika-s0201t5:206_10": "visabhāgavaṇṇeheva pana bindūhi antarantarā vimissaṁ kammāsaṁ,",
  "tika-s0201t5:206_11": "ayaṁ imesaṁ viseso.",
  "tika-s0201t5:206_12": "Taṇhādāsabyato mocanavacaneneva tesaṁ sīlānaṁ vivaṭṭupanissayatamāha.",
  "tika-s0201t5:206_13": "Bhujissabhāvakaraṇatoti iminā bhujissakarāni bhujissānīti uttarapadalopenāyaṁ niddesoti dasseti.",
  "tika-s0201t5:206_14": "Aviññūnaṁ appamāṇatāya ‘‘viññuppasatthānī’’ti vuttaṁ.",
  "tika-s0201t5:206_15": "Taṇhādiṭṭhīhi aparāmaṭṭhattāti –",
  "tika-s0201t5:206_16": "‘‘imināhaṁ sīlena devo vā bhavissāmi devaññataro vā’’ti taṇhāparāmāsena –",
  "tika-s0201t5:206_17": "‘‘imināhaṁ sīlena devo hutvā tattha nicco dhuvo sassato bhavissāmī’’ti diṭṭhiparāmāsena ca aparāmaṭṭhattā.",
  "tika-s0201t5:206_18": "Parāmaṭṭhunti codetuṁ.",
  "tika-s0201t5:206_19": "Sīlaṁ nāma avippaṭisārādipārampariyena yāvadeva samādhisampādanatthanti āha ‘‘samādhisaṁvattakānī’’ti.",
  "tika-s0201t5:206_20": "Samānabhāvo sāmaññaṁ,",
  "tika-s0201t5:206_21": "paripuṇṇacatupārisuddhibhāvena majjhe bhinnasuvaṇṇassa viya bhedābhāvato sīlena sāmaññaṁ sīlasāmaññaṁ,",
  "tika-s0201t5:206_22": "taṁ gato upagatoti sīlasāmaññagato.",
  "tika-s0201t5:206_23": "Tenāha ‘‘samānabhāvūpagatasīlo’’ti.",
  "tika-s0201t5:207_0": "Yāyaṁ diṭṭhīti yā ayaṁ diṭṭhi mayhañceva tumhākañca paccakkhabhūtā.",
  "tika-s0201t5:207_1": "Catusaccadassanaṭṭhena diṭṭhi,",
  "tika-s0201t5:207_2": "‘‘sabbe saṅkhārā aniccā,",
  "tika-s0201t5:207_3": "sabbe saṅkhārā dukkhā,",
  "tika-s0201t5:207_4": "sabbe dhammā anattā’’ti,",
  "tika-s0201t5:207_5": "‘‘sammāsambuddho bhagavā,",
  "tika-s0201t5:207_6": "svākhāto bhagavatā dhammo,",
  "tika-s0201t5:207_7": "suppaṭipanno saṅgho’’ti ca diṭṭhiyā sāmaññaṁ samānadiṭṭhibhāvaṁ.",
  "tika-s0201t5:207_8": "Aggaṁ itaresaṁ sāraṇīyadhammānaṁ padhānabhāvato.",
  "tika-s0201t5:207_9": "Etasmiṁ sati sukhasiddhito tesaṁ saṅgāhikaṁ,",
  "tika-s0201t5:207_10": "tato eva tesaṁ saṅghāṭanikaṁ gopānasiyo aparipatante katvā saṅgaṇhāti dhāretīti saṅgāhikaṁ.",
  "tika-s0201t5:207_11": "Saṅghāṭanti aggabhāvena saṅghāṭabhāvaṁ.",
  "tika-s0201t5:207_12": "Saṅghāṭanaṁ etesaṁ atthīti saṅghāṭanikaṁ,",
  "tika-s0201t5:207_13": "saṅghāṭaniyanti vā pāṭho,",
  "tika-s0201t5:207_14": "saṅghāṭane niyuttanti vā saṅghāṭanikaṁ,",
  "tika-s0201t5:207_15": "ka-kārassa ya-kāraṁ katvā saṅghāṭaniyaṁ.",
  "tika-s0201t5:207_16": "Sāmaññato eva gahitattā napuṁsakaniddeso.",
  "tika-s0201t5:208_0": "493.",
  "tika-s0201t5:208_1": "Paṭhamamaggasammādiṭṭhipi evaṁsabhāvā,",
  "tika-s0201t5:208_2": "aññamaggasammādiṭṭhīsu vattabbameva natthīti āha ‘‘yāyaṁ sotāpattimaggadiṭṭhī’’ti.",
  "tika-s0201t5:208_3": "Ettāvatāpīti ettakenapi rāgādīsu ekekena pariyuṭṭhitacittatāyapi pariyuṭṭhitacittoyeva nāma hoti,",
  "tika-s0201t5:208_4": "pageva dvīhi,",
  "tika-s0201t5:208_5": "bahūhi vā pariyuṭṭhitacittatāya.",
  "tika-s0201t5:208_6": "Sabbatthāti sabbesu aṭṭhasupi vāresu.",
  "tika-s0201t5:208_7": "Suṭṭhu ṭhapitanti yathā maggabhāvanā upari saccābhisambodho hoti,",
  "tika-s0201t5:208_8": "evaṁ sammā ṭhapitaṁ.",
  "tika-s0201t5:208_9": "Tenāha ‘‘saccānaṁ bodhāyā’’ti.",
  "tika-s0201t5:208_10": "Taṁ ñāṇanti ‘‘natthi kho me taṁ pariyuṭṭhāna’’ntiādinā pavattaṁ paccavekkhaṇañāṇaṁ.",
  "tika-s0201t5:208_11": "Ariyānaṁ hotīti ariyānameva hoti.",
  "tika-s0201t5:208_12": "Tesañhi ekadesatopi pahīnaṁ vattabbataṁ arahati.",
  "tika-s0201t5:208_13": "Tenāha ‘‘na puthujjanāna’’nti.",
  "tika-s0201t5:208_14": "Ariyanti vuttaṁ ‘‘ariyesu jāta’’nti katvā.",
  "tika-s0201t5:208_15": "Lokuttarahetukatāya lokuttaranti vuttaṁ.",
  "tika-s0201t5:208_16": "Tenevāha ‘‘yesaṁ panā’’tiādi.",
  "tika-s0201t5:208_17": "Tathā hissa puthujjanehi asādhāraṇatā.",
  "tika-s0201t5:208_18": "Tenāha ‘‘puthujjanānaṁ pana abhāvato’’ti.",
  "tika-s0201t5:208_19": "Sabbavāresūti sabbesu itaresu chasu vāresu.",
  "tika-s0201t5:209_0": "494.Paccattanti pāṭiyekkaṁ attani mama citteyeva.",
  "tika-s0201t5:209_1": "Tenāha ‘‘attano citte’’ti.",
  "tika-s0201t5:209_2": "‘‘Paccattaṁ attano citte nibbutiṁ kilesavūpasamaṁ labhāmī’’ti imamatthaṁ ‘‘eseva nayo’’ti iminā atidisati.",
  "tika-s0201t5:210_0": "495.Tathārūpāya diṭṭhiyāti idaṁ ‘‘yathārūpāya diṭṭhiyā samannāgato’’ti imassa atthassa paccāmasananti",
  "tika-s0201t5:210_1": "āha ‘‘tathārūpāya diṭṭhiyāti evarūpāya sotāpattimaggadiṭṭhiyā’’ti.",
  "tika-s0201t5:211_0": "496.Sabhāvenāti niyatapañcasikkhāpadatādisabhāvena.",
  "tika-s0201t5:211_1": "Saṅghakammavasenāti mānattacariyādisaṅghakammavasena.",
  "tika-s0201t5:211_2": "Daharoti bālo.",
  "tika-s0201t5:211_3": "Kumāroti dārako.",
  "tika-s0201t5:211_4": "Yasmā daharo ‘‘kumāro’’ti ca ‘‘yuvā’’ti ca vuccati,",
  "tika-s0201t5:211_5": "tasmā mandoti vuttaṁ.",
  "tika-s0201t5:211_6": "Mandindriyatāya hi mando.",
  "tika-s0201t5:211_7": "Tenāha ‘‘cakkhusotādīnaṁ mandatāyā’’ti.",
  "tika-s0201t5:211_8": "Evampi yuvāvatthāpi keci mandindriyā hontīti tannivattanatthaṁ ‘‘uttānaseyyako’’ti vuttaṁ.",
  "tika-s0201t5:211_9": "Yadi uttānaseyyako,",
  "tika-s0201t5:211_10": "kathamassa aṅgārakkamananti?",
  "tika-s0201t5:211_11": "Yathā tathā aṅgārassa phusanaṁ idha ‘‘akkamana’’nti adhippetanti āha ‘‘ito cito cā’’tiādi.",
  "tika-s0201t5:211_12": "Manussānanti mahallakamanussānaṁ.",
  "tika-s0201t5:211_13": "Na sīghaṁ hattho jhāyati kathinahatthatāya.",
  "tika-s0201t5:211_14": "Khippaṁ paṭisaṁharati mudutaluṇasarīratāya.",
  "tika-s0201t5:211_15": "Adhivāseti kiñci payojanaṁ apekkhitvā.",
  "tika-s0201t5:212_0": "497.Uccāvacānīti mahantāni ceva khuddakāni ca.",
  "tika-s0201t5:212_1": "Tatthevāti sudhākammādimhiyeva.",
  "tika-s0201t5:212_2": "Kasāvapacanaṁ sudhādisaṅkharaṇatthaṁ,",
  "tika-s0201t5:212_3": "udakānayanaṁ dhovanādiatthaṁ,",
  "tika-s0201t5:212_4": "haliddivaṇṇadhātulepanatthaṁ kucchakaraṇaṁ.",
  "tika-s0201t5:212_5": "Bahalapatthanoti daḷhachando.",
  "tika-s0201t5:212_6": "Vacchakanti nibbattadhenupagavacchaṁ.",
  "tika-s0201t5:212_7": "Apacinātīti apavindati,",
  "tika-s0201t5:212_8": "āloketīti attho.",
  "tika-s0201t5:212_9": "Tenāha ‘‘apaloketī’’ti.",
  "tika-s0201t5:212_10": "Tanninno hotīti adhisīlasikkhādininnova hoti uccāvacānampi kiṁkaraṇīyānaṁ cārittasīlassa pūraṇavaseneva karaṇato,",
  "tika-s0201t5:212_11": "yonisomanasikāravaseneva ca tesaṁ paṭipajjanato.",
  "tika-s0201t5:212_12": "Therassa santike aṭṭhāsi yonisomanasikārābhāvato ‘‘taṁ taṁ samullapissāmī’’ti.",
  "tika-s0201t5:213_0": "498.",
  "tika-s0201t5:213_1": "Balaṁ eva balatāti āha ‘‘balena samannāgato’’ti.",
  "tika-s0201t5:213_2": "Atthikabhāvaṁ katvāti tena dhammena savisesaṁ atthikabhāvaṁ uppādetvā.",
  "tika-s0201t5:213_3": "Sakalacittenāti desanāyaādimhi majjhe pariyosāneti sabbattheva pavattatāya sakalena anavasesena cittena.",
  "tika-s0201t5:214_0": "500.Sabhāvoti ariyasāvakassa puthujjanehi asādhāraṇatāya āveṇiko sabhāvo.",
  "tika-s0201t5:214_1": "Suṭṭhu samannesitoti sammadeva upaparikkhito.",
  "tika-s0201t5:214_2": "Sotāpattiphalasacchikiriyāyāti sotāpattiphalassa sacchikaraṇena,",
  "tika-s0201t5:214_3": "sacchikatabhāvenāti attho.",
  "tika-s0201t5:214_4": "Tenāha ‘‘sotāpattiphalasacchikatañāṇenā’’ti.",
  "tika-s0201t5:214_5": "Paṭhamamaggaphalassa paccavekkhaṇañāṇavisesā hete pavattiākārabhinnā.",
  "tika-s0201t5:214_6": "Tenevāha ‘‘sattahi mahāpaccavekkhaṇañāṇehī’’ti.",
  "tika-s0201t5:214_7": "Ayaṁ tāva ācariyānaṁ samānakathāti ‘‘idamassa paṭhamaṁ ñāṇa’’ntiādinā vuttāni paccavekkhaṇañāṇāni,",
  "tika-s0201t5:214_8": "na maggañāṇānīti evaṁ pavattā paramparāgatā pubbācariyānaṁ samānā sādhāraṇā imissā pāḷiyā aṭṭhakathā atthavaṇṇanā.",
  "tika-s0201t5:214_9": "Tattha kāraṇamāha ‘‘lokuttaramaggo hi bahucittakkhaṇiko nāma natthī’’ti.",
  "tika-s0201t5:214_10": "Yadi so bahucittakkhaṇiko siyā nānābhisamayo,",
  "tika-s0201t5:214_11": "tathā sati saṁyojanattayādīnaṁ ekadesappahānaṁ pāpuṇātīti ariyamaggassa anantaraphalattā ekadesasotāpannatādibhāvo āpajjati,",
  "tika-s0201t5:214_12": "phalānaṁ vā anekabhāvo,",
  "tika-s0201t5:214_13": "sabbametaṁ ayuttanti tasmā ekacittakkhaṇikova ariyamaggo.",
  "tika-s0201t5:215_0": "Yaṁ pana suttapadaṁ nissāya vitaṇḍavādī ariyamaggassa ekacittakkhaṇikataṁ paṭikkhipati,",
  "tika-s0201t5:215_1": "taṁ dassento ‘‘satta vassānīti hi vacanato’’ti āha.",
  "tika-s0201t5:215_2": "Kilesā pana lahu…pe…",
  "tika-s0201t5:215_3": "chijjantīti vadantena hi khippaṁ tāva kilesappahānaṁ,",
  "tika-s0201t5:215_4": "dandhapavattikā maggabhāvanāti paṭiññātaṁ hoti.",
  "tika-s0201t5:215_5": "Tattha sace maggassa bhāvanāya āraddhamattāya kilesā pahīyanti,",
  "tika-s0201t5:215_6": "sesā maggabhāvanā niratthakā siyā,",
  "tika-s0201t5:215_7": "atha pacchā kilesappahānaṁ,",
  "tika-s0201t5:215_8": "kilesā pana lahu chijjantīti idaṁ micchā,",
  "tika-s0201t5:215_9": "‘‘sotāpattiphalasacchikiriyāyā’’ti vakkhatīti.",
  "tika-s0201t5:215_10": "Tato suttapaṭijānanato.",
  "tika-s0201t5:215_11": "Maggaṁ abhāvetvāti ariyamaggaṁ paripuṇṇaṁ katvā abhāvetvā.",
  "tika-s0201t5:215_12": "Attharasaṁ viditvāti suttassa aviparīto attho eva attharaso,",
  "tika-s0201t5:215_13": "taṁ yāthāvato ñatvā.",
  "tika-s0201t5:215_14": "Evaṁ vitaṇḍavādivādaṁ bhinditvā vuttamevatthaṁ nigametuṁ ‘‘imāni satta ñāṇānī’’tiādi vuttaṁ.",
  "tika-s0201t5:215_15": "Sesaṁ suviññeyyameva.",
  "tika-s0201t5:216_0": "Kosambiyasuttavaṇṇanāya līnatthappakāsanā samattā.",
  "tika-s0201t5:217_0": "9. Brahmanimantanikasuttavaṇṇanā",
  "tika-s0201t5:218_0": "501.",
  "tika-s0201t5:218_1": "‘‘Sassato attā ca loko cā’’ti (dī. ni.",
  "tika-s0201t5:218_2": "1.30) evaṁ pavattā diṭṭhi sassatadiṭṭhi (saṁ. ni. ṭī. 1.1.175).",
  "tika-s0201t5:218_3": "Saha kāyenāti saha tena brahmattabhāvena.",
  "tika-s0201t5:218_4": "Brahmaṭṭhānanti attano brahmavatthuṁ.",
  "tika-s0201t5:218_5": "‘‘Aniccaṁ nicca’’nti vadati aniccatāya attano apaññāyamānattā.",
  "tika-s0201t5:218_6": "Thiranti daḷhaṁ,",
  "tika-s0201t5:218_7": "vināsābhāvato sārabhūtanti attho.",
  "tika-s0201t5:218_8": "Uppādavipariṇāmābhāvato sadā vijjamānaṁ.",
  "tika-s0201t5:218_9": "Kevalanti paripuṇṇaṁ.",
  "tika-s0201t5:218_10": "Tenāha ‘‘akhaṇḍa’’nti.",
  "tika-s0201t5:218_11": "Kevalanti vā jātiādīhi amissaṁ,",
  "tika-s0201t5:218_12": "virahitanti adhippāyo.",
  "tika-s0201t5:218_13": "Uppādādīnaṁ abhāvato eva acavanadhammaṁ.",
  "tika-s0201t5:218_14": "Koci jāyanako vā…pe…",
  "tika-s0201t5:218_15": "upapajjanako vā natthi niccabhāvato.",
  "tika-s0201t5:218_16": "Ṭhānena saddhiṁ tannivāsīnaṁ niccabhāvañhi so paṭijānāti.",
  "tika-s0201t5:218_17": "Tisso jhānabhūmiyoti dutiyatatiyacatutthajjhānabhūmiyo.",
  "tika-s0201t5:218_18": "Catutthajjhānabhūmivisesā hi asaññasuddhāvāsāruppabhavā.",
  "tika-s0201t5:218_19": "Paṭibāhatīti santaṁyeva samānaṁ ajānantova natthīti paṭikkhipati.",
  "tika-s0201t5:218_20": "Avijjāya gatoti avijjāya saha gato pavatto.",
  "tika-s0201t5:218_21": "Sahayoge hi idaṁ karaṇavacanaṁ.",
  "tika-s0201t5:218_22": "Tenāha ‘‘samannāgato’’ti.",
  "tika-s0201t5:218_23": "Aññāṇīti avidvā.",
  "tika-s0201t5:218_24": "Paññācakkhuvirahato andho bhūto,",
  "tika-s0201t5:218_25": "andhabhāvaṁ vā pattoti andhībhūto.",
  "tika-s0201t5:219_0": "502.",
  "tika-s0201t5:219_1": "Tadā bhagavato subhagavane viharaṇassa avicchinnataṁ sandhāya vuttaṁ ‘‘subhagavane viharatīti ñatvā’’ti.",
  "tika-s0201t5:219_2": "Tattha pana tadāssa bhagavato adassanaṁ sandhāyāha ‘‘kattha nu kho gatoti olokento’’ti.",
  "tika-s0201t5:219_3": "Brahmalokaṁ gacchantaṁ disvāti iminā katipayacittavāravasena tadā bhagavato brahmalokagamanaṁ jātaṁ,",
  "tika-s0201t5:219_4": "na ekacittakkhaṇenāti dasseti.",
  "tika-s0201t5:219_5": "Na cettha kāyagatiyā cittapariṇāmanaṁ adhippetaṁ –",
  "tika-s0201t5:219_6": "‘‘seyyathāpi nāma balavā puriso samiñjitaṁ vā bāhaṁ pasāreyyā’’tiādivacanato (ma. ni. 1.501).",
  "tika-s0201t5:219_7": "Yaṁ panettha vattabbaṁ,",
  "tika-s0201t5:219_8": "taṁ heṭṭhā vuttameva.",
  "tika-s0201t5:219_9": "Vichandanti chandavigamaṁ.",
  "tika-s0201t5:219_10": "Apasāditoti diṭṭhiyā gāhassa viparivattanena santajjito.",
  "tika-s0201t5:219_11": "‘‘Metamāsado’’ti vacanena upatthambho hutvā.",
  "tika-s0201t5:220_0": "Anvāvisitvāti āvisanavasena tassa attabhāvaṁ adhibhavitvā.",
  "tika-s0201t5:220_1": "Tathā abhibhavato hi tassa sarīraṁ paviṭṭho viya hotīti vuttaṁ ‘‘sarīraṁ pavisitvā’’ti.",
  "tika-s0201t5:220_2": "Yañhi sattaṁ devayakkhanāgādayo āvisanti,",
  "tika-s0201t5:220_3": "tassa pākatikakiriyamayaṁ cittappavattiṁ nivāretvā attano iddhānubhāvena yaṁ icchitaṁ hasitalapitādi,",
  "tika-s0201t5:220_4": "taṁ tena kārāpenti,",
  "tika-s0201t5:220_5": "kārentā ca āviṭṭhapuggalassa cittavasena kārenti.",
  "tika-s0201t5:220_6": "‘‘Attanovā’’ti na vattabbametaṁ acinteyyattā kammajassa iddhānubhāvassāti keci.",
  "tika-s0201t5:220_7": "Apare pana yathā tadā cakkhuviññāṇādipavatti āviṭṭhapuggalasseva,",
  "tika-s0201t5:220_8": "evaṁ kiriyamayacittapavattipi tasseva,",
  "tika-s0201t5:220_9": "āvesakānubhāvena pana sāmaññatā parivattati.",
  "tika-s0201t5:220_10": "Tathā hi mahānubhāvaṁ puggalaṁ te āvisituṁ na sakkonti,",
  "tika-s0201t5:220_11": "tikicchāvuṭṭhāpane pana chavasarīraṁ anupavisitvā satantaṁ karoti vijjānubhāvena.",
  "tika-s0201t5:220_12": "Korakhattiyādīnaṁ pana chavasarīrassa uṭṭhānaṁ vacīnicchāraṇañca kevalaṁ buddhānubhāvena.",
  "tika-s0201t5:220_13": "Acinteyyā hi buddhānaṁ buddhānubhāvāti.",
  "tika-s0201t5:220_14": "Abhibhavitvā ṭhitoti sakalalokaṁ attano ānubhāvena abhibhavitvā ṭhito.",
  "tika-s0201t5:220_15": "Jeṭṭhakoti padhāno,",
  "tika-s0201t5:220_16": "tādisaṁ vā ānubhāvasampannattā uttamo.",
  "tika-s0201t5:220_17": "Passatīti daso.",
  "tika-s0201t5:220_18": "Visesavacanicchāya abhāvato anavasesavisayo daso-saddoti āha ‘‘sabbaṁ passatī’’ti.",
  "tika-s0201t5:220_19": "Sabbajananti laddhanāmaṁ sabbasattakāyaṁ.",
  "tika-s0201t5:220_20": "Vase vatteti,",
  "tika-s0201t5:220_21": "seṭṭhattā nimmāpakattā ca attano vase vatteti.",
  "tika-s0201t5:220_22": "Lokassa īsanasīlatāya issaro.",
  "tika-s0201t5:220_23": "Sattānaṁ kammassa kārakabhāvena kattā.",
  "tika-s0201t5:220_24": "Thāvarajaṅgamavibhāgaṁ sakalaṁ lokaṁ nimmānetīti nimmātā.",
  "tika-s0201t5:221_0": "Guṇavisesena loke pāsaṁsattā seṭṭho.",
  "tika-s0201t5:221_1": "Tādiso ca ukkaṭṭhatamo hotīti āha ‘‘uttamo’’ti.",
  "tika-s0201t5:221_2": "Sattānaṁ nimmānaṁ tathā tathā sajanaṁ visajanaṁ viya hotīti āha ‘‘tvaṁ khattiyo’’tiādi.",
  "tika-s0201t5:221_3": "Jhānādīsu attano citte ca ciṇṇavasittā vasī.",
  "tika-s0201t5:221_4": "Bhūtānanti nibbattānaṁ.",
  "tika-s0201t5:221_5": "Bhavaṁ abhijātaṁ arahantīti bhabyā,",
  "tika-s0201t5:221_6": "sambhavesino,",
  "tika-s0201t5:221_7": "tesaṁ bhabyānaṁ.",
  "tika-s0201t5:221_8": "Tenāha ‘‘aṇḍajajalābujā sattā’’tiādi.",
  "tika-s0201t5:222_0": "Pathavīādayo niccā dhuvā sassatā.",
  "tika-s0201t5:222_1": "Ye tesaṁ ‘‘aniccā’’tiādinā garahakā jigucchā sattā,",
  "tika-s0201t5:222_2": "te ayathābhūtavāditāya matakāle apāyaniṭṭhā ahesuṁ.",
  "tika-s0201t5:222_3": "Ye pana pathavīādīnaṁ ‘‘niccā dhuvā’’tiādinā pasaṁsakā,",
  "tika-s0201t5:222_4": "te yathābhūtavāditāya brahmakāyūpagā ahesunti māro pāpimā anvayato byatirekato ca pathavīādimukhena saṅkhārānaṁ",
  "tika-s0201t5:222_5": "pariññāpaññāpane ādīnavaṁ vibhāveti tato vivecetukāmo.",
  "tika-s0201t5:222_6": "Tenāha ‘‘pathavīgarahakā’’tiādi.",
  "tika-s0201t5:222_7": "Ettha ca māro pathavīādidhātumahābhūtaggahaṇena manussalokaṁ,",
  "tika-s0201t5:222_8": "bhūtaggahaṇena cātumahārājike,",
  "tika-s0201t5:222_9": "devaggahaṇena avasesakāmadevalokaṁ,",
  "tika-s0201t5:222_10": "pajāpatiggahaṇena attano ṭhānaṁ,",
  "tika-s0201t5:222_11": "brahmaggahaṇena brahmakāyike gaṇhi.",
  "tika-s0201t5:222_12": "Ābhassarādayo pana avisayatāya eva anena aggahitāti daṭṭhabbaṁ.",
  "tika-s0201t5:222_13": "Taṇhādiṭṭhivasenāti taṇhābhinandanāya diṭṭhābhinandanāya ca vasena.",
  "tika-s0201t5:222_14": "‘‘Etaṁ mama,",
  "tika-s0201t5:222_15": "eso me attā’’ti abhinandino abhinandakā,",
  "tika-s0201t5:222_16": "abhinandanasīlā vā.",
  "tika-s0201t5:222_17": "Brahmuno ovāde ṭhitānaṁ iddhānubhāvaṁ dassetīti tesaṁ tattha sannipatitabrahmānaṁ iddhānubhāvaṁ tassa",
  "tika-s0201t5:222_18": "mahābrahmuno ovāde ṭhitattā nibbattaṁ katvā dasseti.",
  "tika-s0201t5:222_19": "Yasenāti ānubhāvena.",
  "tika-s0201t5:222_20": "Siriyāti sobhāya.",
  "tika-s0201t5:222_21": "Maṁ brahmaparisaṁ upanesīti yādisā brahmaparisā issariyādisampattiyā,",
  "tika-s0201t5:222_22": "tattha maṁ uyyojesi.",
  "tika-s0201t5:222_23": "Mahājanassa māraṇatoti mahājanassa vivaṭṭūpanissayaguṇavināsanena ānubhāvena māraṇato.",
  "tika-s0201t5:222_24": "Ayasanti yasapaṭipakkhaṁ akittikammānubhāvañcāti attho.",
  "tika-s0201t5:223_0": "503.Kasiṇaṁ āyunti vassasataṁ sandhāya vadati.",
  "tika-s0201t5:223_1": "Upanissāya setīti upasayo,",
  "tika-s0201t5:223_2": "upasayova opasāyiko yathā ‘‘venayiko’’ti (ma. ni. 1.246; a. ni. 8.11; pārā.",
  "tika-s0201t5:223_3": "8) āha ‘‘samīpasayo’’ti.",
  "tika-s0201t5:223_4": "Sayaggahaṇañcettha nidassanamattanti dassetuṁ ‘‘maṁ gacchanta’’ntiādi vuttaṁ.",
  "tika-s0201t5:223_5": "Anekatthattā dhātūnaṁ vattanattho daṭṭhabbo.",
  "tika-s0201t5:223_6": "Mama vatthusmiṁ sayanakoti mayhaṁ ṭhāne visaye vattanako.",
  "tika-s0201t5:223_7": "Bāhitvāti nīcaṁ katvā,",
  "tika-s0201t5:223_8": "abhibhavitvā vā.",
  "tika-s0201t5:223_9": "Jajjharikāgumbatoti ettha jajjharikā nāma pathaviṁ pattharitvā jātā ekā gacchajāti.",
  "tika-s0201t5:224_0": "Imināti ‘‘sace kho tvaṁ bhikkhū’’tiādivacanena.",
  "tika-s0201t5:224_1": "Esa brahmā.",
  "tika-s0201t5:224_2": "Upalāpetīti saṅgaṇhāti.",
  "tika-s0201t5:224_3": "Apasādetīti niggaṇhāti.",
  "tika-s0201t5:224_4": "Sesapadehīti vatthusāyiko yathākāmakaraṇīyo bāhiteyyoti imehi padehi.",
  "tika-s0201t5:224_5": "Mayhaṁ ārakkhaṁ gaṇhissasīti mama ārakkhako bhavissasi.",
  "tika-s0201t5:224_6": "Lakuṇḍakataranti nīcataraṁ nihīnavuttisarīraṁ.",
  "tika-s0201t5:225_0": "Phusitumpi samatthaṁ kiñci na passati,",
  "tika-s0201t5:225_1": "pageva ñāṇavibhavanti adhippāyo.",
  "tika-s0201t5:225_2": "Nipphattinti nipphajjanaṁ,",
  "tika-s0201t5:225_3": "phalanti attho.",
  "tika-s0201t5:225_4": "Tañhi kāraṇavasena gantabbato adhigantabbato gatīti vuccati.",
  "tika-s0201t5:225_5": "Ānubhāvanti pabhāvaṁ.",
  "tika-s0201t5:225_6": "So hi jotanaṭṭhena virocanaṭṭhena jutīti vuccati.",
  "tika-s0201t5:225_7": "Mahatā ānubhāvena paresaṁ abhibhavanato mahesoti akkhāyatīti mahesakkho.",
  "tika-s0201t5:225_8": "Tayidaṁ abhibhavanaṁ kittisampattiyā parivārasampattiyā cāti āha ‘‘mahāyaso mahāparivāro’’ti.",
  "tika-s0201t5:226_0": "Pariharantīti sineruṁ dakkhiṇato katvā parivattanti.",
  "tika-s0201t5:226_1": "Disāti bhummatthe etaṁ paccattavacananti āha ‘‘disāsu virocamānā’’ti.",
  "tika-s0201t5:226_2": "Attano jutiyā dibbamānāya vā.",
  "tika-s0201t5:226_3": "Tehīti candimasūriyehi.",
  "tika-s0201t5:226_4": "Tattakena pamāṇenāti yattake candimasūriyehi obhāsiyamāno lokadhātusaṅkhāto eko loko,",
  "tika-s0201t5:226_5": "tattakena pamāṇena.",
  "tika-s0201t5:226_6": "Idaṁ cakkavāḷaṁ buddhānaṁ uppattiṭṭhānabhūtaṁ seṭṭhaṁ uttamaṁ padhānaṁ,",
  "tika-s0201t5:226_7": "tasmā yebhuyyena etthupapannā devatā aññesu cakkavāḷesu devatā abhibhuyya vattanti.",
  "tika-s0201t5:226_8": "Tathā hi brahmā sahampati dasasahassabrahmaparivāro bhagavato santikaṁ upagañchi.",
  "tika-s0201t5:226_9": "Tenāha ‘‘ettha cakkavāḷasahasse tuyhaṁ vaso vattatī’’ti.",
  "tika-s0201t5:226_10": "Idāni ‘‘ettha te vattate vaso’’ti vuttaṁ vase vattanaṁ sarūpato dassetuṁ ‘‘paroparañca jānāsī’’tiādi vuttaṁ.",
  "tika-s0201t5:226_11": "Tattha paṭhamagāthāyaṁ vuttaṁ ettha-saddaṁ ānetvā attho veditabboti dassento ‘‘ettha cakkavāḷasahasse’’ti āha.",
  "tika-s0201t5:226_12": "Uccanīceti jātikularūpabhogaparivārādivasena uḷāre ca anuḷāre ca.",
  "tika-s0201t5:226_13": "Ayaṁ iddhoayaṁ pakatimanussoti iminā ‘‘sarūpato evassa sattānaṁ paroparajānanaṁ,",
  "tika-s0201t5:226_14": "na samudāgamato’’ti dasseti.",
  "tika-s0201t5:226_15": "Yaṁ pana vakkhati ‘‘sattānaṁ āgatiṁ gatinti,",
  "tika-s0201t5:226_16": "taṁ kāmaloke sattānaṁ ādānanikkhepajānanamattaṁ sandhāya vuttaṁ,",
  "tika-s0201t5:226_17": "na kammavipākajānanaṁ.",
  "tika-s0201t5:226_18": "Yadi hi samudāgamato jāneyya,",
  "tika-s0201t5:226_19": "attanopi jāneyya,",
  "tika-s0201t5:226_20": "na cassa taṁ atthīti,",
  "tika-s0201t5:226_21": "tathā āha ‘‘itthambhāvotiidaṁ cakkavāḷa’’ntiādi.",
  "tika-s0201t5:226_22": "Rāgayogato rāgo etassa atthīti vā rāgo,",
  "tika-s0201t5:226_23": "virajjanasīlo virāgī,",
  "tika-s0201t5:226_24": "taṁ rāgavirāginaṁ.",
  "tika-s0201t5:226_25": "Sahassibrahmā nāma tvaṁ cūḷaniyā eva lokadhātuyā jānanato.",
  "tika-s0201t5:226_26": "Tayāti nissakke karaṇavacanaṁ.",
  "tika-s0201t5:226_27": "Catuhatthāyāti anekahatthena sāṇipākārena kātabbapaṭappamāṇaṁ dīghato catuhatthāya,",
  "tika-s0201t5:226_28": "vitthārato dvihatthāya pilotikāya kātuṁ vāyamanto viya gopphake udake nimujjitukāmo viya ca pamāṇaṁ ajānanto vihaññatīti niggaṇhāti.",
  "tika-s0201t5:227_0": "504.Taṁ kāyanti tadeva nikāyaṁ.",
  "tika-s0201t5:227_1": "Jānitabbaṭṭhānaṁ patvāpīti anaññasādhāraṇā mayhaṁ sīlādayo guṇavisesā tāva tiṭṭhantu,",
  "tika-s0201t5:227_2": "īdisaṁ lokiyaṁ parittakaṁ jānitabbaṭṭhānampi patvā.",
  "tika-s0201t5:227_3": "Ayaṁ imesaṁ atisayena nīcoti nīceyyo,",
  "tika-s0201t5:227_4": "tassa bhāvo nīceyyanti āha ‘‘tayā nīcatarabhāvo pana mayhaṁ kuto’’ti.",
  "tika-s0201t5:228_0": "Heṭṭhūpapattikoti uparūparito cavitvā heṭṭhā laddhūpapattiko.",
  "tika-s0201t5:228_1": "Evaṁ saṅkhepato vuttamatthaṁ vitthārato dassetuṁ ‘‘anuppanne buddhuppāde’’ti āha.",
  "tika-s0201t5:228_2": "Heṭṭhūpapattikaṁ katvāti heṭṭhūpapattikaṁ patthanaṁ katvā.",
  "tika-s0201t5:228_3": "Yathā kenaci bahūsu ānantariyesu katesu yaṁ tattha garutaraṁ balavaṁ,",
  "tika-s0201t5:228_4": "tadeva paṭisandhiṁ deti,",
  "tika-s0201t5:228_5": "itarāni pana tassa anubalappadāyakāni honti,",
  "tika-s0201t5:228_6": "na paṭisandhidāyakāni,",
  "tika-s0201t5:228_7": "evaṁ catūsu rūpajjhānesu bhāvitesu yaṁ tattha garutaraṁ chandapaṇidhiadhimokkhādivasena sābhisaṅkhārañca,",
  "tika-s0201t5:228_8": "tadeva ca paṭisandhiṁ deti,",
  "tika-s0201t5:228_9": "itarāni pana aladdhokāsatāya tassa anubalappadāyakāni honti,",
  "tika-s0201t5:228_10": "na paṭisandhidāyakāni,",
  "tika-s0201t5:228_11": "tannibbattitajjhāneneva āyatiṁ punabbhavābhinibbatti hotīti āha ‘‘tatiyajjhānaṁ paṇītaṁ bhāvetvā’’ti.",
  "tika-s0201t5:228_12": "Tatthāti subhakiṇhabrahmaloke.",
  "tika-s0201t5:228_13": "Puna tatthāti ābhassarabrahmaloke.",
  "tika-s0201t5:228_14": "Paṭhamakāleti tasmiṁ bhave paṭhamasmiṁ kāle.",
  "tika-s0201t5:228_15": "Ubhayanti atītaṁ attano nibbattaṭṭhānaṁ,",
  "tika-s0201t5:228_16": "tattha nibbattiyā hetubhūtaṁ attano katakammanti ubhayaṁ.",
  "tika-s0201t5:228_17": "Pamussitvā kālassa ciratarabhāvato.",
  "tika-s0201t5:228_18": "Vītināmeti paṭipajjantīti ca tadā tassā kiriyāya pavattikkhaṇaṁ upādāya pavattamānapayogo.",
  "tika-s0201t5:229_0": "Apāyesīti pāyesi.",
  "tika-s0201t5:229_1": "Pipāsiteti tasite.",
  "tika-s0201t5:229_2": "Ghammanīti ghammakāle.",
  "tika-s0201t5:229_3": "Sampareteti ghammapariḷāhena pipāsāya abhibhūte.",
  "tika-s0201t5:229_4": "Nti pānīyadānaṁ.",
  "tika-s0201t5:229_5": "Vatasīlavattanti samādānavasena vatabhūtaṁ cārittasīlabhāvena samāciṇṇattā sīlavattaṁ.",
  "tika-s0201t5:229_6": "Suttappabuddhova anussarāmīti supitvā pabuddhamatto viya supinaṁ tava pubbanivutthaṁ mama pubbenivāsānussatiñāṇena anussarāmi,",
  "tika-s0201t5:229_7": "sabbaññutaññāṇena viya paccakkhato passāmīti attho.",
  "tika-s0201t5:230_0": "Karamareti vilumpitvā ānīte. Kammasajjanti yuddhasajjaṁ, āvudhādāyininti attho.",
  "tika-s0201t5:231_0": "Eṇīkūlasminti eṇīmigabāhullena ‘‘eṇīkūla’’nti saṅkhaṁ gate gaṅgāya tīrappadese.",
  "tika-s0201t5:231_1": "Gayhaka nīyamānanti gayhavasena karamarabhāvena corehi attano ṭhānaṁ nīyamānaṁ.",
  "tika-s0201t5:232_0": "Āvāhavivāhavasena mittasanthavaṁ katvā.",
  "tika-s0201t5:232_1": "‘‘Evaṁ amhesu kīḷantesu gaṅgeyyako nāgo kupito’’ti mayi saññampi na karontīti.",
  "tika-s0201t5:232_2": "Susukāranti susūti pavattaṁ bheravanāganissāsaṁ.",
  "tika-s0201t5:233_0": "Gahītanāvanti viheṭhetukāmatāya gatinivāraṇavasena gahitaṁ niggahitaṁ nāvaṁ.",
  "tika-s0201t5:233_1": "Luddenāti kurūrena.",
  "tika-s0201t5:233_2": "Manussakappāti nāvāgatānaṁ manussānaṁ viheṭhetukāmatāya.",
  "tika-s0201t5:234_0": "Baddhacaroti paṭibaddhacariyo.",
  "tika-s0201t5:234_1": "Tenāha ‘‘antevāsiko’’ti.",
  "tika-s0201t5:234_2": "Taṁ nissāyevāti raññā upaṭṭhiyamānopi rājānaṁ pahāya taṁ kappaṁ antevāsiṁ nissāyeva.",
  "tika-s0201t5:235_0": "Sambuddhimantaṁ vatinaṁ amaññīti ayaṁ sammadeva buddhimā vatasampannoti amaññi sambhāvesi ca.",
  "tika-s0201t5:236_0": "Nānattabhāvesūti nānā visuṁ visuṁ attabhāvesu.",
  "tika-s0201t5:237_0": "Addhāti ekaṁsena.",
  "tika-s0201t5:237_1": "Mametamāyunti mayhaṁ etaṁ yathāvuttaṁ tattha tattha bhave pavattaṁ āyuṁ.",
  "tika-s0201t5:237_2": "Na kevalaṁ mama āyumeva,",
  "tika-s0201t5:237_3": "atha kho aññampi sabbaññeyyaṁ jānāsi,",
  "tika-s0201t5:237_4": "na tuyhaṁ aviditaṁ nāma atthi.",
  "tika-s0201t5:237_5": "Tathā hi buddho sammāsambuddho tuvaṁ.",
  "tika-s0201t5:237_6": "No ce kathamayamattho ñāto?",
  "tika-s0201t5:237_7": "Tathā hi sammāsambuddhattā eva te ayaṁ jalito jotamāno ānubhāvo obhāsayaṁ sabbampi brahmalokaṁ obhāsento",
  "tika-s0201t5:237_8": "dibbamāno tiṭṭhatīti satthu asamasamataṁ pavedesi.",
  "tika-s0201t5:238_0": "Pathavattenāti pathavīattena.",
  "tika-s0201t5:238_1": "Tenāha ‘‘pathavīsabhāvenā’’ti.",
  "tika-s0201t5:238_2": "Ettha ca yasmā –",
  "tika-s0201t5:238_3": "‘‘sabbasaṅkhārasamathoti’’ādinā (mahāva. 7; dī. ni. 2.64, 67; ma. ni. 1.281; saṁ. ni.",
  "tika-s0201t5:238_4": "1.172) sādhāraṇato,",
  "tika-s0201t5:238_5": "‘‘yattha neva pathavī’’ti asādhāraṇato ca pathaviyā asabhāvena nibbānassa gahetabbatā atthi,",
  "tika-s0201t5:238_6": "taṁ nivattetvā pathaviyā anaññasādhāraṇaṁ sabhāvaṁ gahetuṁ ‘‘pathaviyā pathavattenā’’ti vuttaṁ.",
  "tika-s0201t5:238_7": "Nāpahosinti na pāpuṇiṁ.",
  "tika-s0201t5:238_8": "Idha pathaviyā pāpuṇanaṁ nāma ‘‘etaṁ mamā’’tiādinā gahaṇanti āha ‘‘taṇhādiṭṭhimānaggāhehi na gaṇhi’’nti.",
  "tika-s0201t5:239_0": "Vāditāyāti vādasīlatāya.",
  "tika-s0201t5:239_1": "Sabbanti akkharaṁ niddisitvāti ‘‘sabbaṁ kho ahaṁ brahme’’tiādinā bhagavatā vuttaṁ sabba-saddaṁ –",
  "tika-s0201t5:239_2": "‘‘sace kho te mārisa sabbassa sabbattena ananubhūta’’nti paccanubhāsanavasena niddisitvā.",
  "tika-s0201t5:239_3": "Akkhare dosaṁ gaṇhantoti bhagavatā sakkāyasabbaṁ sandhāya sabba-sadde gahite sabbasabbavasena tadatthaparivattanena",
  "tika-s0201t5:239_4": "sabba-saddavacanīyatāsāmaññena ca dosaṁ gaṇhanto.",
  "tika-s0201t5:239_5": "Tenāha ‘‘satthā panā’’tiādi.",
  "tika-s0201t5:239_6": "Tattha yadi sabbaṁ ananubhūtaṁ ‘‘natthi sabba’’nti loke anavasesaṁ pucchati.",
  "tika-s0201t5:239_7": "Sace sabbassa sabbattena anavasesasabhāvena ananubhūtaṁ appattaṁ,",
  "tika-s0201t5:239_8": "taṁ gaganakusumaṁ viya kiñci na siyā.",
  "tika-s0201t5:239_9": "Athassa ananubhūtaṁ atthīti assa sabbattena ananubhūtaṁ yadi atthi,",
  "tika-s0201t5:239_10": "‘‘sabba’’nti idaṁ vacanaṁ micchā,",
  "tika-s0201t5:239_11": "sabbaṁ nāma taṁ na hotīti adhippāyo.",
  "tika-s0201t5:239_12": "Tenāha ‘‘mā heva te rittakamevā’’tiādi.",
  "tika-s0201t5:240_0": "Ahaṁ sabbañca vakkhāmi,",
  "tika-s0201t5:240_1": "ananubhūtañca vakkhāmīti ahaṁ ‘‘sabba’’nti ca vakkhāmi,",
  "tika-s0201t5:240_2": "‘‘ananubhūta’’nti ca vakkhāmi,",
  "tika-s0201t5:240_3": "ettha ko dosoti adhippāyo.",
  "tika-s0201t5:240_4": "Kāraṇaṁ āharantoti sabbassa sabbattena ananubhūtassa atthibhāve kāraṇaṁ niddisanto.",
  "tika-s0201t5:240_5": "Vijānitabbanti maggaphalapaccavekkhaṇañāṇehi visesato sabbasaṅkhatavisiṭṭhatāya jānitabbaṁ.",
  "tika-s0201t5:240_6": "Anidassananti idaṁ nibbānassa sanidassanaduke dutiyapadasahitatādassananti adhippāyena ‘‘cakkhuviññāṇassa",
  "tika-s0201t5:240_7": "āpāthaṁ anupagamanato anidassanaṁ nāmā’’ti vuttaṁ.",
  "tika-s0201t5:240_8": "Sabbasaṅkhatavidhuratāya vā natthi etassa nidassananti anidassanaṁ.",
  "tika-s0201t5:240_9": "Natthi etassa antoti anantaṁ.",
  "tika-s0201t5:240_10": "Tena vuttaṁ ‘‘tayida’’ntiādi.",
  "tika-s0201t5:241_0": "Bhūtānīti paccayasambhūtāni.",
  "tika-s0201t5:241_1": "Asambhūtanti paccayehi asambhūtaṁ,",
  "tika-s0201t5:241_2": "nibbānanti attho.",
  "tika-s0201t5:241_3": "Apabhassarabhāvahetūnaṁ sabbaso abhāvā sabbato pabhāti sabbatopabhaṁ.",
  "tika-s0201t5:241_4": "Tenāha ‘‘nibbānato hī’’tiādi.",
  "tika-s0201t5:241_5": "Tathā hi vuttaṁ –",
  "tika-s0201t5:241_6": "‘‘tamo tattha na vijjatī’’ti. (Netti.",
  "tika-s0201t5:241_7": "104) pabhūtamevāti pakaṭṭhabhāvena ukkaṭṭhabhāvena vijjamānameva.",
  "tika-s0201t5:241_8": "Arūpībhāvena adesikattā sabbato pabhavati vijjatīti sabbatopabhaṁ.",
  "tika-s0201t5:241_9": "Tenāha ‘‘puratthimadisādīsū’’tiādi.",
  "tika-s0201t5:241_10": "Pavisanti etthāti pavisaṁ,",
  "tika-s0201t5:241_11": "tadeva sa-kārassa bha-kāraṁ,",
  "tika-s0201t5:241_12": "vi-kārassa ca lopaṁ katvā vuttaṁ ‘‘pabha’’nti.",
  "tika-s0201t5:241_13": "Tenāha ‘‘titthassa nāma’’nti.",
  "tika-s0201t5:241_14": "Vādaṁ patiṭṭhapesīti evaṁ mayā sabbañca vuttaṁ,",
  "tika-s0201t5:241_15": "ananubhūtañca vuttaṁ,",
  "tika-s0201t5:241_16": "tattha yaṁ tayā adhippāyaṁ ajānantena sahasā appaṭisaṅkhāya dosaggahaṇaṁ,",
  "tika-s0201t5:241_17": "taṁ micchāti brahmānaṁ niggaṇhanto bhagavā attano vādaṁ patiṭṭhapesi.",
  "tika-s0201t5:242_0": "Gahitagahitanti ‘‘idaṁ nicca’’ntiādinā gahitagahitaṁ gāhaṁ.",
  "tika-s0201t5:242_1": "Tattha tattha dosadassanamukhena niggaṇhantena satthārā vissajjāpito kiñci gahetabbaṁ attano paṭisaraṇaṁ",
  "tika-s0201t5:242_2": "adisvā parājayaṁ paṭicchādetuṁ laḷitakaṁkātukāmo vādaṁ pahāya iddhiyā pāṭihāriyalīḷaṁ dassetukāmo.",
  "tika-s0201t5:242_3": "Yadi sakkosi mayhaṁ antaradhāyituṁ,",
  "tika-s0201t5:242_4": "na pana sakkhissasīti adhippāyo.",
  "tika-s0201t5:242_5": "Mūlapaṭisandhiṁ gantukāmoti attano pākatikena attabhāvena ṭhātukāmo.",
  "tika-s0201t5:242_6": "So hi paṭisandhikāle nibbattasadisatāya mūlapaṭisandhīti vutto.",
  "tika-s0201t5:242_7": "Aññesanti heṭṭhā aññakāyikānaṁ brahmūnaṁ.",
  "tika-s0201t5:242_8": "Na adāsi abhisaṅkhatakāyenevāyaṁ tiṭṭhatu,",
  "tika-s0201t5:242_9": "na pākatikarūpenāti cittaṁ uppādesi.",
  "tika-s0201t5:242_10": "Tena so abhisaṅkhatakāyaṁ apanetuṁ avisahanto attabhāvapaṭicchādakaṁ andhakāraṁ nimminituṁ ārabhi.",
  "tika-s0201t5:242_11": "Satthā taṁ tamaṁ viddhaṁseti.",
  "tika-s0201t5:242_12": "Tena vuttaṁ ‘‘mūlapaṭisandhiṁ vā’’tiādi.",
  "tika-s0201t5:243_0": "Bhavevāhanti bhave eva ahaṁ.",
  "tika-s0201t5:243_1": "Ayañca eva-saddo aṭṭhānapayuttoti dassento āha ‘‘ahaṁ bhave bhayaṁ disvāyevā’’ti,",
  "tika-s0201t5:243_2": "sabbasmiṁ bhave jātiādibhayaṁ ñāṇacakkhunā yāthāvato disvā.",
  "tika-s0201t5:243_3": "Sattabhavanti sattasaṅkhātaṁ bhavaṁ.",
  "tika-s0201t5:243_4": "Kammabhavapaccaye hi upapattibhave sattasamaññā.",
  "tika-s0201t5:243_5": "Vibhavanti vimuttiṁ.",
  "tika-s0201t5:243_6": "Pariyesamānampi upāyassa anadhigatattā bhaveyeva disvā.",
  "tika-s0201t5:243_7": "Bhavañca vibhavesinaṁ vibhavaṁ nibbutiṁ esamānānaṁ sattānaṁ bhavaṁ,",
  "tika-s0201t5:243_8": "bhavesu uppattiñca disvāti evaṁ vā ettha attho daṭṭhabbo.",
  "tika-s0201t5:243_9": "Na abhivadinti ‘‘aho vata sukha’’nti evaṁ abhivadāpanākārābhāvato na abhinivisiṁ,",
  "tika-s0201t5:243_10": "lakkhaṇavacanametaṁ.",
  "tika-s0201t5:243_11": "Gāhattho eva vā abhivāda-saddoti āha ‘‘nābhivadi’’nti,",
  "tika-s0201t5:243_12": "‘‘nagavesi’’nti.",
  "tika-s0201t5:243_13": "Bhavaggahaṇenettha dukkhasaccaṁ,",
  "tika-s0201t5:243_14": "nandīgahaṇena samudayasaccaṁ,",
  "tika-s0201t5:243_15": "vibhavaggahaṇena nirodhasaccaṁ,",
  "tika-s0201t5:243_16": "nandiñca na upādiyinti iminā maggasaccaṁ pakāsitanti āha ‘‘iti cattāri saccāni pakāsento’’ti.",
  "tika-s0201t5:243_17": "Tadidaṁ catunnaṁ ariyasaccānaṁ gāthāya vibhāvanadassanaṁ.",
  "tika-s0201t5:243_18": "Satthā pana tesaṁ brahmūnaṁ ajjhāsayānurūpaṁ saccāni vitthārato pakāsento vipassanaṁ pāpetvā arahattena desanāya kūṭaṁ gaṇhi.",
  "tika-s0201t5:243_19": "Te ca brahmāno keci sotāpattiphale,",
  "tika-s0201t5:243_20": "keci sakadāgāmiphale,",
  "tika-s0201t5:243_21": "keci anāgāmiphale,",
  "tika-s0201t5:243_22": "keci arahatte ca patiṭṭhahiṁsu.",
  "tika-s0201t5:243_23": "Tena vuttaṁ ‘‘saccāni pakāsento satthā dhammaṁ desesī’’tiādi.",
  "tika-s0201t5:243_24": "Acchariyajātāti sañjātacchariyā.",
  "tika-s0201t5:243_25": "Samūlaṁ bhavanti taṇhāvijjāhi samūlaṁ bhavaṁ.",
  "tika-s0201t5:244_0": "505.Mamavasaṁ ativattitānīti sabbaso kāmadhātusamatikkamanapaṭipadāya mayhaṁ visayaṁ atikkamitāni.",
  "tika-s0201t5:244_1": "Kathaṁ panāyaṁ tesaṁ ariyabhūmisamokkamanaṁ jānātīti?",
  "tika-s0201t5:244_2": "Nayaggāhato –",
  "tika-s0201t5:244_3": "‘‘samaṇo gotamo dhammaṁ desento saṁsāre ādīnavaṁ,",
  "tika-s0201t5:244_4": "nibbāne ca ānisaṁsaṁ pakāsento veneyyajanaṁ nibbānaṁ diṭṭhameva karoti,",
  "tika-s0201t5:244_5": "tassa desanā avañjhā amoghā indena vissaṭṭhavajirasadisā,",
  "tika-s0201t5:244_6": "tassa ca āṇāya ṭhitā saṁsāre na dissantevā’’ti nayaggāhena anumānena jānāti.",
  "tika-s0201t5:244_7": "Sace tvaṁ evaṁ anubuddhoti yathā tvaṁ paresaṁ saccābhisambodhaṁ vadati,",
  "tika-s0201t5:244_8": "evaṁ tvaṁ attano anurūpato sayambhuñāṇena buddho dhammaṁ paṭivijjhitvā ṭhito.",
  "tika-s0201t5:244_9": "Taṁ dhammaṁ mā upanayasīti tayā paṭividdhadhammaṁ mā sāvakapaṭivedhaṁ pāpesi.",
  "tika-s0201t5:244_10": "Idanti idaṁ anantaraṁ vuttaṁ brahmaloke patiṭṭhānaṁyeva sandhāya māro vadati,",
  "tika-s0201t5:244_11": "te dassento ‘‘anuppanne hī’’tiādimāha.",
  "tika-s0201t5:244_12": "Apāyapatiṭṭhānaṁ pana ājīvakanigaṇṭhādipabbajjaṁ upagate titthakare,",
  "tika-s0201t5:244_13": "ye keci vā pabbajitvā micchāpaṭipanne jane sandhāya vadati.",
  "tika-s0201t5:244_14": "Anuppanneti asañjāte,",
  "tika-s0201t5:244_15": "appatteti attho.",
  "tika-s0201t5:244_16": "Anullapanatāyāti yathā māro upari kiñci uttaraṁ lapituṁ na sakkoti,",
  "tika-s0201t5:244_17": "evaṁ tathā uttarabhāsanena.",
  "tika-s0201t5:244_18": "Nimantanavacanenāti viññāpanavacanena.",
  "tika-s0201t5:244_19": "Brahmaṁ seṭṭhaṁ nimantanaṁ,",
  "tika-s0201t5:244_20": "brahmuno vā nimantanaṁ ettha atthīti brahmanimantanikaṁ, suttaṁ.",
  "tika-s0201t5:244_21": "Yaṁ panettha atthato avibhattaṁ,",
  "tika-s0201t5:244_22": "taṁ suviññeyyameva.",
  "tika-s0201t5:245_0": "Brahmanimantanikasuttavaṇṇanāya līnatthappakāsanā samattā.",
  "tika-s0201t5:246_0": "10. Māratajjanīyasuttavaṇṇanā",
  "tika-s0201t5:247_0": "506.Koṭṭhamanupaviṭṭhoti āsayo vaccaguttaṭṭhānatāya koṭṭhaṁ,",
  "tika-s0201t5:247_1": "tassa abbhantarañhettha koṭṭhaṁ.",
  "tika-s0201t5:247_2": "Anurūpo hutvā paviṭṭho anupaviṭṭho.",
  "tika-s0201t5:247_3": "Sukhumañhi tadanucchavikaṁ attabhāvaṁ māpetvā ayaṁ tattha paviṭṭho.",
  "tika-s0201t5:247_4": "Garugaro viyāti garukagaruko viya.",
  "tika-s0201t5:247_5": "U-kārassa hi o-kāraṁ katvā ayaṁ niddeso,",
  "tika-s0201t5:247_6": "ativiya garuko maññeti attho.",
  "tika-s0201t5:247_7": "Garugaru viya icceva vā pāṭho.",
  "tika-s0201t5:247_8": "Māsabhattaṁ māso uttarapadalopena,",
  "tika-s0201t5:247_9": "māsabhattena ācitaṁ pūritaṁ māsācitaṁ maññe.",
  "tika-s0201t5:247_10": "Tenāha ‘‘māsabhattaṁ bhuttassa kucchi viyā’’ti.",
  "tika-s0201t5:247_11": "Uttarapadalopena vinā atthaṁ dassetuṁ ‘‘māsapūritapasibbako viyā’’ti vuttaṁ.",
  "tika-s0201t5:247_12": "Tintamāso viyāti tintamāso pasibbako viya.",
  "tika-s0201t5:247_13": "Kiṁ nu kho etaṁ mama kucchiyaṁ pubbaṁ bhārikattaṁ,",
  "tika-s0201t5:247_14": "kiṁ nu kho kathaṁ nu kho jātanti adhippāyo?",
  "tika-s0201t5:247_15": "Upāyenāti pathena ñāyena.",
  "tika-s0201t5:247_16": "Byatirekato panassa anupāyaṁ dassetuṁ ‘‘sace panā’’tiādi vuttaṁ.",
  "tika-s0201t5:247_17": "Attānameva vā sandhāya ‘‘mā tathāgataṁ vihesesī’’ti āha.",
  "tika-s0201t5:247_18": "Yathā hi ariyasaṅgho ‘‘tathāgataṁ devamanussapūjitaṁ,",
  "tika-s0201t5:247_19": "saṅghaṁ namassāma suvatthi hotū’’tiādīsu (khu. pā. 6.18; su. ni.",
  "tika-s0201t5:247_20": "241) tathāgatoti vuccati,",
  "tika-s0201t5:247_21": "evaṁ tappariyāpannā ariyapuggalā,",
  "tika-s0201t5:247_22": "yathā ca purimakā dutiyaaggasāvakā kappānaṁ satasahassādhikaṁ ekaṁ asaṅkhyeyyaṁ pāramiyo pūretvā āgatā,",
  "tika-s0201t5:247_23": "ayampi mahāthero tathā āgatoti tathāgatoti.",
  "tika-s0201t5:247_24": "Patiaggaḷeva aṭṭhāsīti aggaḷassa bahibhāge aṭṭhāsi.",
  "tika-s0201t5:248_0": "507.",
  "tika-s0201t5:248_1": "Rukkhadevatā nāma cātumahārājikesu nihīno kāyo,",
  "tika-s0201t5:248_2": "tasmā nesaṁ manussagandho paricitattā nātijegucchoti āha ‘‘ākāsaṭṭhadevatāna’’nti.",
  "tika-s0201t5:248_3": "Ābādhaṁ karotīti dukkhaṁ janeti.",
  "tika-s0201t5:248_4": "Nāgarikoti sukumāro.",
  "tika-s0201t5:248_5": "Paricokkhoti sabbaso sucirūpo.",
  "tika-s0201t5:248_6": "Ñātikoṭinti ñātibhāgaṁ.",
  "tika-s0201t5:248_7": "Anādimati hi saṁsāre ñātibhāgarahito nāma satto kassacipi natthīti adhippāyo.",
  "tika-s0201t5:248_8": "Idanti ‘‘so me tvaṁ bhāgineyyo hosī’’ti idaṁ vacanaṁ.",
  "tika-s0201t5:248_9": "Paveṇivasenāti tadā mayhaṁ bhāgineyyo hutvā idāni māraṭṭhāne ṭhitoti imissā paveṇiyā vasena vuttaṁ.",
  "tika-s0201t5:248_10": "Aññassa vā vesamaṁ dhuro vidhuro.",
  "tika-s0201t5:248_11": "Tenāha ‘‘aññehi saddhiṁ asadiso’’ti.",
  "tika-s0201t5:248_12": "Appadukkhenāti sukheneva.",
  "tika-s0201t5:248_13": "Panthānaṁ avanti gacchantīti pathāvino.",
  "tika-s0201t5:248_14": "Ettakenāti ettāvatā citakasannisayena.",
  "tika-s0201t5:248_15": "Udakaleṇanti udakanissandanaleṇaṁ.",
  "tika-s0201t5:248_16": "Samāpattitoti nirodhasamāpattito.",
  "tika-s0201t5:248_17": "Samāpattiphalanti nirodhasamāpattiphalaṁ.",
  "tika-s0201t5:249_0": "508.Dasahi akkosavatthūhīti dasahipi akkosavatthūhi,",
  "tika-s0201t5:249_1": "tato kiñci ahāpentā.",
  "tika-s0201t5:249_2": "Paribhāsathāti garahatha.",
  "tika-s0201t5:249_3": "Ghaṭṭethāti anūnāhi kathāhi imesu ovijjhatha.",
  "tika-s0201t5:249_4": "Dukkhāpethāti citte dukkhaṁ janetha.",
  "tika-s0201t5:249_5": "Etesanti tesaṁ bhikkhūnaṁ tumhākaṁ akkosanādīhi bhikkhūnaṁ kilesuppattiyā.",
  "tika-s0201t5:249_6": "Tenettha dūsī māro otāraṁ labhati nāmāti adhippāyo.",
  "tika-s0201t5:249_7": "Upaṭṭhātabbaṁ ibhaṁ arahantīti ibbhā,",
  "tika-s0201t5:249_8": "hatthibhaṇḍakā,",
  "tika-s0201t5:249_9": "hīnajīvikatāya hete ibbhā viyāti ibbhā,",
  "tika-s0201t5:249_10": "te pana sadutiyakavasena ‘‘gahapatikā’’ti vuttā.",
  "tika-s0201t5:249_11": "Kaṇhāti kaṇhābhijātikā.",
  "tika-s0201t5:249_12": "Pādato jātattā pādānaṁ apaccā.",
  "tika-s0201t5:249_13": "Ālasiyajātāti kasivaṇijjādikammassa akaraṇena sañjātālasiyā.",
  "tika-s0201t5:249_14": "Gūthaniddhamanapanāḷīti vaccakūpato gūthassa nikkhamapadeso.",
  "tika-s0201t5:250_0": "Manussānaṁ akusalaṁ na bhaveyya tesaṁ tādisāya abhisandhiyā abhāvato.",
  "tika-s0201t5:250_1": "Āvesakassa ānubhāvena āviṭṭhassa cittasantati viparivattatīti vuttovāyamattho.",
  "tika-s0201t5:250_2": "Visabhāgavatthunti bhikkhūnaṁ santike itthirūpaṁ,",
  "tika-s0201t5:250_3": "bhikkhunīnaṁ santike purisarūpanti īdisaṁ,",
  "tika-s0201t5:250_4": "aññaṁ vā pabbajitānaṁ asāruppaṁ visabhāgavatthuṁ.",
  "tika-s0201t5:250_5": "Vippaṭisārārammaṇanti passantānaṁ vippaṭisārassa paccayaṁ.",
  "tika-s0201t5:250_6": "Lepayaṭṭhinti lepalittaṁ vākurayaṭṭhiṁ.",
  "tika-s0201t5:251_0": "510.Somanassavasenāti gehassitasomanassavasena.",
  "tika-s0201t5:251_1": "Aññathattanti uppilāvitattaṁ.",
  "tika-s0201t5:251_2": "Purimanayenevāti ‘‘sace māro manussānaṁ sarīre adhimuccitvā’’tiādinā pubbe vuttanayena.",
  "tika-s0201t5:251_3": "Yadi mārova tathā kareyya,",
  "tika-s0201t5:251_4": "manussānaṁ kusalaṁ na bhaveyya,",
  "tika-s0201t5:251_5": "mārasseva bhaveyya,",
  "tika-s0201t5:251_6": "sarīre pana anadhimuccitvā tādisaṁ pasādanīyaṁ pasādavatthuṁ dassesi.",
  "tika-s0201t5:251_7": "Tenāha ‘‘yathā hī’’tiādi.",
  "tika-s0201t5:252_0": "511.Asubhasaññāparicitenāti sakalaṁ kāyaṁ asubhanti pavattāya saññāya sahagatajjhānaṁ asubhasaññā,",
  "tika-s0201t5:252_1": "tena paricitena paribhāvitena.",
  "tika-s0201t5:252_2": "Cetasā cittena.",
  "tika-s0201t5:252_3": "Bahulanti abhiṇhaṁ.",
  "tika-s0201t5:252_4": "Viharatoti viharantassa,",
  "tika-s0201t5:252_5": "asubhasamāpattibahulassāti attho.",
  "tika-s0201t5:252_6": "Patilīyatīti saṅkucati tattha paṭikūlatāya saṇṭhitattā.",
  "tika-s0201t5:252_7": "Patikuṭatīti apasakkati.",
  "tika-s0201t5:252_8": "Pativattatīti nivattati.",
  "tika-s0201t5:252_9": "Tato eva na sampasāriyati.",
  "tika-s0201t5:252_10": "Rasataṇhāyāti madhurādirasavisayāya taṇhāya.",
  "tika-s0201t5:253_0": "Sabbaloke anabhiratisaññāti tīsupi bhavesu aruccanavasena pavattā vipassanābhāvanā.",
  "tika-s0201t5:253_1": "Nibbidānupassanā hesā.",
  "tika-s0201t5:253_2": "Lokacitresūti hatthiassarathapāsādakūṭāgārādibhedesu ceva ārāmarāmaṇeyyakādibhedesu ca loke cittavicittesu.",
  "tika-s0201t5:253_3": "Rāgasantāni vūpasantarāgāni.",
  "tika-s0201t5:253_4": "Dosamohasantānīti etthāpi eseva nayo.",
  "tika-s0201t5:253_5": "Imesaṁ evaṁ kammaṭṭhānaggahaṇaṁ sabbesaṁ sappāyabhāvato.",
  "tika-s0201t5:254_0": "512.Sakkharaṁgahetvāti sakkharāsīsena tattakaṁ bhinnapāsāṇamuṭṭhinti āha ‘‘antomuṭṭhiyaṁ tiṭṭhanapamāṇaṁ pāsāṇa’’nti.",
  "tika-s0201t5:254_1": "Muṭṭhipariyāpannanti attho.",
  "tika-s0201t5:254_2": "Ayañhi pāsāṇassa heṭṭhimakoṭi.",
  "tika-s0201t5:254_3": "Hatthināgoti mahāhatthī.",
  "tika-s0201t5:254_4": "Mahantapariyāyo nāga-saddoti keci.",
  "tika-s0201t5:254_5": "Ahināgādito vā visesanatthaṁ hatthināgoti vuttaṁ.",
  "tika-s0201t5:254_6": "Sakalasarīreneva nivattitvā apalokesīti vuttamatthaṁ vivarituṁ ‘‘yathā hī’’tiādi vuttaṁ.",
  "tika-s0201t5:254_7": "Na vāyanti ettha vā-saddo avadhāraṇatthoti āha ‘‘neva pamāṇaṁ aññāsī’’ti.",
  "tika-s0201t5:254_8": "Sahāpalokanāyāti ca vacanatoti iminā vacanena imaṁ vacanamattaṁ gahetvāti adhippāyo.",
  "tika-s0201t5:254_9": "Uḷāreti uḷāraguṇe.",
  "tika-s0201t5:254_10": "Bhagavantañhi ṭhapetvā natthi tadā sadevake loke tādiso guṇavisesayuttoti.",
  "tika-s0201t5:255_0": "Visuṁ visuṁ paccattavedaniyo ayasūlena saddhiṁ bhūtāni cha phassāyatanāni etassāti cha phassāyatanaṁ, dukkhaṁ.",
  "tika-s0201t5:255_1": "Taṁ ettha atthīti cha phassāyataniko, nirayo.",
  "tika-s0201t5:255_2": "Tenāha ‘‘chasu phassā…pe…",
  "tika-s0201t5:255_3": "paccayo’’ti.",
  "tika-s0201t5:255_4": "Samāhanatīti samāhato,",
  "tika-s0201t5:255_5": "anekasatabhedo saṅkusamāhato ettha atthīti saṅkusamāhato, nirayo.",
  "tika-s0201t5:255_6": "Visesapaccayatāya vedanāya ṭhitoti vedaniyo,",
  "tika-s0201t5:255_7": "kāraṇākārakena vinā paccattaṁ sayameva vedaniyoti paccattavedaniyo.",
  "tika-s0201t5:255_8": "Ayasūlena saddhiṁ ayasūlanti pādapadesato paṭṭhāya nirantaraṁ abhihananavasena āgatena paṇṇāsāya janehi",
  "tika-s0201t5:255_9": "gahitena ayasūlena saha sīsapadesato paṭṭhāya āgataṁ.",
  "tika-s0201t5:255_10": "Ayasūlabhāvasāmaññena cetaṁ ekavacanaṁ,",
  "tika-s0201t5:255_11": "satamattāni patitāni sūlāni.",
  "tika-s0201t5:255_12": "Iminā te ṭhānena cintetvāti nissitavohārena nissayaṁ vadati.",
  "tika-s0201t5:255_13": "Evaṁ vuttanti ‘‘tadā jāneyyāsi vassasahassaṁ me niraye paccamānassā’’ti evaṁ vuttaṁ.",
  "tika-s0201t5:255_14": "Vuṭṭhānimanti vuṭṭhāne bhavaṁ,",
  "tika-s0201t5:255_15": "antimanti attho.",
  "tika-s0201t5:255_16": "Tenāha ‘‘vipākavuṭṭhānavedana’’nti,",
  "tika-s0201t5:255_17": "vipākassa pariyosānaṁ vedananti attho.",
  "tika-s0201t5:255_18": "Dukkhatarā hoti padīpassa vijjhāyanakkhaṇe mahantabhāvo viya.",
  "tika-s0201t5:256_0": "513.Ghaṭṭayitvā pothetvā.",
  "tika-s0201t5:256_1": "Pāṭiyekkavedanājanakāti paccekaṁ mahādukkhasamuppādakā.",
  "tika-s0201t5:256_2": "Ayato apagato nirayo,",
  "tika-s0201t5:256_3": "so devadūtasuttena (ma. ni.",
  "tika-s0201t5:256_4": "3.261) dīpetabbo.",
  "tika-s0201t5:256_5": "Atthavaṇṇanā panassa parato sayameva āgamissati.",
  "tika-s0201t5:256_6": "Imaṁ pana atītavatthuṁ āharitvā attano ñāṇānubhāvadīpanamukhena māraṁ santajjento mahāthero ‘‘yoetamabhijānātī’’ti gāthamāha.",
  "tika-s0201t5:256_7": "Tassattho –",
  "tika-s0201t5:256_8": "yo mahābhiñño etaṁ kammaṁ kammaphalañca hatthatale ṭhapitaṁ āmalakaṁ viya abhimukhaṁ katvā paccakkhato jānāti.",
  "tika-s0201t5:256_9": "Sabbaso bhinnakilesatāya bhikkhu sammāsambuddhassa aggasāvako,",
  "tika-s0201t5:256_10": "tādisaṁ uḷāraguṇaṁ āsajja ghaṭṭayitvā ekantakāḷakehi pāpadhammehi samannāgatattā kaṇha māra āyatiṁ mahādukkhaṁ vindissasi.",
  "tika-s0201t5:257_0": "Udakaṁ vatthuṁ katvāti tattha nibbattanakasattānaṁ sādhāraṇakammaphalena mahāsamuddaudakameva adhiṭṭhānaṁ katvā.",
  "tika-s0201t5:257_1": "Tathā hi tāni kappaṭṭhitikāni honti.",
  "tika-s0201t5:257_2": "Tenāha ‘‘kappaṭṭhāyino’’ti.",
  "tika-s0201t5:257_3": "Tesanti vimānānaṁ.",
  "tika-s0201t5:257_4": "Etaṁ yathāvuttavimānavatthuṁ tāsaṁ accharānaṁ sampattiṁ,",
  "tika-s0201t5:257_5": "tassa ca kāraṇaṁ attapaccakkhaṁ katvā jānāti.",
  "tika-s0201t5:257_6": "Pādaṅguṭṭhena kampayīti pubbārāme visākhāya mahāupāsikāya kāritaṁ sahassagabbhapaṭimaṇḍitamahāpāsādaṁ attano pādaṅguṭṭhena kampesi.",
  "tika-s0201t5:257_7": "Tenāha ‘‘idaṁ pāsādakampanasuttena dīpetabba’’nti.",
  "tika-s0201t5:257_8": "Idanti ‘‘yo vejayanta’’nti imissā gāthāya atthajātaṁ cūḷataṇhāsaṅkhayavimuttisutteneva (ma. ni.",
  "tika-s0201t5:257_9": "1.393) dīpetabbaṁ.",
  "tika-s0201t5:258_0": "Tassa brahmagaṇassa tathācintanasamanantarameva tasmiṁ brahmaloke sudhammaṁ brahmasabhaṁ gantvā.",
  "tika-s0201t5:258_1": "Tepīti mahāmoggallānādayo.",
  "tika-s0201t5:258_2": "Paccekaṁ disāsūti mahāmoggallānatthero puratthimadisāyaṁ,",
  "tika-s0201t5:258_3": "mahākassapatthero dakkhiṇadisāyaṁ,",
  "tika-s0201t5:258_4": "mahākappinatthero pacchimadisāyaṁ,",
  "tika-s0201t5:258_5": "anuruddhatthero uttaradisāyanti evaṁ cattāro therā brahmaparisamatthake majjhe nisinnassa bhagavato samantato catuddisā nisīdiṁsu.",
  "tika-s0201t5:258_6": "Gāthā vuttāti ‘‘yo brahmaṁ paripucchatī’’ti gāthā vuttā.",
  "tika-s0201t5:258_7": "Aññatarabrahmasuttenāti –",
  "tika-s0201t5:258_8": "‘‘tena kho pana samayena aññatarassa brahmuno evarūpaṁ pāpakaṁ diṭṭhigataṁ uppannaṁ hotī’’tiādinā (saṁ. ni.",
  "tika-s0201t5:258_9": "1.176) mahāvagge āgatena aññatarabrahmasuttena.",
  "tika-s0201t5:259_0": "Jhānavimokkhena phusīti jhānavimokkhasannissayena abhiññāñāṇena phassayi.",
  "tika-s0201t5:259_1": "Vananti jambudīpaṁ aphassayīti sambandho.",
  "tika-s0201t5:259_2": "Jambudīpo hi vanabahulatāya idha ‘‘vana’’nti vutto.",
  "tika-s0201t5:259_3": "Tenāha ‘‘jambusaṇḍassa issaro’’ti.",
  "tika-s0201t5:259_4": "Pubbavidehānaṁ dīpanti pubbavidehavāsīnaṁ dīpaṁ,",
  "tika-s0201t5:259_5": "pubbavidehadīpanti attho.",
  "tika-s0201t5:259_6": "Bhūmisayā narā nāma aparagoyānakā uttarakurukā ca.",
  "tika-s0201t5:259_7": "Yasmā te gehapariggahābhāvato bhūmiyaṁyeva sayanti,",
  "tika-s0201t5:259_8": "na pāsādādīsu.",
  "tika-s0201t5:259_9": "Paṭilabhīti uppādesi.",
  "tika-s0201t5:259_10": "Etaṁ āsaṁ mā akāsīti esā yathā pubbe dūsimārassa,",
  "tika-s0201t5:259_11": "evaṁ tuyhaṁ āsā dīgharattaṁ anatthāvahā,",
  "tika-s0201t5:259_12": "tasmā edisaṁ āsaṁ mā akāsīti mārassa ovādaṁ adāsi.",
  "tika-s0201t5:259_13": "Sesaṁ sabbattha suviññeyyameva.",
  "tika-s0201t5:260_0": "Papañcasūdaniyā majjhimanikāyaṭṭhakathāya",
  "tika-s0201t5:261_0": "Māratajjanīyasuttavaṇṇanāya līnatthappakāsanā samattā.",
  "tika-s0201t5:262_0": "Niṭṭhitā ca cūḷayamakavaggavaṇṇanā.",
  "tika-s0201t5:263_0": "Mūlapaṇṇāsaṭīkā samattā.",
  "tika-s0201t5:264_0": "Dutiyo bhāgo niṭṭhito."
}