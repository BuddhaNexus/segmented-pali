{
  "anya-e0802n1:0_0": "1. Sandhikappa",
  "anya-e0802n1:1_0": "Paṭhamakaṇḍa",
  "anya-e0802n1:2_0": "(Ka)",
  "anya-e0802n1:3_0": "Seṭṭhaṁ tilokamahitaṁ abhivandiyaggaṁ,",
  "anya-e0802n1:4_0": "Buddhañca dhammamamalaṁ gaṇamuttamañca;",
  "anya-e0802n1:5_0": "Satthussa tassa vacanatthavaraṁ subuddhuṁ,",
  "anya-e0802n1:6_0": "Vakkhāmi suttahitamettha susandhikappaṁ.",
  "anya-e0802n1:7_0": "(Kha)",
  "anya-e0802n1:8_0": "Seyyaṁ jineritanayena budhā labhanti,",
  "anya-e0802n1:9_0": "Tañcāpi tassa vacanatthasubodhanena;",
  "anya-e0802n1:10_0": "Atthañca akkharapadesu amohabhāvā,",
  "anya-e0802n1:11_0": "Seyyatthiko padamato vividhaṁ suṇeyyaṁ.",
  "anya-e0802n1:12_0": "1, 1.Attho akkharasaññāto.",
  "anya-e0802n1:13_0": "Sabbavacanānamattho akkhareheva saññāyate.",
  "anya-e0802n1:13_1": "Akkharavipattiyaṁ hi atthassa dunnayathā hoti,",
  "anya-e0802n1:13_2": "tasmā akkharakosallaṁ bahūpakāraṁ suttantesu.",
  "anya-e0802n1:14_0": "2, 2.Akkharāpādayoekacattālīsaṁ.",
  "anya-e0802n1:15_0": "Te ca kho akkharā api akārādayo ekacattā līsa suttantesu sopakārā.",
  "anya-e0802n1:16_0": "Taṁ yathā?",
  "anya-e0802n1:16_1": "A ā i ī u ū e o,",
  "anya-e0802n1:16_2": "ka kha ga gha ṅa,",
  "anya-e0802n1:16_3": "ca cha ja jha ña,",
  "anya-e0802n1:16_4": "ṭa ṭha ḍa ḍha ṇa,",
  "anya-e0802n1:16_5": "ta tha da dha na,",
  "anya-e0802n1:16_6": "pa pha ba bha ma,",
  "anya-e0802n1:16_7": "ya ra la va sa ha ḷa aṁ,",
  "anya-e0802n1:16_8": "iti akkharā nāma.",
  "anya-e0802n1:17_0": "Tena kvattho? Attho akkharasaññāto.",
  "anya-e0802n1:18_0": "3, 3.Tatthodantā sarā aṭṭha.",
  "anya-e0802n1:19_0": "Tattha akkharesu akārādīsu odantā aṭṭha akkharā sarā nāma honti.",
  "anya-e0802n1:20_0": "Taṁ yathā? A ā i ī u ū e o, iti sarā nāma.",
  "anya-e0802n1:21_0": "Tena kvattho? Sarā sare lopaṁ.",
  "anya-e0802n1:22_0": "4, 4.Lahumattā tayo rassā.",
  "anya-e0802n1:23_0": "Tattha aṭṭhasu saresu lahumattā tayo sarā rassā nāma honti.",
  "anya-e0802n1:24_0": "Taṁ yathā? A i u, iti rassā nāma.",
  "anya-e0802n1:25_0": "Tena kvattho? Rassaṁ.",
  "anya-e0802n1:26_0": "5, 5.Aññedīghā.",
  "anya-e0802n1:27_0": "Tattha aṭṭhasu saresu rassehi aññe pañca sarā dīghā nāma honti.",
  "anya-e0802n1:28_0": "Taṁ yathā? Ā ī ū e o, iti dīghā nāma.",
  "anya-e0802n1:29_0": "Tena kvattho? Dīghaṁ.",
  "anya-e0802n1:30_0": "6, 8.Sesā byañjanā.",
  "anya-e0802n1:31_0": "Ṭhapetvā aṭṭha sare sesā akkharā kakārādayo niggahitantā byañjanā nāma honti.",
  "anya-e0802n1:32_0": "Taṁ yathā?",
  "anya-e0802n1:32_1": "Ka kha ga gha ṅa,",
  "anya-e0802n1:32_2": "ca cha ja jha ña,",
  "anya-e0802n1:32_3": "ṭa ṭha ḍa ḍha ṇa,",
  "anya-e0802n1:32_4": "ta tha da dha na,",
  "anya-e0802n1:32_5": "pa pha ba bha ma,",
  "anya-e0802n1:32_6": "ya ra la va sa ha ḷa aṁ,",
  "anya-e0802n1:32_7": "iti byañjanā nāma.",
  "anya-e0802n1:33_0": "Tena kvattho? Sarā pakati byañjane.",
  "anya-e0802n1:34_0": "7, 9.Vaggā pañcapañcaso mantā.",
  "anya-e0802n1:35_0": "Tesaṁ kho byañjanānaṁ kakārādayo makārantā pañcapañcaso akkharavanto vaggā nāma honti.",
  "anya-e0802n1:36_0": "Taṁ yathā?",
  "anya-e0802n1:36_1": "Ka kha ga gha ṅa,",
  "anya-e0802n1:36_2": "ca cha ja jha ña,",
  "anya-e0802n1:36_3": "ṭa ṭha ḍa ḍha ṇa,",
  "anya-e0802n1:36_4": "ta tha da dha na,",
  "anya-e0802n1:36_5": "pa pha ba bha ma,",
  "anya-e0802n1:36_6": "iti vaggā nāma.",
  "anya-e0802n1:37_0": "Tena kvattho? Vaggantaṁ vā vagge.",
  "anya-e0802n1:38_0": "8, 10.Aṁiti niggahitaṁ.",
  "anya-e0802n1:39_0": "Aṁ iti niggahitaṁ nāma hoti.",
  "anya-e0802n1:40_0": "Tena kvattho? Aṁ byañjane niggahitaṁ.",
  "anya-e0802n1:41_0": "9, 11.Parasamaññā payoge.",
  "anya-e0802n1:42_0": "Yā ca pana paresu sakkataganthesu samaññā ghosāti vā aghosāti vā, tā payoge sati etthāpi yujjante.",
  "anya-e0802n1:43_0": "Tattha ghosā nāma-ga gha ṅa,",
  "anya-e0802n1:43_1": "ja jha ña,",
  "anya-e0802n1:43_2": "ḍa ḍha ṇa,",
  "anya-e0802n1:43_3": "da dha na,",
  "anya-e0802n1:43_4": "ba bha ma,",
  "anya-e0802n1:43_5": "ya ra la va ha ḷa,",
  "anya-e0802n1:43_6": "iti ghosā nāma.",
  "anya-e0802n1:43_7": "Aghosā nāma-ka kha, ca cha, ṭa ṭha, ta tha, pa pha, sa,",
  "anya-e0802n1:43_8": "iti aghosā nāma.",
  "anya-e0802n1:44_0": "Tena kvattho? Vagge ghosāghosānaṁ tatiyapaṭhamā.",
  "anya-e0802n1:45_0": "10, 12.Pubbamadhoṭhita massaraṁ sarena viyojaye.",
  "anya-e0802n1:46_0": "Tattha sandhiṁ kattukāmo pubbabyañjanaṁ adhoṭhitaṁ assaraṁ katvā sarañca upari katvā sarena viyojaye.",
  "anya-e0802n1:47_0": "Tatrāyamādi.",
  "anya-e0802n1:48_0": "11, 14.Nayeparaṁ yutte.",
  "anya-e0802n1:49_0": "Assaraṁ kho byañjanaṁ adhoṭhataṁ parakkharaṁ naye yutte. Tatrābhiratimiccheyya.",
  "anya-e0802n1:50_0": "Yuttetikasmā? Akkocchi maṁ avadhi maṁ, ajini maṁ ahāsi me. Ettha pana yuttaṁ na hoti.",
  "anya-e0802n1:51_0": "Iti sandhikappe paṭhamo kaṇḍo.",
  "anya-e0802n1:52_0": "Dutiyakaṇḍa",
  "anya-e0802n1:53_0": "12, 13.Sarā sare lopaṁ.",
  "anya-e0802n1:54_0": "Sarā kho sare pare lopaṁ papponti.",
  "anya-e0802n1:55_0": "Yassindriyāni samathaṅgatāni. No hetaṁ bhante sametāyasmā saṅghena.",
  "anya-e0802n1:56_0": "13, 15.Vā paro asarūpā.",
  "anya-e0802n1:57_0": "Saramhā asarūpā paro saro lopaṁ pappoti vā.",
  "anya-e0802n1:58_0": "Cattāro’me bhikkhave dhammā,",
  "anya-e0802n1:58_1": "kinnu’ māvasamaṇiyo.",
  "anya-e0802n1:58_2": "Vāti kasmā?",
  "anya-e0802n1:58_3": "Pañcindriyāni,",
  "anya-e0802n1:58_4": "tayassu dhammā jahitā bhavanti.",
  "anya-e0802n1:59_0": "14, 16.Kvacāsacaṇṇaṁlutte.",
  "anya-e0802n1:60_0": "Saro kho paro pubbasare lutte kvaci asavaṇṇaṁ pappoti.",
  "anya-e0802n1:61_0": "Saṅkhyaṁ nopeti vedagū, bandhusseva samāgamo.",
  "anya-e0802n1:62_0": "Kvacīti kasmā? Yassindriyāni, tathūpamaṁ dhammavaraṁ adesayi.",
  "anya-e0802n1:63_0": "15, 17.Dīghaṁ.",
  "anya-e0802n1:64_0": "Saro kho paro pubbasare lutte kvaci dīghaṁ pappoti.",
  "anya-e0802n1:64_1": "Saddhīdha vittaṁ purisassa seṭṭhaṁ,",
  "anya-e0802n1:64_2": "anāgārehi cūbhayaṁ.",
  "anya-e0802n1:65_0": "Kvacīti kasmā? Pañcahupāli aṅgehi samannāgato. Natthaññaṁ kiñci.",
  "anya-e0802n1:66_0": "16, 18.Pubbo ca.",
  "anya-e0802n1:67_0": "Pubbo ca saro parasaralope kate kvaci dīghaṁ pappoti.",
  "anya-e0802n1:68_0": "Kiṁsūdha vittaṁ purisassa seṭṭhaṁ, sādhūti paṭissuṇitvā, kvacīti kasmā? Itissa muhuttampi.",
  "anya-e0802n1:69_0": "17, 19.Yamedantassādeso.",
  "anya-e0802n1:70_0": "Ekārassa antabhūtassa sare pare kvaci yakārādeso hoti.",
  "anya-e0802n1:71_0": "Adhigato kho myāyaṁ dhammo, tyāhaṁ evaṁ vadeyyaṁ, tyāssa pahīnā honti.",
  "anya-e0802n1:72_0": "Kvacīti kasmā? Ne’nāgatā, iti nettha.",
  "anya-e0802n1:73_0": "18, 20.Vamodudantānaṁ.",
  "anya-e0802n1:74_0": "Okārukārānaṁ antabhūtānaṁ sare pare kvaci vakārādeso hoti.",
  "anya-e0802n1:75_0": "Atha khvassa, svassa hoti, bahvābādho, vatthvettha vihitaṁ niccaṁ cakkhāpāthamāgacchati.",
  "anya-e0802n1:76_0": "Kvacītikasmā? Cattāro’me bhikkhave dhammā, kinnumāva samaṇiyo.",
  "anya-e0802n1:77_0": "19, 22.Sabbo caṁti.",
  "anya-e0802n1:78_0": "Sabbo icceso tisaddo byañjano sare pare kvaci cakāraṁ pappoti.",
  "anya-e0802n1:79_0": "Iccetaṁ kusalaṁ, iccassa vacanīyaṁ, paccuttaritvā, paccāharati.",
  "anya-e0802n1:80_0": "Kvacīti kasmā? Itissa muhuttampi.",
  "anya-e0802n1:81_0": "20, 27.Do dhassa ca.",
  "anya-e0802n1:82_0": "Dhaiccetassa sare pare kvaci dakārādeso hoti.",
  "anya-e0802n1:83_0": "Ekamidāhaṁ bhikkhave samayaṁ.",
  "anya-e0802n1:84_0": "Kvacīti kasmā? Idheva maraṇaṁ bhavissati.",
  "anya-e0802n1:85_0": "Vaggahaṇena dhakārassa hakārādeso hoti sāhu dassana mariyānaṁ.",
  "anya-e0802n1:86_0": "Suttavibhāgena bahudhā siyā-",
  "anya-e0802n1:87_0": "To dassa, yathā? Sugato.",
  "anya-e0802n1:88_0": "Ṭo tassa, yathā? Dukkaṭaṁ.",
  "anya-e0802n1:89_0": "Dho tassa, yathā? Gandhabbo.",
  "anya-e0802n1:90_0": "Tro ttassa, yathā? Atrajo.",
  "anya-e0802n1:91_0": "Ko gassa, yathā? Kulūpako.",
  "anya-e0802n1:92_0": "Lo rassa, yathā? Mahāsālo.",
  "anya-e0802n1:93_0": "Jo yassa, yathā? Gavajo.",
  "anya-e0802n1:94_0": "Bbo vissa, yathā? Kubbato.",
  "anya-e0802n1:95_0": "Ko yassa, yathā? Sake.",
  "anya-e0802n1:96_0": "Yo jassa, yathā? Niyaṁputtaṁ.",
  "anya-e0802n1:97_0": "Ko tassa, yathā? Niyako.",
  "anya-e0802n1:98_0": "Cco ttassa, yathā bhacco.",
  "anya-e0802n1:99_0": "Pho passa, yathā? Nipphatti.",
  "anya-e0802n1:100_0": "Kho kassa, yathā? Nikkhamati. Iccevamādī yojetabbā.",
  "anya-e0802n1:101_0": "21, 21.Ivaṇṇo yaṁ navā.",
  "anya-e0802n1:102_0": "Pubbo ivaṇṇo sare pare yakāraṁ pappoti navā. Paṭisunthāravutyassa, sabbā vityānubhūyate.",
  "anya-e0802n1:103_0": "Navāti kasmā? Pañcahaṅgehi samannāgato, muttacāgī anuddhato.",
  "anya-e0802n1:104_0": "22, 28.Evādissa ri pubbo ca rasso.",
  "anya-e0802n1:105_0": "Saramhā parassa evassa ekārassa ādissa rikāro hoti, pubbo ca saro rasso hoti navā.",
  "anya-e0802n1:106_0": "Yathariva vasudhātalañca sabbaṁ, tathariva guṇavā supūjaniyo.",
  "anya-e0802n1:107_0": "Navāti kasmā? Yathā eva, tathā eva.",
  "anya-e0802n1:108_0": "Iti sandhikappe dutiyo kaṇḍo.",
  "anya-e0802n1:109_0": "Tatiyakaṇḍa",
  "anya-e0802n1:110_0": "23, 26.Sarā pakati byañjane.",
  "anya-e0802n1:111_0": "Sarā kho byañjane pare pakatirūpāni honti.",
  "anya-e0802n1:112_0": "Manopubbaṅgamā dhammā, pamādo maccuno padaṁ, tiṇṇo pāraṅgato ahu.",
  "anya-e0802n1:113_0": "24, 35.Sare kvaci.",
  "anya-e0802n1:114_0": "Sarā kho sare pare kvaci pakatirūpāni honti.",
  "anya-e0802n1:115_0": "Ko imaṁ pathaviṁ vicessati.",
  "anya-e0802n1:116_0": "Kvacīti kasmā? Appassutāyaṁ puriso.",
  "anya-e0802n1:117_0": "25, 37.Dīghaṁ.",
  "anya-e0802n1:118_0": "Sarā kho byañjane pare kvaci dīghaṁ papponti.",
  "anya-e0802n1:119_0": "Sammā dhammaṁ vipassato, evaṁ gāme munī care, khantī paramaṁ tapo titikkhā.",
  "anya-e0802n1:120_0": "Kvacīti kasmā? Idha modati pecca modati, patilīyati, paṭihaññati.",
  "anya-e0802n1:121_0": "26, 38.Rassaṁ.",
  "anya-e0802n1:122_0": "Sarā kho byañjane pare kvaci rassaṁ papponti.",
  "anya-e0802n1:123_0": "Bhovādināma so hoti, yathābhāvi guṇena so.",
  "anya-e0802n1:124_0": "Kvacīti kasmā? Sammāsamādhi, sāvittī chandaso mukhaṁ, upanīyati jīvitamappamāyu.",
  "anya-e0802n1:125_0": "27, 39.Lopañca tatrākāro.",
  "anya-e0802n1:126_0": "Sarā kho byañjane pare kvaci lopaṁ papponti. Tatra ca lope kate akārāgamo hoti.",
  "anya-e0802n1:127_0": "Sa sīlavā.",
  "anya-e0802n1:127_1": "Sa paññavā esa dhammo sanantano,",
  "anya-e0802n1:127_2": "sa ve kasāvamarahati,",
  "anya-e0802n1:127_3": "sa mānakāmopi bhaveyya,",
  "anya-e0802n1:127_4": "sa ve muni jātibhayaṁ adassi.",
  "anya-e0802n1:128_0": "Kvacīti kasmā? So muni, eso dhammo padissati, na so kāsāvamarahati.",
  "anya-e0802n1:129_0": "28, 40.Para dvebhāvo ṭhāne.",
  "anya-e0802n1:130_0": "Saramhā parassa byañjanassa dvebhāvo hoti ṭhāne.",
  "anya-e0802n1:131_0": "Idhappamādo, purisassa jantuno, pabbajjaṁ kittayissāmi, cātuddasi, pañcaddasi, abhikkantataro cando.",
  "anya-e0802n1:132_0": "Ṭhāneti kasmā? Idha modati pecca modati.",
  "anya-e0802n1:133_0": "29, 42.Vagge ghosāghosānaṁ tatiyapaṭhamā.",
  "anya-e0802n1:134_0": "Vagge kho pubbesaṁ byañjanānaṁ ghosāghosabhūtānaṁ saramhā yathāsaṅkhyaṁ tatiyapaṭhamakkharā dvebhāvaṁ gacchanti ṭhāne.",
  "anya-e0802n1:135_0": "Eseva cajjhānapphalo,",
  "anya-e0802n1:135_1": "yatraṭṭhitaṁ nappasaheyya maccu,",
  "anya-e0802n1:135_2": "sele yathā pabbatamuddhaniṭṭhito,",
  "anya-e0802n1:135_3": "cattāriṭṭhānāni naro pamatto.",
  "anya-e0802n1:136_0": "Ṭhāneti kasmā? Idha cetaso daḷhaṁ gaṇhāti thāmasā.",
  "anya-e0802n1:137_0": "Iti sandhikappe tatiyo kaṇḍo.",
  "anya-e0802n1:138_0": "Catutthakaṇḍa",
  "anya-e0802n1:139_0": "30, 58.Aṁbyañjane niggahitaṁ.",
  "anya-e0802n1:140_0": "Niggahitaṁ kho byañjane pare aṁ iti hoti.",
  "anya-e0802n1:141_0": "Evaṁ vutte, taṁ sādhūti paṭissuṇitvā.",
  "anya-e0802n1:142_0": "31, 49.Vaggantaṁ vā vagge.",
  "anya-e0802n1:143_0": "Vaggabhūte byañjane pare niggahitaṁ kho vaggantaṁ vā pappoti.",
  "anya-e0802n1:144_0": "Tanniccutaṁ,",
  "anya-e0802n1:144_1": "dhammañcare sucaritaṁ,",
  "anya-e0802n1:144_2": "cirappavāsiṁ purisaṁ.",
  "anya-e0802n1:144_3": "Santantassa manaṁ hoti,",
  "anya-e0802n1:144_4": "taṅkāruṇikaṁ,",
  "anya-e0802n1:144_5": "evaṅkho bhikkhave sikkhitabbaṁ.",
  "anya-e0802n1:145_0": "Vāggahaṇenaniggahitaṁ kho lakārādeso hoti. Puggalaṁ.",
  "anya-e0802n1:146_0": "Vāti kasmā? Na taṁ kammaṁ kataṁ sādhu.",
  "anya-e0802n1:147_0": "32, 50.Ehe uṁ.",
  "anya-e0802n1:148_0": "Ekārahakāre pare niggahitaṁ kho ñakāraṁ pappoti vā.",
  "anya-e0802n1:149_0": "Paccattaññeva parinibbāyissāmi,",
  "anya-e0802n1:149_1": "taññevettha paṭipucchissāmi,",
  "anya-e0802n1:149_2": "evañhi vo bhikkhave sikkhitabbaṁ.",
  "anya-e0802n1:149_3": "Tañhi tassa musā hoti.",
  "anya-e0802n1:150_0": "Vāti kasmā? Evametaṁ abhiññāya, evaṁ hoti subhāsitaṁ.",
  "anya-e0802n1:151_0": "33, 50.Saye ca.",
  "anya-e0802n1:152_0": "Niggahitaṁ kho yakāre pare saha yakārena ñakāraṁ pappoti vā.",
  "anya-e0802n1:153_0": "Saññogo, saññuttaṁ.",
  "anya-e0802n1:154_0": "Vāti kasmā? Saṁyogo, saṁyuttaṁ.",
  "anya-e0802n1:155_0": "34, 52.Madā sare.",
  "anya-e0802n1:156_0": "Niggahitassa kho sare pare makāradakārādesā honti vā.",
  "anya-e0802n1:157_0": "Tamahaṁ brūmi brāhmaṇaṁ, etadavoca satthā.",
  "anya-e0802n1:158_0": "Vāti kasmā? Akkocchi maṁ avadhi maṁ, ajini maṁ ahāsi me.",
  "anya-e0802n1:159_0": "35, 34.Ya va ma da na ta ra lā cāgamā.",
  "anya-e0802n1:160_0": "Sare pare yakāro vakāro makāro dakāro nakāro takāro rakāro lakāro ime āgamā honti vā.",
  "anya-e0802n1:161_0": "Nayimassa vijjā,",
  "anya-e0802n1:161_1": "yathayidaṁ cittaṁ.",
  "anya-e0802n1:161_2": "Migī bhantā vudikkhati,",
  "anya-e0802n1:161_3": "sittā te lahu messati,",
  "anya-e0802n1:161_4": "asittā te garu messati.",
  "anya-e0802n1:161_5": "Asso bhadro kasāmiva,",
  "anya-e0802n1:161_6": "sammadaññā vimuttānaṁ.",
  "anya-e0802n1:161_7": "Manasādaññā vimuttānaṁ,",
  "anya-e0802n1:161_8": "attadatthamabhiññāya.",
  "anya-e0802n1:161_9": "Ciraṁnāyati,",
  "anya-e0802n1:161_10": "ito nāyati.",
  "anya-e0802n1:161_11": "Yasmātiha bhikkhave,",
  "anya-e0802n1:161_12": "tasmātiha bhikkhave,",
  "anya-e0802n1:161_13": "ajjatagge pāṇupetaṁ.",
  "anya-e0802n1:161_14": "Sabbhireva samāsetha,",
  "anya-e0802n1:161_15": "āraggeriva sāsapo,",
  "anya-e0802n1:161_16": "sāsaporiva āraggā.",
  "anya-e0802n1:161_17": "Chaḷabhiññā,",
  "anya-e0802n1:161_18": "saḷāyatanaṁ.",
  "anya-e0802n1:162_0": "Vāti kasmā? Evaṁ mahiddhiyā esā, akkocchi maṁ avadhi maṁ, ajini maṁ ahāsi me, ajeyyo anugāmiko.",
  "anya-e0802n1:163_0": "Caggahaṇena idheva makārassa pakāro hoti. Cirappavāsiṁ purisaṁ.",
  "anya-e0802n1:164_0": "Kakārassa ca dakāro hoti. Sadatthapasuto siyā.",
  "anya-e0802n1:165_0": "Dakārassa ca takāro hoti, sugato.",
  "anya-e0802n1:166_0": "36, 47.Kvaci o byañjane.",
  "anya-e0802n1:167_0": "Byañjane pare kvaci okārāgamo hoti.",
  "anya-e0802n1:168_0": "Atippago kho tāva sāvatthiyaṁ piṇḍāya carituṁ. Parosahassaṁ.",
  "anya-e0802n1:169_0": "Kvacīki kasmā? Etha passathimaṁ lokaṁ, andhībhūto ayaṁ loko.",
  "anya-e0802n1:170_0": "37, 57.Niggahitañca.",
  "anya-e0802n1:171_0": "Niggahitañcāgamo hoti sare vā byañjane vā pare kvaci.",
  "anya-e0802n1:172_0": "Cakkhuṁudapādi, avaṁsiro,",
  "anya-e0802n1:172_1": "yāvañcidha bhikkhave purimaṁ jātiṁ sarāmi,",
  "anya-e0802n1:172_2": "aṇuṁthūlāni sabbaso,",
  "anya-e0802n1:172_3": "manopubbaṅgamā dhammā.",
  "anya-e0802n1:173_0": "Kvacīti kasmā?",
  "anya-e0802n1:173_1": "Idheva naṁ pasaṁsanti,",
  "anya-e0802n1:173_2": "pecca sagge pamodati,",
  "anya-e0802n1:173_3": "na hi etehi yānehi,",
  "anya-e0802n1:173_4": "gaccheyya agataṁ disaṁ.",
  "anya-e0802n1:174_0": "Caggahaṇena visaddassa ca pakāro hoti. Pacessati, vicessati vā.",
  "anya-e0802n1:175_0": "38, 53.Kvaci lopaṁ.",
  "anya-e0802n1:176_0": "Niggahitaṁ kho sare pare kvaci lopaṁ pappoti.",
  "anya-e0802n1:177_0": "Tāsāhaṁ santike, vidūnaggamiti.",
  "anya-e0802n1:178_0": "Kvacīti kasmā? Ahameva nūna bālo etamatthaṁ viditvāna.",
  "anya-e0802n1:179_0": "39, 54.Byañjaneca.",
  "anya-e0802n1:180_0": "Niggahitaṁ kho byañjane pare kvaci lopaṁ pappoti.",
  "anya-e0802n1:181_0": "Ariyasaccānadassanaṁ, etaṁ buddhānasāsanaṁ.",
  "anya-e0802n1:182_0": "Kvacīti kasmā? Etaṁ maṅgalamuttamaṁ, taṁ vo vadāmi bhaddante.",
  "anya-e0802n1:183_0": "40, 55.Paro vāsaro.",
  "anya-e0802n1:184_0": "Niggahitamhā paro saro lopaṁ pappoti vā.",
  "anya-e0802n1:185_0": "Bhāsitaṁ abhinandunti, uttattaṁva, yathābījaṁva, yathādhaññaṁva.",
  "anya-e0802n1:186_0": "Vāti kasmā? Ahameva nūna bālo, etadahosi.",
  "anya-e0802n1:187_0": "41, 56.Byañjano ca visaññogo.",
  "anya-e0802n1:188_0": "Niggahitamhā parasmiṁ sare lutte yadi byañjano sasaññogo visaññogo hoti.",
  "anya-e0802n1:189_0": "Evaṁsa te āsavo, pupphaṁsā uppajji.",
  "anya-e0802n1:190_0": "Lutteti kasmā? Evamassa vidūnaggamiti.",
  "anya-e0802n1:191_0": "Caggahaṇena tiṇṇaṁ byañjanānamantare ye sarūpā, tesampi lopo hoti. Agyāgāraṁ, paṭisanthāravutyassa.",
  "anya-e0802n1:192_0": "Iti sandhikappe catuttho kaṇḍo.",
  "anya-e0802n1:193_0": "Pañcamakaṇḍa",
  "anya-e0802n1:194_0": "42, 32.Gosare puthassāgamo kvaci.",
  "anya-e0802n1:195_0": "Puthaiccetassa ante sare pare kvaci gakārāgamo hoti.",
  "anya-e0802n1:196_0": "Puthage va.",
  "anya-e0802n1:197_0": "43, 33.Pāssa canto rasso.",
  "anya-e0802n1:198_0": "Pāiccetassa ante sare pare kvaci gakārāgamo hoti, anto ca saro rasso hoti.",
  "anya-e0802n1:199_0": "Pageva vutyassa.",
  "anya-e0802n1:200_0": "Kvacīti kasmā? Pā eva vutyassa.",
  "anya-e0802n1:201_0": "44, 24.Abbho abhi.",
  "anya-e0802n1:202_0": "Abhiiccetassa sare pare abbhādeso hoti. Abbhudīritaṁ, abbhuggacchati.",
  "anya-e0802n1:203_0": "45, 25.Ajjhoadhi.",
  "anya-e0802n1:204_0": "Adhiiccetassa sare pare ajjhādeso hoti.",
  "anya-e0802n1:205_0": "Ajjhokāse, ajjhāgamā.",
  "anya-e0802n1:206_0": "46, 26.Te na vā ivaṇṇe.",
  "anya-e0802n1:207_0": "Te ca kho abhiadhiiccete ivaṇṇe pare abbho ajjhoitivuttarūpā naṁ honti vā.",
  "anya-e0802n1:208_0": "Abhicchitaṁ, adhīritaṁ.",
  "anya-e0802n1:209_0": "Vāti kasmā? Abbhīritaṁ, ajjhiṇamutto.",
  "anya-e0802n1:210_0": "47, 23.Atissa cantassa.",
  "anya-e0802n1:211_0": "Atiiccetassa antabhūtassa tisaddassa ivaṇṇe pare “sabbo caṁ tī”ti vuttarūpaṁ na hoti.",
  "anya-e0802n1:212_0": "Atīsigaṇo, atīritaṁ.",
  "anya-e0802n1:213_0": "Ivaṇṇeti kasmā? Accantaṁ.",
  "anya-e0802n1:214_0": "48, 43.Kvaci paṭi patissa.",
  "anya-e0802n1:215_0": "Patiiccetassa sare vā byañjane vā pare kvaci paṭiādeso hoti.",
  "anya-e0802n1:216_0": "Paṭaggi dātabbo, paṭihaññati.",
  "anya-e0802n1:217_0": "Kvacīti kasmā? Paccantimesu janapadesu, patilīyati, patirūpadesavāso ca.",
  "anya-e0802n1:218_0": "49, 44.Puthassu byañjane.",
  "anya-e0802n1:219_0": "Puthaiccetassa anto saro byañjane pare ukāro hoti.",
  "anya-e0802n1:220_0": "Puthujjano, puthubhūtaṁ.",
  "anya-e0802n1:221_0": "Antaggahaṇena aputhassāpi sare pare antassa ukāro hoti, manuññaṁ.",
  "anya-e0802n1:222_0": "50, 45.O avassa.",
  "anya-e0802n1:223_0": "Avaiccetassa byañjane pare kvaci okāro hoti.",
  "anya-e0802n1:224_0": "Andhakārena onaddhā.",
  "anya-e0802n1:225_0": "Kvacīti kasmā? Avasussatu me sarīre maṁsalohitaṁ.",
  "anya-e0802n1:226_0": "51, 59.Anupadiṭṭhānaṁ vuttayogato.",
  "anya-e0802n1:227_0": "Anupadiṭṭhānaṁ upasagganipātānaṁ sarasandhīhi byañjanasandhīhi vuttasandhīhi ca yathāyogaṁ yojetabbaṁ.",
  "anya-e0802n1:228_0": "Pāpanaṁ,",
  "anya-e0802n1:228_1": "parāyaṇaṁ, upāyanaṁ, upāhanaṁ, nyāyogo,",
  "anya-e0802n1:228_2": "nigupadhi, anubodho,",
  "anya-e0802n1:228_3": "duvūpasantaṁ,",
  "anya-e0802n1:228_4": "suvūpasantaṁ, dvālayo, svālayo,",
  "anya-e0802n1:228_5": "durākhyātaṁ,",
  "anya-e0802n1:228_6": "svākhyāto, udīritaṁ,",
  "anya-e0802n1:228_7": "samuddiṭṭhaṁ, viyaggaṁ,",
  "anya-e0802n1:228_8": "vijjhaggaṁ, byaggaṁ,",
  "anya-e0802n1:228_9": "avayāgamanaṁ, anveti,",
  "anya-e0802n1:228_10": "anupaghāto,",
  "anya-e0802n1:228_11": "anacchariyaṁ,",
  "anya-e0802n1:228_12": "pariyesanā, parāmāso,",
  "anya-e0802n1:228_13": "evaṁ sare ca honti.",
  "anya-e0802n1:229_0": "Pariggaho, paggaho, pakkamo,",
  "anya-e0802n1:229_1": "parakkamo, nikkamo,",
  "anya-e0802n1:229_2": "nikkasāvo,",
  "anya-e0802n1:229_3": "nillayanaṁ,",
  "anya-e0802n1:229_4": "dullayanaṁ,",
  "anya-e0802n1:229_5": "dumbhikkhaṁ,",
  "anya-e0802n1:229_6": "dubbuttaṁ,",
  "anya-e0802n1:229_7": "sandiṭṭhaṁ, duggaho, viggaho, niggato,",
  "anya-e0802n1:229_8": "abhikkamo,",
  "anya-e0802n1:229_9": "paṭikkamo,",
  "anya-e0802n1:229_10": "evaṁ byañjane ca.",
  "anya-e0802n1:229_11": "Sesā sabbe yojetabbā.",
  "anya-e0802n1:230_0": "Iti sandhikappe pañcamo kaṇḍo.",
  "anya-e0802n1:231_0": "Sandhikappo niṭṭhito."
}