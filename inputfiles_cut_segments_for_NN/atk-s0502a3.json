{
  "atk-s0502a3:0_0": "3. Cittavaggo",
  "atk-s0502a3:1_0": "1. Meghiyattheravatthu",
  "atk-s0502a3:2_0": "Phandanaṁcapalaṁ cittanti imaṁ dhammadesanaṁ satthā cālikāya pabbate viharanto āyasmantaṁ meghiyaṁ ārabbha kathesi.",
  "atk-s0502a3:3_0": "Tassa vatthuṁ vibhāvanatthaṁ sabbaṁ meghiyasuttantaṁ (udā.",
  "atk-s0502a3:3_1": "31) vitthāretabbaṁ.",
  "atk-s0502a3:3_2": "Satthā pana tīhi vitakkehi anvāsattatāya tasmiṁ ambavane padhānaṁ anuyuñjituṁ asakkuṇitvā āgataṁ meghiyattheraṁ āmantetvā,",
  "atk-s0502a3:3_3": "‘‘atibhāriyaṁ te, meghiya,",
  "atk-s0502a3:3_4": "kataṁ ‘āgamehi tāva, meghiya,",
  "atk-s0502a3:3_5": "ekakomhi yāva aññopi koci bhikkhu āgacchatī’ti maṁ yācantaṁ ekakaṁ pahāya gacchantena bhikkhunā nāma evaṁ cittavasikena bhavituṁ na vaṭṭati,",
  "atk-s0502a3:3_6": "cittaṁ nāmetaṁ lahukaṁ,",
  "atk-s0502a3:3_7": "taṁ attano vase vattetuṁ vaṭṭatī’’ti vatvā imā dve gāthā abhāsi –",
  "atk-s0502a3:4_0": "33.",
  "atk-s0502a3:5_0": " ‘‘Phandanaṁ capalaṁ cittaṁ, dūrakkhaṁ dunnivārayaṁ;",
  "atk-s0502a3:6_0": "Ujuṁ karoti medhāvī, usukārova tejanaṁ.",
  "atk-s0502a3:7_0": "34.",
  "atk-s0502a3:8_0": " ‘‘Vārijova thale khitto, okamokataubbhato;",
  "atk-s0502a3:9_0": "Paripphandatidaṁ cittaṁ, māradheyyaṁ pahātave’’ti.",
  "atk-s0502a3:10_0": "Tattha phandananti rūpādīsu ārammaṇesu vipphandamānaṁ.",
  "atk-s0502a3:10_1": "Capalanti ekairiyāpathena asaṇṭhahanto gāmadārako viya ekasmiṁ ārammaṇe asaṇṭhahanato capalaṁ.",
  "atk-s0502a3:10_2": "Cittanti viññāṇaṁ,",
  "atk-s0502a3:10_3": "bhūmivatthuārammaṇakiriyādivicittatāya panetaṁ ‘‘citta’’nti vuttaṁ.",
  "atk-s0502a3:10_4": "Dūrakkhanti kiṭṭhasambādhe ṭhāne kiṭṭhakhādakagoṇaṁ viya ekekasmiṁ sappāyārammaṇeyeva duṭṭhapanato dūrakkhaṁ.",
  "atk-s0502a3:10_5": "Dunnivārayanti visabhāgārammaṇaṁ gacchantaṁ paṭisedhetuṁ dukkhattā dunnivārayaṁ.",
  "atk-s0502a3:10_6": "Usukārova tejananti yathā nāma usukāro araññato ekaṁ vaṅkadaṇḍakaṁ āharitvā nittacaṁ katvā kañjiyatelena",
  "atk-s0502a3:10_7": "makkhetvā aṅgārakapalle tāpetvā rukkhālake uppīḷetvā nivaṅkaṁ ujuṁ vālavijjhanayoggaṁ karoti,",
  "atk-s0502a3:10_8": "katvā ca pana rājarājamahāmattānaṁ sippaṁ dassetvā mahantaṁ sakkārasammānaṁ labhati,",
  "atk-s0502a3:10_9": "evameva medhāvī paṇḍito viññū puriso phandanādisabhāvametaṁ cittaṁ dhutaṅgāraññāvāsavasena,",
  "atk-s0502a3:10_10": "nittacaṁ apagataoḷārikakilesaṁ katvā saddhāsinehena temetvā kāyikacetasikavīriyena tāpetvā samathavipassanālake",
  "atk-s0502a3:10_11": "uppīḷetvā ujuṁ akuṭilaṁ nibbisevanaṁ karoti,",
  "atk-s0502a3:10_12": "katvā ca pana saṅkhāre sammasitvā mahantaṁ avijjakkhandhaṁ padāletvā,",
  "atk-s0502a3:10_13": "‘‘tisso vijjā,",
  "atk-s0502a3:10_14": "cha abhiññā,",
  "atk-s0502a3:10_15": "nava lokuttaradhamme’’ti imaṁ visesaṁ hatthagatameva katvā aggadakkhiṇeyyabhāvaṁ labhati.",
  "atk-s0502a3:11_0": "Vārijovāti maccho viya,",
  "atk-s0502a3:11_1": "thale khittoti hatthena vā pādena vā jālādīnaṁ vā aññatarena thale chaḍḍito.",
  "atk-s0502a3:11_2": "Okamokataubbhatoti ‘‘okapuṇṇehi cīvarehī’’ti ettha (mahāva.",
  "atk-s0502a3:11_3": "306) udakaṁ okaṁ,",
  "atk-s0502a3:11_4": "‘‘okaṁ pahāya aniketasārī’’ti ettha (su. ni.",
  "atk-s0502a3:11_5": "850) ālayo,",
  "atk-s0502a3:11_6": "ettha ubhayampi labbhati.",
  "atk-s0502a3:11_7": "‘‘Okamokataubbhato’’ti hi ettha okamokatoti udakasaṅkhātā ālayāti ayamattho.",
  "atk-s0502a3:11_8": "Ubbhatoti uddhaṭo.",
  "atk-s0502a3:11_9": "Paripphandatidaṁ cittanti yathā so udakālayato ubbhato thale khitto maccho udakaṁ alabhanto paripphandati,",
  "atk-s0502a3:11_10": "evamidaṁ pañcakāmaguṇālayābhirataṁ cittaṁ tato uddharitvā māradheyyasaṅkhātaṁ vaṭṭaṁ pahātuṁ vipassanākammaṭṭhāne",
  "atk-s0502a3:11_11": "khittaṁ kāyikacetasikavīriyena santāpiyamānaṁ paripphandati,",
  "atk-s0502a3:11_12": "saṇṭhātuṁ na sakkoti.",
  "atk-s0502a3:11_13": "Evaṁ santepi dhuraṁ anikkhipitvā medhāvī puggalo taṁ vuttanayeneva ujuṁ kammaniyaṁ karotīti attho.",
  "atk-s0502a3:11_14": "Aparo nayo –",
  "atk-s0502a3:11_15": "idaṁ māradheyyaṁ kilesavaṭṭaṁ avijahitvā ṭhitaṁ cittaṁ so vārijo viya paripphandati,",
  "atk-s0502a3:11_16": "tasmā māradheyyaṁ pahātave,",
  "atk-s0502a3:11_17": "yena kilesavaṭṭasaṅkhātena māradheyyeneva paripphandati,",
  "atk-s0502a3:11_18": "taṁ pahātabbanti.",
  "atk-s0502a3:12_0": "Gāthāpariyosāne meghiyatthero sotāpattiphale patiṭṭhito, aññepi bahū sotāpannādayo jātāti.",
  "atk-s0502a3:13_0": "Meghiyattheravatthu paṭhamaṁ.",
  "atk-s0502a3:14_0": "2. Aññatarabhikkhuvatthu",
  "atk-s0502a3:15_0": "Dunniggahassalahunoti imaṁ dhammadesanaṁ satthā sāvatthiyaṁ jetavane viharanto aññataraṁ bhikkhuṁ ārabbha kathesi.",
  "atk-s0502a3:16_0": "Kosalarañño kira vijite pabbatapāde mātikagāmo nāma eko ghanavāso gāmo ahosi.",
  "atk-s0502a3:16_1": "Athekadivasaṁ saṭṭhimattā bhikkhū satthu santike yāva arahattā kammaṭṭhānaṁ kathāpetvā taṁ gāmaṁ gantvā piṇḍāya pavisiṁsu.",
  "atk-s0502a3:16_2": "Atha ne yo tassa gāmassa sāmiko mātiko nāma,",
  "atk-s0502a3:16_3": "tassa mātā disvā gehe nisīdāpetvā nānaggarasena yāgubhattena parivisitvā, ‘‘bhante,",
  "atk-s0502a3:16_4": "kattha gantukāmā’’ti pucchi.",
  "atk-s0502a3:16_5": "‘‘Yathā phāsukaṭṭhānaṁ mahāupāsike’’ti.",
  "atk-s0502a3:16_6": "Sā ‘‘vassāvāsaṭṭhānaṁ, ayyā,",
  "atk-s0502a3:16_7": "pariyesanti maññe’’ti ñatvā pādamūle nipajjitvā, ‘‘sace, ayyā,",
  "atk-s0502a3:16_8": "imaṁ temāsaṁ idha vasissanti,",
  "atk-s0502a3:16_9": "ahaṁ tīṇi saraṇāni,",
  "atk-s0502a3:16_10": "pañca sīlāni gahetvā uposathakammaṁ karissāmī’’ti āha.",
  "atk-s0502a3:16_11": "Bhikkhū ‘‘mayaṁ imaṁ nissāya bhikkhāya akilamantā bhavanissaraṇaṁ kātuṁ sakkhissāmā’’ti adhivāsayiṁsu.",
  "atk-s0502a3:16_12": "Sā tesaṁ vasanaṭṭhānaṁ vihāraṁ paṭijaggitvā adāsi.",
  "atk-s0502a3:17_0": "Te tattheva vasantā ekadivasaṁ sannipatitvā aññamaññaṁ ovadiṁsu, ‘‘āvuso,",
  "atk-s0502a3:17_1": "amhehi pamādacāraṁ carituṁ na vaṭṭati.",
  "atk-s0502a3:17_2": "Amhākañhi sakagehaṁ viya aṭṭha mahānirayā vivaṭadvārāyeva,",
  "atk-s0502a3:17_3": "dharamānakabuddhassa kho pana santike kammaṭṭhānaṁ gahetvā mayaṁ āgatā,",
  "atk-s0502a3:17_4": "buddhā ca nāma padānupadikaṁ vicarantenāpi saṭhena ārādhetuṁ na sakkā,",
  "atk-s0502a3:17_5": "yathājjhāsayeneva ārādhetuṁ sakkā,",
  "atk-s0502a3:17_6": "appamattā hotha,",
  "atk-s0502a3:17_7": "dvīhi ekaṭṭhāne na ṭhātabbaṁ,",
  "atk-s0502a3:17_8": "na nisīditabbaṁ,",
  "atk-s0502a3:17_9": "sāyaṁ kho pana therūpaṭṭhānakāle pātova bhikkhācārakāle ekato bhavissāma,",
  "atk-s0502a3:17_10": "sesakāle dve ekato na bhavissāma,",
  "atk-s0502a3:17_11": "apica kho pana aphāsukena bhikkhunā āgantvā vihāramajjhe ghaṇḍiyā pahatāya ghaṇḍisaññāya āgantvā tassa bhesajjaṁ karissāmā’’ti.",
  "atk-s0502a3:18_0": "Tesu evaṁ katikaṁ katvā viharantesu ekadivasaṁ sā upāsikā sappitelaphāṇitādīni gāhāpetvā dāsadāsikammakarādīhi",
  "atk-s0502a3:18_1": "parivutā sāyanhasamaye taṁ vihāraṁ gantvā vihāramajjhe bhikkhū adisvā,",
  "atk-s0502a3:18_2": "‘‘kahaṁ nu kho, ayyā,",
  "atk-s0502a3:18_3": "gatā’’ti purise pucchitvā,",
  "atk-s0502a3:18_4": "‘‘attano attano rattiṭṭhānadivāṭṭhānesu nisinnā bhavissanti,",
  "atk-s0502a3:18_5": "ayye’’ti vutte,",
  "atk-s0502a3:18_6": "‘‘kiṁ nu kho katvā daṭṭhuṁ sakkhissāmī’’ti āha.",
  "atk-s0502a3:18_7": "Atha naṁ bhikkhusaṅghassa katikavattaṁ jānanamanussā āhaṁsu –",
  "atk-s0502a3:18_8": "‘‘ghaṇḍiyā pahatāya sannipatissanti, ayye’’ti.",
  "atk-s0502a3:18_9": "Sā ca ghaṇḍiṁ paharāpesi.",
  "atk-s0502a3:18_10": "Bhikkhū ghaṇḍisaddaṁ sutvā,",
  "atk-s0502a3:18_11": "‘‘kassaci aphāsukaṁ bhavissatī’’ti sakasakaṭṭhānehi nikkhamitvā vihāramajjhe sannipatiṁsu.",
  "atk-s0502a3:18_12": "Dvepi janā ekamaggenāgatā nāma natthi.",
  "atk-s0502a3:18_13": "Upāsikā ekekaṭṭhānato ekekameva āgacchantaṁ disvā,",
  "atk-s0502a3:18_14": "‘‘mama puttehi aññamaññaṁ kalaho kato bhavissatī’’ti cintetvā bhikkhusaṅghaṁ vanditvā pucchi –",
  "atk-s0502a3:18_15": "‘‘kalahaṁ nu kho, bhante,",
  "atk-s0502a3:18_16": "karitthā’’ti?",
  "atk-s0502a3:18_17": "‘‘Na karoma,",
  "atk-s0502a3:18_18": "mahāupāsike’’ti.",
  "atk-s0502a3:18_19": "‘‘Sace vo, bhante,",
  "atk-s0502a3:18_20": "kalaho natthi,",
  "atk-s0502a3:18_21": "atha kasmā yathā amhākaṁ gehaṁ āgacchantā sabbe ekatova āgacchatha,",
  "atk-s0502a3:18_22": "evaṁ anāgantvā ekekaṭṭhānato ekekāva āgatā’’ti?",
  "atk-s0502a3:18_23": "‘‘Mahāupāsike,",
  "atk-s0502a3:18_24": "ekekasmiṁ ṭhāne nisīditvā samaṇadhammaṁ karimhā’’ti.",
  "atk-s0502a3:18_25": "‘‘Ko esa , bhante,",
  "atk-s0502a3:18_26": "samaṇadhammo nāmā’’ti?",
  "atk-s0502a3:18_27": "‘‘Dvattiṁsākāre sajjhāyaṁ karoma,",
  "atk-s0502a3:18_28": "attabhāve ca khayavayaṁ paṭṭhapema,",
  "atk-s0502a3:18_29": "mahāupāsike’’ti.",
  "atk-s0502a3:18_30": "‘‘Kiṁ pana, bhante,",
  "atk-s0502a3:18_31": "dvattiṁsākāre sajjhāyaṁ kātuṁ,",
  "atk-s0502a3:18_32": "attabhāve ca khayavayaṁ paṭṭhapetuṁ tumhākameva vaṭṭati,",
  "atk-s0502a3:18_33": "udāhu amhākampīti,",
  "atk-s0502a3:18_34": "kassacipi avārito esa dhammo,",
  "atk-s0502a3:18_35": "mahāupāsike’’ti.",
  "atk-s0502a3:18_36": "‘‘Tena hi, bhante,",
  "atk-s0502a3:18_37": "mayhampi dvattiṁsākāraṁ detha,",
  "atk-s0502a3:18_38": "attabhāve ca khayavayapaṭṭhapanaṁ ācikkhathā’’ti.",
  "atk-s0502a3:18_39": "‘‘Tena hi uggaṇha,",
  "atk-s0502a3:18_40": "mahāupāsike’’ti sabbaṁ uggaṇhāpesuṁ.",
  "atk-s0502a3:19_0": "Sā tato paṭṭhāya dvattiṁsākāre sajjhāyaṁ katvā attani khayavayaṁ paṭṭhapetvā tehi bhikkhūhi puretarameva tayo magge,",
  "atk-s0502a3:19_1": "tīṇi ca phalāni pāpuṇi.",
  "atk-s0502a3:19_2": "Maggeneva cassā catasso paṭisambhidā lokiyaabhiññā ca āgamiṁsu.",
  "atk-s0502a3:19_3": "Sā maggaphalasukhato vuṭṭhāya dibbacakkhunā oloketvā,",
  "atk-s0502a3:19_4": "‘‘kadā nu kho mama puttehi ayaṁ dhammo adhigato’’ti upadhārentī sabbepime sarāgā sadosā samohā jhānavipassanāmattampi tesaṁ natthi,",
  "atk-s0502a3:19_5": "‘‘kiṁ nu kho mayhaṁ puttānaṁ arahattassa upanissayo atthi,",
  "atk-s0502a3:19_6": "natthī’’ti āvajjetvā,",
  "atk-s0502a3:19_7": "‘‘atthī’’ti disvā,",
  "atk-s0502a3:19_8": "‘‘senāsanasappāyaṁ nu kho atthi,",
  "atk-s0502a3:19_9": "natthī’’ti āvajjetvā tampi disvā,",
  "atk-s0502a3:19_10": "‘‘puggalasappāyaṁ nu kho labhanti,",
  "atk-s0502a3:19_11": "na labhantī’’ti āvajjesi,",
  "atk-s0502a3:19_12": "puggalasappāyampi disvā,",
  "atk-s0502a3:19_13": "‘‘āhārasappāyaṁ nu kho labhanti,",
  "atk-s0502a3:19_14": "na labhantī’’ti upadhārentī ‘‘āhārasappāyaṁ nesaṁ natthī’’ti disvā tato paṭṭhāya nānāvidhaṁ yāguṁ,",
  "atk-s0502a3:19_15": "anekappakāraṁ khajjakaṁ,",
  "atk-s0502a3:19_16": "nānaggarasañca bhojanaṁ sampādetvā gehe bhikkhū nisīdāpetvā dakkhiṇodakaṁ datvā,",
  "atk-s0502a3:19_17": "‘‘bhante ,",
  "atk-s0502a3:19_18": "tumhākaṁ yaṁ yaṁ ruccati,",
  "atk-s0502a3:19_19": "taṁ taṁ gahetvā paribhuñjathā’’ti niyyādesi.",
  "atk-s0502a3:19_20": "Te yathāruci yāguādīni gahetvā paribhuñjanti.",
  "atk-s0502a3:19_21": "Tesaṁ sappāyāhāraṁ labhantānaṁ cittaṁ ekaggaṁ ahosi.",
  "atk-s0502a3:20_0": "Te ekaggena cittena vipassanaṁ vaḍḍhetvā na cirasseva saha paṭisambhidāhi arahattaṁ patvā cintayiṁsu –",
  "atk-s0502a3:20_1": "‘‘aho mahāupāsikā amhākaṁ patiṭṭhā jātā,",
  "atk-s0502a3:20_2": "sace mayaṁ sappāyāhāraṁ na labhimha,",
  "atk-s0502a3:20_3": "na no maggaphalapaṭivedho abhavissa,",
  "atk-s0502a3:20_4": "idāni vuṭṭhavassā pavāretvā satthu santikaṁ gamissāmā’’ti.",
  "atk-s0502a3:20_5": "Te ‘‘satthāraṁ daṭṭhukāmamhā’’ti mahāupāsikaṁ āpucchiṁsu.",
  "atk-s0502a3:20_6": "‘‘Mahāupāsikā sādhu, ayyā’’ti.",
  "atk-s0502a3:20_7": "Te anugantvā punapi, ‘‘bhante,",
  "atk-s0502a3:20_8": "amhe olokeyyāthā’’ti bahūni piyavacanāni vatvā paṭinivatti.",
  "atk-s0502a3:20_9": "Tepi kho bhikkhū sāvatthiṁ gantvā satthāraṁ vanditvā ekamantaṁ nisinnā ‘‘kacci,",
  "atk-s0502a3:20_10": "bhikkhave,",
  "atk-s0502a3:20_11": "khamanīyaṁ,",
  "atk-s0502a3:20_12": "kacci yāpanīyaṁ,",
  "atk-s0502a3:20_13": "na ca piṇḍakena kilamitthā’’ti vutte ‘‘khamanīyaṁ, bhante,",
  "atk-s0502a3:20_14": "yāpanīyaṁ, bhante,",
  "atk-s0502a3:20_15": "piṇḍakena pana neva kilamimha.",
  "atk-s0502a3:20_16": "Amhākañhi mātikamātā nāmekā upāsikā cittācāraṁ ñatvā,",
  "atk-s0502a3:20_17": "‘aho vata no evarūpaṁ nāma āhāraṁ paṭiyādeyyā’ti cintite yathācintitaṁ āhāraṁ paṭiyādetvā adāsī’’ti tassā guṇakathaṁ kathayiṁsu.",
  "atk-s0502a3:21_0": "Aññataro bhikkhu tassā guṇakathaṁ sutvā tattha gantukāmo hutvā satthu santike kammaṭṭhānaṁ gahetvā, ‘‘bhante,",
  "atk-s0502a3:21_1": "taṁ gāmaṁ gamissāmī’’ti satthāraṁ āpucchitvā jetavanato nikkhamitvā anupubbena taṁ gāmaṁ patvā vihāraṁ pavisanadivaseyeva cintesi –",
  "atk-s0502a3:21_2": "‘‘ayaṁ kira upāsikā cintitacintitaṁ jānāti,",
  "atk-s0502a3:21_3": "ahañca maggakilanto vihāraṁ paṭijaggituṁ na sakkhissāmi,",
  "atk-s0502a3:21_4": "aho vata me vihārapaṭijaggakaṁ manussaṁ peseyyā’’ti.",
  "atk-s0502a3:21_5": "Upāsikā gehe nisinnāva āvajjentī tamatthaṁ ñatvā, ‘‘gaccha,",
  "atk-s0502a3:21_6": "vihāraṁ paṭijaggitvā ehī’’ti manussaṁ pesesi.",
  "atk-s0502a3:21_7": "Itaropi pānīyaṁ pivitukāmo ‘‘aho vata me sakkharapānakaṁ katvā peseyyā’’ti cintesi.",
  "atk-s0502a3:21_8": "Upāsikā tampi pesesi.",
  "atk-s0502a3:21_9": "So punadivase ‘‘pātova siniddhayāguṁ me sauttaribhaṅgaṁ pesetū’’ti cintesi.",
  "atk-s0502a3:21_10": "Upāsikā tathā akāsi .",
  "atk-s0502a3:21_11": "So yāguṁ pivitvā,",
  "atk-s0502a3:21_12": "‘‘aho vata me evarūpaṁ khajjakaṁ peseyyā’’ti cintesi.",
  "atk-s0502a3:21_13": "Upāsikā tampi pesesi.",
  "atk-s0502a3:21_14": "So cintesi –",
  "atk-s0502a3:21_15": "‘‘ayaṁ upāsikā mayā sabbaṁ cintitacintitaṁ pesesi,",
  "atk-s0502a3:21_16": "ahaṁ etaṁ daṭṭhukāmo,",
  "atk-s0502a3:21_17": "aho vata me nānaggarasabhojanaṁ gāhāpetvā sayameva āgaccheyyā’’ti.",
  "atk-s0502a3:21_18": "Upāsikā ‘‘mama putto maṁ daṭṭhukāmo,",
  "atk-s0502a3:21_19": "āgamanaṁ me paccāsīsatī’’ti bhojanaṁ gāhāpetvā vihāraṁ gantvā tassa adāsi.",
  "atk-s0502a3:21_20": "So katabhattakicco ‘‘mātikamātā nāma tvaṁ,",
  "atk-s0502a3:21_21": "mahāupāsike’’ti pucchi. ‘‘Āma, tātā’’ti.",
  "atk-s0502a3:21_22": "‘‘Tvaṁ paracittaṁ jānāsī’’ti?",
  "atk-s0502a3:21_23": "‘‘Kiṁ maṁ pucchasi, tātā’’ti?",
  "atk-s0502a3:21_24": "‘‘Mayā cintitacintitaṁ sabbamakāsi,",
  "atk-s0502a3:21_25": "tena taṁ pucchāmī’’ti.",
  "atk-s0502a3:21_26": "‘‘Paracittajānanakabhikkhū bahū, tātā’’ti?",
  "atk-s0502a3:21_27": "‘‘Nāhaṁ aññe pucchāmi,",
  "atk-s0502a3:21_28": "tuvaṁ pucchāmi,",
  "atk-s0502a3:21_29": "upāsike’’ti.",
  "atk-s0502a3:21_30": "Evaṁ santepi upāsikā ‘‘paracittaṁ jānāmī’’ti avatvā ‘‘paracittaṁ jānantā nāma evaṁ karonti puttā’’ti āha.",
  "atk-s0502a3:21_31": "So ‘‘bhāriyaṁ vatidaṁ kammaṁ,",
  "atk-s0502a3:21_32": "puthujjanā nāma sobhanampi asobhanampi cintenti,",
  "atk-s0502a3:21_33": "sacāhaṁ kiñci ayuttaṁ cintayissāmi,",
  "atk-s0502a3:21_34": "saha bhaṇḍakena coraṁ cūḷāya gaṇhantī viya maṁ vippakāraṁ pāpeyya,",
  "atk-s0502a3:21_35": "mayā ito palāyituṁ vaṭṭatī’’ti cintetvā,",
  "atk-s0502a3:21_36": "‘‘upāsike,",
  "atk-s0502a3:21_37": "ahaṁ gamissāmī’’ti āha. ‘‘Kahaṁ, ayyā’’ti?",
  "atk-s0502a3:21_38": "‘‘Satthu santikaṁ,",
  "atk-s0502a3:21_39": "upāsike’’ti.",
  "atk-s0502a3:21_40": "‘‘Vasatha tāva, bhante, idhā’’ti.",
  "atk-s0502a3:21_41": "‘‘Na vasissāmi, upāsike,",
  "atk-s0502a3:21_42": "gamissāmevā’’ti nikkhamitvā satthu santikaṁ agamāsi.",
  "atk-s0502a3:21_43": "Atha naṁ satthā ‘‘kiṁ bhikkhu na tvaṁ tattha vasasī’’ti pucchi. ‘‘Āma, bhante,",
  "atk-s0502a3:21_44": "na sakkā tattha vasitu’’nti.",
  "atk-s0502a3:21_45": "‘‘Kiṁ kāraṇā bhikkhū’’ti? ‘‘Bhante,",
  "atk-s0502a3:21_46": "sā upāsikā cintitacintitaṁ sabbaṁ jānāti,",
  "atk-s0502a3:21_47": "puthujjanā ca nāma sobhanampi asobhanampi cintenti,",
  "atk-s0502a3:21_48": "sacāhaṁ kiñci ayuttaṁ cintessāmi,",
  "atk-s0502a3:21_49": "saha bhaṇḍakena coraṁ cūḷāya gaṇhantī viya maṁ vippakāraṁ pāpessatī’’ti cintetvā āgatomhīti.",
  "atk-s0502a3:21_50": "‘‘Bhikkhu,",
  "atk-s0502a3:21_51": "tattheva tayā vasituṁ vaṭṭatī’’ti ,",
  "atk-s0502a3:21_52": "‘‘na sakkomi, bhante,",
  "atk-s0502a3:21_53": "nāhaṁ tattha vasissāmī’’ti.",
  "atk-s0502a3:21_54": "‘‘Tena hi tvaṁ, bhikkhu,",
  "atk-s0502a3:21_55": "ekameva rakkhituṁ sakkhissasī’’ti. ‘‘Kiṁ,",
  "atk-s0502a3:21_56": "bhante’’ti?",
  "atk-s0502a3:21_57": "‘‘Tava cittameva rakkha,",
  "atk-s0502a3:21_58": "cittaṁ nāmetaṁ durakkhaṁ,",
  "atk-s0502a3:21_59": "tvaṁ attano cittameva niggaṇha,",
  "atk-s0502a3:21_60": "mā aññaṁ kiñci cintayi,",
  "atk-s0502a3:21_61": "cittaṁ nāmetaṁ dunniggaha’’nti vatvā imaṁ gāthamāha –",
  "atk-s0502a3:22_0": "35.",
  "atk-s0502a3:23_0": " ‘‘Dunniggahassa lahuno, yatthakāmanipātino;",
  "atk-s0502a3:24_0": "Cittassa damatho sādhu, cittaṁ dantaṁ sukhāvaha’’nti.",
  "atk-s0502a3:25_0": "Tattha cittaṁ nāmetaṁ dukkhena niggayhatīti dunniggahaṁ.",
  "atk-s0502a3:25_1": "Lahuṁ uppajjati ca nirujjhati cāti lahu.",
  "atk-s0502a3:25_2": "Tassa dunniggahassa lahuno.",
  "atk-s0502a3:25_3": "Yatthakāmanipātinoti yattha katthacideva nipatanasīlassa.",
  "atk-s0502a3:25_4": "Etañhi labhitabbaṭṭhānaṁ vā alabhitabbaṭṭhānaṁ vā yuttaṭṭhānaṁ vā ayuttaṭṭhānaṁ vā na jānāti,",
  "atk-s0502a3:25_5": "neva jātiṁ oloketi,",
  "atk-s0502a3:25_6": "na gottaṁ, na vayaṁ.",
  "atk-s0502a3:25_7": "Yattha yattha icchati,",
  "atk-s0502a3:25_8": "tattha tattheva nipatatīti ‘‘yatthakāmanipātī’’ti vuccati.",
  "atk-s0502a3:25_9": "Tassa evarūpassa cittassa damatho sādhu catūhi ariyamaggehi dantabhāvo yathā nibbisevanaṁ hoti,",
  "atk-s0502a3:25_10": "tathā katabhāvo sādhu.",
  "atk-s0502a3:25_11": "Kiṁ kāraṇā?",
  "atk-s0502a3:25_12": "Idañhi cittaṁ dantaṁ sukhāvahaṁ nibbisevanaṁ kataṁ maggaphalasukhaṁ paramatthanibbānasukhañca āvahatīti.",
  "atk-s0502a3:26_0": "Desanāpariyosāne sampattaparisāya bahū sotāpannādayo ahesuṁ,",
  "atk-s0502a3:26_1": "mahājanassa sātthikā dhammadesanā jātāti.",
  "atk-s0502a3:27_0": "Satthā tassa bhikkhuno imaṁ ovādaṁ datvā, ‘‘gaccha, bhikkhu,",
  "atk-s0502a3:27_1": "aññaṁ kiñci acintayitvā tattheva vasāhī’’ti pahiṇi.",
  "atk-s0502a3:27_2": "So bhikkhu satthu santikā ovādaṁ labhitvā tattha agamāsi.",
  "atk-s0502a3:27_3": "Kiñci bahiddhā cintanaṁ nāma na cintesi.",
  "atk-s0502a3:27_4": "Mahāupāsikāpi dibbena cakkhunā olokentī theraṁ disvā,",
  "atk-s0502a3:27_5": "‘‘idāni ovādadāyakaṁ ācariyaṁ labhitvā punāgato mama putto’’ti attano ñāṇeneva paricchinditvā tassa sappāyāhāraṁ paṭiyādetvā adāsi.",
  "atk-s0502a3:27_6": "So sappāyabhojanaṁ sevitvā katipāheneva arahattaṁ patvā maggaphalasukhena vītināmento ‘‘aho mahāupāsikā mayhaṁ patiṭṭhā jātā,",
  "atk-s0502a3:27_7": "ahaṁ imaṁ nissāya bhavanissaraṇaṁ pattomhī’’ti cintetvā,",
  "atk-s0502a3:27_8": "‘‘imasmiṁ tāva me attabhāve patiṭṭhā jātā,",
  "atk-s0502a3:27_9": "saṁsāre pana me saṁsarantassa aññesupi attabhāvesu ayaṁ patiṭṭhā bhūtapubbā,",
  "atk-s0502a3:27_10": "no’’ti upadhārento ekūnaattabhāvasataṁ anussari.",
  "atk-s0502a3:27_11": "Sāpi ekūnaattabhāvasate tassa pādaparicārikā aññesu paṭibaddhacittā hutvā taṁ jīvitā voropesi.",
  "atk-s0502a3:27_12": "Thero tassā ettakaṁ aguṇaṁ disvā,",
  "atk-s0502a3:27_13": "‘‘aho mayaṁ mahāupāsikā bhāriyaṁ kammaṁ akāsī’’ti cintesi.",
  "atk-s0502a3:28_0": "Mahāupāsikāpi gehe nisinnāva ‘‘kiṁ nu kho mayhaṁ puttassa pabbajitakiccaṁ mattakaṁ pattaṁ,",
  "atk-s0502a3:28_1": "no’’ti upadhārayamānā tassa arahattapattiṁ ñatvā uttari upadhāriyamānā,",
  "atk-s0502a3:28_2": "‘‘mama putto arahattaṁ patvā aho vata me ayaṁ upāsikā mahatī patiṭṭhā jātā’’ti cintetvā,",
  "atk-s0502a3:28_3": "‘‘atītepi nu kho me ayaṁ patiṭṭhā bhūtapubbā,",
  "atk-s0502a3:28_4": "no’’ti upadhārento ekūnaattabhāvasataṁ anussari,",
  "atk-s0502a3:28_5": "‘‘ahaṁ kho pana ekūnaattabhāvasate aññehi saddhiṁ ekato hutvā etaṁ jīvitā voropesiṁ,",
  "atk-s0502a3:28_6": "ayaṁ me ettakaṁ aguṇaṁ disvā ‘aho bhāriyaṁ kammaṁ kataṁ upāsikāyā’’ti cintesi.",
  "atk-s0502a3:28_7": "‘‘Atthi nu kho evaṁ saṁsāre saṁsarantiyā mama puttassa upakāro katapubbo’’ti upadhārayamānā tato uttariṁ",
  "atk-s0502a3:28_8": "satamaṁ attabhāvaṁ anussaritvā satame attabhāve mayā etassa pādaparicārikāya hutvā etasmiṁ jīvitā voropanaṭṭhāne",
  "atk-s0502a3:28_9": "jīvitadānaṁ dinnaṁ,",
  "atk-s0502a3:28_10": "aho mayā mama puttassa mahāupakāro katapubbo’’ti gehe nisinnāva uttariṁ visesetvā ‘‘upadhārethā’’ti āha.",
  "atk-s0502a3:28_11": "So dibbāya sotadhātuyā saddaṁ sutvā visesetvā satamaṁ attabhāvaṁ anussaritvā tattha tāya attano jīvitassa dinnabhāvaṁ disvā,",
  "atk-s0502a3:28_12": "‘‘aho mama imāya mahāupāsikāya upakāro katapubbo’’ti attamano hutvā tassā tattheva catūsu maggaphalesu",
  "atk-s0502a3:28_13": "pañhaṁ kathetvā anupādisesāya nibbānadhātuyā parinibbāyīti.",
  "atk-s0502a3:29_0": "Aññatarabhikkhuvatthu dutiyaṁ.",
  "atk-s0502a3:30_0": "3. Aññataraukkaṇṭhitabhikkhuvatthu",
  "atk-s0502a3:31_0": "Sududdasanti imaṁ dhammadesanaṁ satthā sāvatthiyaṁ viharanto aññataraṁ ukkaṇṭhitabhikkhuṁ ārabbha kathesi.",
  "atk-s0502a3:32_0": "Satthari kira sāvatthiyaṁ viharante eko seṭṭhiputto attano kulūpagattheraṁ upasaṅkamitvā, ‘‘bhante,",
  "atk-s0502a3:32_1": "ahaṁ dukkhā muccitukāmo,",
  "atk-s0502a3:32_2": "ekaṁ me dukkhato muccanakāraṇaṁ kathethā’’ti āha.",
  "atk-s0502a3:32_3": "‘‘Sādhāvuso,",
  "atk-s0502a3:32_4": "sacesi dukkhā muccitukāmo,",
  "atk-s0502a3:32_5": "salākabhattaṁ dehi,",
  "atk-s0502a3:32_6": "pakkhikabhattaṁ dehi,",
  "atk-s0502a3:32_7": "vassāvāsikaṁ dehi,",
  "atk-s0502a3:32_8": "cīvarādayo paccaye dehi,",
  "atk-s0502a3:32_9": "attano sāpateyyaṁ tayo koṭṭhāse katvā ekena kammantaṁ payojehi,",
  "atk-s0502a3:32_10": "ekena puttadāraṁ posehi,",
  "atk-s0502a3:32_11": "ekaṁ buddhasāsane dehī’’ti āha.",
  "atk-s0502a3:32_12": "So ‘‘sādhu,",
  "atk-s0502a3:32_13": "bhante’’ti vuttapaṭipāṭiyā sabbaṁ katvā puna theraṁ pucchi –",
  "atk-s0502a3:32_14": "‘‘tato uttariṁ aññaṁ kiṁ karomi,",
  "atk-s0502a3:32_15": "bhante’’ti? ‘‘Āvuso,",
  "atk-s0502a3:32_16": "tīṇi saraṇāni gaṇha,",
  "atk-s0502a3:32_17": "pañca sīlāni gaṇhāhī’’ti.",
  "atk-s0502a3:32_18": "Tānipi paṭiggahetvā tato uttariṁ pucchi.",
  "atk-s0502a3:32_19": "‘‘Tena hi dasa sīlāni gaṇhāhī’’ti. ‘‘Sādhu,",
  "atk-s0502a3:32_20": "bhante’’ti gaṇhi.",
  "atk-s0502a3:32_21": "So evaṁ anupubbena puññakammassa katattā anupubbaseṭṭhiputto nāma jāto.",
  "atk-s0502a3:32_22": "Tato ‘‘uttarimpi kattabbaṁ atthi,",
  "atk-s0502a3:32_23": "bhante’’ti puna pucchitvā,",
  "atk-s0502a3:32_24": "‘‘tena hi pabbajāhī’’ti vutto nikkhamitvā pabbaji.",
  "atk-s0502a3:32_25": "Tasseko ābhidhammikabhikkhu ācariyo ahosi.",
  "atk-s0502a3:32_26": "Eko vinayadharo upajjhāyo.",
  "atk-s0502a3:32_27": "Tassa laddhūpasampadassa ācariyo attano santikaṁ āgatakāle abhidhamme pañhaṁ kathesi –",
  "atk-s0502a3:32_28": "‘‘buddhasāsane nāma idaṁ kātuṁ vaṭṭati,",
  "atk-s0502a3:32_29": "idaṁ na vaṭṭatī’’ti.",
  "atk-s0502a3:32_30": "Upajjhāyopissa attano santikaṁ āgatakāle vinaye pañhaṁ kathesi –",
  "atk-s0502a3:32_31": "‘‘buddhasāsane nāma idaṁ kātuṁ vaṭṭati,",
  "atk-s0502a3:32_32": "idaṁ na vaṭṭati,",
  "atk-s0502a3:32_33": "idaṁ kappati,",
  "atk-s0502a3:32_34": "idaṁ na kappatī’’ti.",
  "atk-s0502a3:32_35": "So cintesi –",
  "atk-s0502a3:32_36": "‘‘aho bhāriyaṁ idaṁ kammaṁ,",
  "atk-s0502a3:32_37": "ahaṁ dukkhā muccitukāmo pabbajito,",
  "atk-s0502a3:32_38": "idha ca mama hatthapasāraṇaṭṭhānampi na paññāyati,",
  "atk-s0502a3:32_39": "gehe ṭhatvāva dukkhā muccituṁ sakkā,",
  "atk-s0502a3:32_40": "mayā gihinā bhavituṁ vaṭṭatī’’ti.",
  "atk-s0502a3:32_41": "So tato paṭṭhāya ukkaṇṭhito anabhirato dvattiṁsākāre sajjhāyaṁ na karoti,",
  "atk-s0502a3:32_42": "uddesaṁ na gaṇhāti,",
  "atk-s0502a3:32_43": "kiso lūkho dhamanisanthatagatto ālassiyābhibhūto kacchuparikiṇṇo ahosi.",
  "atk-s0502a3:33_0": "Atha naṁ daharasāmaṇerā, ‘‘āvuso,",
  "atk-s0502a3:33_1": "kiṁ tvaṁ ṭhitaṭṭhāne ṭhitova nisinnaṭṭhāne nisinnova ahosi,",
  "atk-s0502a3:33_2": "paṇḍurogābhibhūto kiso lūkho dhamanisanthatagatto ālassiyābhibhūto kacchuparikiṇṇo,",
  "atk-s0502a3:33_3": "kiṁ te kata’’nti pucchiṁsu.",
  "atk-s0502a3:33_4": "‘‘Ukkaṇṭhitomhi,",
  "atk-s0502a3:33_5": "āvuso’’ti.",
  "atk-s0502a3:33_6": "‘‘Kiṁ kāraṇā’’ti?",
  "atk-s0502a3:33_7": "So taṁ pavattiṁ ārocesi.",
  "atk-s0502a3:33_8": "Te tassa ācariyupajjhāyānaṁ ācikkhiṁsu.",
  "atk-s0502a3:33_9": "Ācariyupajjhāyā taṁ ādāya satthu santikaṁ agamaṁsu.",
  "atk-s0502a3:33_10": "Satthā ‘‘kiṁ,",
  "atk-s0502a3:33_11": "bhikkhave,",
  "atk-s0502a3:33_12": "āgatatthā’’ti āha. ‘‘Bhante,",
  "atk-s0502a3:33_13": "ayaṁ bhikkhu tumhākaṁ sāsane ukkaṇṭhito’’ti.",
  "atk-s0502a3:33_14": "‘‘Evaṁ kira bhikkhū’’ti. ‘‘Āma,",
  "atk-s0502a3:33_15": "bhante’’ti.",
  "atk-s0502a3:33_16": "‘‘Kiṁ kāraṇā’’ti? ‘‘Ahaṁ, bhante,",
  "atk-s0502a3:33_17": "dukkhā muccitukāmova pabbajito,",
  "atk-s0502a3:33_18": "tassa me ācariyo abhidhammakathaṁ kathesi,",
  "atk-s0502a3:33_19": "upajjhāyo vinayakathaṁ kathesi,",
  "atk-s0502a3:33_20": "svāhaṁ ‘idha me hatthapasāraṇaṭṭhānampi natthi,",
  "atk-s0502a3:33_21": "gihinā hutvā sakkā dukkhā muccituṁ,",
  "atk-s0502a3:33_22": "gihi bhavissāmī’ti sanniṭṭhānamakāsiṁ,",
  "atk-s0502a3:33_23": "bhante’’ti.",
  "atk-s0502a3:33_24": "‘‘Sace tvaṁ, bhikkhu,",
  "atk-s0502a3:33_25": "ekameva rakkhituṁ sakkhissasi,",
  "atk-s0502a3:33_26": "avasesānaṁ rakkhanakiccaṁ natthī’’ti. ‘‘Kiṁ,",
  "atk-s0502a3:33_27": "bhante’’ti?",
  "atk-s0502a3:33_28": "‘‘Tava cittameva rakkhituṁ sakkhissasī’’ti.",
  "atk-s0502a3:33_29": "‘‘Sakkhissāmi,",
  "atk-s0502a3:33_30": "bhante’’ti.",
  "atk-s0502a3:33_31": "‘‘Tena hi attano cittameva rakkhāhi,",
  "atk-s0502a3:33_32": "sakkā dukkhā muccitu’’nti imaṁ ovādaṁ datvā imaṁ gāthamāha –",
  "atk-s0502a3:34_0": "36.",
  "atk-s0502a3:35_0": " ‘‘Sududdasaṁ sunipuṇaṁ, yatthakāmanipātinaṁ;",
  "atk-s0502a3:36_0": "Cittaṁ rakkhetha medhāvī, cittaṁ guttaṁ sukhāvaha’’nti.",
  "atk-s0502a3:37_0": "Tattha sududdasanti suṭṭhu duddasaṁ.",
  "atk-s0502a3:37_1": "Sunipuṇanti suṭṭhu nipuṇaṁ paramasaṇhaṁ.",
  "atk-s0502a3:37_2": "Yatthakāmanipātinanti jātiādīni anoloketvā labhitabbālabhitabbayuttāyuttaṭṭhānesu yattha katthaci nipatanasīlaṁ.",
  "atk-s0502a3:37_3": "Cittaṁ rakkhetha medhāvīti andhabālo dummedho attano cittaṁ rakkhituṁ samattho nāma natthi,",
  "atk-s0502a3:37_4": "cittavasiko hutvā anayabyasanaṁ pāpuṇāti.",
  "atk-s0502a3:37_5": "Medhāvī pana paṇḍitova cittaṁ rakkhituṁ sakkoti,",
  "atk-s0502a3:37_6": "tasmā tvampi cittameva gopehi.",
  "atk-s0502a3:37_7": "Idañhi cittaṁ guttaṁ sukhāvahaṁ maggaphalanibbānasukhāni āvahatīti.",
  "atk-s0502a3:38_0": "Desanāpariyosāne so bhikkhu sotāpattiphalaṁ pāpuṇi,",
  "atk-s0502a3:38_1": "aññepi bahū sotāpannādayo ahesuṁ,",
  "atk-s0502a3:38_2": "desanā mahājanassa sātthikā ahosīti.",
  "atk-s0502a3:39_0": "Aññataraukkaṇṭhitabhikkhuvatthu tatiyaṁ.",
  "atk-s0502a3:40_0": "4. Saṅgharakkhitabhāgineyyattheravatthu",
  "atk-s0502a3:41_0": "Dūraṅgamanti imaṁ dhammadesanaṁ satthā sāvatthiyaṁ viharanto saṅgharakkhitaṁ nāma bhikkhuṁ ārabbha kathesi.",
  "atk-s0502a3:42_0": "Sāvatthiyaṁ kireko kulaputto satthu dhammadesanaṁ sutvā nikkhamitvā pabbajito laddhūpasampado saṅgharakkhitatthero",
  "atk-s0502a3:42_1": "nāma hutvā katipāheneva arahattaṁ pāpuṇi.",
  "atk-s0502a3:42_2": "Tassa kaniṭṭhabhaginī puttaṁ labhitvā therassa nāmaṁ akāsi.",
  "atk-s0502a3:42_3": "So bhāgineyyasaṅgharakkhito nāma hutvā vayappatto therasseva santike pabbajitvā laddhūpasampado aññatarasmiṁ gāmakārāme vassaṁ upagantvā,",
  "atk-s0502a3:42_4": "‘‘ekaṁ sattahatthaṁ,",
  "atk-s0502a3:42_5": "ekaṁ aṭṭhahattha’’nti dve vassāvāsikasāṭake labhitvā aṭṭhahatthaṁ ‘‘upajjhāyassa me bhavissatī’’ti sallakkhetvā",
  "atk-s0502a3:42_6": "‘‘sattahatthaṁ mayhaṁ bhavissatī’’ti cintetvā vuṭṭhavasso ‘‘upajjhāyaṁ passissāmī’’ti āgacchanto antarāmagge",
  "atk-s0502a3:42_7": "piṇḍāya caranto āgantvā there vihāraṁ anāgateyeva vihāraṁ pavisitvā therassa divāṭṭhānaṁ sammajjitvā",
  "atk-s0502a3:42_8": "pādodakaṁ upaṭṭhapetvā āsanaṁ paññapetvā āgamanamaggaṁ olokento nisīdi.",
  "atk-s0502a3:42_9": "Athassāgamanabhāvaṁ disvā paccuggamanaṁ katvā pattacīvaraṁ paṭiggahetvā,",
  "atk-s0502a3:42_10": "‘‘nisīdatha,",
  "atk-s0502a3:42_11": "bhante’’ti theraṁ nisīdāpetvā tālavaṇṭaṁ ādāya bījitvā pānīyaṁ datvā pāde dhovitvā taṁ sāṭakaṁ ānetvā pādamūle ṭhapetvā, ‘‘bhante,",
  "atk-s0502a3:42_12": "imaṁ paribhuñjathā’’ti vatvā bījayamāno aṭṭhāsi.",
  "atk-s0502a3:43_0": "Atha naṁ thero āha –",
  "atk-s0502a3:43_1": "‘‘saṅgharakkhita,",
  "atk-s0502a3:43_2": "mayhaṁ cīvaraṁ paripuṇṇaṁ,",
  "atk-s0502a3:43_3": "tvameva paribhuñjā’’ti. ‘‘Bhante,",
  "atk-s0502a3:43_4": "mayā laddhakālato paṭṭhāya ayaṁ tumhākameva sallakkhito,",
  "atk-s0502a3:43_5": "paribhogaṁ karothā’’ti. ‘‘Hotu,",
  "atk-s0502a3:43_6": "saṅgharakkhita,",
  "atk-s0502a3:43_7": "paripuṇṇaṁ me cīvaraṁ,",
  "atk-s0502a3:43_8": "tvameva paribhuñjā’’ti. ‘‘Bhante,",
  "atk-s0502a3:43_9": "mā evaṁ karotha,",
  "atk-s0502a3:43_10": "tumhehi paribhutte mayhaṁ mahapphalaṁ bhavissatī’’ti.",
  "atk-s0502a3:43_11": "Atha naṁ tassa punappunaṁ kathentassapi thero na icchiyeva.",
  "atk-s0502a3:44_0": "Evaṁ so bījayamāno ṭhitova cintesi –",
  "atk-s0502a3:44_1": "‘‘ahaṁ therassa gihikāle bhāgineyyo,",
  "atk-s0502a3:44_2": "pabbajitakāle saddhivihāriko,",
  "atk-s0502a3:44_3": "evampi mayā saddhiṁ upajjhāyo paribhogaṁ na kattukāmo.",
  "atk-s0502a3:44_4": "Imasmiṁ mayā saddhiṁ paribhogaṁ akaronte kiṁ me samaṇabhāvena,",
  "atk-s0502a3:44_5": "gihi bhavissāmī’’ti.",
  "atk-s0502a3:44_6": "Athassa etadahosi –",
  "atk-s0502a3:44_7": "‘‘dussaṇṭhāpito gharāvāso,",
  "atk-s0502a3:44_8": "kiṁ nu kho katvā gihibhūto jīvissāmī’’ti.",
  "atk-s0502a3:44_9": "Tato cintesi –",
  "atk-s0502a3:44_10": "‘‘aṭṭhahatthasāṭakaṁ vikkiṇitvā ekaṁ eḷikaṁ gaṇhissāmi,",
  "atk-s0502a3:44_11": "eḷikā nāma khippaṁ vijāyati,",
  "atk-s0502a3:44_12": "svāhaṁ vijātaṁ vijātaṁ vikkiṇitvā mūlaṁ karissāmi,",
  "atk-s0502a3:44_13": "mūle bahū katvā ekaṁ pajāpatiṁ ānessāmi,",
  "atk-s0502a3:44_14": "sā ekaṁ puttaṁ vijāyissati.",
  "atk-s0502a3:44_15": "Athassa mama mātulassa nāmaṁ katvā cūḷayānake nisīdāpetvā mama puttañca bhariyañca ādāya mātulaṁ vandituṁ āgamissāmi,",
  "atk-s0502a3:44_16": "āgacchante antarāmagge mama bhariyaṁ evaṁ vakkhāmi –",
  "atk-s0502a3:44_17": "‘ānehi tāva me puttaṁ vahissāmina’nti.",
  "atk-s0502a3:44_18": "Sā ‘kiṁ te puttena, ehi,",
  "atk-s0502a3:44_19": "imaṁ yānakaṁ pājehī’ti vatvā puttaṁ gahetvā,",
  "atk-s0502a3:44_20": "‘ahaṁ nessāmi na’nti netvā sandhāretuṁ asakkontī cakkapathe chaḍḍessati.",
  "atk-s0502a3:44_21": "Athassa sarīraṁ abhiruhitvā cakkaṁ gamissati,",
  "atk-s0502a3:44_22": "atha naṁ ‘tvaṁ mama puttaṁ neva mayhaṁ adāsi,",
  "atk-s0502a3:44_23": "naṁ sandhāretuṁ nāsakkhi nāsitosmi tayā’ti vatvā patodayaṭṭhiyā piṭṭhiyaṁ paharissāmī’’ti.",
  "atk-s0502a3:45_0": "So evaṁ cintentova ṭhatvā bījayamāno therassa sīse tālavaṇṭena pahari.",
  "atk-s0502a3:45_1": "Thero ‘‘kiṁ nu kho ahaṁ saṅgharakkhitena sīse pahato’’ti upadhārento tena cintitacintitaṁ sabbaṁ ñatvā,",
  "atk-s0502a3:45_2": "‘‘saṅgharakkhita,",
  "atk-s0502a3:45_3": "mātugāmassa pahāraṁ dātuṁ nāsakkhi,",
  "atk-s0502a3:45_4": "ko ettha mahallakattherassa doso’’ti āha.",
  "atk-s0502a3:45_5": "So ‘‘aho naṭṭhomhi,",
  "atk-s0502a3:45_6": "ñātaṁ kira me upajjhāyena cintitacintitaṁ,",
  "atk-s0502a3:45_7": "kiṁ me samaṇabhāvenā’’ti tālavaṇṭaṁ chaḍḍetvā palāyituṁ āraddho.",
  "atk-s0502a3:46_0": "Atha naṁ daharā ca sāmaṇerā ca anubandhitvā ādāya satthu santikaṁ agamaṁsu.",
  "atk-s0502a3:46_1": "Satthā te bhikkhū disvāva ‘‘kiṁ,",
  "atk-s0502a3:46_2": "bhikkhave,",
  "atk-s0502a3:46_3": "āgatattha,",
  "atk-s0502a3:46_4": "eko vo bhikkhu laddho’’ti pucchi. ‘‘Āma, bhante,",
  "atk-s0502a3:46_5": "imaṁ daharaṁ ukkaṇṭhitvā palāyantaṁ gahetvā tumhākaṁ santikaṁ āgatamhā’’ti.",
  "atk-s0502a3:46_6": "‘‘Evaṁ kira bhikkhū’’ti? ‘‘Āma,",
  "atk-s0502a3:46_7": "bhante’’ti.",
  "atk-s0502a3:46_8": "‘‘Kimatthaṁ te bhikkhu evaṁ bhāriyaṁ kammaṁ kataṁ,",
  "atk-s0502a3:46_9": "nanu tvaṁ āraddhavīriyassa ekassa buddhassa putto,",
  "atk-s0502a3:46_10": "mādisassa nāma buddhassa sāsane pabbajitvā attānaṁ dametvā sotāpannoti vā sakadāgāmīti vā anāgāmīti vā arahāti vā vadāpetuṁ nāsakkhi,",
  "atk-s0502a3:46_11": "kimatthaṁ evaṁ bhāriyaṁ kammamakāsī’’ti?",
  "atk-s0502a3:46_12": "‘‘Ukkaṇṭhitosmi,",
  "atk-s0502a3:46_13": "bhante’’ti.",
  "atk-s0502a3:46_14": "‘‘Kiṁ kāraṇā ukkaṇṭhitosī’’ti?",
  "atk-s0502a3:46_15": "So evaṁ vassāvāsikasāṭakānaṁ laddhadivasato paṭṭhāya yāva therassa tālavaṇṭena pahārā sabbaṁ taṁ pavattiṁ ārocetvā,",
  "atk-s0502a3:46_16": "‘‘iminā kāraṇena palātosmi,",
  "atk-s0502a3:46_17": "bhante’’ti āha.",
  "atk-s0502a3:46_18": "Atha naṁ satthā ‘‘ehi bhikkhu,",
  "atk-s0502a3:46_19": "mā cintayi cittaṁ nāmetaṁ dūre hontampi ārammaṇaṁ sampaṭicchanakajātikaṁ,",
  "atk-s0502a3:46_20": "rāgadosamohabandhanā muccanatthāya vāyamituṁ vaṭṭatī’’ti vatvā imaṁ gāthamāha –",
  "atk-s0502a3:47_0": "37.",
  "atk-s0502a3:48_0": " ‘‘Dūraṅgamaṁ ekacaraṁ, asarīraṁ guhāsayaṁ;",
  "atk-s0502a3:49_0": "Ye cittaṁ saṁyamessanti, mokkhanti mārabandhanā’’ti.",
  "atk-s0502a3:50_0": "Tattha dūraṅgamanti cittassa hi makkaṭasuttamattakampi puratthimādidisābhāgena gamanāgamanaṁ nāma natthi,",
  "atk-s0502a3:50_1": "dūre santampi pana ārammaṇaṁ sampaṭicchatīti dūraṅgamaṁ nāma jātaṁ.",
  "atk-s0502a3:50_2": "Sattaṭṭhacittāni pana ekato kaṇṇikabaddhāni ekakkhaṇe uppajjituṁ samatthāni nāma natthi.",
  "atk-s0502a3:50_3": "Uppattikāle ekekameva cittaṁ uppajjati,",
  "atk-s0502a3:50_4": "tasmiṁ niruddhe puna ekekameva uppajjatīti ekacaraṁ nāma jātaṁ.",
  "atk-s0502a3:50_5": "Cittassa sarīrasaṇṭhānaṁ vā nīlādippakāro vaṇṇabhedo vā natthīti asarīraṁ nāma jātaṁ.",
  "atk-s0502a3:50_6": "Guhā nāma catumahābhūtaguhā,",
  "atk-s0502a3:50_7": "idañca hadayarūpaṁ nissāya pavattatīti guhāsayaṁ nāma jātaṁ.",
  "atk-s0502a3:50_8": "Ye cittanti ye keci purisā vā itthiyo vā gahaṭṭhā vā pabbajitā vā anuppajjanakakilesassa uppajjituṁ adentā",
  "atk-s0502a3:50_9": "satisammosena uppannakilesaṁ pajahantā cittaṁ saṁyamessanti saṁyataṁ avikkhittaṁ karissanti.",
  "atk-s0502a3:50_10": "Mokkhanti mārabandhanāti sabbete kilesabandhanābhāvena mārabandhanasaṅkhātā tebhūmakavaṭṭā muccissantīti.",
  "atk-s0502a3:51_0": "Desanāpariyosāne bhāgineyyasaṅgharakkhitatthero sotāpattiphalaṁ pāpuṇi,",
  "atk-s0502a3:51_1": "aññepi bahū sotāpannādayo jātā,",
  "atk-s0502a3:51_2": "mahājanassa sātthikā dhammadesanā ahosīti.",
  "atk-s0502a3:52_0": "Saṅgharakkhitabhāgineyyattheravatthu catutthaṁ.",
  "atk-s0502a3:53_0": "5. Cittahatthattheravatthu",
  "atk-s0502a3:54_0": "Anavaṭṭhitacittassāti imaṁ dhammadesanaṁ satthā sāvatthiyaṁ viharanto cittahatthattheraṁ ārabbha kathesi.",
  "atk-s0502a3:55_0": "Eko kira sāvatthivāsī kulaputto naṭṭhagoṇaṁ pariyesanto araññaṁ pavisitvā majjhanhike kāle goṇaṁ disvā goyūthe vissajjetvā,",
  "atk-s0502a3:55_1": "‘‘avassaṁ ayyānaṁ santike āhāramattaṁ labhissāmī’’ti khuppipāsāpīḷito vihāraṁ pavisitvā bhikkhūnaṁ santikaṁ gantvā vanditvā ekamantaṁ nisīdi.",
  "atk-s0502a3:55_2": "Tasmiṁ kho pana samaye bhikkhūnaṁ avakkārapātiyaṁ bhuttāvasesakaṁ bhattaṁ hoti,",
  "atk-s0502a3:55_3": "te taṁ chātakapīḷitaṁ disvā,",
  "atk-s0502a3:55_4": "‘‘ito bhattaṁ gahetvā bhuñjāhī’’ti vadiṁsu.",
  "atk-s0502a3:55_5": "Buddhakāle ca pana anekasūpabyañjanaṁ bhattaṁ uppajjati,",
  "atk-s0502a3:55_6": "so tato yāpanamattaṁ gahetvā bhuñjitvā pānīyaṁ pivitvā hatthe dhovitvā bhikkhū vanditvā, ‘‘kiṁ, bhante, ajja, ayyā,",
  "atk-s0502a3:55_7": "nimantanaṭṭhānaṁ agamaṁsū’’ti pucchi. ‘‘Natthi, upāsaka,",
  "atk-s0502a3:55_8": "bhikkhū imināva nīhārena nibaddhaṁ labhantī’’ti.",
  "atk-s0502a3:55_9": "So ‘‘mayaṁ uṭṭhāya samuṭṭhāya rattindivaṁ nibaddhaṁ kammaṁ karontāpi evaṁ madhurabyañjanaṁ bhattaṁ na labhāma,",
  "atk-s0502a3:55_10": "ime kira nibaddhaṁ bhuñjanti,",
  "atk-s0502a3:55_11": "kiṁ me gihibhāvena,",
  "atk-s0502a3:55_12": "bhikkhu bhavissāmī’’ti cintetvā bhikkhū upasaṅkamitvā pabbajjaṁ yāci.",
  "atk-s0502a3:55_13": "Atha naṁ bhikkhū ‘‘sādhu upāsakā’’ti pabbājesuṁ.",
  "atk-s0502a3:56_0": "So laddhūpasampado sabbappakāraṁ vattapaṭivattaṁ akāsi.",
  "atk-s0502a3:56_1": "So buddhānaṁ uppannena lābhasakkārena katipāhaccayena thūlasarīro ahosi.",
  "atk-s0502a3:56_2": "Tato cintesi –",
  "atk-s0502a3:56_3": "‘‘kiṁ me bhikkhāya caritvā jīvitena,",
  "atk-s0502a3:56_4": "gihī bhavissāmī’’ti.",
  "atk-s0502a3:56_5": "So vibbhamitvā gehaṁ pāvisi.",
  "atk-s0502a3:56_6": "Tassa gehe kammaṁ karontassa katipāheneva sarīraṁ milāyi.",
  "atk-s0502a3:56_7": "Tato ‘‘kiṁ me iminā dukkhena,",
  "atk-s0502a3:56_8": "samaṇo bhavissāmī’’ti cintetvā puna gantvā pabbaji.",
  "atk-s0502a3:56_9": "So katipāhaṁ vītināmetvā puna ukkaṇṭhitvā vibbhami,",
  "atk-s0502a3:56_10": "pabbajitakāle pana bhikkhūnaṁ upakārako hoti.",
  "atk-s0502a3:56_11": "So katipāheneva punapi ukkaṇṭhitvā,",
  "atk-s0502a3:56_12": "‘‘kiṁ me gihibhāvena,",
  "atk-s0502a3:56_13": "pabbajissāmī’’ti gantvā bhikkhū vanditvā pabbajjaṁ yāci.",
  "atk-s0502a3:56_14": "Atha naṁ bhikkhū upakāravasena puna pabbājayiṁsu.",
  "atk-s0502a3:56_15": "Evaṁ so iminā niyāmeneva chakkhattuṁ pabbajitvā uppabbajito.",
  "atk-s0502a3:56_16": "Tassa bhikkhū ‘‘esa cittavasiko hutvā vicaratī’’ti cittahatthattheroti nāmaṁ kariṁsu.",
  "atk-s0502a3:57_0": "Tassevaṁ aparāparaṁ vicarantasseva bhariyā gabbhinī ahosi.",
  "atk-s0502a3:57_1": "So sattame vāre araññato kasibhaṇḍamādāya gehaṁ gantvā bhaṇḍakaṁ ṭhapetvā ‘‘attano kāsāvaṁ gaṇhissāmī’’ti gabbhaṁ pāvisi .",
  "atk-s0502a3:57_2": "Tasmiṁ khaṇe tassa bhariyā nipajjitvā niddāyati.",
  "atk-s0502a3:57_3": "Tassā nivatthasāṭako apagato hoti,",
  "atk-s0502a3:57_4": "mukhato ca lālā paggharati,",
  "atk-s0502a3:57_5": "nāsā ghuraghurāyati,",
  "atk-s0502a3:57_6": "mukhaṁ vivaṭṭaṁ,",
  "atk-s0502a3:57_7": "dantaṁ ghaṁsati,",
  "atk-s0502a3:57_8": "sā tassa uddhumātakasarīraṁ viya upaṭṭhāsi.",
  "atk-s0502a3:57_9": "So ‘‘aniccaṁ dukkhaṁ ida’’nti saññaṁ labhitvā,",
  "atk-s0502a3:57_10": "‘‘ahaṁ ettakaṁ kālaṁ pabbajitvā imaṁ nissāya bhikkhubhāve saṇṭhātuṁ nāsakkhi’’nti kāsāyakoṭiyaṁ gahetvā udare bandhitvā gehā nikkhami.",
  "atk-s0502a3:58_0": "Athassa anantaragehe ṭhitā sassu taṁ tathā gacchantaṁ disvā,",
  "atk-s0502a3:58_1": "‘‘ayaṁ paṭiukkaṇṭhito bhavissati,",
  "atk-s0502a3:58_2": "idāneva araññato āgantvā kāsāvaṁ udare bandhitvāva gehā nikkhanto vihārābhimukho gacchati,",
  "atk-s0502a3:58_3": "kiṁ nu kho’’ti gehaṁ pavisitvā niddāyamānaṁ dhītaraṁ passitvā ‘‘imaṁ disvā so vippaṭisārī hutvā gato’’ti",
  "atk-s0502a3:58_4": "ñatvā dhītaraṁ paharitvā ‘‘uṭṭhehi kāḷakaṇṇi,",
  "atk-s0502a3:58_5": "sāmiko te taṁ niddāyamānaṁ disvā vippaṭisārī hutvā gato,",
  "atk-s0502a3:58_6": "natthi so ito paṭṭhāya tuyha’’nti āha.",
  "atk-s0502a3:58_7": "‘‘Apehi apehi, amma,",
  "atk-s0502a3:58_8": "kuto tassa gamanaṁ atthi,",
  "atk-s0502a3:58_9": "katipāheneva punāgamissatī’’ti āha.",
  "atk-s0502a3:58_10": "Sopi ‘‘aniccaṁ dukkha’’nti vatvā gacchanto gacchantova sotāpattiphalaṁ pāpuṇi.",
  "atk-s0502a3:58_11": "So gantvā bhikkhū vanditvā pabbajjaṁ yāci.",
  "atk-s0502a3:58_12": "‘‘Na sakkhissāma maṁyaṁ taṁ pabbājetuṁ,",
  "atk-s0502a3:58_13": "kuto tuyhaṁ samaṇabhāvo,",
  "atk-s0502a3:58_14": "satthakanisānapāsāṇasadisaṁ tava sīsa’’nti. ‘‘Bhante,",
  "atk-s0502a3:58_15": "idāni maṁ anukampāya ekavāraṁ pabbājethā’’ti.",
  "atk-s0502a3:58_16": "Te taṁ upakāravasena pabbājayiṁsu.",
  "atk-s0502a3:58_17": "So katipāheneva saha paṭisambhidāhi arahattaṁ pāpuṇi.",
  "atk-s0502a3:59_0": "Tepi naṁ āhaṁsu –",
  "atk-s0502a3:59_1": "‘‘āvuso cittahattha,",
  "atk-s0502a3:59_2": "tava gamanasamayaṁ tvameva jāneyyāsi,",
  "atk-s0502a3:59_3": "imasmiṁ vāre te cirāyita’’nti. ‘‘Bhante,",
  "atk-s0502a3:59_4": "saṁsaggassa atthibhāvakāle gatamhā,",
  "atk-s0502a3:59_5": "so no saṁsaggo chinno,",
  "atk-s0502a3:59_6": "idāni agamanadhammā jātamhā’’ti.",
  "atk-s0502a3:59_7": "Bhikkhū satthu santikaṁ gantvā, ‘‘bhante,",
  "atk-s0502a3:59_8": "ayaṁ bhikkhu amhehi evaṁ vutto evaṁ nāma kathesi,",
  "atk-s0502a3:59_9": "aññaṁ byākaroti,",
  "atk-s0502a3:59_10": "abhūtaṁ vadatī’’ti āhaṁsu.",
  "atk-s0502a3:59_11": "Satthā ‘‘āma,",
  "atk-s0502a3:59_12": "bhikkhave,",
  "atk-s0502a3:59_13": "mama putto attano anavaṭṭhitacittakāle saddhammaṁ ajānanakāle gamanāgamanaṁ akāsi,",
  "atk-s0502a3:59_14": "idānissa puññañca pāpañca pahīna’’nti vatvā imā dve gāthā āha –",
  "atk-s0502a3:60_0": "38.",
  "atk-s0502a3:61_0": " ‘‘Anavaṭṭhitacittassa, saddhammaṁ avijānato;",
  "atk-s0502a3:62_0": "Pariplavapasādassa, paññā na paripūrati.",
  "atk-s0502a3:63_0": "39.",
  "atk-s0502a3:64_0": " ‘‘Anavassutacittassa, ananvāhatacetaso;",
  "atk-s0502a3:65_0": "Puññapāpapahīnassa, natthi jāgarato bhaya’’nti.",
  "atk-s0502a3:66_0": "Tattha anavaṭṭhitacittassāti cittaṁ nāmetaṁ kassaci nibaddhaṁ vā thāvaraṁ vā natthi.",
  "atk-s0502a3:66_1": "Yo pana puggalo assapiṭṭhe ṭhapitakumbhaṇḍaṁ viya ca thusarāsimhi koṭṭitakhāṇuko viya ca khallāṭasīse",
  "atk-s0502a3:66_2": "ṭhapitakadambapupphaṁ viya ca na katthaci saṇṭhāti,",
  "atk-s0502a3:66_3": "kadāci buddhasāvako hoti,",
  "atk-s0502a3:66_4": "kadāci ājīvako,",
  "atk-s0502a3:66_5": "kadāci nigaṇṭho,",
  "atk-s0502a3:66_6": "kadāci tāpaso.",
  "atk-s0502a3:66_7": "Evarūpo puggalo anavaṭṭhitacitto nāma.",
  "atk-s0502a3:66_8": "Tassa anavaṭṭhitacittassa.",
  "atk-s0502a3:66_9": "Saddhammaṁ avijānatoti sattatiṁsabodhipakkhiyadhammabhedaṁ imaṁ saddhammaṁ avijānantassa parittasaddhatāya",
  "atk-s0502a3:66_10": "vā uplavasaddhatāya vā pariplavapasādassa kāmāvacararūpāvacarādibhedā paññā na paripūrati.",
  "atk-s0502a3:66_11": "Kāmāvacarāyapi aparipūrayamānāya kutova rūpāvacarārūpāvacaralokuttarapaññā paripūrissatīti dīpeti.",
  "atk-s0502a3:66_12": "Anavassutacittassāti rāgena atintacittassa.",
  "atk-s0502a3:66_13": "Ananvāhatacetasoti ‘‘āhatacitto khilajāto’’ti (dī. ni. 3.319; vibha. 941; ma. ni.",
  "atk-s0502a3:66_14": "1.185) āgataṭṭhāne dosena cittassa pahatabhāvo vutto,",
  "atk-s0502a3:66_15": "idha pana dosena appaṭihatacittassāti attho.",
  "atk-s0502a3:66_16": "Puññapāpapahīnassāti catutthamaggena pahīnapuññassa ceva pahīnapāpassa ca khīṇāsavassa.",
  "atk-s0502a3:66_17": "Natthi jāgarato bhayanti khīṇāsavassa jāgarantasseva abhayabhāvo kathito viya.",
  "atk-s0502a3:66_18": "So pana saddhādīhi pañcahi jāgaradhammehi samannāgatattā jāgaro nāma.",
  "atk-s0502a3:66_19": "Tasmā tassa jāgarantassāpi ajāgarantassāpi kilesabhayaṁ natthi kilesānaṁ apacchāvattanato.",
  "atk-s0502a3:66_20": "Na hi taṁ kilesā anubandhanti tena tena maggena pahīnānaṁ kilesānaṁ puna anupagamanato.",
  "atk-s0502a3:66_21": "Tenevāha –",
  "atk-s0502a3:66_22": "‘‘sotāpattimaggena ye kilesā pahīnā,",
  "atk-s0502a3:66_23": "te kilese na puneti na pacceti na paccāgacchati,",
  "atk-s0502a3:66_24": "sakadāgāmianāgāmiarahattamaggena ye kilesā pahīnā,",
  "atk-s0502a3:66_25": "te kilese na puneti na pacceti na paccāgacchatī’’ti (cūḷani.",
  "atk-s0502a3:66_26": "mettagūmāṇavapucchāniddesa 27).",
  "atk-s0502a3:67_0": "Desanā mahājanassa sātthikā saphalā ahosi.",
  "atk-s0502a3:68_0": "Athekadivasaṁ bhikkhū dhammasabhāyaṁ kathaṁ samuṭṭhāpesuṁ ‘‘bhāriyā vatime, āvuso,",
  "atk-s0502a3:68_1": "kilesā nāma,",
  "atk-s0502a3:68_2": "evarūpassa arahattassa upanissāyasampanno kulaputto kilesehi āloḷito sattavāre gihī hutvā sattavāre pabbajito’’ti.",
  "atk-s0502a3:68_3": "Satthā tesaṁ taṁ kathāpavattiṁ sutvā taṅkhaṇānurūpena gamanena dhammasabhaṁ gantvā buddhāsane nisinno ‘‘kāya nuttha,",
  "atk-s0502a3:68_4": "bhikkhave,",
  "atk-s0502a3:68_5": "etarahi kathāya sannisinnā’’ti pucchitvā,",
  "atk-s0502a3:68_6": "‘‘imāya nāmā’’ti vutte evameva,",
  "atk-s0502a3:68_7": "bhikkhave,",
  "atk-s0502a3:68_8": "kilesā nāma bhāriyā,",
  "atk-s0502a3:68_9": "sace ete rūpino hutvā katthaci pakkhipituṁ sakkā bhaveyyuṁ,",
  "atk-s0502a3:68_10": "cakkavāḷaṁ atisambādhaṁ,",
  "atk-s0502a3:68_11": "brahmaloko atinīcakoti okāso nesaṁ na bhaveyya,",
  "atk-s0502a3:68_12": "mādisampi nāmete paññāsampannaṁ purisājāneyyaṁ āloḷenti,",
  "atk-s0502a3:68_13": "avasesesu kā kathā?",
  "atk-s0502a3:68_14": "‘‘Ahañhi aḍḍhanāḷimattaṁ varakacorakaṁ kuṇṭhakudālañca nissāya cha vāre pabbajitvā uppabbajitapubbo’’ti. ‘‘Kadā, bhante,",
  "atk-s0502a3:68_15": "kadā sugatā’’ti?",
  "atk-s0502a3:68_16": "‘‘Suṇissatha,",
  "atk-s0502a3:68_17": "bhikkhave’’ti. ‘‘Āma,",
  "atk-s0502a3:68_18": "bhante’’ti.",
  "atk-s0502a3:68_19": "‘‘Tena hi suṇāthā’’ti atītaṁ āhari –",
  "atk-s0502a3:69_0": "Atīte bārāṇasiyaṁ brahmadatte rajjaṁ kārente kudālapaṇḍito nāma bāhirakapabbajjaṁ pabbajitvā aṭṭha māse",
  "atk-s0502a3:69_1": "himavante vasitvā vassārattasamaye bhūmiyā tintāya ‘‘gehe me aḍḍhanāḷimatto varakacorako ca kuṇṭhakudālako ca atthi,",
  "atk-s0502a3:69_2": "varakacorakabījaṁ mā nassī’’ti uppabbajitvā ekaṁ ṭhānaṁ kudālena kasitvā taṁ bījaṁ vapitvā vatiṁ katvā",
  "atk-s0502a3:69_3": "pakkakāle uddharitvā nāḷimattabījaṁ ṭhapetvā sesaṁ khādi.",
  "atk-s0502a3:69_4": "So ‘‘kiṁ me dāni gehena,",
  "atk-s0502a3:69_5": "puna aṭṭha māse pabbajissāmī’’ti cintetvā nikkhamitvā pabbaji.",
  "atk-s0502a3:69_6": "Imināva nīhārena nāḷimattaṁ varakacorakañca kuṇṭhakudālañca nissāya sattavāre gihī hutvā sattavāre pabbajitvā sattame pana vāre cintesi –",
  "atk-s0502a3:69_7": "‘‘ahaṁ cha vāre imaṁ kuṇṭhakudālaṁ nissāya gihī hutvā pabbajito,",
  "atk-s0502a3:69_8": "katthacideva naṁ chaḍḍessāmī’’ti.",
  "atk-s0502a3:69_9": "So gaṅgāya tīraṁ gantvā,",
  "atk-s0502a3:69_10": "‘‘patitaṭṭhānaṁ passanto otaritvā gaṇheyyaṁ,",
  "atk-s0502a3:69_11": "yathāssa patitaṭṭhānaṁ na passāmi,",
  "atk-s0502a3:69_12": "tathā naṁ chaḍḍessāmī’’ti cintetvā nāḷimattaṁ bījaṁ pilotikāya bandhitvā pilotikaṁ kudālaphalake bandhitvā",
  "atk-s0502a3:69_13": "kudālaṁ aggadaṇḍake gahetvā gaṅgāya tīre ṭhito akkhīni nimīletvā uparisīse tikkhattuṁ āvijjhitvā gaṅgāyaṁ",
  "atk-s0502a3:69_14": "khipitvā nivattitvā olokento patitaṭṭhānaṁ adisvā ‘‘jitaṁ me,",
  "atk-s0502a3:69_15": "jitaṁ me’’ti tikkhattuṁ saddamakāsi.",
  "atk-s0502a3:70_0": "Tasmiṁ khaṇe bārāṇasirājā paccantaṁ vūpasametvā āgantvā nadītīre khandhāvāraṁ nivāsetvā nhānatthāya nadiṁ otiṇṇo taṁ saddaṁ assosi.",
  "atk-s0502a3:70_1": "Rājūnañca nāma ‘‘jitaṁ me’’ti saddo amanāpo hoti,",
  "atk-s0502a3:70_2": "so tassa santikaṁ gantvā,",
  "atk-s0502a3:70_3": "‘‘ahaṁ idāni amittamaddanaṁ katvā ‘jitaṁ me’ti āgato,",
  "atk-s0502a3:70_4": "tvaṁ pana ‘jitaṁ me,",
  "atk-s0502a3:70_5": "jitaṁ me’ti viravasi,",
  "atk-s0502a3:70_6": "kiṁ nāmeta’’nti pucchi.",
  "atk-s0502a3:70_7": "Kudālapaṇḍito ‘‘tvaṁ bāhirakacore jini,",
  "atk-s0502a3:70_8": "tayā jitaṁ puna avajitameva hoti,",
  "atk-s0502a3:70_9": "mayā pana ajjhattiko lobhacoro jito,",
  "atk-s0502a3:70_10": "so puna maṁ na jinissati,",
  "atk-s0502a3:70_11": "tasseva jayo sādhū’’ti vatvā imaṁ gāthamāha –",
  "atk-s0502a3:71_0": "‘‘Na taṁ jitaṁ sādhu jitaṁ, yaṁ jitaṁ avajīyati;",
  "atk-s0502a3:72_0": "Taṁ kho jitaṁ sādhu jitaṁ, yaṁ jitaṁ nāvajīyatī’’ti. (jā. 1.1.70);",
  "atk-s0502a3:73_0": "Taṁ khaṇaṁyeva ca gaṅgaṁ olokento āpokasiṇaṁ nibbattetvā adhigataviseso ākāse pallaṅkena nisīdi.",
  "atk-s0502a3:73_1": "Rājā mahāpurisassa dhammakathaṁ sutvā vanditvā pabbajjaṁ yācitvā saddhiṁ balakāyena pabbaji.",
  "atk-s0502a3:73_2": "Yojanamattā parisā ahosi.",
  "atk-s0502a3:73_3": "Aparopi sāmantarājā tassa pabbajitabhāvaṁ sutvā,",
  "atk-s0502a3:73_4": "‘‘tassa rajjaṁ gaṇhissāmī’’ti āgantvā tathā samiddhaṁ nagaraṁ suññaṁ disvā,",
  "atk-s0502a3:73_5": "‘‘evarūpaṁ nagaraṁ chaḍḍetvā pabbajito rājā orake ṭhāne na pabbajissati,",
  "atk-s0502a3:73_6": "mayāpi pabbajituṁ vaṭṭatī’’ti cintetvā tattha gantvā mahāpurisaṁ upasaṅkamitvā pabbajjaṁ yācitvā saparivāro pabbaji.",
  "atk-s0502a3:73_7": "Eteneva nīhārena satta rājāno pabbajiṁsu.",
  "atk-s0502a3:73_8": "Sattayojaniko assamo ahosi.",
  "atk-s0502a3:73_9": "Satta rājāno bhoge chaḍḍetvā ettakaṁ janaṁ gahetvā pabbajiṁsu.",
  "atk-s0502a3:73_10": "Mahāpuriso brahmacariyavāsaṁ vasitvā brahmalokūpago ahosi.",
  "atk-s0502a3:74_0": "Satthā imaṁ dhammadesanaṁ āharitvā, ‘‘ahaṁ,",
  "atk-s0502a3:74_1": "bhikkhave,",
  "atk-s0502a3:74_2": "tadā kudālapaṇḍito ahosiṁ,",
  "atk-s0502a3:74_3": "kilesā nāmete evaṁ bhāriyā’’ti āha.",
  "atk-s0502a3:75_0": "Cittahatthattheravatthu pañcamaṁ.",
  "atk-s0502a3:76_0": "6. Pañcasatabhikkhuvatthu",
  "atk-s0502a3:77_0": "Kumbhūpamanti imaṁ dhammadesanaṁ satthā sāvatthiyaṁ viharanto āraddhavipassake bhikkhū ārabbha kathesi.",
  "atk-s0502a3:78_0": "Sāvatthiyaṁ kira pañcasatā bhikkhū satthu santike yāva arahattā kammaṭṭhānaṁ gahetvā,",
  "atk-s0502a3:78_1": "‘‘samaṇadhammaṁ karissāmā’’ti yojanasatamaggaṁ gantvā ekaṁ mahāvāsagāmaṁ agamaṁsu.",
  "atk-s0502a3:78_2": "Atha te manussā disvā paññattāsane nisīdāpetvā paṇītehi yāgubhattādīhi parivisitvā, ‘‘kahaṁ, bhante,",
  "atk-s0502a3:78_3": "gacchathā’’ti pucchitvā,",
  "atk-s0502a3:78_4": "‘‘yathāphāsukaṭṭhāna’’nti vutte, ‘‘bhante,",
  "atk-s0502a3:78_5": "imaṁ temāsaṁ idheva vasatha,",
  "atk-s0502a3:78_6": "mayampi tumhākaṁ santike saraṇesu patiṭṭhāya pañca sīlāni rakkhissāmā’’ti yācitvā tesaṁ adhivāsanaṁ viditvā,",
  "atk-s0502a3:78_7": "‘‘avidūre ṭhāne mahanto vanasaṇḍo atthi,",
  "atk-s0502a3:78_8": "ettha vasatha,",
  "atk-s0502a3:78_9": "bhante’’ti vatvā uyyojesuṁ.",
  "atk-s0502a3:78_10": "Bhikkhū taṁ vanasaṇḍaṁ pavisiṁsu.",
  "atk-s0502a3:78_11": "Tasmiṁ vanasaṇḍe adhivatthā devatā ‘‘sīlavanto, ayyā,",
  "atk-s0502a3:78_12": "imaṁ vanasaṇḍaṁ anuppattā,",
  "atk-s0502a3:78_13": "ayuttaṁ kho pana asmākaṁ ayyesu idha vasantesu puttadāre gahetvā rukkhe abhiruyha vasitu’’nti rukkhato otaritvā bhūmiyaṁ nisīditvā cintayiṁsu, ‘‘ayyā,",
  "atk-s0502a3:78_14": "imasmiṁ ṭhāne ajjekarattiṁ vasitvā addhā sve gamissantī’’ti.",
  "atk-s0502a3:78_15": "Bhikkhūpi punadivase antogāme piṇḍāya caritvā puna tameva vanasaṇḍaṁ āgamiṁsu.",
  "atk-s0502a3:78_16": "Devatā ‘‘bhikkhusaṅgho svātanāya kenaci nimantito bhavissati,",
  "atk-s0502a3:78_17": "tasmā punāgacchati ,",
  "atk-s0502a3:78_18": "ajja gamanaṁ na bhavissati,",
  "atk-s0502a3:78_19": "sve gamissati maññe’’ti iminā upāyena aḍḍhamāsamattaṁ bhūmiyameva acchiṁsu.",
  "atk-s0502a3:79_0": "Tato cintayiṁsu –",
  "atk-s0502a3:79_1": "‘‘bhadantā imaṁ temāsaṁ idheva maññe vasissanti,",
  "atk-s0502a3:79_2": "idheva kho pana imesu vasantesu amhākaṁ rukkhe abhiruhitvā nisīditumpi na yuttaṁ,",
  "atk-s0502a3:79_3": "temāsaṁ puttadāre gahetvā bhūmiyaṁ nisīdanaṭṭhānānipi dukkhāni,",
  "atk-s0502a3:79_4": "kiñci katvā ime bhikkhū palāpetuṁ vaṭṭatī’’ti.",
  "atk-s0502a3:79_5": "Tā tesu tesu rattiṭṭhānadivāṭṭhānesu ceva caṅkamanakoṭīsu ca chinnasīsāni kabandhāni dassetuṁ amanussasaddañca bhāvetuṁ ārabhiṁsu.",
  "atk-s0502a3:79_6": "Bhikkhūnaṁ khipitakāsādayo rogā pavattiṁsu.",
  "atk-s0502a3:79_7": "Te aññamaññaṁ ‘‘tuyhaṁ, āvuso,",
  "atk-s0502a3:79_8": "kiṁ rujjatī’’ti pucchantā,",
  "atk-s0502a3:79_9": "‘‘mayhaṁ khipitarogo,",
  "atk-s0502a3:79_10": "mayhaṁ kāso’’ti vatvā, ‘‘āvuso,",
  "atk-s0502a3:79_11": "ahaṁ ajja caṅkamanakoṭiyaṁ chinnasīsaṁ addasaṁ,",
  "atk-s0502a3:79_12": "ahaṁ rattiṭṭhāne kabandhaṁ addasaṁ ,",
  "atk-s0502a3:79_13": "ahaṁ divāṭṭhāne amanussasaddaṁ assosiṁ,",
  "atk-s0502a3:79_14": "parivajjetabbayuttakamidaṁ ṭhānaṁ,",
  "atk-s0502a3:79_15": "amhākaṁ idha aphāsukaṁ ahosi,",
  "atk-s0502a3:79_16": "satthu santikaṁ gamissāmā’’ti nikkhamitvā anupubbena satthu santikaṁ gantvā vanditvā ekamantaṁ nisīdiṁsu.",
  "atk-s0502a3:80_0": "Atha ne satthā āha – ‘‘kiṁ,",
  "atk-s0502a3:80_1": "bhikkhave,",
  "atk-s0502a3:80_2": "tasmiṁ ṭhāne vasituṁ na sakkhissathā’’ti? ‘‘Āma, bhante,",
  "atk-s0502a3:80_3": "amhākaṁ tasmiṁ ṭhāne vasantānaṁ evarūpāni bheravārammaṇāni upaṭṭhahanti,",
  "atk-s0502a3:80_4": "evarūpaṁ aphāsukaṁ hoti,",
  "atk-s0502a3:80_5": "tena mayaṁ ‘vajjetabbayuttakamidaṁ ṭhāna’nti taṁ chaḍḍetvā tumhākaṁ santikaṁ āgatā’’ti.",
  "atk-s0502a3:80_6": "‘‘Bhikkhave,",
  "atk-s0502a3:80_7": "tattheva tumhākaṁ gantuṁ vaṭṭatī’’ti.",
  "atk-s0502a3:80_8": "‘‘Na sakkā,",
  "atk-s0502a3:80_9": "bhante’’ti.",
  "atk-s0502a3:80_10": "‘‘Bhikkhave,",
  "atk-s0502a3:80_11": "tumhe āvudhaṁ aggahetvā gatā,",
  "atk-s0502a3:80_12": "idāni āvudhaṁ gahetvā gacchathā’’ti.",
  "atk-s0502a3:80_13": "‘‘Katarāvudhaṁ,",
  "atk-s0502a3:80_14": "bhante’’ti?",
  "atk-s0502a3:80_15": "Satthā ‘‘ahaṁ āvudhaṁ vo dassāmi,",
  "atk-s0502a3:80_16": "mayā dinnaṁ āvudhaṁ gahetvā gacchathā’’ti vatvā –",
  "atk-s0502a3:81_0": "‘‘Karaṇīyamatthakusalena, yanta santaṁ padaṁ abhisamecca;",
  "atk-s0502a3:82_0": "Sakko ujū ca suhujū ca, suvaco cassa mudu anatimānī’’ti. (khu. pā. 9.1; su. ni. 143) –",
  "atk-s0502a3:83_0": "Sakalaṁ mettasuttaṁ kathetvā,",
  "atk-s0502a3:83_1": "‘‘bhikkhave,",
  "atk-s0502a3:83_2": "imaṁ tumhe bahi vihārassa vanasaṇḍato paṭṭhāya sajjhāyantā antovihāraṁ paviseyyāthā’’ti uyyojesi.",
  "atk-s0502a3:83_3": "Te satthāraṁ vanditvā nikkhamitvā anupubbena taṁ ṭhānaṁ patvā bahivihāre gaṇasajjhāyaṁ katvā sajjhāyamānā vanasaṇḍaṁ pavisiṁsu.",
  "atk-s0502a3:83_4": "Sakalavanasaṇḍe devatā mettacittaṁ paṭilabhitvā tesaṁ paccuggamanaṁ katvā pattacīvarapaṭiggahaṇaṁ āpucchiṁsu,",
  "atk-s0502a3:83_5": "hatthapādasambāhanaṁ āpucchiṁsu,",
  "atk-s0502a3:83_6": "tesaṁ tattha tattha ārakkhaṁ saṁvidahiṁsu,",
  "atk-s0502a3:83_7": "pakkadhūpanatelaṁ viya sannisinnā ahesuṁ.",
  "atk-s0502a3:83_8": "Katthaci amanussasaddo nāma nāhosi.",
  "atk-s0502a3:83_9": "Tesaṁ bhikkhūnaṁ cittaṁ ekaggaṁ ahosi.",
  "atk-s0502a3:83_10": "Te rattiṭṭhānadivāṭṭhānesu nisinnā vipassanāya cittaṁ otāretvā attani khayavayaṁ paṭṭhapetvā,",
  "atk-s0502a3:83_11": "‘‘ayaṁ attabhāvo nāma bhijjanakaṭṭhena athāvaraṭṭhena kulālabhājanasadiso’’ti vipassanaṁ vaḍḍhayiṁsu.",
  "atk-s0502a3:83_12": "Sammāsambuddho gandhakuṭiyā nisinnova tesaṁ vipassanāya āraddhabhāvaṁ ñatvā te bhikkhū āmantetvā,",
  "atk-s0502a3:83_13": "‘‘evameva,",
  "atk-s0502a3:83_14": "bhikkhave,",
  "atk-s0502a3:83_15": "ayaṁ attabhāvo nāma bhijjanakaṭṭhena athāvaraṭṭhena kulālabhājanasadiso evā’’ti vatvā obhāsaṁ pharitvā",
  "atk-s0502a3:83_16": "yojanasate ṭhitopi abhimukhe nisinno viya chabbaṇṇaraṁsiyo vissajjetvā dissamānena rūpena imaṁ gāthamāha –",
  "atk-s0502a3:84_0": "40.",
  "atk-s0502a3:85_0": " ‘‘Kumbhūpamaṁ kāyamiṁma viditvā, nagarūpamaṁ cittamidaṁ ṭhapetvā;",
  "atk-s0502a3:86_0": "Yodhetha māraṁ paññāvudhena, jitañca rakkhe anivesano siyā’’ti.",
  "atk-s0502a3:87_0": "Tattha kumbhūpamanti abaladubbalaṭṭhena anaddhaniyatāvakālikaṭṭhena imaṁ kesādisamūhasaṅkhātaṁ kāyaṁ kumbhūpamaṁ kulālabhājanasadisaṁ viditvā.",
  "atk-s0502a3:87_1": "Nagarūpamaṁ cittamidaṁ ṭhapetvāti nagaraṁ nāma bahiddhā thiraṁ hoti,",
  "atk-s0502a3:87_2": "gambhīraparikhaṁ pākāraparikkhittaṁ dvāraṭṭālakayuttaṁ,",
  "atk-s0502a3:87_3": "antosuvibhattavīthicatukkasiṅghāṭakasampannaṁ antarāpaṇaṁ,",
  "atk-s0502a3:87_4": "taṁ ‘‘vilumpissāmā’’ti bahiddhā corā āgantvā pavisituṁ asakkontā pabbataṁ āsajja paṭihatā viya gacchanti,",
  "atk-s0502a3:87_5": "evameva paṇḍito kulaputto attano vipassanācittaṁ thiraṁ nagarasadisaṁ katvā ṭhapetvā nagare ṭhito ekatodhārādinānappakārāvudhena",
  "atk-s0502a3:87_6": "coragaṇaṁ viya vipassanāmayena ca ariyamaggamayena ca paññāvudhena taṁtaṁmaggavajjhaṁ kilesamāraṁ paṭibāhanto",
  "atk-s0502a3:87_7": "taṁ taṁ kilesamāraṁ yodhetha,",
  "atk-s0502a3:87_8": "pahareyyāthāti attho.",
  "atk-s0502a3:87_9": "Jitañca rakkheti jitañca uppāditaṁ taruṇavipassanaṁ āvāsasappāyautusappāyabhojanasappāyapuggalasappāyadhammassavanasappāyādīni",
  "atk-s0502a3:87_10": "āsevanto antarantarā samāpattiṁ samāpajjitvā tato vuṭṭhāya suddhacittena saṅkhāre sammasanto rakkheyya.",
  "atk-s0502a3:88_0": "Anivesanosiyāti anālayo bhaveyya.",
  "atk-s0502a3:88_1": "Yathā nāma yodho saṅgāmasīse balakoṭṭhakaṁ katvā amittehi saddhiṁ yujjhanto chāto vā pipāsito vā hutvā",
  "atk-s0502a3:88_2": "sannāhe vā sithile āvudhe vā patite balakoṭṭhakaṁ pavisitvā vissamitvā bhuñjitvā pivitvā sannahitvā āvudhaṁ",
  "atk-s0502a3:88_3": "gahetvā puna nikkhamitvā yujjhanto parasenaṁ maddati,",
  "atk-s0502a3:88_4": "ajitaṁ jināti,",
  "atk-s0502a3:88_5": "jitaṁ rakkhati.",
  "atk-s0502a3:88_6": "So hi sace balakoṭṭhake ṭhito evaṁ vissamanto taṁ assādento accheyya,",
  "atk-s0502a3:88_7": "rajjaṁ parahatthagataṁ kareyya, evameva, bhikkhu,",
  "atk-s0502a3:88_8": "paṭiladdhaṁ taruṇavipassanaṁ punappunaṁ samāpattiṁ samāpajjitvā tato vuṭṭhāya suddhacittena saṅkhāre sammasanto rakkhituṁ sakkoti,",
  "atk-s0502a3:88_9": "uttarimaggaphalapaṭilābhena kilesamāraṁ jināti.",
  "atk-s0502a3:88_10": "Sace pana so samāpattimeva assādeti,",
  "atk-s0502a3:88_11": "suddhacittena punappunaṁ saṅkhāre na sammasati,",
  "atk-s0502a3:88_12": "maggaphalapaṭivedhaṁ kātuṁ na sakkoti.",
  "atk-s0502a3:88_13": "Tasmā rakkhitabbayuttakaṁ rakkhanto anivesano siyā,",
  "atk-s0502a3:88_14": "samāpattiṁ nivesanaṁ katvā tattha na niveseyya,",
  "atk-s0502a3:88_15": "ālayaṁ na kareyyāti attho.",
  "atk-s0502a3:88_16": "‘‘Addhā tumhepi evaṁ karothā’’ti evaṁ satthā tesaṁ bhikkhūnaṁ dhammaṁ desesi.",
  "atk-s0502a3:89_0": "Desanāvasāne pañcasatā bhikkhū nisinnaṭṭhāne nisinnāyeva saha paṭisambhidāhi arahattaṁ patvā tathāgatassa",
  "atk-s0502a3:89_1": "suvaṇṇavaṇṇaṁ sarīraṁ vaṇṇayantā thomentā vandantāva āgacchiṁsūti.",
  "atk-s0502a3:90_0": "Pañcasatabhikkhuvatthu chaṭṭhaṁ.",
  "atk-s0502a3:91_0": "7. Pūtigattatissattheravatthu",
  "atk-s0502a3:92_0": "Aciraṁvatayaṁ kāyoti imaṁ dhammadesanaṁ satthā sāvatthiyaṁ viharanto pūtigattatissattheraṁ ārabbha kathesi.",
  "atk-s0502a3:93_0": "Eko kira sāvatthivāsī kulaputto satthu santike dhammaṁ sutvā sāsane uraṁ datvā pabbajito,",
  "atk-s0502a3:93_1": "so laddhūpasampado tissatthero nāma ahosi.",
  "atk-s0502a3:93_2": "Gacchante gacchante kāle tassa sarīre rogo udapādi.",
  "atk-s0502a3:93_3": "Sāsapamattiyo piḷakā uṭṭhahiṁsu.",
  "atk-s0502a3:93_4": "Tā anupubbena muggamattā kalāyamattā kolaṭṭhimattā āmalakamattā beḷuvasalāṭumattā beḷuvamattā hutvā pabhijjiṁsu,",
  "atk-s0502a3:93_5": "sakalasarīraṁ chiddāvachiddaṁ ahosi.",
  "atk-s0502a3:93_6": "Pūtigattatissattherotvevassa nāmaṁ udapādi.",
  "atk-s0502a3:93_7": "Athassa aparabhāge aṭṭhīni bhijjiṁsu.",
  "atk-s0502a3:93_8": "So appaṭijaggiyo ahosi.",
  "atk-s0502a3:93_9": "Nivāsanapārupanaṁ pubbalohitamakkhitaṁ jālapūvasadisaṁ ahosi.",
  "atk-s0502a3:93_10": "Saddhivihārikādayo paṭijaggituṁ asakkontā chaḍḍayiṁsu.",
  "atk-s0502a3:93_11": "So anātho hutvā nipajji.",
  "atk-s0502a3:94_0": "Buddhānañca nāma dve vāre lokavolokanaṁ avijahitaṁ hoti.",
  "atk-s0502a3:94_1": "Paccūsakāle lokaṁ volokentā cakkavāḷamukhavaṭṭito paṭṭhāya gandhakuṭiabhimukhaṁ ñāṇaṁ katvā olokenti,",
  "atk-s0502a3:94_2": "sāyaṁ olokentā gandhakuṭito paṭṭhāya bāhirābhimukhaṁ ñāṇaṁ katvā olokenti.",
  "atk-s0502a3:94_3": "Tasmiṁ pana samaye bhagavato ñāṇajālassa anto pūtigattatissatthero paññāyi.",
  "atk-s0502a3:94_4": "Satthā tassa bhikkhuno arahattassa upanissayaṁ disvā,",
  "atk-s0502a3:94_5": "‘‘ayaṁ saddhivihārikādīhi chaḍḍito,",
  "atk-s0502a3:94_6": "idānissa maṁ ṭhapetvā aññaṁ paṭisaraṇaṁ natthī’’ti gandhakuṭito nikkhamitvā vihāracārikaṁ caramāno viya",
  "atk-s0502a3:94_7": "aggisālaṁ gantvā ukkhaliṁ dhovitvā udakaṁ datvā uddhanaṁ āropetvā udakassa tattabhāvaṁ āgamayamāno aggisālāyameva aṭṭhāsi.",
  "atk-s0502a3:94_8": "Tattabhāvaṁ jānitvā gantvā tassa bhikkhuno nipannamañcakoṭiyaṁ gaṇhi,",
  "atk-s0502a3:94_9": "tadā bhikkhū ‘‘apetha, bhante,",
  "atk-s0502a3:94_10": "mayaṁ gaṇhissāmā’’ti mañcakaṁ gahetvā aggisālaṁ ānayiṁsu.",
  "atk-s0502a3:94_11": "Satthā ambaṇaṁ āharāpetvā uṇhodakaṁ āsiñcitvā tehi bhikkhūhi tassa pārupanaṁ gāhāpetvā uṇhodake maddāpetvā mandātape vissajjāpesi.",
  "atk-s0502a3:94_12": "Athassa santike ṭhatvā sarīraṁ uṇhodakena temetvā ghaṁsitvā nhāpesi,",
  "atk-s0502a3:94_13": "tassa nahānapariyosāne pārupanaṁ sukkhi.",
  "atk-s0502a3:94_14": "Atha naṁ taṁ nivāsāpetvā nivatthakāsāvaṁ udake maddāpetvā ātape vissajjāpesi.",
  "atk-s0502a3:94_15": "Athassa gatte udake chinnamatte tampi sukkhi.",
  "atk-s0502a3:94_16": "So ekaṁ kāsāvaṁ nivāsetvā ekaṁ pārupitvā sallahukasarīro ekaggacitto mañcake nipajji.",
  "atk-s0502a3:94_17": "Satthā tassa ussīsake ṭhatvā,",
  "atk-s0502a3:94_18": "‘‘bhikkhu ayaṁ tava kāyo apetaviññāṇo nirupakāro hutvā kaliṅgaraṁ viya pathaviyaṁ sessatī’’ti vatvā imaṁ gāthamāha –",
  "atk-s0502a3:95_0": "41.",
  "atk-s0502a3:96_0": " ‘‘Aciraṁ vatayaṁ kāyo, pathaviṁ adhisessati;",
  "atk-s0502a3:97_0": "Chuddho apetaviññāṇo, niratthaṁva kaliṅgara’’nti.",
  "atk-s0502a3:98_0": "Tattha aciraṁ vatāti bhikkhu na cirasseva ayaṁ kāyo pathaviṁ adhisessati,",
  "atk-s0502a3:98_1": "imissā pakatisayanena sayitāya pathaviyā upari sayissati .",
  "atk-s0502a3:98_2": "Chuddhoti apaviddho,",
  "atk-s0502a3:98_3": "apagataviññāṇatāya tuccho hutvā sessatīti dasseti.",
  "atk-s0502a3:98_4": "Yathā kiṁ?",
  "atk-s0502a3:98_5": "Niratthaṁva kaliṅgaraṁ nirupakāraṁ niratthakaṁ kaṭṭhakhaṇḍaṁ viya.",
  "atk-s0502a3:98_6": "Dabbasambhāratthikā hi manussā araññaṁ pavisitvā ujukaṁ ujukasaṇṭhānena vaṅkaṁ vaṅkasaṇṭhānena chinditvā dabbasambhāraṁ gaṇhanti,",
  "atk-s0502a3:98_7": "avasesaṁ pana susirañca pūtikañca asārakañca gaṇṭhijātañca chinditvā tattheva chaḍḍenti.",
  "atk-s0502a3:98_8": "Aññe dabbasambhāratthikā āgantvā taṁ gahetāro nāma natthi,",
  "atk-s0502a3:98_9": "oloketvā attano upakārakameva gaṇhanti,",
  "atk-s0502a3:98_10": "itaraṁ pathavīgatameva hoti.",
  "atk-s0502a3:98_11": "Taṁ pana tena tena upāyena mañcapaṭipādakaṁ vā pādakathalikaṁ vā phalakapīṭhaṁ vā kātuṁ sakkāpi bhaveyya.",
  "atk-s0502a3:98_12": "Imasmiṁ pana attabhāve dvattiṁsāya koṭṭhāsesu ekakoṭṭhāsopi mañcapaṭipādakādivasena aññena vā upakāramukhena gayhūpago nāma natthi,",
  "atk-s0502a3:98_13": "kevalaṁ niratthaṁva kaliṅgaraṁ ayaṁ kāyo apagataviññāṇo katipāheneva pathaviyaṁ sessatīti.",
  "atk-s0502a3:99_0": "Desanāvasāne pūtigattatissatthero saha paṭisambhidāhi arahattaṁ pāpuṇi,",
  "atk-s0502a3:99_1": "aññepi bahū sotāpannādayo ahesuṁ.",
  "atk-s0502a3:99_2": "Theropi arahattaṁ patvāva parinibbāyi.",
  "atk-s0502a3:99_3": "Satthā tassa sarīrakiccaṁ kārāpetvā dhātuyo gahetvā cetiyaṁ kārāpesi.",
  "atk-s0502a3:99_4": "Bhikkhū satthāraṁ pucchiṁsu – ‘‘bhante,",
  "atk-s0502a3:99_5": "pūtigattatissatthero kuhiṁ nibbatto’’ti.",
  "atk-s0502a3:99_6": "‘‘Parinibbuto,",
  "atk-s0502a3:99_7": "bhikkhave’’ti. ‘‘Bhante,",
  "atk-s0502a3:99_8": "evarūpassa pana arahattūpanissayasampannassa bhikkhuno kiṁ kāraṇā gattaṁ putikaṁ jātaṁ,",
  "atk-s0502a3:99_9": "kiṁ kāraṇā aṭṭhīni bhinnāni,",
  "atk-s0502a3:99_10": "kimassa kāraṇaṁ arahattassa upanissayabhāvaṁ patta’’nti?",
  "atk-s0502a3:99_11": "‘‘Bhikkhave,",
  "atk-s0502a3:99_12": "sabbametaṁ etassa attanā katakammeneva nibbatta’’nti.",
  "atk-s0502a3:99_13": "‘‘Kiṁ pana tena, bhante,",
  "atk-s0502a3:99_14": "kata’’nti?",
  "atk-s0502a3:99_15": "‘‘Tena hi,",
  "atk-s0502a3:99_16": "bhikkhave,",
  "atk-s0502a3:99_17": "suṇāthā’’ti atītaṁ āhari –",
  "atk-s0502a3:100_0": "Ayaṁ kassapasammāsambuddhakāle sākuṇiko hutvā bahū sakuṇe vadhitvā issarajanaṁ upaṭṭhahi.",
  "atk-s0502a3:100_1": "Tesaṁ dinnāvasese vikkiṇāti,",
  "atk-s0502a3:100_2": "‘‘vikkitāvasesā māretvā ṭhapitā pūtikā bhavissantī’’ti yathā uppatituṁ na sakkonti,",
  "atk-s0502a3:100_3": "tathā tesaṁ jaṅghaṭṭhīni ca pakkhaṭṭhīni ca bhinditvā rāsiṁ katvā ṭhapeti,",
  "atk-s0502a3:100_4": "te punadivase vikkiṇāti.",
  "atk-s0502a3:100_5": "Atibahūnaṁ pana laddhakāle attanopi atthāya pacāpeti.",
  "atk-s0502a3:100_6": "Tassekadivasaṁ rasabhojane pakke eko khīṇāsavo piṇḍāya caranto gehadvāre aṭṭhāsi.",
  "atk-s0502a3:100_7": "So theraṁ disvā cittaṁ pasādetvā,",
  "atk-s0502a3:100_8": "‘‘mayā bahū pāṇā māretvā khāditā,",
  "atk-s0502a3:100_9": "ayyo ca me gehadvāre ṭhito,",
  "atk-s0502a3:100_10": "antogehe ca rasabhojanaṁ saṁvijjati,",
  "atk-s0502a3:100_11": "piṇḍapātamassa dassāmī’’ti tassa pattaṁ ādāya pūretvā rasapiṇḍapātaṁ datvā theraṁ pañcapatiṭṭhitena vanditvā, ‘‘bhante,",
  "atk-s0502a3:100_12": "tumhehi diṭṭhadhammassa matthakaṁ pāpuṇeyya’’nti āha.",
  "atk-s0502a3:100_13": "Thero ‘‘evaṁ hotū’’ti anumodanaṁ akāsi.",
  "atk-s0502a3:100_14": "‘‘Bhikkhave,",
  "atk-s0502a3:100_15": "tadā katakammavasenetaṁ tissassa nipphannaṁ,",
  "atk-s0502a3:100_16": "sakuṇānaṁ aṭṭhibhedananissandena tissassa gattañca pūtikaṁ jātaṁ,",
  "atk-s0502a3:100_17": "aṭṭhīni ca bhinnāni,",
  "atk-s0502a3:100_18": "khīṇāsavassa rasapiṇḍapātadānanissandena arahattaṁ patto’’ti.",
  "atk-s0502a3:101_0": "Pūtigattatissattheravatthu sattamaṁ.",
  "atk-s0502a3:102_0": "8. Nandagopālakavatthu",
  "atk-s0502a3:103_0": "Diso disanti imaṁ dhammadesanaṁ satthā kosalajanapade nandagopālakaṁ ārabbha kathesi.",
  "atk-s0502a3:104_0": "Sāvatthiyaṁ kira anāthapiṇḍikassa gahapatino nando nāma gopālako goyūthaṁ rakkhati aḍḍho mahaddhano mahābhogo.",
  "atk-s0502a3:104_1": "So kira yathā keṇiyo jaṭilo pabbajjāvesena,",
  "atk-s0502a3:104_2": "evaṁ gopālakattena rājabaliṁ pariharanto attano kuṭumbaṁ rakkhati.",
  "atk-s0502a3:104_3": "So kālena kālaṁ pañca gorase ādāya anāthapiṇḍikassa santikaṁ āgantvā satthāraṁ passati,",
  "atk-s0502a3:104_4": "dhammaṁ suṇāti,",
  "atk-s0502a3:104_5": "attano vasanaṭṭhānaṁ āgamanatthāya satthāraṁ yācati.",
  "atk-s0502a3:104_6": "Satthā tassa ñāṇaparipākaṁ āgamayamāno āgantvā paripakkabhāvaṁ ñatvā ekadivasaṁ mahābhikkhusaṅghaparivuto",
  "atk-s0502a3:104_7": "cārikaṁ caranto maggā okkamma tassa vasanaṭṭhānāsanne aññatarasmiṁ rukkhamūle nisīdi.",
  "atk-s0502a3:104_8": "Nando satthu santikaṁ agantvā vanditvā paṭisanthāraṁ katvā satthāraṁ nimantetvā satthāhaṁ buddhappamukhassa",
  "atk-s0502a3:104_9": "bhikkhusaṅghassa paṇītaṁ pañcagorasadānaṁ adāsi.",
  "atk-s0502a3:104_10": "Sattame divase satthā anumodanaṁ katvā dānakathādibhedaṁ anupubbiṁ kathaṁ kathesi.",
  "atk-s0502a3:104_11": "Kathāpariyosāne nandagopālako sotāpattiphale patiṭṭhāya satthu pattaṁ gahetvā satthāraṁ anugacchanto dūraṁ gantvā, ‘‘tiṭṭha,",
  "atk-s0502a3:104_12": "upāsakā’’ti nivattiyamāno vanditvā nivatti.",
  "atk-s0502a3:104_13": "Atha naṁ eko luddako vijjhitvā māresi.",
  "atk-s0502a3:104_14": "Pacchato āgacchantā bhikkhū naṁ disvā gantvā satthāraṁ āhaṁsu – ‘‘nando, bhante,",
  "atk-s0502a3:104_15": "gopālako tumhākaṁ idhāgatattā mahādānaṁ datvā anugantvā nivattento mārito,",
  "atk-s0502a3:104_16": "sace tumhe nāgacchissatha,",
  "atk-s0502a3:104_17": "nāssa maraṇaṁ abhavissā’’ti. Satthā ,",
  "atk-s0502a3:104_18": "‘‘bhikkhave,",
  "atk-s0502a3:104_19": "mayi āgatepi anāgatepi tassa catasso disā catasso anudisā ca gacchantassāpi maraṇato muccanūpāyo nāma natthi.",
  "atk-s0502a3:104_20": "Yañhi neva corā,",
  "atk-s0502a3:104_21": "na verino karonti,",
  "atk-s0502a3:104_22": "taṁ imesaṁ sattānaṁ antopaduṭṭhaṁ micchāpaṇihitaṁ cittameva karotī’’ti vatvā imaṁ gāthamāha –",
  "atk-s0502a3:105_0": "42.",
  "atk-s0502a3:106_0": " ‘‘Diso disaṁ yaṁ taṁ kayirā, verī vā pana verinaṁ;",
  "atk-s0502a3:107_0": "Micchāpaṇihitaṁ cittaṁ, pāpiyo naṁ tato kare’’ti.",
  "atk-s0502a3:108_0": "Tattha diso disanti coro coraṁ.",
  "atk-s0502a3:108_1": "‘‘Disvā’’ti pāṭhaseso.",
  "atk-s0502a3:108_2": "Yaṁ taṁ kayirāti yaṁ taṁ tassa anayabyasanaṁ kareyya.",
  "atk-s0502a3:108_3": "Dutiyapadepi eseva nayo.",
  "atk-s0502a3:108_4": "Idaṁ vuttaṁ hoti –",
  "atk-s0502a3:108_5": "eko ekassa mittadubbhī coro puttadārakhettavatthu gomahiṁsādīsu aparajjhanto yassa aparajjhati,",
  "atk-s0502a3:108_6": "tampi tatheva attani aparajjhantaṁ coraṁ disvā,",
  "atk-s0502a3:108_7": "veri vā pana kenacideva kāraṇena baddhaveraṁ veriṁ disvā attano kakkhaḷatāya dāruṇatāya yaṁ taṁ tassa anayabyasanaṁ kareyya,",
  "atk-s0502a3:108_8": "puttadāraṁ vā pīḷeyya,",
  "atk-s0502a3:108_9": "khettādīni vā nāseyya,",
  "atk-s0502a3:108_10": "jīvitā vā pana naṁ voropeyya,",
  "atk-s0502a3:108_11": "dasasu akusalakammapathesu micchāṭhapitattā micchāpahiṇitaṁ cittaṁ pāpiyo naṁ tato kare taṁ purisaṁ tato pāpataraṁ kareyya.",
  "atk-s0502a3:108_12": "Vuttappakārehi,",
  "atk-s0502a3:108_13": "diso disassa vā verī verino vā imasmiṁyeva attabhāve dukkhaṁ vā uppādeyya,",
  "atk-s0502a3:108_14": "jīvitakkhayaṁ vā kareyya.",
  "atk-s0502a3:108_15": "Idaṁ pana akusalakammapathesu micchāṭhapitaṁ cittaṁ diṭṭheva dhamme anayabyasanaṁ pāpeti,",
  "atk-s0502a3:108_16": "attabhāvasatasahassesupi catūsu apāyesu khipitvā sīsaṁ ukkhipituṁ na detīti.",
  "atk-s0502a3:109_0": "Desanāpariyosāne bahū sotāpattiphalādīni pattā.",
  "atk-s0502a3:109_1": "Mahājanassa sātthikā desanā jātā.",
  "atk-s0502a3:109_2": "Upāsakena pana bhavantare katakammaṁ bhikkhūhi na pucchitaṁ,",
  "atk-s0502a3:109_3": "tasmā satthārā na kathitanti.",
  "atk-s0502a3:110_0": "Nandagopālakavatthu aṭṭhamaṁ.",
  "atk-s0502a3:111_0": "9. Soreyyattheravatthu",
  "atk-s0502a3:112_0": "Nataṁ mātā pitā kayirāti imaṁ dhammadesanaṁ satthā sāvatthiyaṁ jetavane viharanto soreyyattheraṁ ārabbha kathesi.",
  "atk-s0502a3:113_0": "Vatthu soreyyanagare samuṭṭhitaṁ,",
  "atk-s0502a3:113_1": "sāvatthiyaṁ niṭṭhāpesi.",
  "atk-s0502a3:113_2": "Sammāsambuddhe sāvatthiyaṁ viharante soreyyanagare soreyyaseṭṭhiputto ekena sahāyakena saddhiṁ sukhayānake",
  "atk-s0502a3:113_3": "nisīditvā mahantena parivārena nhānatthāya nagarā nikkhami.",
  "atk-s0502a3:113_4": "Tasmiṁ khaṇe mahākaccāyanatthero soreyyanagaraṁ piṇḍāya pavisitukāmo hutvā bahinagare saṅghāṭiṁ pārupati.",
  "atk-s0502a3:113_5": "Therassa ca suvaṇṇavaṇṇaṁ sarīraṁ.",
  "atk-s0502a3:113_6": "Soreyyaseṭṭhiputto taṁ disvā cintesi –",
  "atk-s0502a3:113_7": "‘‘aho vata ayaṁ vā thero mama bhariyā bhaveyya,",
  "atk-s0502a3:113_8": "mama vā bhariyāya sarīravaṇṇo etassa sarīravaṇṇo viya bhaveyyā’’ti.",
  "atk-s0502a3:113_9": "Tassa cintitamatteyeva purisaliṅgaṁ antaradhāyi,",
  "atk-s0502a3:113_10": "itthiliṅgaṁ pāturahosi.",
  "atk-s0502a3:113_11": "So lajjamāno yānakā oruyha palāyi.",
  "atk-s0502a3:113_12": "Parijano taṁ asañjānanto ‘‘kimeta’’nti āha.",
  "atk-s0502a3:113_13": "Sāpi takkasilamaggaṁ paṭipajji.",
  "atk-s0502a3:113_14": "Sahāyakopissā ito cito ca vicaritvāpi nāddasa.",
  "atk-s0502a3:113_15": "Sabbe nhāyitvā gehaṁ agamiṁsu.",
  "atk-s0502a3:113_16": "‘‘Kahaṁ seṭṭhiputto’’ti ca vutte,",
  "atk-s0502a3:113_17": "‘‘nhatvā āgato bhavissatīti maññimhā’’ti vadiṁsu.",
  "atk-s0502a3:113_18": "Athassa mātāpitaro tattha tattha pariyesitvā apassantā roditvā paridevitvā,",
  "atk-s0502a3:113_19": "‘‘mato bhavissatī’’ti matakabhattaṁ adaṁsu.",
  "atk-s0502a3:113_20": "Sā ekaṁ takkasilagāmiṁ satthavāhaṁ disvā yānakassa pacchato pacchato anubandhi.",
  "atk-s0502a3:114_0": "Atha naṁ manussā disvā,",
  "atk-s0502a3:114_1": "‘‘amhākaṁ yānakassa pacchato pacchato anugacchati,",
  "atk-s0502a3:114_2": "mayaṁ ‘kassesā dārikā’ti taṁ na jānāmā’’ti vadiṁsu.",
  "atk-s0502a3:114_3": "Sāpi ‘‘tumhe attano yānakaṁ pājetha,",
  "atk-s0502a3:114_4": "ahaṁ padasā gamissāmī’’ti gacchantī aṅgulimuddikaṁ datvā ekasmiṁ yānake okāsaṁ kāresi.",
  "atk-s0502a3:114_5": "Manussā cintayiṁsu –",
  "atk-s0502a3:114_6": "‘‘takkasilanagare amhākaṁ seṭṭhiputtassa bhariyā natthi,",
  "atk-s0502a3:114_7": "tassa ācikkhissāma,",
  "atk-s0502a3:114_8": "mahāpaṇṇākāro no bhavissatī’’ti.",
  "atk-s0502a3:114_9": "Te gehaṁ gantvā, ‘‘sāmi,",
  "atk-s0502a3:114_10": "amhehi tumhākaṁ ekaṁ itthiratanaṁ ānīta’’nti āhaṁsu.",
  "atk-s0502a3:114_11": "So taṁ sutvā taṁ pakkosāpetvā attano vayānurūpaṁ abhirūpaṁ pāsādikaṁ disvā uppannasineho gehe akāsi.",
  "atk-s0502a3:114_12": "Purisā hi itthiyo,",
  "atk-s0502a3:114_13": "itthiyo vā purisā abhūtapubbā nāma natthi.",
  "atk-s0502a3:114_14": "Purisā hi parassa dāresu aticaritvā kālaṁ katvā bahūni vassasatasahassāni niraye paccitvā manussajātiṁ āgacchantā attabhāvasate itthibhāvaṁ āpajjanti.",
  "atk-s0502a3:115_0": "Ānandattheropi kappasatasahassaṁ pūritapāramī ariyasāvako saṁsāre saṁsaranto ekasmiṁ attabhāve kammārakule nibbatto.",
  "atk-s0502a3:115_1": "Paradārakammaṁ katvā niraye paccitvā pakkāvasesena cuddasasu attabhāvesu purisassa pādaparicārikā itthī ahosi,",
  "atk-s0502a3:115_2": "sattasu attabhāvesu bījuddharaṇaṁ pāpuṇi.",
  "atk-s0502a3:115_3": "Itthiyo pana dānādīni puññāni katvā itthibhāve chandaṁ virājetvā,",
  "atk-s0502a3:115_4": "‘‘idaṁ no puññaṁ purisattabhāvapaṭilābhāya saṁvattatū’’ti cittaṁ adhiṭṭhahitvā kālaṁ katvā purisattabhāvaṁ paṭilabhanti,",
  "atk-s0502a3:115_5": "patidevatā hutvā sāmike sammāpaṭipattivasenāpi purisattabhāvaṁ paṭilabhanteva.",
  "atk-s0502a3:116_0": "Ayaṁ pana seṭṭhiputto there ayoniso cittaṁ uppādetvā imasmiṁyeva attabhāve itthibhāvaṁ paṭilabhi.",
  "atk-s0502a3:116_1": "Takkasilāyaṁ seṭṭhiputtena saddhiṁ saṁvāsamanvāya pana tassā kucchiyaṁ gabbho patiṭṭhāsi.",
  "atk-s0502a3:116_2": "Sā dasamāsaccayena puttaṁ labhitvā tassa padasā gamanakāle aparampi puttaṁ paṭilabhi.",
  "atk-s0502a3:116_3": "Evamassā kucchiyaṁ vutthā dve,",
  "atk-s0502a3:116_4": "soreyyanagare taṁ paṭicca nibbattā dveti cattāro puttā ahesuṁ.",
  "atk-s0502a3:116_5": "Tasmiṁ kāle soreyyanagarato tassā sahāyako seṭṭhiputto pañcahi sakaṭasatehi takkasilaṁ gantvā sukhayānake nisinno nagaraṁ pāvisi.",
  "atk-s0502a3:116_6": "Atha naṁ sā uparipāsādatale vātapānaṁ vivaritvā antaravīthiṁ olokayamānā ṭhitā disvā sañjānitvā dāsiṁ",
  "atk-s0502a3:116_7": "pesetvā pakkosāpetvā mahātale nisīdāpetvā mahantaṁ sakkārasammānaṁ akāsi.",
  "atk-s0502a3:116_8": "Atha naṁ so āha – ‘‘bhadde,",
  "atk-s0502a3:116_9": "tvaṁ ito pubbe amhehi na diṭṭhapubbā,",
  "atk-s0502a3:116_10": "atha ca pana no mahantaṁ sakkāraṁ karosi,",
  "atk-s0502a3:116_11": "jānāsi tvaṁ amhe’’ti. ‘‘Āma, sāmi, jānāmi,",
  "atk-s0502a3:116_12": "nanu tumhe soreyyanagaravāsino’’ti? ‘‘Āma,",
  "atk-s0502a3:116_13": "bhadde’’ti.",
  "atk-s0502a3:116_14": "Sā mātāpitūnañca bhariyāya ca puttānañca arogabhāvaṁ pucchi.",
  "atk-s0502a3:116_15": "Itaro ‘‘āma, bhadde,",
  "atk-s0502a3:116_16": "arogā’’ti vatvā ‘‘jānāsi tvaṁ ete’’ti āha.",
  "atk-s0502a3:116_17": "‘‘Āma sāmi, jānāmi.",
  "atk-s0502a3:116_18": "Tesaṁ eko putto atthi, so kahaṁ, sāmī’’ti? ‘‘Bhadde,",
  "atk-s0502a3:116_19": "mā etaṁ kathehi,",
  "atk-s0502a3:116_20": "mayaṁ tena saddhiṁ ekadivasaṁ sukhayānake nisīditvā nhāyituṁ nikkhantā nevassa gatiṁ jānāma,",
  "atk-s0502a3:116_21": "ito cito ca vicaritvā taṁ adisvā mātāpitūnaṁ ārocayimhā,",
  "atk-s0502a3:116_22": "tepissa roditvā kanditvā petakiccaṁ kiriṁsū’’ti.",
  "atk-s0502a3:116_23": "‘‘Ahaṁ so, sāmī’’ti. ‘‘Apehi, bhadde,",
  "atk-s0502a3:116_24": "kiṁ kathesi mayhaṁ sahāyo devakumāro viya eko puriso’’ti? ‘‘Hotu, sāmi,",
  "atk-s0502a3:116_25": "ahaṁ so’’ti.",
  "atk-s0502a3:116_26": "‘‘Atha idaṁ kiṁ nāmā’’ti?",
  "atk-s0502a3:116_27": "‘‘Taṁ divasaṁ te ayyo mahākaccāyanatthero diṭṭho’’ti? ‘‘Āma,",
  "atk-s0502a3:116_28": "diṭṭho’’ti.",
  "atk-s0502a3:116_29": "Ahaṁ ayyaṁ mahākaccāyanattheraṁ oloketvā,",
  "atk-s0502a3:116_30": "‘‘aho vata ayaṁ vā thero mama bhariyā bhaveyya ,",
  "atk-s0502a3:116_31": "etassa vā sarīravaṇṇo viya mama bhariyāya sarīravaṇṇo bhaveyyā’’ti cintesiṁ.",
  "atk-s0502a3:116_32": "Cintitakkhaṇeyeva me purisaliṅgaṁ antaradhāyi,",
  "atk-s0502a3:116_33": "itthiliṅgaṁ pātubhavi.",
  "atk-s0502a3:116_34": "Athāhaṁ lajjamānā kassaci kiñci vattuṁ asakkuṇitvā tato palāyitvā idhāgatā, sāmīti.",
  "atk-s0502a3:117_0": "‘‘Aho vata te bhāriyaṁ kammaṁ kataṁ,",
  "atk-s0502a3:117_1": "kasmā mayhaṁ nācikkhi,",
  "atk-s0502a3:117_2": "apica pana te thero khamāpito’’ti?",
  "atk-s0502a3:117_3": "‘‘Na khamāpito, sāmi.",
  "atk-s0502a3:117_4": "Jānāsi pana tvaṁ kahaṁ thero’’ti?",
  "atk-s0502a3:117_5": "‘‘Imameva nagaraṁ upanissāya viharatī’’ti.",
  "atk-s0502a3:117_6": "‘‘Sace piṇḍāya caranto idhāgaccheyya,",
  "atk-s0502a3:117_7": "ahaṁ mama ayyassa bhikkhāhāraṁ dadeyyaṁ, sāmī’’ti.",
  "atk-s0502a3:117_8": "‘‘Tena hi sīghaṁ sakkāraṁ karohi,",
  "atk-s0502a3:117_9": "amhākaṁ ayyaṁ khamāpessāmā’’ti so therassa vasanaṭṭhānaṁ gantvā vanditvā ekamantaṁ nisinno, ‘‘bhante,",
  "atk-s0502a3:117_10": "sve mayhaṁ bhikkhaṁ gaṇhathā’’ti āha.",
  "atk-s0502a3:117_11": "‘‘Nanu tvaṁ,",
  "atk-s0502a3:117_12": "seṭṭhiputta,",
  "atk-s0502a3:117_13": "āgantukosī’’ti. ‘‘Bhante,",
  "atk-s0502a3:117_14": "mā amhākaṁ āgantukabhāvaṁ pucchatha,",
  "atk-s0502a3:117_15": "sve me bhikkhaṁ gaṇhathā’’ti.",
  "atk-s0502a3:117_16": "Thero adhivāsesi,",
  "atk-s0502a3:117_17": "gehepi therassa mahāsakkāro paṭiyatto.",
  "atk-s0502a3:117_18": "Thero punadivase taṁ gehadvāraṁ agamāsi.",
  "atk-s0502a3:117_19": "Atha naṁ nisīdāpetvā paṇītenāhārena parivisitvā seṭṭhiputto taṁ itthiṁ gahetvā therassa pādamūle nipajjāpetvā, ‘‘bhante,",
  "atk-s0502a3:117_20": "mayhaṁ sahāyikāya khamathā’’ti āha.",
  "atk-s0502a3:117_21": "‘‘Kimeta’’nti? ‘‘Ayaṁ, bhante,",
  "atk-s0502a3:117_22": "pubbe mayhaṁ piyasahāyako hutvā tumhe oloketvā evaṁ nāma cintesi,",
  "atk-s0502a3:117_23": "athassa purisaliṅgaṁ antaradhāyi,",
  "atk-s0502a3:117_24": "itthiliṅgaṁ pātubhavi, khamatha,",
  "atk-s0502a3:117_25": "bhante’’ti.",
  "atk-s0502a3:117_26": "‘‘Tena hi uṭṭhahatha,",
  "atk-s0502a3:117_27": "khamāmi vo aha’’nti.",
  "atk-s0502a3:117_28": "Therena ‘‘khamāmī’’ti vuttamatteyeva itthiliṅgaṁ antaradhāyi,",
  "atk-s0502a3:117_29": "purisaliṅgaṁ pātubhavi.",
  "atk-s0502a3:118_0": "Purisaliṅge pātubhūtamatteyeva taṁ takkasilāya seṭṭhiputto āha –",
  "atk-s0502a3:118_1": "‘‘samma sahāyaka,",
  "atk-s0502a3:118_2": "ime dve dārakā tava kucchiyaṁ vutthattā maṁ paṭicca nibbattattā ubhinnampino puttā eva,",
  "atk-s0502a3:118_3": "idheva vasissāma,",
  "atk-s0502a3:118_4": "mā ukkaṇṭhī’’ti. ‘‘Samma,",
  "atk-s0502a3:118_5": "ahaṁ ekenattabhāvena paṭhamaṁ puriso hutvā itthibhāvaṁ patvā puna puriso jātoti vippakārappatto,",
  "atk-s0502a3:118_6": "paṭhamaṁ maṁ paṭicca dve puttā nibbattā,",
  "atk-s0502a3:118_7": "idāni me kucchito dve puttā nikkhantā,",
  "atk-s0502a3:118_8": "svāhaṁ ekenattabhāvena vippakārappatto,",
  "atk-s0502a3:118_9": "puna ‘gehe vasissatī’ti saññaṁ mā kari,",
  "atk-s0502a3:118_10": "ahaṁ mama ayyassa santike pabbajissāmi.",
  "atk-s0502a3:118_11": "Ime dve dārakā tava bhārāti,",
  "atk-s0502a3:118_12": "imesu mā pamajjī’’ti vatvā putte sīse paricumbitvā parimajjitvā ure nipajjāpetvā pitu niyyādetvā nikkhamitvā therassa santike pabbajjaṁ yāci.",
  "atk-s0502a3:118_13": "Theropi naṁ pabbājetvā upasampādetvā gaṇhitvāva cārikaṁ caramāno anupubbena sāvatthiṁ agamāsi.",
  "atk-s0502a3:118_14": "Tassa soreyyattheroti nāmaṁ ahosi.",
  "atk-s0502a3:118_15": "Janapadavāsino taṁ pavattiṁ ñatvā saṅkhubhitvā kotūhalajātā taṁ upasaṅkamitvā pucchiṁsu –",
  "atk-s0502a3:118_16": "‘‘evaṁ kira,",
  "atk-s0502a3:118_17": "bhante’’ti? ‘‘Āma,",
  "atk-s0502a3:118_18": "āvuso’’ti. ‘‘Bhante,",
  "atk-s0502a3:118_19": "evarūpampi kāraṇaṁ nāma hoti’’?",
  "atk-s0502a3:118_20": "‘‘Tumhākaṁ kucchiyaṁ kira dve puttā nibbattā,",
  "atk-s0502a3:118_21": "tumhe paṭicca dve jātā,",
  "atk-s0502a3:118_22": "tesaṁ vo kataresu balavasineho hotī’’ti?",
  "atk-s0502a3:118_23": "‘‘Kucchiyaṁ vutthakesu,",
  "atk-s0502a3:118_24": "āvuso’’ti.",
  "atk-s0502a3:118_25": "Āgatāgatā nibaddhaṁ tatheva pucchiṁsu.",
  "atk-s0502a3:119_0": "Thero ‘‘kucchiyaṁ vuttakesu eva sineho balavā’’ti punappunaṁ kathento harāyamāno ekova nisīdati,",
  "atk-s0502a3:119_1": "ekova tiṭṭhati.",
  "atk-s0502a3:119_2": "So evaṁ ekattūpagato attabhāve khayavayaṁ samuṭṭhāpetvā saha paṭisambhidāhi arahattaṁ pāpuṇi.",
  "atk-s0502a3:119_3": "Atha naṁ āgatāgatā pucchanti – ‘‘bhante,",
  "atk-s0502a3:119_4": "evaṁ kira nāma ahosī’’ti?",
  "atk-s0502a3:119_5": "‘‘Āmāvuso’’ti.",
  "atk-s0502a3:119_6": "‘‘Kataresu sineho balavā’’ti?",
  "atk-s0502a3:119_7": "‘‘Mayhaṁ katthaci sineho nāma natthī’’ti.",
  "atk-s0502a3:119_8": "Bhikkhū ‘‘ayaṁ abhūtaṁ kathesi,",
  "atk-s0502a3:119_9": "purimadivasesu ‘kucchiyaṁ vutthaputtesu sineho balavā’ti vatvā idāni ‘mayhaṁ katthaci sineho natthī’ti vadati,",
  "atk-s0502a3:119_10": "aññaṁ byākaroti,",
  "atk-s0502a3:119_11": "bhante’’ti āhaṁsu.",
  "atk-s0502a3:119_12": "Satthā ‘‘na,",
  "atk-s0502a3:119_13": "bhikkhave,",
  "atk-s0502a3:119_14": "mama putto aññaṁ byākaroti,",
  "atk-s0502a3:119_15": "mama puttassa sammāpaṇihitena cittena maggassa diṭṭhakālato paṭṭhāya na katthaci sineho jāto,",
  "atk-s0502a3:119_16": "yaṁ sampattiṁ neva mātā,",
  "atk-s0502a3:119_17": "na pitā kātuṁ sakkoti,",
  "atk-s0502a3:119_18": "taṁ imesaṁ sattānaṁ abbhantare pavattaṁ sammāpaṇihitaṁ cittameva detī’’ti vatvā imaṁ gāthamāha –",
  "atk-s0502a3:120_0": "43.",
  "atk-s0502a3:121_0": " ‘‘Na taṁ mātā pitā kayirā, aññe vāpi ca ñātakā;",
  "atk-s0502a3:122_0": "Sammāpaṇihitaṁ cittaṁ, seyyaso naṁ tato kare’’ti.",
  "atk-s0502a3:123_0": "Tatthana tanti taṁ kāraṇaṁ neva mātā kareyya, na pitā,",
  "atk-s0502a3:123_1": "na aññe ñātakā.",
  "atk-s0502a3:123_2": "Sammāpaṇihitanti dasasu kusalakammapathesu sammā ṭhapitaṁ.",
  "atk-s0502a3:123_3": "Seyyasonaṁ tato kareti tato kāraṇato seyyaso naṁ varataraṁ uttaritaraṁ kareyya,",
  "atk-s0502a3:123_4": "karotīti attho.",
  "atk-s0502a3:123_5": "Mātāpitaro hi puttānaṁ dhanaṁ dadamānā ekasmiṁyeva attabhāve kammaṁ akatvā sukhena jīvikakappanaṁ dhanaṁ dātuṁ sakkonti.",
  "atk-s0502a3:123_6": "Visākhāya mātāpitaropi tāva mahaddhanā mahābhogā,",
  "atk-s0502a3:123_7": "tassā ekasmiṁyeva attabhāve sukhena jīvikakappanaṁ dhanaṁ adaṁsu.",
  "atk-s0502a3:123_8": "Catūsu pana dīpesu cakkavattisiriṁ dātuṁ samatthā mātāpitaropi nāma puttānaṁ natthi,",
  "atk-s0502a3:123_9": "pageva dibbasampattiṁ vā paṭhamajjhānādisampattiṁ vā,",
  "atk-s0502a3:123_10": "lokuttarasampattidāne kathāva natthi,",
  "atk-s0502a3:123_11": "sammāpaṇihitaṁ pana cittaṁ sabbampetaṁ sampattiṁ dātuṁ sakkoti.",
  "atk-s0502a3:123_12": "Tena vuttaṁ ‘‘seyyaso naṁ tato kare’’ti.",
  "atk-s0502a3:124_0": "Desanāvasāne bahū sotāpattiphalādīni pattā. Desanā mahājanassa sātthikā jātāti.",
  "atk-s0502a3:125_0": "Soreyyattheravatthu navamaṁ.",
  "atk-s0502a3:126_0": "Cittavaggavaṇṇanā niṭṭhitā.",
  "atk-s0502a3:127_0": "Tatiyo vaggo."
}