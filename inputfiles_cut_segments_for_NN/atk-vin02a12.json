{
  "atk-vin02a12:0_0": "7. Sekhiyakaṇḍaṁ",
  "atk-vin02a12:1_0": "1. Parimaṇḍalavaggavaṇṇanā",
  "atk-vin02a12:2_0": "Yāni sikkhitasikkhena, sekhiyānīti tādinā;",
  "atk-vin02a12:3_0": "Bhāsitāni ayaṁ dāni, tesampi vaṇṇanākkamo.",
  "atk-vin02a12:4_0": "576.",
  "atk-vin02a12:4_1": "Tattha parimaṇḍalanti samantato maṇḍalaṁ.",
  "atk-vin02a12:4_2": "Nābhimaṇḍalaṁ jāṇumaṇḍalanti uddhaṁ nābhimaṇḍalaṁ adho jāṇumaṇḍalaṁ paṭicchādentena jāṇumaṇḍalassa heṭṭhā",
  "atk-vin02a12:4_3": "jaṅghaṭṭhikato paṭṭhāya aṭṭhaṅgulamattaṁ nivāsanaṁ otāretvā nivāsetabbaṁ,",
  "atk-vin02a12:4_4": "tato paraṁ otārentassa dukkaṭanti vuttaṁ.",
  "atk-vin02a12:4_5": "Yathā nisinnassa jāṇumaṇḍalato heṭṭhā caturaṅgulamattaṁ paṭicchannaṁ hotīti mahāpaccariyaṁ vuttaṁ;",
  "atk-vin02a12:4_6": "evaṁ nivāsentassa pana nivāsanaṁ pamāṇikaṁ vaṭṭati.",
  "atk-vin02a12:4_7": "Tatridaṁ pamāṇaṁ –",
  "atk-vin02a12:4_8": "dīghato muṭṭhipañcakaṁ,",
  "atk-vin02a12:4_9": "tiriyaṁ aḍḍhateyyahatthaṁ.",
  "atk-vin02a12:4_10": "Tādisassa pana alābhe tiriyaṁ dvihatthapamāṇampi vaṭṭati jāṇumaṇḍalapaṭicchādanatthaṁ,",
  "atk-vin02a12:4_11": "nābhimaṇḍalaṁ pana cīvarenāpi sakkā paṭicchādetunti.",
  "atk-vin02a12:4_12": "Tattha ekapaṭṭacīvaraṁ evaṁ nivatthampi nivatthaṭṭhāne na tiṭṭhati,",
  "atk-vin02a12:4_13": "dupaṭṭaṁ pana tiṭṭhati.",
  "atk-vin02a12:5_0": "Olambento nivāseti āpatti dukkaṭassāti ettha na kevalaṁ purato ca pacchato ca olambetvā nivāsentasseva dukkaṭaṁ,",
  "atk-vin02a12:5_1": "ye panaññe ‘‘tena kho pana samayena chabbaggiyā bhikkhū gihinivatthaṁ nivāsenti hatthisoṇḍakaṁ macchavālakaṁ",
  "atk-vin02a12:5_2": "catukkaṇṇakaṁ tālavaṇṭakaṁ satavalikaṁ nivāsentī’’tiādinā (cūḷava.",
  "atk-vin02a12:5_3": "280) nayena khandhake nivāsanadosā vuttā,",
  "atk-vin02a12:5_4": "tathā nivāsentassāpi dukkaṭameva.",
  "atk-vin02a12:5_5": "Te sabbe vuttanayena parimaṇḍalaṁ nivāsentassa na honti.",
  "atk-vin02a12:5_6": "Ayamettha saṅkhepo,",
  "atk-vin02a12:5_7": "vitthārato pana tattheva āvi bhavissati.",
  "atk-vin02a12:6_0": "Asañciccāti purato vā pacchato vā olambetvā nivāsessāmīti evaṁ asañcicca;",
  "atk-vin02a12:6_1": "atha kho parimaṇḍalaṁyeva nivāsessāmīti virajjhitvā aparimaṇḍalaṁ nivāsentassa anāpatti.",
  "atk-vin02a12:6_2": "Assatiyāti aññavihitassāpi tathā nivāsentassa anāpatti.",
  "atk-vin02a12:6_3": "Ajānantassāti ettha nivāsanavattaṁ ajānantassa mokkho natthi.",
  "atk-vin02a12:6_4": "Nivāsanavattañhi sādhukaṁ uggahetabbaṁ,",
  "atk-vin02a12:6_5": "tassa anuggahaṇamevassa anādariyaṁ.",
  "atk-vin02a12:6_6": "Taṁ pana sañcicca anuggaṇhantassa yujjati,",
  "atk-vin02a12:6_7": "tasmā uggahitavattopi yo āruḷhabhāvaṁ vā oruḷhabhāvaṁ vā na jānāti,",
  "atk-vin02a12:6_8": "tassa anāpatti.",
  "atk-vin02a12:6_9": "Kurundiyaṁ pana ‘‘parimaṇḍalaṁ nivāsetuṁ ajānantassa anāpattī’’ti vuttaṁ.",
  "atk-vin02a12:6_10": "Yo pana sukkhajaṅgho vā mahāpiṇḍikamaṁso vā hoti,",
  "atk-vin02a12:6_11": "tassa sāruppatthāya jāṇumaṇḍalato aṭṭhaṅgulādhikampi otāretvā nivāsetuṁ vaṭṭati.",
  "atk-vin02a12:7_0": "Gilānassāti jaṅghāya vā pāde vā vaṇo hoti,",
  "atk-vin02a12:7_1": "ukkhipitvā vā otāretvā vā nivāsetuṁ vaṭṭati.",
  "atk-vin02a12:7_2": "Āpadāsūti vāḷamigā vā corā vā anubandhanti,",
  "atk-vin02a12:7_3": "evarūpāsu āpadāsu anāpatti.",
  "atk-vin02a12:7_4": "Sesamettha uttānameva.",
  "atk-vin02a12:8_0": "Paṭhamapārājikasamuṭṭhānaṁ – kiriyaṁ,",
  "atk-vin02a12:8_1": "saññāvimokkhaṁ,",
  "atk-vin02a12:8_2": "sacittakaṁ,",
  "atk-vin02a12:8_3": "lokavajjaṁ,",
  "atk-vin02a12:8_4": "kāyakammaṁ,",
  "atk-vin02a12:8_5": "akusalacittaṁ,",
  "atk-vin02a12:8_6": "dukkhavedananti.",
  "atk-vin02a12:8_7": "Phussadevatthero ‘‘acittakaṁ,",
  "atk-vin02a12:8_8": "paṇṇattivajjaṁ,",
  "atk-vin02a12:8_9": "tivedana’’nti āha.",
  "atk-vin02a12:8_10": "Upatissatthero pana ‘‘anādariyaṁ paṭiccā’’ti vuttattā ‘‘lokavajjaṁ,",
  "atk-vin02a12:8_11": "akusalacittaṁ,",
  "atk-vin02a12:8_12": "dukkhavedana’’nti āha.",
  "atk-vin02a12:9_0": "577.Parimaṇḍalaṁ pārupitabbanti ‘‘tena kho pana samayena chabbaggiyā bhikkhū gihipārutaṁ pārupantī’’ti (cūḷava.",
  "atk-vin02a12:9_1": "280) evaṁ vuttaṁ anekappakāraṁ gihipārupanaṁ apārupitvā idha vuttanayeneva ubho kaṇṇe samaṁ katvā pārupanavattaṁ pūrentena parimaṇḍalaṁ pārupitabbaṁ.",
  "atk-vin02a12:9_2": "Imāni ca dve sikkhāpadāni avisesena vuttāni.",
  "atk-vin02a12:9_3": "Tasmā vihārepi antaragharepi parimaṇḍalameva nivāsetabbañca pārupitabbañcāti.",
  "atk-vin02a12:9_4": "Samuṭṭhānādīni paṭhamasikkhāpade vuttanayeneva veditabbāni saddhiṁ theravādena.",
  "atk-vin02a12:10_0": "578.Kāyaṁ vivaritvāti jattumpi urampi vivaritvā.",
  "atk-vin02a12:10_1": "Suppaṭicchannenāti na sasīsaṁ pārutena;",
  "atk-vin02a12:10_2": "atha kho gaṇṭhikaṁ paṭimuñcitvā anuvātantena gīvaṁ paṭicchādetvā ubho kaṇṇe samaṁ katvā paṭisaṁharitvā",
  "atk-vin02a12:10_3": "yāva maṇibandhaṁ paṭicchādetvā antaraghare gantabbaṁ.",
  "atk-vin02a12:10_4": "Dutiyasikkhāpade –",
  "atk-vin02a12:10_5": "galavāṭakato paṭṭhāya sīsaṁ maṇibandhato paṭṭhāya hatthe piṇḍikamaṁsato ca paṭṭhāya pāde vivaritvā nisīditabbaṁ.",
  "atk-vin02a12:11_0": "579.Vāsūpagatassāti vāsatthāya upagatassa rattibhāge vā divasabhāge vā kāyaṁ vivaritvāpi nisīdato anāpatti.",
  "atk-vin02a12:12_0": "580.Susaṁvutoti hatthaṁ vā pādaṁ vā akīḷāpento; suvinītoti attho.",
  "atk-vin02a12:13_0": "582.Okkhittacakkhūti heṭṭhā khittacakkhu hutvā.",
  "atk-vin02a12:13_1": "Yugamattaṁ pekkhamānoti yugayuttako hi danto ājāneyyo yugamattaṁ pekkhati,",
  "atk-vin02a12:13_2": "purato catuhatthappamāṇaṁ bhūmibhāgaṁ;",
  "atk-vin02a12:13_3": "imināpi ettakaṁ pekkhantena gantabbaṁ.",
  "atk-vin02a12:13_4": "Yo anādariyaṁ paṭicca tahaṁ tahaṁ olokentoti yo taṁtaṁdisābhāgaṁ pāsādaṁ kūṭāgāraṁ vīthiṁ olokento gacchati,",
  "atk-vin02a12:13_5": "āpatti dukkaṭassa.",
  "atk-vin02a12:13_6": "Ekasmiṁ pana ṭhāne ṭhatvā hatthiassādiparissayābhāvaṁ oloketuṁ vaṭṭati.",
  "atk-vin02a12:13_7": "Nisīdantenāpi okkhittacakkhunāva nisīditabbaṁ.",
  "atk-vin02a12:14_0": "584.Ukkhittakāyāti ukkhepena;",
  "atk-vin02a12:14_1": "itthambhūtalakkhaṇe karaṇavacanaṁ ekato vā ubhato vā ukkhittacīvaro hutvāti attho.",
  "atk-vin02a12:14_2": "Antoindakhīlato paṭṭhāya na evaṁ gantabbaṁ.",
  "atk-vin02a12:14_3": "Nisinnakāle pana dhamakaraṇaṁ nīharantenāpi cīvaraṁ anukkhipitvāva nīharitabbanti.",
  "atk-vin02a12:15_0": "Paṭhamo vaggo.",
  "atk-vin02a12:16_0": "2. Ujjagghikavaggavaṇṇanā",
  "atk-vin02a12:17_0": "586.Ujjagghikāyāti mahāhasitaṁ hasanto. Vuttanayenevettha karaṇavacanaṁ.",
  "atk-vin02a12:18_0": "588.Appasaddo antaraghareti ettha kittāvatā appasaddo hoti?",
  "atk-vin02a12:18_1": "Dvādasahatthe gehe ādimhi saṅghatthero,",
  "atk-vin02a12:18_2": "majjhe dutiyatthero,",
  "atk-vin02a12:18_3": "ante tatiyattheroti evaṁ nisinnesu saṅghatthero dutiyena saddhiṁ manteti,",
  "atk-vin02a12:18_4": "dutiyatthero tassa saddañceva suṇāti,",
  "atk-vin02a12:18_5": "kathañca vavatthapeti.",
  "atk-vin02a12:18_6": "Tatiyatthero pana saddameva suṇāti,",
  "atk-vin02a12:18_7": "kathaṁ na vavatthapeti.",
  "atk-vin02a12:18_8": "Ettāvatā appasaddo hoti.",
  "atk-vin02a12:18_9": "Sace pana tatiyatthero kathaṁ vavatthapeti,",
  "atk-vin02a12:18_10": "mahāsaddo nāma hoti.",
  "atk-vin02a12:19_0": "590.Kāyaṁpaggahetvāti niccalaṁ katvā ujukena kāyena samena iriyāpathena gantabbañceva nisīditabbañca.",
  "atk-vin02a12:20_0": "592.Bāhuṁ paggahetvāti niccalaṁ katvā.",
  "atk-vin02a12:21_0": "594.Sīsaṁ paggahetvāti niccalaṁ ujuṁ ṭhapayitvā.",
  "atk-vin02a12:22_0": "Dutiyo vaggo.",
  "atk-vin02a12:23_0": "3. Khambhakatavaggavaṇṇanā",
  "atk-vin02a12:24_0": "596-8.Khambhakato nāma kaṭiyaṁ hatthaṁ ṭhapetvā katakhambho. Oguṇṭhitoti sasīsaṁ pāruto.",
  "atk-vin02a12:25_0": "600.Ukkuṭikāyāti ettha ukkuṭikā vuccati paṇhiyo ukkhipitvā aggapādehi vā,",
  "atk-vin02a12:25_1": "aggapāde vā ukkhipitvā paṇhīhiyeva vā bhūmiṁ phusantassa gamanaṁ.",
  "atk-vin02a12:25_2": "Karaṇavacanaṁ panettha vuttalakkhaṇameva.",
  "atk-vin02a12:26_0": "601.Dussapallatthikāyāti ettha āyogapallatthikāpi dussapallatthikā eva.",
  "atk-vin02a12:27_0": "602.Sakkaccanti satiṁ upaṭṭhapetvā.",
  "atk-vin02a12:28_0": "603.Ākirantepīti piṇḍapātaṁ dentepi. Pattasaññīti patte saññaṁ katvā.",
  "atk-vin02a12:29_0": "604.Samasūpako nāma yattha bhattassa catutthabhāgappamāṇo sūpo hoti.",
  "atk-vin02a12:29_1": "Muggasūpo māsasūpoti ettha kulatthādīhi katasūpāpi saṅgahaṁ gacchantiyevāti mahāpaccariyaṁ vuttaṁ.",
  "atk-vin02a12:29_2": "Rasaraseti ettha ṭhapetvā dve sūpe avasesāni oloṇīsākasūpeyyamaccharasamaṁsarasādīni rasarasāti veditabbāni.",
  "atk-vin02a12:29_3": "Taṁ rasarasaṁ bahumpi gaṇhantassa anāpatti.",
  "atk-vin02a12:30_0": "605.Samatittikanti samapuṇṇaṁ samabharitaṁ.",
  "atk-vin02a12:30_1": "Thūpīkataṁ piṇḍapātaṁ paṭiggaṇhāti,",
  "atk-vin02a12:30_2": "āpatti dukkaṭassāti ettha thūpīkato nāma pattassa antomukhavaṭṭilekhaṁ atikkamitvā kato;",
  "atk-vin02a12:30_3": "patte pakkhitto racito pūritoti attho.",
  "atk-vin02a12:30_4": "Evaṁ kataṁ agahetvā antomukhavaṭṭilekhāsamappamāṇo gahetabbo.",
  "atk-vin02a12:31_0": "Tattha thūpīkataṁ nāma ‘‘pañcahi bhojanehi kata’’nti abhayatthero āha.",
  "atk-vin02a12:31_1": "Tipiṭakacūḷanāgatthero pana ‘‘piṇḍapāto nāma yāgupi bhattampi khādanīyampi cuṇṇapiṇḍopi dantakaṭṭhampi",
  "atk-vin02a12:31_2": "dasikasuttampī’’ti idaṁ suttaṁ vatvā dasikasuttampi thūpīkataṁ na vaṭṭatīti āha.",
  "atk-vin02a12:31_3": "Tesaṁ vādaṁ sutvā bhikkhū rohaṇaṁ gantvā cūḷasumanattheraṁ pucchiṁsu –",
  "atk-vin02a12:31_4": "‘‘bhante thūpīkatapiṇḍapāto kena paricchinno’’ti?",
  "atk-vin02a12:31_5": "Tesañca therānaṁ vādaṁ ārocesuṁ.",
  "atk-vin02a12:31_6": "Thero sutvā āha – ‘‘aho,",
  "atk-vin02a12:31_7": "cūḷanāgo sāsanato bhaṭṭho,",
  "atk-vin02a12:31_8": "ahaṁ etassa sattakkhattuṁ vinayaṁ vācento na kadāci evaṁ avacaṁ,",
  "atk-vin02a12:31_9": "ayaṁ kuto labhitvā evaṁ vadasī’’ti.",
  "atk-vin02a12:31_10": "Bhikkhū theraṁ yāciṁsu –",
  "atk-vin02a12:31_11": "‘‘kathetha dāni, bhante,",
  "atk-vin02a12:31_12": "kena paricchinno’’ti?",
  "atk-vin02a12:31_13": "‘‘Yāvakālikenāvuso’’ti thero āha.",
  "atk-vin02a12:31_14": "Tasmā yaṁkiñci yāgubhattaṁ vā phalāphalaṁ vā āmisajātikaṁ samatittikameva gahetabbaṁ.",
  "atk-vin02a12:31_15": "Tañca kho adhiṭṭhānupagena pattena,",
  "atk-vin02a12:31_16": "itarena pana thūpīkatampi vaṭṭati.",
  "atk-vin02a12:31_17": "Yāmakālikasattāhakālikayāvajīvikāni pana adhiṭṭhānupagapattepi thūpīkatāni vaṭṭanti.",
  "atk-vin02a12:31_18": "Dvīsu pattesu bhattaṁ gahetvā ekasmiṁ pūretvā vihāraṁ pesetuṁ vaṭṭatīti mahāpaccariyaṁ pana vuttaṁ.",
  "atk-vin02a12:31_19": "Yaṁ patte pakkhipiyamānaṁ pūvaucchukhaṇḍaphalāphalādi heṭṭhā orohati,",
  "atk-vin02a12:31_20": "taṁ thūpīkataṁ nāma na hoti.",
  "atk-vin02a12:31_21": "Pūvavaṭaṁsakaṁ ṭhapetvā piṇḍapātaṁ denti,",
  "atk-vin02a12:31_22": "thūpīkatameva hoti.",
  "atk-vin02a12:31_23": "Pupphavaṭaṁsakatakkolakaṭukaphalādivaṭaṁsake pana ṭhapetvā dinnaṁ thūpīkataṁ na hoti.",
  "atk-vin02a12:31_24": "Bhattassa upari thālakaṁ vā pattaṁ vā ṭhapetvā pūretvā gaṇhāti,",
  "atk-vin02a12:31_25": "thūpīkataṁ nāma na hoti.",
  "atk-vin02a12:31_26": "Kurundiyampi vuttaṁ –",
  "atk-vin02a12:31_27": "‘‘thālake vā paṇṇe vā pakkhipitvā taṁ pattamatthake ṭhapetvā denti,",
  "atk-vin02a12:31_28": "pāṭekkabhājanaṁ vaṭṭatī’’ti.",
  "atk-vin02a12:32_0": "Idha anāpattiyaṁ gilāno na āgato,",
  "atk-vin02a12:32_1": "tasmā gilānassapi thūpīkataṁ na vaṭṭati.",
  "atk-vin02a12:32_2": "Sabbattha pana paṭiggahetumeva na vaṭṭati.",
  "atk-vin02a12:32_3": "Paṭiggahitaṁ pana supaṭiggahitameva hoti,",
  "atk-vin02a12:32_4": "paribhuñjituṁ vaṭṭatīti.",
  "atk-vin02a12:33_0": "Tatiyo vaggo.",
  "atk-vin02a12:34_0": "4. Sakkaccavaggavaṇṇanā",
  "atk-vin02a12:35_0": "606.Sakkaccanti etthāpi asakkaccaṁ paṭiggahaṇeyeva āpatti,",
  "atk-vin02a12:35_1": "paṭiggahitaṁ pana supaṭiggahitameva.",
  "atk-vin02a12:35_2": "Sakkaccanti ca pattasaññīti cāti ubhayaṁ vuttanayameva.",
  "atk-vin02a12:36_0": "608.Sapadānanti tattha tattha odhiṁ akatvā anupaṭipāṭiyā. Samasūpake vattabbaṁ vuttameva.",
  "atk-vin02a12:37_0": "610.Thūpakatoti matthakato; vemajjhatoti attho.",
  "atk-vin02a12:38_0": "611.Paṭicchādetvādentīti māghātasamayādīsu paṭicchannaṁ byañjanaṁ katvā denti.",
  "atk-vin02a12:38_1": "Viññattiyaṁ vattabbaṁ natthi.",
  "atk-vin02a12:39_0": "614.Ujjhānasaññīsikkhāpadepi gilāno na muccati.",
  "atk-vin02a12:40_0": "615.Nātimahanto kabaḷoti mayūraṇḍaṁ atimahantaṁ,",
  "atk-vin02a12:40_1": "kukkuṭaṇḍaṁ atikhuddakaṁ,",
  "atk-vin02a12:40_2": "tesaṁ vemajjhappamāṇo.",
  "atk-vin02a12:40_3": "Khajjaketi ettha mūlakhādanīyādi sabbaṁ gahetabbaṁ.",
  "atk-vin02a12:41_0": "Catuttho vaggo.",
  "atk-vin02a12:42_0": "5. Kabaḷavaggavaṇṇanā",
  "atk-vin02a12:43_0": "617.Anāhaṭeti anāharite; mukhadvāraṁ asampāpiteti attho.",
  "atk-vin02a12:44_0": "618.Sabbaṁ hatthanti sakalahatthaṁ.",
  "atk-vin02a12:45_0": "619.Sakabaḷenāti ettha dhammaṁ kathento harītakaṁ vā laṭṭhimadhukaṁ vā mukhe pakkhipitvā katheti.",
  "atk-vin02a12:45_1": "Yattakena vacanaṁ aparipuṇṇaṁ na hoti,",
  "atk-vin02a12:45_2": "tattake mukhamhi sante kathetuṁ vaṭṭati.",
  "atk-vin02a12:46_0": "620.Piṇḍukkhepakanti piṇḍaṁ ukkhipitvā ukkhipitvā.",
  "atk-vin02a12:47_0": "621.Kabaḷāvacchedakanti kabaḷaṁ avacchinditvā avacchinditvā.",
  "atk-vin02a12:48_0": "622.Avagaṇḍakārakanti makkaṭo viya gaṇḍe katvā katvā.",
  "atk-vin02a12:49_0": "623.Hatthaniddhunakanti hatthaṁ niddhunitvā niddhunitvā.",
  "atk-vin02a12:50_0": "624.Sitthāvakārakanti sitthāni avakiritvā avakiritvā.",
  "atk-vin02a12:51_0": "625.Jivhānicchārakanti jivhaṁ nicchāretvā nicchāretvā.",
  "atk-vin02a12:52_0": "626.Capucapukārakanti capu capūti evaṁ saddaṁ katvā katvā.",
  "atk-vin02a12:53_0": "Pañcamo vaggo.",
  "atk-vin02a12:54_0": "6. Surusuruvaggavaṇṇanā",
  "atk-vin02a12:55_0": "627.Surusurukārakanti surusurūti evaṁ saddaṁ katvā katvā.",
  "atk-vin02a12:55_1": "Davoti parihāsavacanaṁ;",
  "atk-vin02a12:55_2": "taṁ yena kenaci pariyāyena ‘‘kiṁ buddho ,",
  "atk-vin02a12:55_3": "silakabuddho,",
  "atk-vin02a12:55_4": "paṭibuddho;",
  "atk-vin02a12:55_5": "kiṁ dhammo, godhammo,",
  "atk-vin02a12:55_6": "ajadhammo;",
  "atk-vin02a12:55_7": "kiṁ saṅgho,",
  "atk-vin02a12:55_8": "migasaṅgho,",
  "atk-vin02a12:55_9": "pasusaṅgho’’tiādinā nayena tīṇi ratanāni ārabbha na kātabbanti attho.",
  "atk-vin02a12:56_0": "628.Hatthanillehakanti hatthaṁ nillehitvā nillehitvā.",
  "atk-vin02a12:56_1": "Bhuñjantena hi aṅgulimattampi nillehituṁ na vaṭṭati.",
  "atk-vin02a12:56_2": "Ghanayāguphāṇitapāyāsādike pana aṅgulīhi gahetvā aṅguliyo mukhe pavesetvā bhuñjituṁ vaṭṭati.",
  "atk-vin02a12:56_3": "Pattanillehakaoṭṭhanillehakesupi eseva nayo.",
  "atk-vin02a12:56_4": "Tasmā ekaṅguliyāpi patto na nillehitabbo,",
  "atk-vin02a12:56_5": "ekaoṭṭhopi jivhāya na nillehitabbo,",
  "atk-vin02a12:56_6": "oṭṭhamaṁsehi eva pana gahetvā anto pavesetuṁ vaṭṭati.",
  "atk-vin02a12:57_0": "631.Kokanadeti evaṁnāmake.",
  "atk-vin02a12:57_1": "Kokanadanti padumaṁ vuccati,",
  "atk-vin02a12:57_2": "so ca pāsādo padumasaṇṭhāno,",
  "atk-vin02a12:57_3": "tenassa kokanadotveva nāmaṁ akaṁsu.",
  "atk-vin02a12:57_4": "Na sāmisena hatthena pānīyathālakanti etaṁ paṭikkūlavasena paṭikkhittaṁ,",
  "atk-vin02a12:57_5": "tasmā saṅghikampi puggalikampi gihisantakampi attano santakampi saṅkhampi sarāvampi thālakampi na gahetabbameva,",
  "atk-vin02a12:57_6": "gaṇhantassa dukkaṭaṁ.",
  "atk-vin02a12:57_7": "Sace pana hatthassa ekadeso āmisamakkhito na hoti,",
  "atk-vin02a12:57_8": "tena padesena gahetuṁ vaṭṭati.",
  "atk-vin02a12:58_0": "632.Uddharitvā vāti sitthāni udakato uddharitvā ekasmiṁ ṭhāne rāsiṁ katvā udakaṁ chaḍḍeti.",
  "atk-vin02a12:58_1": "Bhinditvā vāti sitthāni bhinditvā udakagatikāni katvā chaḍḍeti.",
  "atk-vin02a12:58_2": "Paṭiggahe vāti paṭiggahena paṭicchanto naṁ paṭiggahe chaḍḍeti.",
  "atk-vin02a12:58_3": "Nīharitvāti bahi nīharitvā chaḍḍeti;",
  "atk-vin02a12:58_4": "evaṁ chaḍḍentassa anāpatti.",
  "atk-vin02a12:59_0": "634.Setacchattanti vatthapaliguṇṭhitaṁ paṇḍaracchattaṁ.",
  "atk-vin02a12:59_1": "Kilañjacchattanti vilīvacchattaṁ.",
  "atk-vin02a12:59_2": "Paṇṇacchattanti tālapaṇṇādīhi yehi kehici kataṁ.",
  "atk-vin02a12:59_3": "Maṇḍalabaddhaṁ salākabaddhanti idaṁ pana tiṇṇampi chattānaṁ pañjaradassanatthaṁ vuttaṁ.",
  "atk-vin02a12:59_4": "Tāni hi maṇḍalabaddhāni ceva honti salākabaddhāni ca.",
  "atk-vin02a12:59_5": "Yampi tatthajātakadaṇḍakena kataṁ ekapaṇṇacchattaṁ hoti,",
  "atk-vin02a12:59_6": "tampi chattameva.",
  "atk-vin02a12:59_7": "Etesu yaṁkiñci chattaṁ pāṇimhi assāti chattapāṇi.",
  "atk-vin02a12:59_8": "So taṁ chattaṁ dhārayamāno vā aṁse vā katvā ūrumhi vā ṭhapetvā yāva hatthena na muccati,",
  "atk-vin02a12:59_9": "tāvassa dhammaṁ desetuṁ na vaṭṭati,",
  "atk-vin02a12:59_10": "desentassa vuttanayena dukkaṭaṁ.",
  "atk-vin02a12:59_11": "Sace panassa añño chattaṁ dhāreti,",
  "atk-vin02a12:59_12": "chattapādukāya vā ṭhitaṁ hoti,",
  "atk-vin02a12:59_13": "hatthato apagatamatte chattapāṇi nāma na hoti.",
  "atk-vin02a12:59_14": "Tassa dhammaṁ desetuṁ vaṭṭati.",
  "atk-vin02a12:59_15": "Dhammaparicchedo panettha padasodhamme vuttanayeneva veditabbo.",
  "atk-vin02a12:60_0": "635.Daṇḍapāṇissāti ettha daṇḍo nāma majjhimassa purisassa catuhatthappamāṇo daṇḍapāṇibhāvo panassa chattapāṇimhi vuttanayeneva veditabbo.",
  "atk-vin02a12:61_0": "636.Satthapāṇimhipi eseva nayo. Asiṁ sannahitvā ṭhitopi hi satthapāṇisaṅkhyaṁ na gacchati.",
  "atk-vin02a12:62_0": "637.Āvudhapāṇissāti ettha kiñcāpi vuttaṁ –",
  "atk-vin02a12:62_1": "‘‘āvudhaṁ nāma cāpo kodaṇḍo’’ti,",
  "atk-vin02a12:62_2": "atha kho sabbāpi dhanuvikati saddhiṁ saravikatiyā āvudhanti veditabbaṁ.",
  "atk-vin02a12:62_3": "Tasmā saddhiṁ vā sarena dhanuṁ gahetvā suddhadhanuṁ vā suddhasaraṁ vā sajiyadhanuṁ vā nijjiyadhanuṁ vā",
  "atk-vin02a12:62_4": "gahetvā ṭhitassa vā nisinnassa vā dhammo desetuṁ na vaṭṭati.",
  "atk-vin02a12:62_5": "Sace panassa dhanuṁ kaṇṭhepi paṭimukkaṁ hoti,",
  "atk-vin02a12:62_6": "yāva hatthena na gaṇhāti,",
  "atk-vin02a12:62_7": "tāva dhammaṁ desetuṁ vaṭṭatiyevāti.",
  "atk-vin02a12:63_0": "Chaṭṭho vaggo.",
  "atk-vin02a12:64_0": "7. Pādukavaggavaṇṇanā",
  "atk-vin02a12:65_0": "638.Akkantassāti chattadaṇḍake aṅgulantaraṁ appavesetvā kevalaṁ pādukaṁ akkamitvā ṭhitassa.",
  "atk-vin02a12:65_1": "Paṭimukkassāti paṭimuñcitvā ṭhitassa.",
  "atk-vin02a12:65_2": "Upāhanāyapi eseva nayo.",
  "atk-vin02a12:65_3": "Omukkoti panettha paṇhikabaddhaṁ omuñcitvā ṭhito vuccati.",
  "atk-vin02a12:66_0": "640.Yānagatassāti ettha sacepi dvīhi janehi hatthasaṅghāṭena gahito,",
  "atk-vin02a12:66_1": "sāṭake vā ṭhapetvā vaṁsena vayhati,",
  "atk-vin02a12:66_2": "ayutte vā vayhādike yāne ,",
  "atk-vin02a12:66_3": "visaṅkharitvā vā ṭhapite cakkamattepi nisinno yānagatotveva saṅkhyaṁ gacchati.",
  "atk-vin02a12:66_4": "Sace pana dvepi ekayāne nisinnā honti, vaṭṭati.",
  "atk-vin02a12:66_5": "Visuṁ nisinnesupi ucce yāne nisinnena nīce nisinnassa desetuṁ vaṭṭati,",
  "atk-vin02a12:66_6": "samappamāṇepi vaṭṭati.",
  "atk-vin02a12:66_7": "Purime yāne nisinnena pacchime nisinnassa vaṭṭati.",
  "atk-vin02a12:66_8": "Pacchime pana uccatarepi nisinnena desetuṁ na vaṭṭati.",
  "atk-vin02a12:67_0": "641.Sayanagatassāti antamaso kaṭasārakepi pakatibhūmiyampi nipannassa uccepi mañcapīṭhe vā bhūmipadese vā ṭhitena nisinnena vā desetuṁ na vaṭṭati.",
  "atk-vin02a12:67_1": "Sayanagatena pana sayanagatassa uccatare vā samappamāṇe vā nipannena desetuṁ vaṭṭati.",
  "atk-vin02a12:67_2": "Nipannena ca ṭhitassa vā nisinnassa vā desetuṁ vaṭṭati,",
  "atk-vin02a12:67_3": "nisinnenāpi ṭhitassa vā nisinnassa vā vaṭṭati.",
  "atk-vin02a12:67_4": "Ṭhitena ṭhitasseva vaṭṭati.",
  "atk-vin02a12:68_0": "642.Pallatthikāyāti āyogapallatthikāya vā hatthapallatthikāya vā dussapallatthikāya vā yāya kāyaci pallatthikāya",
  "atk-vin02a12:68_1": "nisinnassa agilānassa desetuṁ na vaṭṭati.",
  "atk-vin02a12:69_0": "643.Veṭhitasīsassāti dussaveṭhanena vā moḷiādīhi vā yathā kesanto na dissati; evaṁ veṭhitasīsassa.",
  "atk-vin02a12:70_0": "644.Oguṇṭhitasīsassāti sasīsaṁ pārutassa.",
  "atk-vin02a12:71_0": "645.Chamāyaṁ nisinnenāti bhūmiyaṁ nisinnena.",
  "atk-vin02a12:71_1": "Āsane nisinnassāti antamaso vatthampi tiṇānipi santharitvā nisinnassa.",
  "atk-vin02a12:72_0": "647.Chapakassāti caṇḍālassa.",
  "atk-vin02a12:72_1": "Chapakīti caṇḍālī.",
  "atk-vin02a12:72_2": "Nilīnoti paṭicchanno hutvā.",
  "atk-vin02a12:72_3": "Yatra hi nāmāti yo hi nāma.",
  "atk-vin02a12:72_4": "Sabbamidaṁ carimaṁ katanti tattheva paripatīti ‘‘sabbo ayaṁ loko saṅkaraṁ gato nimmariyādo’’ti imaṁ vacanaṁ",
  "atk-vin02a12:72_5": "vatvā tattheva tesaṁ dvinnampi antarā rukkhato patito.",
  "atk-vin02a12:72_6": "Patitvā ca pana ubhinnampi purato ṭhatvā imaṁ gāthaṁ abhāsi –",
  "atk-vin02a12:73_0": "‘‘Ubho atthaṁ na jānanti…pe… asmā kumbhamivābhidā’’ti.",
  "atk-vin02a12:74_0": "Tattha ubho atthaṁ na jānantīti dvepi janā pāḷiyā atthaṁ na jānanti.",
  "atk-vin02a12:74_1": "Dhammaṁ na passareti pāḷiṁ na passanti.",
  "atk-vin02a12:74_2": "Katame te ubhoti?",
  "atk-vin02a12:74_3": "‘‘Yo cāyaṁ mantaṁvāceti,",
  "atk-vin02a12:74_4": "yo cādhammenadhīyatī’’ti.",
  "atk-vin02a12:74_5": "Evaṁ brāhmaṇañca rājānañca ubhopi adhammikabhāve ṭhapesi.",
  "atk-vin02a12:75_0": "Tato brāhmaṇo sālīnanti gāthamāha.",
  "atk-vin02a12:75_1": "Tassattho –",
  "atk-vin02a12:75_2": "jānāmahaṁ bho ‘‘ayaṁ adhammo’’ti;",
  "atk-vin02a12:75_3": "api ca kho mayā dīgharattaṁ saputtadāraparijanena rañño santako sālīnaṁ odano bhutto.",
  "atk-vin02a12:75_4": "Sucimaṁsūpasecanoti nānappakāravikatisampāditaṁ sucimaṁsūpasecanaṁ missīkaraṇamassāti sucimaṁsūpasecano.",
  "atk-vin02a12:75_5": "Tasmā dhamme na vattāmīti yasmā evaṁ mayā rañño odano bhutto,",
  "atk-vin02a12:75_6": "aññe ca bahū lābhā laddhā,",
  "atk-vin02a12:75_7": "tasmā dhamme ahaṁ na vattāmi udare baddho hutvā,",
  "atk-vin02a12:75_8": "na dhammaṁ ajānanto.",
  "atk-vin02a12:75_9": "Ayañhi dhammo ariyehi vaṇṇito pasattho thomitoti jānāmi.",
  "atk-vin02a12:76_0": "Atha naṁ chapako ‘‘dhiratthū’’tiādinā gāthādvayena ajjhabhāsi.",
  "atk-vin02a12:76_1": "Tassattho –",
  "atk-vin02a12:76_2": "yo tayā dhanalābho ca yasalābho ca laddho,",
  "atk-vin02a12:76_3": "dhiratthu taṁ dhanalābhaṁ yasalābhañca brāhmaṇa. Kasmā?",
  "atk-vin02a12:76_4": "Yasmā ayaṁ tayā laddho lābho āyatiṁ apāyesu vinipātanahetunā sampati ca adhammacaraṇena vutti nāma hoti.",
  "atk-vin02a12:76_5": "Evarūpā yā vutti āyatiṁ vinipātena idha adhammacaraṇena vā nippajjati,",
  "atk-vin02a12:76_6": "kiṁ tāya vuttiyā?",
  "atk-vin02a12:76_7": "Tena vuttaṁ –",
  "atk-vin02a12:77_0": "‘‘Dhiratthu taṁ dhanalābhaṁ, yasalābhañca brāhmaṇa;",
  "atk-vin02a12:78_0": "Yā vutti vinipātena, adhammacaraṇena vā’’ti.",
  "atk-vin02a12:79_0": "Paribbaja mahābrahmeti mahābrāhmaṇa ito disā sīghaṁ palāyassu.",
  "atk-vin02a12:79_1": "Pacantaññepi pāṇinoti aññepi sattā pacanti ceva bhuñjanti ca;",
  "atk-vin02a12:79_2": "na kevalaṁ tvañceva rājā ca.",
  "atk-vin02a12:79_3": "Mā tvaṁ adhammo ācarito asmā kumbhamivābhidāti sace hi tvaṁ ito aparibbajitvā imaṁ adhammaṁ ācarissasi ,",
  "atk-vin02a12:79_4": "tato tvaṁ so adhammo evaṁ ācarito yathā udakakumbhaṁ pāsāṇo bhindeyya;",
  "atk-vin02a12:79_5": "evaṁ bhecchati,",
  "atk-vin02a12:79_6": "tena mayaṁ taṁ vadāma –",
  "atk-vin02a12:80_0": "‘‘Paribbaja mahābrahme, pacantaññepi pāṇino;",
  "atk-vin02a12:81_0": "Mā tvaṁ adhammo ācarito, asmā kumbhamivābhidā’’ti.",
  "atk-vin02a12:82_0": "Ucce āsaneti antamaso bhūmippadesepi unnataṭṭhāne nisinnassa desetuṁ na vaṭṭati.",
  "atk-vin02a12:83_0": "648.Naṭhito nisinnassāti sacepi therupaṭṭhānaṁ gantvā ṭhitaṁ daharabhikkhuṁ āsane nisinno mahāthero pañhaṁ pucchati,",
  "atk-vin02a12:83_1": "na kathetabbaṁ.",
  "atk-vin02a12:83_2": "Gāravena pana theraṁ uṭṭhahitvā pucchathāti vattuṁ na sakkā,",
  "atk-vin02a12:83_3": "passe ṭhitabhikkhussa kathemīti kathetuṁ vaṭṭati.",
  "atk-vin02a12:84_0": "649.Na pacchato gacchantenāti ettha sace purato gacchanto pacchato gacchantaṁ pañhaṁ pucchati,",
  "atk-vin02a12:84_1": "na kathetabbaṁ.",
  "atk-vin02a12:84_2": "Pacchimassa bhikkhuno kathemīti kathetuṁ vaṭṭati.",
  "atk-vin02a12:84_3": "Saddhiṁ uggahitadhammaṁ pana sajjhāyituṁ vaṭṭati.",
  "atk-vin02a12:84_4": "Samadhurena gacchantassa kathetuṁ vaṭṭati.",
  "atk-vin02a12:85_0": "650.Na uppathenāti etthāpi sace dvepi sakaṭapathe ekekacakkapathena vā uppathena vā samadhuraṁ gacchanti, vaṭṭati.",
  "atk-vin02a12:86_0": "651.Asañciccāti paṭicchannaṭṭhānaṁ gacchantassa sahasā uccāro vā passāvo vā nikkhamati,",
  "atk-vin02a12:86_1": "asañcicca kato nāma anāpatti.",
  "atk-vin02a12:87_0": "652.Na hariteti ettha yampi jīvarukkhassa mūlaṁ pathaviyaṁ dissamānaṁ gacchati,",
  "atk-vin02a12:87_1": "sākhā vā bhūmilaggā gacchati,",
  "atk-vin02a12:87_2": "sabbaṁ haritasaṅkhātameva.",
  "atk-vin02a12:87_3": "Khandhe nisīditvā appaharitaṭṭhāne pātetuṁ vaṭṭati.",
  "atk-vin02a12:87_4": "Appaharitaṭṭhānaṁ olokentasseva sahasā nikkhamati,",
  "atk-vin02a12:87_5": "gilānaṭṭhāne ṭhito hoti, vaṭṭati.",
  "atk-vin02a12:87_6": "Appaharite katoti appaharitaṁ alabhantena tiṇaṇḍupakaṁ vā palālaṇḍupakaṁ vā ṭhapetvā katopi pacchā haritaṁ ottharati,",
  "atk-vin02a12:87_7": "vaṭṭatiyeva.",
  "atk-vin02a12:87_8": "Kheḷena cettha siṅghāṇikāpi saṅgahitāti mahāpaccariyaṁ vuttaṁ.",
  "atk-vin02a12:88_0": "653.Na udaketi etaṁ paribhogaudakameva sandhāya vuttaṁ,",
  "atk-vin02a12:88_1": "vaccakuṭisamuddādiudakesu pana aparibhogesu anāpatti.",
  "atk-vin02a12:88_2": "Deve vassante samantato udakogho hoti,",
  "atk-vin02a12:88_3": "anudakaṭṭhānaṁ olokentasseva nikkhamati, vaṭṭati.",
  "atk-vin02a12:88_4": "Mahāpaccariyaṁ vuttaṁ –",
  "atk-vin02a12:88_5": "‘‘etādise kāle anudakaṭṭhānaṁ alabhantena kātuṁ vaṭṭatī’’ti.",
  "atk-vin02a12:88_6": "Sesaṁ sabbasikkhāpadesu uttānatthameva.",
  "atk-vin02a12:89_0": "Sattamo vaggo.",
  "atk-vin02a12:90_0": "Samuṭṭhānādidīpanatthāya panettha idaṁ pakiṇṇakaṁ –",
  "atk-vin02a12:90_1": "ujjagghikauccāsaddapaṭisaṁyuttāni cattāri,",
  "atk-vin02a12:90_2": "sakabaḷena mukhena byāharaṇaṁ ekaṁ,",
  "atk-vin02a12:90_3": "chamānīcāsanaṭhānapacchatogamanauppathagamanapaṭisaṁyuttāni pañcāti imāni dasa sikkhāpadāni samanubhāsanasamuṭṭhānāni kāyavācācittato samuṭṭhahanti, kiriyāni,",
  "atk-vin02a12:90_4": "saññāvimokkhāni ,",
  "atk-vin02a12:90_5": "sacittakāni,",
  "atk-vin02a12:90_6": "lokavajjāni,",
  "atk-vin02a12:90_7": "kāyakammavacīkammāni,",
  "atk-vin02a12:90_8": "akusalacittāni,",
  "atk-vin02a12:90_9": "dukkhavedanānīti.",
  "atk-vin02a12:91_0": "Sūpodanaviññattisikkhāpadaṁ theyyasatthasamuṭṭhānaṁ kāyacittato kāyavācācittato ca samuṭṭhāti, kiriyaṁ,",
  "atk-vin02a12:91_1": "saññāvimokkhaṁ,",
  "atk-vin02a12:91_2": "sacittakaṁ,",
  "atk-vin02a12:91_3": "lokavajjaṁ,",
  "atk-vin02a12:91_4": "kāyakammaṁ,",
  "atk-vin02a12:91_5": "vacīkammaṁ,",
  "atk-vin02a12:91_6": "akusalacittaṁ,",
  "atk-vin02a12:91_7": "dukkhavedananti.",
  "atk-vin02a12:92_0": "Chattapāṇidaṇḍapāṇisatthapāṇiāvudhapāṇipādukaupāhanayānasayanapallatthikaveṭhitaoguṇṭhitanāmakāni ekādasa",
  "atk-vin02a12:92_1": "sikkhāpadāni dhammadesanasamuṭṭhānāni vācācittato samuṭṭhahanti,",
  "atk-vin02a12:92_2": "kiriyākiriyāni,",
  "atk-vin02a12:92_3": "saññāvimokkhāni,",
  "atk-vin02a12:92_4": "sacittakāni,",
  "atk-vin02a12:92_5": "lokavajjāni,",
  "atk-vin02a12:92_6": "vacīkammāni,",
  "atk-vin02a12:92_7": "akusalacittāni,",
  "atk-vin02a12:92_8": "dukkhavedanānīti.",
  "atk-vin02a12:93_0": "Avasesāni tepaṇṇāsa sikkhāpadāni paṭhamapārājikasamuṭṭhānānīti.",
  "atk-vin02a12:94_0": "Sabbasekhiyesu ābādhapaccayā anāpatti,",
  "atk-vin02a12:94_1": "thūpīkatapiṇḍapāte sūpabyañjanena paṭicchādane ujjhānasaññimhīti tīsu sikkhāpadesu gilāno natthīti.",
  "atk-vin02a12:95_0": "Sekhiyavaṇṇanā niṭṭhitā.",
  "atk-vin02a12:96_0": "Sekhiyakaṇḍaṁ niṭṭhitaṁ."
}