{
  "pli-tv-bi-vb-ss1:0.1_0": "Theravāda Vinaya",
  "pli-tv-bi-vb-ss1:0.2_0": "Bhikkhunivibhaṅga",
  "pli-tv-bi-vb-ss1:0.3_0": "Saṅghādisesakaṇḍa",
  "pli-tv-bi-vb-ss1:0.4_0": "1. Ussayavādikāsikkhāpada",
  "pli-tv-bi-vb-ss1:0.5_0": "Ime kho panāyyāyo sattarasa saṅghādisesā dhammā uddesaṁ āgacchanti.",
  "pli-tv-bi-vb-ss1:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-ss1:1.2_0": "Tena kho pana samayena aññataro upāsako bhikkhunisaṅghassa udositaṁ datvā kālaṅkato hoti.",
  "pli-tv-bi-vb-ss1:1.3_0": "Tassa dve puttā honti—",
  "pli-tv-bi-vb-ss1:1.4_0": "eko assaddho appasanno, eko saddho pasanno.",
  "pli-tv-bi-vb-ss1:1.5_0": "Te pettikaṁ sāpateyyaṁ vibhajiṁsu.",
  "pli-tv-bi-vb-ss1:1.6_0": "Atha kho so assaddho appasanno taṁ saddhaṁ pasannaṁ etadavoca—",
  "pli-tv-bi-vb-ss1:1.7_0": "“amhākaṁ udosito, taṁ bhājemā”ti.",
  "pli-tv-bi-vb-ss1:1.8_0": "Evaṁ vutte,",
  "pli-tv-bi-vb-ss1:1.8_1": "so saddho pasanno taṁ assaddhaṁ appasannaṁ etadavoca—",
  "pli-tv-bi-vb-ss1:1.9_0": "“māyyo, evaṁ avaca.",
  "pli-tv-bi-vb-ss1:1.10_0": "Amhākaṁ pitunā bhikkhunisaṅghassa dinno”ti.",
  "pli-tv-bi-vb-ss1:1.11_0": "Dutiyampi kho so assaddho appasanno taṁ saddhaṁ pasannaṁ etadavoca—",
  "pli-tv-bi-vb-ss1:1.12_0": "“amhākaṁ udosito, taṁ bhājemā”ti.",
  "pli-tv-bi-vb-ss1:1.13_0": "Atha kho so saddho pasanno taṁ assaddhaṁ appasannaṁ etadavoca—",
  "pli-tv-bi-vb-ss1:1.14_0": "“māyyo, evaṁ avaca.",
  "pli-tv-bi-vb-ss1:1.15_0": "Amhākaṁ pitunā bhikkhunisaṅghassa dinno”ti.",
  "pli-tv-bi-vb-ss1:1.16_0": "Tatiyampi kho so assaddho appasanno taṁ saddhaṁ pasannaṁ etadavoca—",
  "pli-tv-bi-vb-ss1:1.17_0": "“amhākaṁ udosito, taṁ bhājemā”ti.",
  "pli-tv-bi-vb-ss1:1.18_0": "Atha kho so saddho pasanno—",
  "pli-tv-bi-vb-ss1:1.19_0": "“sace mayhaṁ bhavissati,",
  "pli-tv-bi-vb-ss1:1.19_1": "ahampi bhikkhunisaṅghassa dassāmī”ti—",
  "pli-tv-bi-vb-ss1:1.20_0": "taṁ assaddhaṁ appasannaṁ etadavoca—",
  "pli-tv-bi-vb-ss1:1.21_0": "“bhājemā”ti.",
  "pli-tv-bi-vb-ss1:1.22_0": "Atha kho so udosito tehi bhājīyamāno tassa assaddhassa appasannassa pāpuṇāti.",
  "pli-tv-bi-vb-ss1:1.23_0": "Atha kho so assaddho appasanno bhikkhuniyo upasaṅkamitvā etadavoca—",
  "pli-tv-bi-vb-ss1:1.24_0": "“nikkhamathāyye, amhākaṁ udosito”ti.",
  "pli-tv-bi-vb-ss1:1.25_0": "Evaṁ vutte thullanandā bhikkhunī taṁ purisaṁ etadavoca—",
  "pli-tv-bi-vb-ss1:1.26_0": "“māyyo, evaṁ avaca,",
  "pli-tv-bi-vb-ss1:1.26_1": "tumhākaṁ pitunā bhikkhunisaṅghassa dinno”ti.",
  "pli-tv-bi-vb-ss1:1.27_0": "“Dinno na dinno”ti vohārike mahāmatte pucchiṁsu.",
  "pli-tv-bi-vb-ss1:1.28_0": "Mahāmattā evamāhaṁsu—",
  "pli-tv-bi-vb-ss1:1.29_0": "“ko, ayye, jānāti bhikkhunisaṅghassa dinno”ti?",
  "pli-tv-bi-vb-ss1:1.30_0": "Evaṁ vutte,",
  "pli-tv-bi-vb-ss1:1.30_1": "thullanandā bhikkhunī te mahāmatte etadavoca—",
  "pli-tv-bi-vb-ss1:1.31_0": "“api nāyyā tumhehi diṭṭhaṁ vā sutaṁ vā sakkhiṁ ṭhapayitvā dānaṁ diyyamānan”ti?",
  "pli-tv-bi-vb-ss1:1.32_0": "Atha kho te mahāmattā—",
  "pli-tv-bi-vb-ss1:1.33_0": "“saccaṁ kho ayyā āhā”ti taṁ udositaṁ bhikkhunisaṅghassa akaṁsu.",
  "pli-tv-bi-vb-ss1:1.34_0": "Atha kho so puriso parājito ujjhāyati khiyyati vipāceti—",
  "pli-tv-bi-vb-ss1:1.35_0": "“assamaṇiyo imā muṇḍā bandhakiniyo.",
  "pli-tv-bi-vb-ss1:1.36_0": "Kathañhi nāma amhākaṁ udositaṁ acchindāpessantī”ti.",
  "pli-tv-bi-vb-ss1:1.37_0": "Thullanandā bhikkhunī mahāmattānaṁ etamatthaṁ ārocesi.",
  "pli-tv-bi-vb-ss1:1.38_0": "Mahāmattā taṁ purisaṁ daṇḍāpesuṁ.",
  "pli-tv-bi-vb-ss1:1.39_0": "Atha kho so puriso daṇḍito bhikkhunupassayassa avidūre ājīvakaseyyaṁ kārāpetvā ājīvake uyyojesi—",
  "pli-tv-bi-vb-ss1:1.40_0": "“etā bhikkhuniyo accāvadathā”ti.",
  "pli-tv-bi-vb-ss1:1.41_0": "Thullanandā bhikkhunī mahāmattānaṁ etamatthaṁ ārocesi.",
  "pli-tv-bi-vb-ss1:1.42_0": "Mahāmattā taṁ purisaṁ bandhāpesuṁ.",
  "pli-tv-bi-vb-ss1:1.43_0": "Manussā ujjhāyanti khiyyanti vipācenti—",
  "pli-tv-bi-vb-ss1:1.44_0": "“paṭhamaṁ bhikkhuniyo udositaṁ acchindāpesuṁ, dutiyaṁ daṇḍāpesuṁ, tatiyaṁ bandhāpesuṁ.",
  "pli-tv-bi-vb-ss1:1.45_0": "Idāni ghātāpessantī”ti.",
  "pli-tv-bi-vb-ss1:1.46_0": "Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bi-vb-ss1:1.47_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss1:1.48_0": "“kathañhi nāma ayyā thullanandā ussayavādikā viharissatī”ti.",
  "pli-tv-bi-vb-ss1:1.49_0": "Atha kho tā bhikkhuniyo bhikkhūnaṁ etamatthaṁ ārocesuṁ …pe…",
  "pli-tv-bi-vb-ss1:1.50_0": "“saccaṁ kira, bhikkhave,",
  "pli-tv-bi-vb-ss1:1.50_1": "thullanandā bhikkhunī ussayavādikā viharatī”ti.",
  "pli-tv-bi-vb-ss1:1.51_0": "“Saccaṁ, bhagavā”ti.",
  "pli-tv-bi-vb-ss1:1.52_0": "Vigarahi buddho bhagavā …pe…",
  "pli-tv-bi-vb-ss1:1.53_0": "kathañhi nāma, bhikkhave,",
  "pli-tv-bi-vb-ss1:1.53_1": "thullanandā bhikkhunī ussayavādikā viharissati.",
  "pli-tv-bi-vb-ss1:1.54_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-ss1:1.55_0": "evañca pana, bhikkhave,",
  "pli-tv-bi-vb-ss1:1.55_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-ss1:1.56.1_0": "“Yā pana bhikkhunī ussayavādikā vihareyya gahapatinā vā gahapatiputtena vā dāsena vā kammakārena vā antamaso samaṇaparibbājakenāpi,",
  "pli-tv-bi-vb-ss1:1.56.1_1": "ayaṁ bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”ti.",
  "pli-tv-bi-vb-ss1:2.1.1_0": "Yā panāti",
  "pli-tv-bi-vb-ss1:2.1.2_0": "yā yādisā …pe…",
  "pli-tv-bi-vb-ss1:2.1.3_0": "bhikkhunīti",
  "pli-tv-bi-vb-ss1:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-ss1:2.1.5_0": "Ussayavādikā nāma",
  "pli-tv-bi-vb-ss1:2.1.6_0": "aḍḍakārikā vuccati.",
  "pli-tv-bi-vb-ss1:2.1.7_0": "Gahapati nāma",
  "pli-tv-bi-vb-ss1:2.1.8_0": "yo koci agāraṁ ajjhāvasati.",
  "pli-tv-bi-vb-ss1:2.1.9_0": "Gahapatiputto nāma",
  "pli-tv-bi-vb-ss1:2.1.10_0": "ye keci puttabhātaro.",
  "pli-tv-bi-vb-ss1:2.1.11_0": "Dāso nāma",
  "pli-tv-bi-vb-ss1:2.1.12_0": "antojāto dhanakkīto karamarānīto.",
  "pli-tv-bi-vb-ss1:2.1.13_0": "Kammakāro nāma",
  "pli-tv-bi-vb-ss1:2.1.14_0": "bhaṭako āhatako.",
  "pli-tv-bi-vb-ss1:2.1.15_0": "Samaṇaparibbājako nāma",
  "pli-tv-bi-vb-ss1:2.1.16_0": "bhikkhuñca bhikkhuniñca sikkhamānañca sāmaṇerañca sāmaṇeriñca ṭhapetvā yo koci paribbājakasamāpanno.",
  "pli-tv-bi-vb-ss1:2.1.17_0": "Aḍḍaṁ karissāmīti dutiyaṁ vā pariyesati gacchati vā, āpatti dukkaṭassa.",
  "pli-tv-bi-vb-ss1:2.1.18_0": "Ekassa āroceti, āpatti dukkaṭassa.",
  "pli-tv-bi-vb-ss1:2.1.19_0": "Dutiyassa āroceti, āpatti thullaccayassa.",
  "pli-tv-bi-vb-ss1:2.1.20_0": "Aḍḍapariyosāne āpatti saṅghādisesassa.",
  "pli-tv-bi-vb-ss1:2.1.21_0": "Paṭhamāpattikanti",
  "pli-tv-bi-vb-ss1:2.1.22_0": "saha vatthujjhācārā āpajjati asamanubhāsanāya.",
  "pli-tv-bi-vb-ss1:2.1.23_0": "Nissāraṇīyanti",
  "pli-tv-bi-vb-ss1:2.1.24_0": "saṅghamhā nissārīyati.",
  "pli-tv-bi-vb-ss1:2.1.25_0": "Saṅghādisesanti",
  "pli-tv-bi-vb-ss1:2.1.26_0": "saṅghova tassā āpattiyā mānattaṁ deti mūlāya paṭikassati abbheti,",
  "pli-tv-bi-vb-ss1:2.1.26_1": "na sambahulā na ekā bhikkhunī.",
  "pli-tv-bi-vb-ss1:2.1.26_2": "Tena vuccati “saṅghādiseso”ti.",
  "pli-tv-bi-vb-ss1:2.1.27_0": "Tasseva āpattinikāyassa nāmakammaṁ adhivacanaṁ.",
  "pli-tv-bi-vb-ss1:2.1.27_1": "Tenapi vuccati “saṅghādiseso”ti.",
  "pli-tv-bi-vb-ss1:2.2.1_0": "Anāpatti—",
  "pli-tv-bi-vb-ss1:2.2.2_0": "manussehi ākaḍḍhīyamānā gacchati,",
  "pli-tv-bi-vb-ss1:2.2.3_0": "ārakkhaṁ yācati,",
  "pli-tv-bi-vb-ss1:2.2.4_0": "anodissa ācikkhati,",
  "pli-tv-bi-vb-ss1:2.2.5_0": "ummattikāya …pe…",
  "pli-tv-bi-vb-ss1:2.2.6_0": "",
  "pli-tv-bi-vb-ss1:2.2.7_0": "",
  "pli-tv-bi-vb-ss1:2.2.8_0": "ādikammikāyāti.",
  "pli-tv-bi-vb-ss1:2.2.9_0": "Paṭhamasaṅghādisesasikkhāpadaṁ niṭṭhitaṁ."
}