{
  "pli-tv-bi-vb-pc67:0.1_0": "Theravāda Vinaya",
  "pli-tv-bi-vb-pc67:0.2_0": "Bhikkhunivibhaṅga",
  "pli-tv-bi-vb-pc67:0.3_0": "Pācittiyakaṇḍa",
  "pli-tv-bi-vb-pc67:0.4_0": "Gabbhinivagga",
  "pli-tv-bi-vb-pc67:0.5_0": "67. Tatiyagihigatasikkhāpada",
  "pli-tv-bi-vb-pc67:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc67:1.2_0": "Tena kho pana samayena bhikkhuniyo paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpenti.",
  "pli-tv-bi-vb-pc67:1.3_0": "Bhikkhuniyo evamāhaṁsu—",
  "pli-tv-bi-vb-pc67:1.4_0": "“etha, sikkhamānā, imaṁ jānātha, imaṁ detha, imaṁ āharatha, iminā attho, imaṁ kappiyaṁ karothā”ti.",
  "pli-tv-bi-vb-pc67:1.5_0": "Tā evamāhaṁsu—",
  "pli-tv-bi-vb-pc67:1.6_0": "“na mayaṁ, ayye, sikkhamānā, bhikkhuniyo mayan”ti.",
  "pli-tv-bi-vb-pc67:1.7_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc67:1.8_0": "“kathañhi nāma bhikkhuniyo paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpessantī”ti …pe…",
  "pli-tv-bi-vb-pc67:1.9_0": "“saccaṁ kira,",
  "pli-tv-bi-vb-pc67:1.9_1": "bhikkhave,",
  "pli-tv-bi-vb-pc67:1.9_2": "bhikkhuniyo paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpentī”ti?",
  "pli-tv-bi-vb-pc67:1.10_0": "“Saccaṁ, bhagavā”ti.",
  "pli-tv-bi-vb-pc67:1.11_0": "Vigarahi buddho bhagavā …pe…",
  "pli-tv-bi-vb-pc67:1.12_0": "kathañhi nāma,",
  "pli-tv-bi-vb-pc67:1.12_1": "bhikkhave,",
  "pli-tv-bi-vb-pc67:1.12_2": "bhikkhuniyo paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpessanti.",
  "pli-tv-bi-vb-pc67:1.13_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc67:1.14_0": "vigarahitvā …pe…",
  "pli-tv-bi-vb-pc67:1.15_0": "dhammiṁ kathaṁ katvā bhikkhū āmantesi—",
  "pli-tv-bi-vb-pc67:1.16_0": "“anujānāmi,",
  "pli-tv-bi-vb-pc67:1.16_1": "bhikkhave,",
  "pli-tv-bi-vb-pc67:1.16_2": "paripuṇṇadvādasavassāya gihigatāya dve vassāni chasu dhammesu sikkhitasikkhāya vuṭṭhānasammutiṁ dātuṁ.",
  "pli-tv-bi-vb-pc67:1.17_0": "Evañca pana, bhikkhave, dātabbā.",
  "pli-tv-bi-vb-pc67:1.18_0": "Tāya paripuṇṇadvādasavassāya gihigatāya dve vassāni chasu dhammesu sikkhitasikkhāya saṅghaṁ upasaṅkamitvā",
  "pli-tv-bi-vb-pc67:1.18_1": "ekaṁsaṁ uttarāsaṅgaṁ karitvā bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bi-vb-pc67:1.19_0": "‘ahaṁ, ayye,",
  "pli-tv-bi-vb-pc67:1.19_1": "itthannāmā itthannāmāya ayyāya paripuṇṇadvādasavassā gihigatā dve vassāni chasu dhammesu sikkhitasikkhā,",
  "pli-tv-bi-vb-pc67:1.19_2": "saṅghaṁ vuṭṭhānasammutiṁ yācāmī’ti.",
  "pli-tv-bi-vb-pc67:1.20_0": "Dutiyampi yācitabbā.",
  "pli-tv-bi-vb-pc67:1.21_0": "Tatiyampi yācitabbā.",
  "pli-tv-bi-vb-pc67:1.22_0": "Byattāya bhikkhuniyā paṭibalāya saṅgho ñāpetabbo.",
  "pli-tv-bi-vb-pc67:1.23_0": "‘Suṇātu me, ayye, saṅgho.",
  "pli-tv-bi-vb-pc67:1.24_0": "Ayaṁ itthannāmā itthannāmāya ayyāya paripuṇṇadvādasavassā gihigatā dve vassāni chasu dhammesu sikkhitasikkhā saṅghaṁ vuṭṭhānasammutiṁ yācati.",
  "pli-tv-bi-vb-pc67:1.25_0": "Yadi saṅghassa pattakallaṁ,",
  "pli-tv-bi-vb-pc67:1.25_1": "saṅgho itthannāmāya paripuṇṇadvādasavassāya gihigatāya dve vassāni chasu dhammesu sikkhitasikkhāya vuṭṭhānasammutiṁ dadeyya.",
  "pli-tv-bi-vb-pc67:1.26_0": "Esā ñatti.",
  "pli-tv-bi-vb-pc67:1.27_0": "Suṇātu me, ayye, saṅgho.",
  "pli-tv-bi-vb-pc67:1.28_0": "Ayaṁ itthannāmā itthannāmāya ayyāya paripuṇṇadvādasavassā gihigatā dve vassāni chasu dhammesu sikkhitasikkhā saṅghaṁ vuṭṭhānasammutiṁ yācati.",
  "pli-tv-bi-vb-pc67:1.29_0": "Saṅgho itthannāmāya paripuṇṇadvādasavassāya gihigatāya dve vassāni chasu dhammesu sikkhitasikkhāya vuṭṭhānasammutiṁ deti.",
  "pli-tv-bi-vb-pc67:1.30_0": "Yassā ayyāya khamati itthannāmāya paripuṇṇadvādasavassāya gihigatāya dve vassāni chasu dhammesu sikkhitasikkhāya vuṭṭhānasammutiyā dānaṁ,",
  "pli-tv-bi-vb-pc67:1.30_1": "sā tuṇhassa;",
  "pli-tv-bi-vb-pc67:1.31_0": "yassā nakkhamati, sā bhāseyya.",
  "pli-tv-bi-vb-pc67:1.32_0": "Dinnā saṅghena itthannāmāya paripuṇṇadvādasavassāya gihigatāya dve vassāni chasu dhammesu sikkhitasikkhāya vuṭṭhānasammuti.",
  "pli-tv-bi-vb-pc67:1.33_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-bi-vb-pc67:1.34_0": "Atha kho bhagavā tā bhikkhuniyo anekapariyāyena vigarahitvā dubbharatāya …pe…",
  "pli-tv-bi-vb-pc67:1.35_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc67:1.36.1_0": "“Yā pana bhikkhunī paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpeyya,",
  "pli-tv-bi-vb-pc67:1.36.1_1": "pācittiyan”ti.",
  "pli-tv-bi-vb-pc67:2.1_0": "Yā panāti",
  "pli-tv-bi-vb-pc67:2.2_0": "yā yādisā …pe…",
  "pli-tv-bi-vb-pc67:2.3_0": "bhikkhunīti",
  "pli-tv-bi-vb-pc67:2.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc67:2.5_0": "Paripuṇṇadvādasavassā nāma",
  "pli-tv-bi-vb-pc67:2.6_0": "pattadvādasavassā.",
  "pli-tv-bi-vb-pc67:2.7_0": "Gihigatā nāma",
  "pli-tv-bi-vb-pc67:2.8_0": "purisantaragatā vuccati.",
  "pli-tv-bi-vb-pc67:2.9_0": "Dve vassānīti",
  "pli-tv-bi-vb-pc67:2.10_0": "dve saṁvaccharāni.",
  "pli-tv-bi-vb-pc67:2.11_0": "Sikkhitasikkhā nāma",
  "pli-tv-bi-vb-pc67:2.12_0": "chasu dhammesu sikkhitasikkhā.",
  "pli-tv-bi-vb-pc67:2.13_0": "Asammatā nāma",
  "pli-tv-bi-vb-pc67:2.14_0": "ñattidutiyena kammena vuṭṭhānasammuti na dinnā hoti.",
  "pli-tv-bi-vb-pc67:2.15_0": "Vuṭṭhāpeyyāti",
  "pli-tv-bi-vb-pc67:2.16_0": "upasampādeyya.",
  "pli-tv-bi-vb-pc67:2.17_0": "“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati,",
  "pli-tv-bi-vb-pc67:2.17_1": "sīmaṁ vā sammannati,",
  "pli-tv-bi-vb-pc67:2.17_2": "āpatti dukkaṭassa.",
  "pli-tv-bi-vb-pc67:2.18_0": "Ñattiyā dukkaṭaṁ.",
  "pli-tv-bi-vb-pc67:2.19_0": "Dvīhi kammavācāhi dukkaṭā.",
  "pli-tv-bi-vb-pc67:2.20_0": "Kammavācāpariyosāne upajjhāyāya āpatti pācittiyassa.",
  "pli-tv-bi-vb-pc67:2.21_0": "Gaṇassa ca ācariniyā ca āpatti dukkaṭassa.",
  "pli-tv-bi-vb-pc67:2.22.1_0": "Dhammakamme dhammakammasaññā vuṭṭhāpeti, āpatti pācittiyassa.",
  "pli-tv-bi-vb-pc67:2.23_0": "Dhammakamme vematikā vuṭṭhāpeti, āpatti pācittiyassa.",
  "pli-tv-bi-vb-pc67:2.24_0": "Dhammakamme adhammakammasaññā vuṭṭhāpeti, āpatti pācittiyassa.",
  "pli-tv-bi-vb-pc67:2.25_0": "Adhammakamme dhammakammasaññā, āpatti dukkaṭassa.",
  "pli-tv-bi-vb-pc67:2.26_0": "Adhammakamme vematikā, āpatti dukkaṭassa.",
  "pli-tv-bi-vb-pc67:2.27_0": "Adhammakamme adhammakammasaññā, āpatti dukkaṭassa.",
  "pli-tv-bi-vb-pc67:2.28.1_0": "Anāpatti—",
  "pli-tv-bi-vb-pc67:2.29_0": "paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ saṅghena sammataṁ vuṭṭhāpeti,",
  "pli-tv-bi-vb-pc67:2.30_0": "ummattikāya,",
  "pli-tv-bi-vb-pc67:2.31_0": "ādikammikāyāti.",
  "pli-tv-bi-vb-pc67:2.32_0": "Sattamasikkhāpadaṁ niṭṭhitaṁ."
}