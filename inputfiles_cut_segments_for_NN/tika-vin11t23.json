{
  "tika-vin11t23:0_0": "Kathinakkhandhakakathāvaṇṇanā",
  "tika-vin11t23:1_0": "2697.Vutthavassānaṁ purimikāya vassaṁ upagantvā yāva mahāpavāraṇā,",
  "tika-vin11t23:1_1": "tāva ratticchedaṁ akatvā vutthavassānaṁ bhikkhūnaṁ ekassa vā dvinnaṁ tiṇṇaṁ catunnaṁ pañcannaṁ atirekānaṁ",
  "tika-vin11t23:1_2": "vā bhikkhūnaṁ pañcannaṁ ānisaṁsānaṁ vakkhamānānaṁ anāmantacārādīnaṁ pañcannaṁ ānisaṁsānaṁ paṭilābhakāraṇā",
  "tika-vin11t23:1_3": "munipuṅgavo sabbesaṁ agārikādimunīnaṁ sakalaguṇagaṇehi uttamo bhagavā kathinatthāraṁ “anujānāmi,",
  "tika-vin11t23:1_4": "bhikkhave,",
  "tika-vin11t23:1_5": "vassaṁvutthānaṁ bhikkhūnaṁ kathinaṁ attharitu”nti abrvi kathesīti yojanā.",
  "tika-vin11t23:2_0": "Etthāyaṁ vinicchayo –",
  "tika-vin11t23:2_1": "“kathinatthāraṁ ke labhanti,",
  "tika-vin11t23:2_2": "ke na labhantīti?",
  "tika-vin11t23:2_3": "Gaṇanavasena tāva pacchimakoṭiyā pañca janā labhanti,",
  "tika-vin11t23:2_4": "uddhaṁ satasahassampi,",
  "tika-vin11t23:2_5": "pañcannaṁ heṭṭhā na labhantī”ti idaṁ aṭṭhakathāya atthārakassa bhikkhuno saṅghassa kathinadussadānakammaṁ sandhāya vuttaṁ.",
  "tika-vin11t23:2_6": "“Vutthavassavasena purimikāya vassaṁ upagantvā paṭhamapavāraṇāya pavāritā labhanti,",
  "tika-vin11t23:2_7": "chinnavassā vā pacchimikāya upagatā vā na labhanti.",
  "tika-vin11t23:2_8": "Aññasmiṁ vihāre vutthavassāpi na labhantīti mahāpaccariyaṁ vutta”nti idaṁ aṭṭhakathāya ānisaṁsalābhaṁ sandhāya vuttaṁ,",
  "tika-vin11t23:2_9": "na kammaṁ.",
  "tika-vin11t23:3_0": "Idāni tadubhayaṁ vibhajitvā dasseti –",
  "tika-vin11t23:4_0": "“Purimikāya upagatānaṁ pana sabbe gaṇapūrakā honti,",
  "tika-vin11t23:4_1": "ānisaṁsaṁ na labhanti,",
  "tika-vin11t23:4_2": "ānisaṁso itaresaṁyeva hoti.",
  "tika-vin11t23:4_3": "Sace purimikāya upagatā cattāro vā honti,",
  "tika-vin11t23:4_4": "tayo vā dve vā eko vā,",
  "tika-vin11t23:4_5": "itare gaṇapūrake katvā kathinaṁ attharitabbaṁ.",
  "tika-vin11t23:4_6": "Atha cattāro bhikkhū upagatā,",
  "tika-vin11t23:4_7": "eko paripuṇṇavasso sāmaṇero,",
  "tika-vin11t23:4_8": "so ce pacchimikāya upasampajjati,",
  "tika-vin11t23:4_9": "gaṇapūrako ceva hoti,",
  "tika-vin11t23:4_10": "ānisaṁsañca labhati.",
  "tika-vin11t23:4_11": "Tayo bhikkhū dve sāmaṇerā,",
  "tika-vin11t23:4_12": "dve bhikkhū tayo sāmaṇerā,",
  "tika-vin11t23:4_13": "eko bhikkhu cattāro sāmaṇerāti etthāpi eseva nayo.",
  "tika-vin11t23:4_14": "Sace purimikāya upagatā kathinatthārakusalā na honti,",
  "tika-vin11t23:4_15": "atthārakusalā khandhakabhāṇakattherā pariyesitvā ānetabbā,",
  "tika-vin11t23:4_16": "kammavācaṁ sāvetvā kathinaṁ attharāpetvā dānañca bhuñjitvā gamissanti,",
  "tika-vin11t23:4_17": "ānisaṁso pana itaresaṁyeva hotī”ti.",
  "tika-vin11t23:5_0": "Kathinaṁ kena dinnaṁ vaṭṭatīti?",
  "tika-vin11t23:5_1": "Yena kenaci devena vā manussena vā pañcannaṁ vā sahadhammikānaṁ aññatarena dinnaṁ vaṭṭati.",
  "tika-vin11t23:5_2": "Kathinadāyakassa vattaṁ atthi,",
  "tika-vin11t23:5_3": "sace so taṁ ajānanto pucchati “bhante,",
  "tika-vin11t23:5_4": "kathaṁ kathinaṁ dātabba”nti,",
  "tika-vin11t23:5_5": "tassa evaṁ ācikkhitabbaṁ “tiṇṇaṁ cīvarānaṁ aññatarappahonakaṁ sūriyuggamanasamaye vatthaṁ ‘kathinacīvaraṁ demā’ti dātuṁ vaṭṭati,",
  "tika-vin11t23:5_6": "tassa parikammatthaṁ ettakā nāma sūciyo,",
  "tika-vin11t23:5_7": "ettakaṁ suttaṁ,",
  "tika-vin11t23:5_8": "ettakaṁ rajanaṁ,",
  "tika-vin11t23:5_9": "parikammaṁ karontānaṁ ettakānaṁ bhikkhūnaṁ yāgubhattañca dātuṁ vaṭṭatī”ti.",
  "tika-vin11t23:6_0": "Kathinatthārakenāpi dhammena samena uppannaṁ kathinaṁ attharantena vattaṁ jānitabbaṁ.",
  "tika-vin11t23:6_1": "Tantavāyagehato hi ābhatasantāneneva khalimakkhitasāṭakopi na vaṭṭati,",
  "tika-vin11t23:6_2": "malīnasāṭakopi na vaṭṭati,",
  "tika-vin11t23:6_3": "tasmā kathinatthārasāṭakaṁ labhitvā suddhaṁ dhovitvā sūciādīni cīvarakammūpakaraṇāni sajjetvā bahūhi",
  "tika-vin11t23:6_4": "bhikkhūhi saddhiṁ tadaheva sibbitvā niṭṭhitasūcikammaṁ rajitvā kappabinduṁ datvā kathinaṁ attharitabbaṁ.",
  "tika-vin11t23:6_5": "Sace tasmiṁ anatthateyeva añño kathinasāṭakaṁ attharitabbakaṁ āharati,",
  "tika-vin11t23:6_6": "aññāni ca bahūni kathinānisaṁsavatthāni deti,",
  "tika-vin11t23:6_7": "yo ānisaṁsaṁ bahuṁ deti,",
  "tika-vin11t23:6_8": "tassa santakeneva attharitabbaṁ.",
  "tika-vin11t23:6_9": "Itaro yathā tathā ovaditvā saññāpetabbo.",
  "tika-vin11t23:7_0": "Kathinaṁ pana kena attharitabbaṁ?",
  "tika-vin11t23:7_1": "Yassa saṅgho kathinacīvaraṁ deti.",
  "tika-vin11t23:7_2": "Saṅghena pana kassa dātabbaṁ?",
  "tika-vin11t23:7_3": "Yo jiṇṇacīvaro hoti.",
  "tika-vin11t23:7_4": "Sace bahū jiṇṇacīvarā honti,",
  "tika-vin11t23:7_5": "vuḍḍhassa dātabbaṁ.",
  "tika-vin11t23:7_6": "Vuḍḍhesupi yo mahāparivāro tadaheva cīvaraṁ katvā attharituṁ sakkoti,",
  "tika-vin11t23:7_7": "tassa dātabbaṁ.",
  "tika-vin11t23:7_8": "Sace vuḍḍho na sakkoti,",
  "tika-vin11t23:7_9": "navakataro sakkoti,",
  "tika-vin11t23:7_10": "tassa dātabbaṁ.",
  "tika-vin11t23:7_11": "Api ca saṅghena mahātherassa saṅgahaṁ kātuṁ vaṭṭati,",
  "tika-vin11t23:7_12": "tasmā “tumhe, bhante, gaṇhatha,",
  "tika-vin11t23:7_13": "mayaṁ katvā dassāmā”ti vattabbaṁ.",
  "tika-vin11t23:8_0": "Tīsu cīvaresu yaṁ jiṇṇaṁ hoti,",
  "tika-vin11t23:8_1": "tadatthāya dātabbaṁ.",
  "tika-vin11t23:8_2": "Pakatiyā dupaṭṭacīvarassa dupaṭṭatthāyeva dātabbaṁ.",
  "tika-vin11t23:8_3": "Sacepissa ekapaṭṭacīvaraṁ ghanaṁ hoti,",
  "tika-vin11t23:8_4": "kathinasāṭako ca pelavo,",
  "tika-vin11t23:8_5": "sāruppatthāya dupaṭṭappahonakameva dātabbaṁ.",
  "tika-vin11t23:8_6": "“Ahaṁ alabhanto ekapaṭṭaṁ pārupāmī”ti vadantassāpi dupaṭṭaṁ dātuṁ vaṭṭati.",
  "tika-vin11t23:8_7": "Yo pana lobhapakatiko hoti,",
  "tika-vin11t23:8_8": "tassa na dātabbaṁ.",
  "tika-vin11t23:8_9": "Tenāpi kathinaṁ attharitvā “pacchā visibbitvā dve cīvarāni karissāmī”ti na gahetabbaṁ.",
  "tika-vin11t23:9_0": "Yassa pana diyyati, tassa –",
  "tika-vin11t23:10_0": "“Suṇātu me,",
  "tika-vin11t23:10_1": "bhante saṅgho,",
  "tika-vin11t23:10_2": "idaṁ saṅghassa kathinadussaṁ uppannaṁ,",
  "tika-vin11t23:10_3": "yadi saṅghassa pattakallaṁ,",
  "tika-vin11t23:10_4": "saṅgho imaṁ kathinadussaṁ itthannāmassa bhikkhuno dadeyya kathinaṁ attharituṁ,",
  "tika-vin11t23:10_5": "esā ñatti.",
  "tika-vin11t23:11_0": "“Suṇātu me,",
  "tika-vin11t23:11_1": "bhante saṅgho,",
  "tika-vin11t23:11_2": "idaṁ saṅghassa kathinadussaṁ uppannaṁ,",
  "tika-vin11t23:11_3": "saṅgho imaṁ kathinadussaṁ itthannāmassa bhikkhuno deti kathinaṁ attharituṁ,",
  "tika-vin11t23:11_4": "yassāyasmato khamati imassa kathinadussassa itthannāmassa bhikkhuno dānaṁ kathinaṁ attharituṁ,",
  "tika-vin11t23:11_5": "so tuṇhassa,",
  "tika-vin11t23:11_6": "yassa nakkhamati,",
  "tika-vin11t23:11_7": "so bhāseyya.",
  "tika-vin11t23:12_0": "“Dinnaṁ idaṁ saṅghena kathinadussaṁ itthannāmassa bhikkhuno kathinaṁ attharituṁ,",
  "tika-vin11t23:12_1": "khamati saṅghassa,",
  "tika-vin11t23:12_2": "tasmā tuṇhī,",
  "tika-vin11t23:12_3": "evametaṁ dhārayāmī”ti –",
  "tika-vin11t23:13_0": "Evaṁ ñattidutiyāya kammavācāya dātabbanti evaṁ dinnaṁ.",
  "tika-vin11t23:14_0": "2698-9.Na ullikhitamattādi-catuvīsativajjitanti pāḷiyaṁ āgatehi “na ullikhitamattena atthataṁ hoti kathina”nti",
  "tika-vin11t23:14_1": "ullikhitamattādīhi catuvīsatiyā ākārehi vajjitaṁ.",
  "tika-vin11t23:14_2": "Cīvaranti “ahatena atthataṁ hoti kathina”nti pāḷiyaṁ āgatānaṁ soḷasannaṁ ākārānaṁ aññatarena yuttaṁ katapariyositaṁ",
  "tika-vin11t23:14_3": "dinnaṁ kappabinduṁ tiṇṇaṁ cīvarānaṁ aññataracīvaraṁ.",
  "tika-vin11t23:14_4": "Te pana catuvīsati ākārā,",
  "tika-vin11t23:14_5": "soḷasākārā ca pāḷito,",
  "tika-vin11t23:14_6": "aṭṭhakathāto ca gahetabbā.",
  "tika-vin11t23:14_7": "Ganthagāravaparihāratthamidha na vuttā.",
  "tika-vin11t23:15_0": "Bhikkhunā vakkhamāne aṭṭhadhamme jānantena attharakena ādāya gahetvā purāṇakaṁ attanā paribhuñjiyamānaṁ",
  "tika-vin11t23:15_1": "attharitabbacīvarena ekanāmakaṁ purāṇacīvaraṁ uddharitvā paccuddharitvā navaṁ attharitabbaṁ cīvaraṁ adhiṭṭhahitvā",
  "tika-vin11t23:15_2": "purāṇapaccuddhaṭacīvarassa nāmena adhiṭṭhahitvāva taṁ antaravāsakaṁ ce,",
  "tika-vin11t23:15_3": "“iminā antaravāsakena kathinaṁ attharāmi”iti vacasā vattabbanti yojanā.",
  "tika-vin11t23:15_4": "Sace uttarāsaṅgo hoti,",
  "tika-vin11t23:15_5": "“iminā uttarāsaṅgena kathinaṁ attharāmi”,",
  "tika-vin11t23:15_6": "sace saṅghāṭi hoti,",
  "tika-vin11t23:15_7": "“imāya saṅghāṭiyā kathinaṁ attharāmī”ti vattabbaṁ.",
  "tika-vin11t23:16_0": "2700-1.",
  "tika-vin11t23:16_1": "Iccevaṁ tikkhattuṁ vutte kathinaṁ atthataṁ hotīti yojanā.",
  "tika-vin11t23:16_2": "Tena pana bhikkhunā navakena kathinacīvaraṁ ādāya saṅghaṁ upasaṅkamma “atthataṁ, bhante,",
  "tika-vin11t23:16_3": "saṅghassa kathinaṁ,",
  "tika-vin11t23:16_4": "dhammiko kathinatthāro,",
  "tika-vin11t23:16_5": "anumodatha”iti vattabbanti yojanā.",
  "tika-vin11t23:17_0": "2702.",
  "tika-vin11t23:17_1": "Anumodakesu ca therehi “atthataṁ, āvuso,",
  "tika-vin11t23:17_2": "saṅghassa kathinaṁ,",
  "tika-vin11t23:17_3": "dhammiko kathinatthāro,",
  "tika-vin11t23:17_4": "anumodāmā”ti vattabbaṁ,",
  "tika-vin11t23:17_5": "navena pana “atthataṁ, bhante,",
  "tika-vin11t23:17_6": "saṅghassa kathinaṁ,",
  "tika-vin11t23:17_7": "dhammiko kathinatthāro,",
  "tika-vin11t23:17_8": "anumodāmī”ti iti puna īraye katheyyāti yojanā.",
  "tika-vin11t23:17_9": "Gāthāya pana anumodanapāṭhassa atthadassanamukhena “suatthataṁ tayā bhante”ti vuttaṁ,",
  "tika-vin11t23:17_10": "na pāṭhakkamadassanavasenāti veditabbaṁ.",
  "tika-vin11t23:18_0": "Atthārakesu ca anumodakesu ca navehi vuḍḍhānaṁ vacanakkamo vutto,",
  "tika-vin11t23:18_1": "vuḍḍhehi navānaṁ vacanakkamo pana tadanusārena yathārahaṁ yojetvā vattabboti gāthāsu na vuttoti veditabbo.",
  "tika-vin11t23:18_2": "Atthārakena therena vā navena vā gaṇapuggalānaṁ vacanakkamo ca gaṇapuggalehi atthārakassa vacanakkamo",
  "tika-vin11t23:18_3": "ca vuttanayena yathārahaṁ yojetuṁ sakkāti na vutto.",
  "tika-vin11t23:19_0": "Evaṁ atthate pana kathine sace kathinacīvarena saddhiṁ ābhataṁ ānisaṁsaṁ dāyakā “yena amhākaṁ kathinaṁ gahitaṁ,",
  "tika-vin11t23:19_1": "tasseva ca demā”ti denti,",
  "tika-vin11t23:19_2": "bhikkhusaṅgho anissaro.",
  "tika-vin11t23:19_3": "Atha avicāretvāva datvā gacchanti,",
  "tika-vin11t23:19_4": "bhikkhusaṅgho issaro.",
  "tika-vin11t23:19_5": "Tasmā sace kathinatthārakassa sesacīvarānipi dubbalāni honti,",
  "tika-vin11t23:19_6": "saṅghena apaloketvā tesampi atthāya vatthāni dātabbāni,",
  "tika-vin11t23:19_7": "kammavācāya pana ekāyeva vaṭṭati.",
  "tika-vin11t23:19_8": "Avasese kathinānisaṁse balavavatthāni vassāvāsikaṭhitikāya dātabbāni,",
  "tika-vin11t23:19_9": "ṭhitikāya abhāve therāsanato paṭṭhāya dātabbāni,",
  "tika-vin11t23:19_10": "garubhaṇḍaṁ na bhājetabbaṁ.",
  "tika-vin11t23:19_11": "Sace pana ekasīmāya bahū vihārā honti,",
  "tika-vin11t23:19_12": "sabbe bhikkhū sannipātetvā ekattha kathinaṁ attharitabbaṁ,",
  "tika-vin11t23:19_13": "visuṁ visuṁ attharituṁ na vaṭṭati.",
  "tika-vin11t23:20_0": "2703.“Kathinassa ca kiṁ mūla”ntiādīni sayameva vivarissati.",
  "tika-vin11t23:21_0": "2706.",
  "tika-vin11t23:21_1": "Aṭṭhadhammuddesagāthāya pubbakiccaṁ pubba-vacaneneva uttarapadalopena vuttaṁ.",
  "tika-vin11t23:21_2": "Teneva vakkhati “pubbakiccanti vuccatī”ti.",
  "tika-vin11t23:21_3": "“Paccuddhāra”iti vattabbe “paccuddhara”iti gāthābandhavasena rasso.",
  "tika-vin11t23:21_4": "Teneva vakkhati “paccuddhāro”ti.",
  "tika-vin11t23:21_5": "Adhiṭṭhahanaṁ adhiṭṭhānaṁ.",
  "tika-vin11t23:21_6": "Paccuddhāro ca adhiṭṭhānañca paccuddharādhiṭṭhānā.",
  "tika-vin11t23:21_7": "Itarītarayogena dvandasamāso.",
  "tika-vin11t23:21_8": "Atthāroti ettha “kathinatthāro”ti pakaraṇato labbhati.",
  "tika-vin11t23:22_0": "“Mātikā”ti iminā “aṭṭha kathinubbhāramātikā”ti pakaraṇato viññāyati. Yathāha – “aṭṭhimā,",
  "tika-vin11t23:22_1": "bhikkhave,",
  "tika-vin11t23:22_2": "mātikā kathinassa ubbhārāyā”ti.",
  "tika-vin11t23:22_3": "Mātikāti mātaro janettiyo,",
  "tika-vin11t23:22_4": "kathinubbhāraṁ etā aṭṭha janentīti attho.",
  "tika-vin11t23:22_5": "Uddhāroti kathinassa uddhāro.",
  "tika-vin11t23:22_6": "Ānisaṁsāti ettha “kathinassā”ti pakaraṇato labbhati.",
  "tika-vin11t23:22_7": "Kathinassa ānisaṁsāti ime aṭṭha dhammāti yojanā.",
  "tika-vin11t23:22_8": "Yathāha “atthatakathinānaṁ vo,",
  "tika-vin11t23:22_9": "bhikkhave,",
  "tika-vin11t23:22_10": "pañca kappissantī”tiādi.",
  "tika-vin11t23:22_11": "“Ānisaṁsenā”tipi pāṭho.",
  "tika-vin11t23:22_12": "Ānisaṁsena saha ime aṭṭha dhammāti yojanā.",
  "tika-vin11t23:23_0": "2707.",
  "tika-vin11t23:23_1": "“Na ullikhitamattādi-catuvīsativajjita”ntiādinā kathinaṁ attharituṁ katapariyositaṁ cīvaraṁ ce laddhaṁ,",
  "tika-vin11t23:23_2": "tattha paṭipajjanavidhiṁ dassetvā sace akatasibbanādikammaṁ vatthameva laddhaṁ,",
  "tika-vin11t23:23_3": "tattha paṭipajjanavidhiṁ pubbakiccavasena dassetumāha “dhovana”ntiādi.",
  "tika-vin11t23:23_4": "Tattha dhovananti kathinadussassa setabhāvakaraṇaṁ.",
  "tika-vin11t23:23_5": "Vicāroti “pañcakaṁ vā sattakaṁ vā navakaṁ vā ekādasakaṁ vā hotū”ti vicāraṇaṁ.",
  "tika-vin11t23:23_6": "Chedananti yathāvicāritassa vatthassa chedanaṁ.",
  "tika-vin11t23:23_7": "Bandhananti moghasuttakāropanaṁ.",
  "tika-vin11t23:23_8": "Sibbananti sabbasūcikammaṁ.",
  "tika-vin11t23:23_9": "Rajananti rajanakammaṁ.",
  "tika-vin11t23:23_10": "Kappanti kappabindudānaṁ.",
  "tika-vin11t23:23_11": "“Pubbakicca”nti vuccati idaṁ sabbaṁ kathinatthārassa paṭhamameva kattabbattā.",
  "tika-vin11t23:24_0": "2708.Antaravāsakoti ettha iti-saddo luttaniddiṭṭho. Saṅghāṭi,",
  "tika-vin11t23:24_1": "uttarāsaṅgo,",
  "tika-vin11t23:24_2": "atho antaravāsakoti esameva tu paccuddhāropi adhiṭṭhānampi atthāropi vuttoti yojanā.",
  "tika-vin11t23:25_0": "2709.",
  "tika-vin11t23:25_1": "Aṭṭhamātikā dassetumāha “pakkamanañcā”tiādi.",
  "tika-vin11t23:25_2": "Pakkamanaṁ anto etassāti pakkamanantikāti vattabbe uttarapadalopena “pakkamana”nti vuttaṁ.",
  "tika-vin11t23:25_3": "Esa nayo sabbattha.",
  "tika-vin11t23:25_4": "Aṭṭhimāti ettha “mātikā”ti pakaraṇato labbhati.",
  "tika-vin11t23:25_5": "Imā aṭṭha mātikāti yojanā.",
  "tika-vin11t23:26_0": "2710.",
  "tika-vin11t23:26_1": "Uddesānukkamena niddisitumāha “katacīvaramādāyā”tiādi.",
  "tika-vin11t23:26_2": "“Katacīvaramādāyā”ti iminā cīvarapalibodhupacchedo dassito.",
  "tika-vin11t23:26_3": "“Āvāse nirapekkhako”ti iminā dutiyo āvāsapalibodhupacchedo dassito.",
  "tika-vin11t23:26_4": "Ettha sabbavākyesu “atthatakathino yo bhikkhu sace pakkamatī”ti seso.",
  "tika-vin11t23:26_5": "Atikkantāya sīmāyāti vihārasīmāya atikkantāya.",
  "tika-vin11t23:26_6": "Hoti pakkamanantikāti ettha “tassa bhikkhuno”ti seso,",
  "tika-vin11t23:26_7": "tassa bhikkhuno pakkamanantikā nāma mātikā hotīti attho.",
  "tika-vin11t23:27_0": "2711-2.Ānisaṁsaṁ nāma vutthavassena laddhaṁ akatasūcikammavatthaṁ.",
  "tika-vin11t23:27_1": "Teneva vakkhati “karotī”tiādi.",
  "tika-vin11t23:27_2": "“Vihāre anapekkhako”ti iminā ettha paṭhamaṁ āvāsapalibodhupacchedo dassito.",
  "tika-vin11t23:27_3": "Sukhaviharaṇaṁ payojanamassāti sukhavihāriko, vihāroti.",
  "tika-vin11t23:27_4": "Tattha tasmiṁ vihāre viharantova taṁ cīvaraṁ yadi karoti,",
  "tika-vin11t23:27_5": "tasmiṁ cīvare niṭṭhite niṭṭhānantā niṭṭhānantikāti vuccatīti yojanā.",
  "tika-vin11t23:27_6": "“Niṭṭhitecīvare”ti iminā cīvarapalibodhupacchedo dassito.",
  "tika-vin11t23:28_0": "2713.Tamassamanti taṁ vutthavassāvāsaṁ.",
  "tika-vin11t23:28_1": "Dhuranikkhepeti ubhayadhuranikkhepavasena cittappavattakkhaṇe.",
  "tika-vin11t23:28_2": "Sanniṭṭhānaṁ nāma dhuranikkhepo.",
  "tika-vin11t23:28_3": "Ettha palibodhadvayassa ekakkhaṇeyeva upacchedo aṭṭhakathāyaṁ vutto “sanniṭṭhānantike dvepi palibodhā ‘nevimaṁ cīvaraṁ kāressaṁ,",
  "tika-vin11t23:28_4": "na paccessa’nti cintitamatteyeva ekato chijjantī”ti.",
  "tika-vin11t23:29_0": "2714.Kathinacchādananti kathinānisaṁsaṁ cīvaravatthuṁ.",
  "tika-vin11t23:29_1": "Na paccessanti na paccāgamissāmi.",
  "tika-vin11t23:29_2": "Karontassevāti ettha “cīvara”nti pakaraṇato labbhati.",
  "tika-vin11t23:29_3": "“Kathinacchādana”nti idaṁ vā sambandhanīyaṁ.",
  "tika-vin11t23:29_4": "Karontassāti anādare sāmivacanaṁ.",
  "tika-vin11t23:29_5": "Naṭṭhanti corehi haṭattā vā upacikādīhi khāditattā vā naṭṭhaṁ.",
  "tika-vin11t23:29_6": "Daḍḍhaṁ vāti agginā daḍḍhaṁ vā.",
  "tika-vin11t23:29_7": "Nāsanantikāti evaṁ cīvarassa nāsanante labbhamānā ayaṁ mātikā nāsanantikā nāmāti attho.",
  "tika-vin11t23:29_8": "Ettha “na paccessa”nti iminā paṭhamaṁ āvāsapalibodhupacchedo dassito.",
  "tika-vin11t23:29_9": "“Karontassevā”ti iminā dutiyaṁ cīvarapalibodhupacchedo dassito.",
  "tika-vin11t23:30_0": "2715.Laddhānisaṁsoti laddhakathinānisaṁsacīvaro.",
  "tika-vin11t23:30_1": "Ānisaṁse cīvare sāpekkho apekkhavā bahisīmagato vassaṁvutthasīmāya bahisīmagato taṁ cīvaraṁ karoti,",
  "tika-vin11t23:30_2": "so katacīvaro antarubbhāraṁ antarā ubbhāraṁ suṇāti ce,",
  "tika-vin11t23:30_3": "savanantikā nāma hotīti yojanā.",
  "tika-vin11t23:30_4": "“Bahisīmagato”tiādinā dutiyapalibodhupacchedo dassito.",
  "tika-vin11t23:30_5": "Ettha “katacīvaro”ti vuttattā cīvarapalibodhupacchedo paṭhamaṁ hoti,",
  "tika-vin11t23:30_6": "itaro pana “saha savanena āvāsapalibodho chijjatī”ti aṭṭhakathāya vuttattā pacchā hoti.",
  "tika-vin11t23:31_0": "2716-7.",
  "tika-vin11t23:31_1": "Cīvarāsāya vassaṁvuttho āvāsato pakkanto “tuyhaṁ cīvaraṁ dassāmī”ti kenaci vutto bahisīmagato pana savati,",
  "tika-vin11t23:31_2": "puna “tava cīvaraṁ dātuṁ na sakkomī”ti vutto āsāya chinnamattāya cīvare paccāsāya upacchinnamattāya āsāvacchedikā nāma mātikāti matā ñātāti yojanā.",
  "tika-vin11t23:31_3": "Āsāvacchādike kathinubbhāre āvāsapalibodho paṭhamaṁ chijjati,",
  "tika-vin11t23:31_4": "cīvarāsāya upacchinnāya cīvarapalibodho chijjati.",
  "tika-vin11t23:32_0": "2718-20.",
  "tika-vin11t23:32_1": "Yo vassaṁvutthavihāramhā aññaṁ vihāraṁ gato hoti,",
  "tika-vin11t23:32_2": "so āgacchaṁ āgacchanto antarāmagge kathinuddhāraṁ atikkameyya,",
  "tika-vin11t23:32_3": "tassa so kathinuddhāro sīmātikkantiko matoti yojanā.",
  "tika-vin11t23:32_4": "Tattha sīmātikkantike kathinubbhāre cīvarapalibodho paṭhamaṁ chijjati,",
  "tika-vin11t23:32_5": "tassa bahisīme āvāsapalibodho chijjati.",
  "tika-vin11t23:33_0": "Ettha ca “sīmātikkantiko nāma cīvarakālasīmātikkantiko”ti kenaci vuttaṁ.",
  "tika-vin11t23:33_1": "“Bahisīmāyaṁ cīvarakālasamayassa atikkantattā sīmātikkantiko”ti sāratthadīpaniyaṁ vuttaṁ.",
  "tika-vin11t23:33_2": "“Āgacchaṁ antarāmagge,",
  "tika-vin11t23:33_3": "taduddhāramatikkame”ti vuttattā pana saṅghena kariyamānaṁ antarubbhāraṁ āgacchanto vihārasīmaṁ asampatteyeva",
  "tika-vin11t23:33_4": "kathinubbhārassa jātattā taṁ na sambhuṇeyya,",
  "tika-vin11t23:33_5": "tassevaṁ sīmamatikkantasseva sato puna āgacchato antarāmagge jāto kathinubbhāro sīmātikkantikoti amhākaṁ khanti.",
  "tika-vin11t23:34_0": "Kathinānisaṁsacīvaraṁ ādāya sace āvāse sāpekkhova gato hoti,",
  "tika-vin11t23:34_1": "puna āgantvā kathinuddhāraṁ kathinassa antarubbhārameva sambhuṇāti ce yadi pāpuṇeyya,",
  "tika-vin11t23:34_2": "tassa so kathinuddhāro hoti,",
  "tika-vin11t23:34_3": "so “sahubbhāro”ti vuccatīti yojanā.",
  "tika-vin11t23:34_4": "Sahubbhāre dve palibodhā apubbaṁ acarimaṁ chijjanti.",
  "tika-vin11t23:35_0": "2721.",
  "tika-vin11t23:35_1": "“Sīmātikkantikenā”ti vattabbe uttarapadalopena “sīmato”ti vuttaṁ.",
  "tika-vin11t23:35_2": "Pakkamanañca niṭṭhānañca sanniṭṭhānañca sīmato sīmātikkantikena saha ime cattāro kathinubbhārā puggalādhīnā",
  "tika-vin11t23:35_3": "puggalāyattā sahubbhārasaṅkhāto antarubbhāro saṅghādhīnoti yojanā.",
  "tika-vin11t23:35_4": "“Antarubbharo”ti gāthābandhavasena rassattaṁ.",
  "tika-vin11t23:36_0": "2722.Nāsananti nāsanantiko.",
  "tika-vin11t23:36_1": "Savananti savanantiko.",
  "tika-vin11t23:36_2": "Āsāvacchedikāpi cāti tayopi kathinubbhārā.",
  "tika-vin11t23:36_3": "Na tu saṅghā na bhikkhutoti saṅghatopi na honti,",
  "tika-vin11t23:36_4": "puggalatopi na hontīti attho.",
  "tika-vin11t23:36_5": "Cīvarassa vināso saṅghassa vā cīvarasāmikassa vā payogena na jātoti nāsanako tāva kathinubbhāro ubhatopi na hotīti vutto.",
  "tika-vin11t23:36_6": "Savanañca ubhayesaṁ payogato na jātanti tathā vuttaṁ.",
  "tika-vin11t23:36_7": "Tathā āsāvacchedikāpi.",
  "tika-vin11t23:37_0": "2723.",
  "tika-vin11t23:37_1": "Āvāsoyeva palibodhoti viggaho.",
  "tika-vin11t23:37_2": "Palibodho ca cīvareti ettha cīvareti bhedavacanicchāya nimittatthe bhummaṁ,",
  "tika-vin11t23:37_3": "cīvaranimittapalibodhoti attho,",
  "tika-vin11t23:37_4": "cīvarasaṅkhāto palibodhoti vuttaṁ hoti.",
  "tika-vin11t23:37_5": "Saccādiguṇayuttaṁ musāvādādidosavimuttaṁ atthaṁ vadati sīlenāti yuttamuttatthavādī, tena.",
  "tika-vin11t23:38_0": "2724.Aṭṭhannaṁmātikānanti bahisīmagatānaṁ vasena vuttā pakkamanantikādayo satta mātikā,",
  "tika-vin11t23:38_1": "bahisīmaṁ gantvā antarubbhāraṁ sambhuṇantassa vasena vutto sahubbhāroti imāsaṁ aṭṭhannaṁ mātikānaṁ vasena ca.",
  "tika-vin11t23:38_2": "Antarubbhāratopi vāti bahisīmaṁ agantvā tattheva vasitvā kathinubbhārakammena ubbhārakathinānaṁ vasena",
  "tika-vin11t23:38_3": "labbhanato antarubbhārato cāti mahesinā kathinassa duve ubbhārāpi vuttāti yojanā.",
  "tika-vin11t23:38_4": "Bahisīmaṁ gantvā āgatassa vasena sahubbhāro,",
  "tika-vin11t23:38_5": "bahisīmaṁ āgatānaṁ vasena antarubbhāroti ekoyeva ubbhāro dvidhā vutto,",
  "tika-vin11t23:38_6": "tasmā antarubbhāraṁ visuṁ aggahetvā aṭṭheva mātikā pāḷiyaṁ vibhattāti veditabbā.",
  "tika-vin11t23:39_0": "2725.",
  "tika-vin11t23:39_1": "Anāmantacāro uttarapadalopavasena “anāmantā” iti vutto.",
  "tika-vin11t23:39_2": "Yāva kathinaṁ na uddharīyati,",
  "tika-vin11t23:39_3": "tāva anāmantetvā caraṇaṁ kappissati,",
  "tika-vin11t23:39_4": "cārittasikkhāpadena anāpatti bhavissatīti attho.",
  "tika-vin11t23:40_0": "Asamādānacāro “asamādāna”nti uttarapadalopena vutto.",
  "tika-vin11t23:40_1": "Asamādānacāroti ticīvaraṁ asamādāya caraṇaṁ,",
  "tika-vin11t23:40_2": "cīvaravippavāso kappissatīti attho.",
  "tika-vin11t23:41_0": "“Gaṇato”ti iminā uttarapadalopena gaṇabhojanaṁ dassitaṁ.",
  "tika-vin11t23:41_1": "Gaṇabhojanampi kappissati,",
  "tika-vin11t23:41_2": "taṁ sarūpato pācittiyakaṇḍe vuttaṁ.",
  "tika-vin11t23:42_0": "“Yāvadatthika”nti iminā yāvadatthacīvaraṁ vuttaṁ.",
  "tika-vin11t23:42_1": "Yāvadatthacīvaranti yāvatakena cīvarena attho,",
  "tika-vin11t23:42_2": "tāvatakaṁ anadhiṭṭhitaṁ avikappitaṁ kappissatīti attho.",
  "tika-vin11t23:43_0": "“Tattha yo cīvaruppādo”ti iminā “yo ca tattha cīvaruppādo”ti vutto ānisaṁso dassito.",
  "tika-vin11t23:43_1": "Yo ca tattha cīvaruppādoti tattha kathinatthatasīmāyaṁ matakacīvaraṁ vā hotu saṅghassa uddissa dinnaṁ vā saṅghikena tatruppādena ābhataṁ vā,",
  "tika-vin11t23:43_2": "yena kenaci ākārena yaṁ saṅghikaṁ cīvaraṁ uppajjati,",
  "tika-vin11t23:43_3": "taṁ tesaṁ bhavissatīti attho.",
  "tika-vin11t23:43_4": "Ime pañca kathinānisaṁsā ca vuttāti sambandho.",
  "tika-vin11t23:44_0": "Kathinakkhandhakakathāvaṇṇanā."
}