{
  "pli-tv-bi-vb-pc80:0.1_0": "Theravāda Vinaya",
  "pli-tv-bi-vb-pc80:0.2_0": "Bhikkhunivibhaṅga",
  "pli-tv-bi-vb-pc80:0.3_0": "Pācittiyakaṇḍa",
  "pli-tv-bi-vb-pc80:0.4_0": "Kumāribhūtavagga",
  "pli-tv-bi-vb-pc80:0.5_0": "80. Ananuññātasikkhāpada",
  "pli-tv-bi-vb-pc80:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc80:1.2_0": "Tena kho pana samayena thullanandā bhikkhunī mātāpitūhipi sāmikenapi ananuññātaṁ sikkhamānaṁ vuṭṭhāpeti.",
  "pli-tv-bi-vb-pc80:1.3_0": "Mātāpitaropi sāmikopi ujjhāyanti khiyyanti vipācenti—",
  "pli-tv-bi-vb-pc80:1.4_0": "“kathañhi nāma ayyā thullanandā amhehi ananuññātaṁ sikkhamānaṁ vuṭṭhāpessatī”ti.",
  "pli-tv-bi-vb-pc80:1.5_0": "Assosuṁ kho bhikkhuniyo mātāpitūnampi sāmikassapi ujjhāyantānaṁ khiyyantānaṁ vipācentānaṁ.",
  "pli-tv-bi-vb-pc80:1.6_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc80:1.7_0": "“kathañhi nāma ayyā thullanandā mātāpitūhipi sāmikenapi ananuññātaṁ sikkhamānaṁ vuṭṭhāpessatī”ti …pe…",
  "pli-tv-bi-vb-pc80:1.8_0": "“saccaṁ kira, bhikkhave, thullanandā bhikkhunī,",
  "pli-tv-bi-vb-pc80:1.8_1": "mātāpitūhipi sāmikenapi ananuññātaṁ sikkhamānaṁ vuṭṭhāpetī”ti?",
  "pli-tv-bi-vb-pc80:1.9_0": "“Saccaṁ, bhagavā”ti.",
  "pli-tv-bi-vb-pc80:1.10_0": "Vigarahi buddho bhagavā …pe…",
  "pli-tv-bi-vb-pc80:1.11_0": "kathañhi nāma, bhikkhave,",
  "pli-tv-bi-vb-pc80:1.11_1": "thullanandā bhikkhunī mātāpitūhipi sāmikenapi ananuññātaṁ sikkhamānaṁ vuṭṭhāpessati.",
  "pli-tv-bi-vb-pc80:1.12_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc80:1.13_0": "evañca pana, bhikkhave,",
  "pli-tv-bi-vb-pc80:1.13_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-pc80:1.14.1_0": "“Yā pana bhikkhunī mātāpitūhi vā sāmikena vā ananuññātaṁ sikkhamānaṁ vuṭṭhāpeyya, pācittiyan”ti.",
  "pli-tv-bi-vb-pc80:2.1.1_0": "Yā panāti",
  "pli-tv-bi-vb-pc80:2.1.2_0": "yā yādisā …pe…",
  "pli-tv-bi-vb-pc80:2.1.3_0": "bhikkhunīti",
  "pli-tv-bi-vb-pc80:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc80:2.1.5_0": "Mātāpitaro nāma",
  "pli-tv-bi-vb-pc80:2.1.6_0": "janakā vuccanti.",
  "pli-tv-bi-vb-pc80:2.1.7_0": "Sāmiko nāma",
  "pli-tv-bi-vb-pc80:2.1.8_0": "yena pariggahitā hoti.",
  "pli-tv-bi-vb-pc80:2.1.9_0": "Ananuññātāti",
  "pli-tv-bi-vb-pc80:2.1.10_0": "anāpucchā.",
  "pli-tv-bi-vb-pc80:2.1.11_0": "Sikkhamānā nāma",
  "pli-tv-bi-vb-pc80:2.1.12_0": "dve vassāni chasu dhammesu sikkhitasikkhā.",
  "pli-tv-bi-vb-pc80:2.1.13_0": "Vuṭṭhāpeyyāti",
  "pli-tv-bi-vb-pc80:2.1.14_0": "upasampādeyya.",
  "pli-tv-bi-vb-pc80:2.1.15_0": "“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa.",
  "pli-tv-bi-vb-pc80:2.1.16_0": "Ñattiyā dukkaṭaṁ.",
  "pli-tv-bi-vb-pc80:2.1.17_0": "Dvīhi kammavācāhi dukkaṭā.",
  "pli-tv-bi-vb-pc80:2.1.18_0": "Kammavācāpariyosāne upajjhāyāya āpatti pācittiyassa.",
  "pli-tv-bi-vb-pc80:2.1.19_0": "Gaṇassa ca ācariniyā ca āpatti dukkaṭassa.",
  "pli-tv-bi-vb-pc80:2.2.1_0": "Anāpatti—",
  "pli-tv-bi-vb-pc80:2.2.2_0": "ajānantī vuṭṭhāpeti,",
  "pli-tv-bi-vb-pc80:2.2.3_0": "apaloketvā vuṭṭhāpeti,",
  "pli-tv-bi-vb-pc80:2.2.4_0": "ummattikāya,",
  "pli-tv-bi-vb-pc80:2.2.5_0": "ādikammikāyāti.",
  "pli-tv-bi-vb-pc80:2.2.6_0": "Dasamasikkhāpadaṁ niṭṭhitaṁ."
}