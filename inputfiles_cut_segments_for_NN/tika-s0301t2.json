{
  "tika-s0301t2:0_0": "2. Devaputtasaṁyuttaṁ",
  "tika-s0301t2:1_0": "1. Paṭhamavaggo",
  "tika-s0301t2:2_0": "1. Paṭhamakassapasuttavaṇṇanā",
  "tika-s0301t2:3_0": "82.",
  "tika-s0301t2:3_1": "Devassa putto devaputto.",
  "tika-s0301t2:3_2": "Devānaṁ janakajanetabbasambandhābhāvato kathamayaṁ devaputtoti vuccatīti āha “devānaṁ hī”tiādi.",
  "tika-s0301t2:3_3": "“Apākaṭo aññataroti vuccatī”ti idaṁ yebhuyyavasena vuttaṁ.",
  "tika-s0301t2:3_4": "Pākaṭopi hi katthaci “aññataro”ti vuccati.",
  "tika-s0301t2:3_5": "Heṭṭhā devatāsaṁyutte “apākaṭā aññatarā devatā”ti vatvā idha “pākaṭo devaputto”ti vuttaṁ.",
  "tika-s0301t2:3_6": "Tathā hissa kassapoti gottanāmaṁ gahitaṁ,",
  "tika-s0301t2:3_7": "tañca kho purimajātisiddhasamaññāvasena.",
  "tika-s0301t2:3_8": "Anusāsanaṁ anusāso,",
  "tika-s0301t2:3_9": "taṁ anusāsaṁ.",
  "tika-s0301t2:3_10": "Bhikkhuniddesanti bhikkhusaddassa niddesaṁ.",
  "tika-s0301t2:3_11": "Bhikkhuovādanti bhikkhubhāvāvahaṁ ovādaṁ.",
  "tika-s0301t2:3_12": "Yadi pana na assosi,",
  "tika-s0301t2:3_13": "kathamayaṁ pañhaṁ kathesīti?",
  "tika-s0301t2:3_14": "Aññato sutaṁ nissāya pañhaṁ kathesi,",
  "tika-s0301t2:3_15": "na pana bhagavato sammukhā sutabhāvena.",
  "tika-s0301t2:4_0": "Tesanti yathāvuttānaṁ tiṇṇaṁ puggalānaṁ.",
  "tika-s0301t2:4_1": "“Kathetukāmo cevā”tiādinā hi catutthaṁ idha uddhaṭaṁ.",
  "tika-s0301t2:4_2": "Tattha ādito tiṇṇaṁ bhagavā pañhaṁ bhāraṁ na karoti ekekaṅgavekallato ceva aṅgadvayavekallato ca,",
  "tika-s0301t2:4_3": "catutthassa pana ubhayaṅgapāripūrattā bhāraṁ karotīti āha “ayaṁ panā”tiādi.",
  "tika-s0301t2:5_0": "Gāthāyaṁ “subhāsitassā”ti upayogatthe sāmivacananti āha “subhāsitaṁ sikkheyyā”ti.",
  "tika-s0301t2:5_1": "Catusaccādinissitaṁ buddhavacanaṁ sikkhanto catubbidhaṁ vacīsucaritaṁ sikkhati nāmāti āha “catusaccanissitaṁ…pe…",
  "tika-s0301t2:5_2": "sikkheyyā”ti.",
  "tika-s0301t2:5_3": "Avadhāraṇena tappaṭipakkhaṁ paṭinivatteti.",
  "tika-s0301t2:5_4": "Upāsitabbanti āsevitabbaṁ bhāvetabbaṁ bahulīkātabbaṁ.",
  "tika-s0301t2:5_5": "Aṭṭhatiṁsabhedaṁ kammaṭṭhānanti idaṁ tassa vipassanāpadaṭṭhānataṁ hadaye ṭhapetvā vuttaṁ.",
  "tika-s0301t2:5_6": "Tathā hi vuttaṁ “dutiyapadena adhipaññāsikkhā kathitā”ti.",
  "tika-s0301t2:5_7": "Ye pana “dutiyapadena adhicittasikkhā cittavūpasamena adhipaññāsikkhā”ti paṭhanti,",
  "tika-s0301t2:5_8": "tesaṁ padena aṭṭhatiṁsappabhedakammaṭṭhānaṁ suddhasamathakammaṭṭhānasseva gahaṇaṁ daṭṭhabbaṁ.",
  "tika-s0301t2:5_9": "Yadi evaṁ “aṭṭhasamāpattivasenā”ti idaṁ kathanti?",
  "tika-s0301t2:5_10": "“Taṁ vipassanādhiṭṭhānānaṁ samāpattīnaṁ vasena kathita”nti vadanti.",
  "tika-s0301t2:5_11": "Evañca katvā “dutiyapadena adhipaññāsikkhā”ti idaṁ vacanaṁ samatthitaṁ hoti.",
  "tika-s0301t2:5_12": "Sikkhanaṁ nāma āsevananti āha “bhāveyyāti attho”ti.",
  "tika-s0301t2:5_13": "Upāsananti payirupāsanaṁ.",
  "tika-s0301t2:5_14": "Tañca kho assutapariyāpuṇanakammaṭṭhānuggahādivasena dassento “tampī”tiādimāha.",
  "tika-s0301t2:5_15": "Adhisīlasikkhā kathitā lakkhaṇahāranayena.",
  "tika-s0301t2:5_16": "Vacīsucaritassa hi sīlasabhāvattā taggahaṇeneva tadekalakkhaṇaṁ kāyasucaritampi itarampi gahitamevāti.",
  "tika-s0301t2:5_17": "Ettha ca adhisīlasikkhāya cittaviveko,",
  "tika-s0301t2:5_18": "adhipaññāsikkhāya upadhiviveko,",
  "tika-s0301t2:5_19": "adhicittasikkhāya kāyaviveko kathito,",
  "tika-s0301t2:5_20": "kāyaviveko pana sarūpeneva pāḷiyaṁ gahitoti tividhassapi vivekassa pakāsitattaṁ daṭṭhabbaṁ.",
  "tika-s0301t2:5_21": "Sesaṁ suviññeyyameva.",
  "tika-s0301t2:6_0": "Paṭhamakassapasuttavaṇṇanā niṭṭhitā.",
  "tika-s0301t2:7_0": "2. Dutiyakassapasuttavaṇṇanā",
  "tika-s0301t2:8_0": "83.Dvīhi jhānehīti ārammaṇalakkhaṇūpanijjhānalakkhaṇehi dvīhi jhānehi.",
  "tika-s0301t2:8_1": "Kammaṭṭhānavimuttiyāti kammaṭṭhānānuyogaladdhāya vimuttiyā.",
  "tika-s0301t2:8_2": "Tena tadaṅgavikkhambhanavimuttiyo vadati.",
  "tika-s0301t2:8_3": "Satthusāsanassa hadayattā abbhantarattā hadayassa mānasassa,",
  "tika-s0301t2:8_4": "anupattiṁ paṭilābhamānasaṁ.",
  "tika-s0301t2:8_5": "Taṁ pana atthato aññā evāti āha “arahatta”nti.",
  "tika-s0301t2:8_6": "Taṁ pattukāmena ekantato vajjetabbataṇhādiṭṭhīnaṁ bhāve tassa anijjhanato,",
  "tika-s0301t2:8_7": "tadabhāve ijjhanato ca te uppādanavasena yadaggena nissito,",
  "tika-s0301t2:8_8": "tadaggena panāyampi tehi nissito nāma hotīti āha “anissito”tiādi.",
  "tika-s0301t2:8_9": "Arahattaṁ ānisaṁsitabbaṭṭhena ānisaṁsaṁ etassāti arahattānisaṁso.",
  "tika-s0301t2:8_10": "Arahattaṁ pattukāmassa pubbabhāgapaṭipadā icchitabbā.",
  "tika-s0301t2:8_11": "Tattha ca sabbapaṭhamo kammaṭṭhānaattānuyogo,",
  "tika-s0301t2:8_12": "so idha na gahitoti āha “tantidhammo pubbabhāgo”ti.",
  "tika-s0301t2:8_13": "Tattha tantidhammoti pariyattidhammo.",
  "tika-s0301t2:9_0": "Dutiyakassapasuttavaṇṇanā niṭṭhitā.",
  "tika-s0301t2:10_0": "3. Maghasuttavaṇṇanā",
  "tika-s0301t2:11_0": "84.Maghoti sakkassetaṁ nāmaṁ purimajātianugataṁ.",
  "tika-s0301t2:11_1": "Svevāti sakko eva.",
  "tika-s0301t2:11_2": "Vatenāti mātāpituupaṭṭhānādicārittadhammena.",
  "tika-s0301t2:11_3": "Aññeti upadhivepakkapāpadhamme abhibhavitvā.",
  "tika-s0301t2:11_4": "Asuranti indasattubhūtaṁ asuraṁ.",
  "tika-s0301t2:12_0": "Maghasuttavaṇṇanā niṭṭhitā.",
  "tika-s0301t2:13_0": "4. Māgadhasuttavaṇṇanā",
  "tika-s0301t2:14_0": "85.Catutthasuttaṁ vuttatthamevāti devatāsaṁyutte saṁvaṇṇitatthameva,",
  "tika-s0301t2:14_1": "tasmā idha na vattabbo atthoti adhippāyo.",
  "tika-s0301t2:15_0": "Māgadhasuttavaṇṇanā niṭṭhitā",
  "tika-s0301t2:16_0": "5. Dāmalisuttavaṇṇanā",
  "tika-s0301t2:17_0": "86.Tena kāraṇenāti tena padhānena kāraṇabhūtena,",
  "tika-s0301t2:17_1": "padhānakaraṇanimittanti attho.",
  "tika-s0301t2:17_2": "Yaṁ kiñci khuddakampi mahantampi hīnampi paṇītampi bhavaṁ.",
  "tika-s0301t2:17_3": "Āyatapaggahoti dīgharattassa vīriyārambho.",
  "tika-s0301t2:17_4": "Kiccavosānanti kiccaniṭṭhānaṁ.",
  "tika-s0301t2:17_5": "Tathevāti yathā arahattuppattito pubbe,",
  "tika-s0301t2:17_6": "tato pacchāpi tatheva “buddhipaggaho”ti vīriyaṁ daḷhaṁ karotūti kuppadhammaṁ viya maññamāno vadati.",
  "tika-s0301t2:17_7": "Diṭṭhadhammasukhavihārādiatthaṁ pana vīriyakaraṇaṁ icchitabbameva.",
  "tika-s0301t2:18_0": "Asaṁkiṇṇāti avomissā evaṁ aññattha anāgatattā.",
  "tika-s0301t2:18_1": "Tenāha “bhagavatā hī”tiādi.",
  "tika-s0301t2:18_2": "Yadi evaṁ idheva kasmā etaṁ vuttanti āha “idha panā”tiādi.",
  "tika-s0301t2:18_3": "Patiṭṭhanti nadī nāma anavaṭṭhitatīrā,",
  "tika-s0301t2:18_4": "tattha patiṭṭhātabbaṭṭhānaṁ.",
  "tika-s0301t2:19_0": "Dāmalisuttavaṇṇanā niṭṭhitā.",
  "tika-s0301t2:20_0": "6. Kāmadasuttavaṇṇanā",
  "tika-s0301t2:21_0": "87.Pubbayogāvacaroti pubbe yogāvacaro purimattabhāve bhāvanamanuyutto.",
  "tika-s0301t2:21_1": "Ayaṁ kira kassapassa bhagavato sāsane pabbajitvāva bahūni vassasahassāni samaṇadhammaṁ akāsi,",
  "tika-s0301t2:21_2": "na pana visesaṁ nibbattesi.",
  "tika-s0301t2:21_3": "Tamatthaṁ kāraṇena saddhiṁ dassetuṁ “bahalakilesatāyā”tiādi vuttaṁ.",
  "tika-s0301t2:21_4": "Ekantaparisuddhassāti yathā visesāvaho hoti,",
  "tika-s0301t2:21_5": "evaṁ ekantena parisuddhassa sabbaso anupakkiliṭṭhassa.",
  "tika-s0301t2:21_6": "Sīlena samāhitāti yathā sīlaṁ uparūpari visesāvahaṁ nibbedhabhāgiyañca hoti,",
  "tika-s0301t2:21_7": "evaṁ sammadeva āhitacittā suṭṭhu sampannacittā.",
  "tika-s0301t2:21_8": "Tathābhūtā tena samannāgatā hontīti āha “samupetā”ti.",
  "tika-s0301t2:21_9": "Patiṭṭhitasabhāvāti sekkhattā eva yathādhigatadhammena niccalabhāvena adhiṭṭhitasabhāvā.",
  "tika-s0301t2:21_10": "Mayā tuṭṭhiyā gahitāya devaputto “dullabhā tuṭṭhī”ti vakkhatīti bhagavā “tuṭṭhi hoti sukhāvahā”ti avocāti āha “upari pañhasamuṭṭhāpanattha”nti.",
  "tika-s0301t2:21_11": "Pabbajito rukkhamūliko abbhokāsiko vā anagāriyupeto nāma hoti,",
  "tika-s0301t2:21_12": "senāsane pana vasanto kathanti āha “sattabhūmike”tiādi.",
  "tika-s0301t2:21_13": "Catupaccayasantosoti bhāvanābhiyogasiddho catūsu paccayesu santoso.",
  "tika-s0301t2:21_14": "Tena cittavūpasamena tuṭṭhi laddhāti dasseti.",
  "tika-s0301t2:21_15": "Cittavūpasamabhāvanāyāti cittakilesānaṁ vūpasamakarabhāvanāya,",
  "tika-s0301t2:21_16": "manacchaṭṭhānaṁ indriyānaṁ nibbisevanabhāvakaraṇena savisesaṁ cittassa vūpasamakarabhāvanāya rato manoti yojanā.",
  "tika-s0301t2:22_0": "Ettha ca indriyūpasamena cittasamādhānaṁ paripuṇṇaṁ hoti indriyabhāvanāya cittasamādhānassa akārakānaṁ dūrīkaraṇato.",
  "tika-s0301t2:22_1": "Adhicittasamādhānena catupaccayasantoso savisesaṁ parisuddho paripuṇṇo ca hoti paccayānaṁ alābhalābhesu pariccāgasabhāvato.",
  "tika-s0301t2:22_2": "Vuttanayena pana santuṭṭhassa yathāsamādinnaṁ sīlaṁ visujjhati pāripūriñca upagacchati,",
  "tika-s0301t2:22_3": "tathābhūto catusaccakammaṭṭhāne yutto maggapaṭipāṭiyā sabbaso kilese samucchindanto nibbānadiṭṭho hotīti imamatthaṁ dasseti “ye rattindiva”ntiādinā.",
  "tika-s0301t2:22_4": "Kiṁ na gacchissanti?",
  "tika-s0301t2:22_5": "Gamissantevāti ariyamaggabhāvanaṁ pahāya sammāpaṭipattiyā dukkarabhāvaṁ sandhāya sāsaṅkaṁ vadati.",
  "tika-s0301t2:22_6": "Tenāha “ayaṁ pana duggamo bhagavā visamo maggo”ti.",
  "tika-s0301t2:23_0": "Tattha keci “ayaṁ panāti devaputto.",
  "tika-s0301t2:23_1": "So hi bhagavato ‘ariyā gacchantī’ti vacanaṁ sutvā ‘duggamo bhagavā’tiādimāhā”ti vadanti,",
  "tika-s0301t2:23_2": "taṁ na yujjati.",
  "tika-s0301t2:23_3": "Yasmā “saccameta”nti evamādipi tasseva vevacanaṁ katvā dassitaṁ,",
  "tika-s0301t2:23_4": "tasmā “yena maggena ariyā gacchantī”ti tumhehi vuttaṁ,",
  "tika-s0301t2:23_5": "ayaṁ pana “duggamo bhagavā visamo maggo”ti āha devaputto.",
  "tika-s0301t2:23_6": "Ariyamaggo kāmaṁ kadāci atidukkhā paṭipadātipi vuccati,",
  "tika-s0301t2:23_7": "tañca kho pubbabhāgapaṭipadāvasena,",
  "tika-s0301t2:23_8": "ayaṁ pana atīva sugamo sabbakilesaduggavivajjanato kāyaduccaritādivisamassa rāgādivisamassa ca dūrīkaraṇato na visamo.",
  "tika-s0301t2:23_9": "Tenāha “pubbabhāgapaṭipadāyā”tiādi.",
  "tika-s0301t2:23_10": "Assāti ariyamaggassa.",
  "tika-s0301t2:23_11": "Ariyamaggassa hi adhisīlasikkhādīnaṁ paribundhitabbabhāgena bahū parissayā hontīti.",
  "tika-s0301t2:23_12": "Evaṁ vuttoti “duggamo visamo”ti ca evaṁ vutto.",
  "tika-s0301t2:24_0": "Avaṁsirāti anuṭṭhahanena adhobhūtauttamaṅgā.",
  "tika-s0301t2:24_1": "Kusalaṅgesu hi sammādiṭṭhi uttamaṅgā sabbaseṭṭhattā,",
  "tika-s0301t2:24_2": "tañca anariyā patanti na uṭṭhahanti micchāpaṭipajjanato.",
  "tika-s0301t2:24_3": "Tenāha “ñāṇasirenā”tiādi.",
  "tika-s0301t2:24_4": "Anariyamaggeti micchāmagge.",
  "tika-s0301t2:24_5": "Tenāha “visame magge”ti.",
  "tika-s0301t2:24_6": "Taṁ magganato anariyā ariyānaṁ maggato apāpuṇanena pariccattā hutvā apāye sakalavaṭṭadukkhe ca patanti.",
  "tika-s0301t2:24_7": "Svevāti svāyaṁ anariyehi kadācipi gantuṁ asakkuṇeyyo maggo ariyānaṁ visuddhasattānaṁ sabbaso samadhigamena samo hoti.",
  "tika-s0301t2:24_8": "Kāyavisamādīhi samannāgatattā visame sattakāye tesaṁ sabbasova pahānena sabbattha samāyeva.",
  "tika-s0301t2:25_0": "Kāmadasuttavaṇṇanā niṭṭhitā.",
  "tika-s0301t2:26_0": "7. Pañcālacaṇḍasuttavaṇṇanā",
  "tika-s0301t2:27_0": "88.Sambādheti sampīḷitataṇhākilesādinā sauppīḷatāya paramasambādhe.",
  "tika-s0301t2:27_1": "Ativiya saṅkāraṭṭhānabhūto hi nīvaraṇasambādho adhippeto.",
  "tika-s0301t2:27_2": "So hi duggahano tasmiṁ asati kāmaguṇasambādho anavasaro eva seyyathāpi mahākassapādīnaṁ.",
  "tika-s0301t2:27_3": "Okāsanti jhānassetaṁ nāmaṁ nīvaraṇasambādhābhāvato.",
  "tika-s0301t2:27_4": "Asambādhabhāvena hi jhānaṁ idha “okāso”ti vuttaṁ,",
  "tika-s0301t2:27_5": "tañca kho accantāsambādhaṭṭhānatāya vipassanāpādakatāya.",
  "tika-s0301t2:27_6": "Tathā hi pāḷiyaṁ “avindī”tiādi vuttaṁ.",
  "tika-s0301t2:27_7": "Tattha avindīti vindi paṭilabhi.",
  "tika-s0301t2:27_8": "Bhūrimedhasoti mahāpañño,",
  "tika-s0301t2:27_9": "sapaññoti attho.",
  "tika-s0301t2:27_10": "Abujjhīti bujjhi paṭivijjhi.",
  "tika-s0301t2:27_11": "Paṭilīno hutvā seṭṭho,",
  "tika-s0301t2:27_12": "paṭilīnānaṁ vā seṭṭhoti paṭilīnaseṭṭho.",
  "tika-s0301t2:27_13": "Mānussayavasena unnatabhāvato paṭilīno nāma pahīnamāno.",
  "tika-s0301t2:27_14": "Paṭilabhiṁsūti kāmaguṇasambādhepi “ime kāmaguṇā mādisānaṁ kiṁ karissantī”ti?",
  "tika-s0301t2:27_15": "Te abhibhuyya nibbānappattiyā sammāsatiṁ paṭilabhiṁsu.",
  "tika-s0301t2:27_16": "Tena sampayuttena lokuttarasamādhināpi suṭṭhu samāhitā.",
  "tika-s0301t2:28_0": "Ayaṁ kira devaputto ito purimavāre attabhāve paṭhamajjhānalābhī hutvā tato cavitvā brahmakāyikāsu nibbattitvā",
  "tika-s0301t2:28_1": "tattha jhānasukhaṁ anubhavitvā tato cuto idāni kāmabhave nibbatto,",
  "tika-s0301t2:28_2": "tasmā taṁ jhānaṁ sambhāvento “tādisassa nāma jhānasukhassa lābhī bhagavā”ti tena guṇena bhagavantaṁ abhitthavanto “sambādhe vatā”ti gāthaṁ abhāsi.",
  "tika-s0301t2:28_3": "Athassa bhagavā yathā nāma aṭṭhasaṭṭhiyojanasatasahassubbedhasinerupabbatarājaṁ upādāya sāsapo na kiñci hoti,",
  "tika-s0301t2:28_4": "evaṁ anantāparimeyyabuddhaguṇe upādāya rūpāvacarapaṭhamajjhānaṁ na kiñci hotīti dassento “ye sati”ntiādinā anuttaraguṇādhigamaṁ pavedesi.",
  "tika-s0301t2:28_5": "Tattha satinti vipassanāsatiyā saddhiṁ ariyamaggasatiṁ.",
  "tika-s0301t2:28_6": "Susamāhitāti lokiyasamādhinā ceva lokuttarasamādhinā ca suṭṭhu samāhitā.",
  "tika-s0301t2:28_7": "Te hi accantaṁ susamāhitā,",
  "tika-s0301t2:28_8": "na jhānamattalābhino akuppadhammattā.",
  "tika-s0301t2:28_9": "Keci “kammante susamāhitā”ti pāṭhaṁ vatvā “maggasamāhitā”ti atthaṁ vadanti.",
  "tika-s0301t2:29_0": "Pañcālacaṇḍasuttavaṇṇanā niṭṭhitā.",
  "tika-s0301t2:30_0": "8. Tāyanasuttavaṇṇanā",
  "tika-s0301t2:31_0": "89.",
  "tika-s0301t2:31_1": "Atītajātiyaṁ sayaṁkāravasena tāya diṭṭhiyā uppāditattā pubbe titthakaro.",
  "tika-s0301t2:31_2": "Tenāha “diṭṭhi uppādetvā”ti.",
  "tika-s0301t2:31_3": "Apare āhu “ayaṁ me satthāti gahaṇavasena titthakaro assa atthīti pubbe titthakaro,",
  "tika-s0301t2:31_4": "atītattabhāve titthakarasāvako”ti.",
  "tika-s0301t2:31_5": "Te “diṭṭhiṁ uppādetvāti tassa satthuno diṭṭhiṁ ādāya gahetvāti attho”ti vadanti.",
  "tika-s0301t2:31_6": "Titthaṁ nāma dvāsaṭṭhi diṭṭhiyo tabbinimuttassa micchāvādassa abhāvato.",
  "tika-s0301t2:31_7": "Titthe niyuttāti titthikā,",
  "tika-s0301t2:31_8": "te eva titthiyāti vuttā ka-kārassa ya-kāraṁ katvā.",
  "tika-s0301t2:31_9": "Tassāti yathāvuttassa kalyāṇakammassa.",
  "tika-s0301t2:31_10": "Nissandenāti phalabhāvena.",
  "tika-s0301t2:31_11": "Vīriyappaṭisaṁyuttāti vīriyadīpanāti attho.",
  "tika-s0301t2:32_0": "Aniyamitaāṇattīti aniyamavidhānaṁ aniyamavasena vidhivacanaṁ.",
  "tika-s0301t2:32_1": "Taṇhāsotanti taṇhāppabandhanaṁ.",
  "tika-s0301t2:32_2": "Nīharāti samehi pajaha.",
  "tika-s0301t2:32_3": "Ekattanti ekaggaṁ.",
  "tika-s0301t2:32_4": "Tenāha “jhāna”nti.",
  "tika-s0301t2:32_5": "Upapajjatīti na uppajjati na pāpuṇātīti āha “na paṭilabhatī”ti.",
  "tika-s0301t2:32_6": "Na osakkeyyāti na saṅkocaṁ āpajjeyya.",
  "tika-s0301t2:32_7": "Gharāvāsato paribbajanaṁ parito apagamoti paribbajo.",
  "tika-s0301t2:32_8": "Pabbajitavatasamādānassa adaḷhatāya ca tattha ca asakkaccakiriyāya sithilagahitā.",
  "tika-s0301t2:32_9": "Atirekanti pabbajjāya purimakālatopi adhikaṁ.",
  "tika-s0301t2:32_10": "Uparīti uparūpari.",
  "tika-s0301t2:32_11": "Dukkaṭaṁ akatameva seyyoti duccaritaṁ nāma sabbena sabbaṁ akatameva hitāvahaṁ.",
  "tika-s0301t2:33_0": "Yaṁ kiñcīti yaṁ kiñci kammaṁ.",
  "tika-s0301t2:33_1": "Sithilaṁ katanti asakkaccakāritāya sithilaṁ katvā pavattitaṁ.",
  "tika-s0301t2:33_2": "Evarūpamevāti evarūpaṁ parāmaṭṭhasāmaññasadisameva pacchānutāpacariyādipaṭibhāgato.",
  "tika-s0301t2:33_3": "Saṁkiliṭṭhameva taṇhāsaṁkilesaupakkiliṭṭhattā.",
  "tika-s0301t2:33_4": "Āsaṅkitaparisaṅkitantiādito samantatopi parehi saṅkitaṁ.",
  "tika-s0301t2:33_5": "Brahmacariyassa ādi ādibrahmacariyaṁ,",
  "tika-s0301t2:33_6": "tattha niyuttāti ādibrahmacariyikā,",
  "tika-s0301t2:33_7": "maggabrahmacariyassa pubbabhāgapaṭipadāti attho.",
  "tika-s0301t2:33_8": "Tenāha “maggabrahmacariyassa ādibhūtā”ti.",
  "tika-s0301t2:33_9": "Pubbapadhānabhūtāti paṭhamārambhabhūtā.",
  "tika-s0301t2:34_0": "Tāyanasuttavaṇṇanā niṭṭhitā.",
  "tika-s0301t2:35_0": "9. Candimasuttavaṇṇanā",
  "tika-s0301t2:36_0": "90.",
  "tika-s0301t2:36_1": "Vimāne gahite taṁnivāsīpi gahito hotīti vuttaṁ “candavimānavāsī devaputto”ti.",
  "tika-s0301t2:36_2": "Sabbadhīti sabbasmā duggaṭṭhānā vippamuttosi bhagavā tvaṁ,",
  "tika-s0301t2:36_3": "tasmā mayhampi ito sambādhaṭṭhānato vippamokkhaṁ karohīti adhippāyo.",
  "tika-s0301t2:36_4": "Tenāha “tassa me saraṇaṁ bhavā”ti.",
  "tika-s0301t2:36_5": "Lokānukampakāti sabbassa lokassa anuggahā,",
  "tika-s0301t2:36_6": "tasmā tuyhampi etassapi candassa.",
  "tika-s0301t2:36_7": "Tādisā evāti samānā eva.",
  "tika-s0301t2:36_8": "Pamuñcasīti pamuñcittha.",
  "tika-s0301t2:36_9": "Tenāha “atītatthe vattamānavacana”nti.",
  "tika-s0301t2:37_0": "Candimasuttavaṇṇanā niṭṭhitā.",
  "tika-s0301t2:38_0": "10. Sūriyasuttavaṇṇanā",
  "tika-s0301t2:39_0": "91.Andhabhāvakaraṇeti lokassa andhakaraṇetipi apare.",
  "tika-s0301t2:39_1": "Tenāha “tamasī”ti.",
  "tika-s0301t2:39_2": "Virocatīti vijjotati.",
  "tika-s0301t2:39_3": "Kāmaṁ devaputtavasena paṭhamaṁ devatā uddhaṭā,",
  "tika-s0301t2:39_4": "rāhuno pana payogo tassa vimāneti āha “maṇḍalīti maṇḍalasaṇṭhāno”ti.",
  "tika-s0301t2:39_5": "Vadati tadā mukhena gahitattā.",
  "tika-s0301t2:39_6": "Mukhena gahaṇañcettha “gilī”ti adhippetaṁ,",
  "tika-s0301t2:39_7": "na ca ajjhoharaṇanti āha “gilīti vadatī”ti.",
  "tika-s0301t2:39_8": "Idāni tassa mukhena gahaṇasamatthataṁ dassetuṁ “rāhussa hī”tiādi vuttaṁ.",
  "tika-s0301t2:39_9": "Sotiādi tassa candimasūriyānaṁ gahaṇakāraṇadassanaṁ.",
  "tika-s0301t2:39_10": "Adhivatthā devatāti candimasūriyānaṁ paricārakadevatā.",
  "tika-s0301t2:39_11": "Veganti javaṁ.",
  "tika-s0301t2:39_12": "So hi kenaci abhimukhaṁ atidunnivāro kammaniyāmasiddho.",
  "tika-s0301t2:39_13": "Matthakanti kaṇṭhassa uparimadesaṁ.",
  "tika-s0301t2:39_14": "Keci “sīsamatthakamevā”ti vadanti.",
  "tika-s0301t2:39_15": "Nikkhameyya vegassa tikkhasīghathāmabhāvato.",
  "tika-s0301t2:39_16": "Ākaḍḍhitvāti attano gamanadisābhimukhaṁ ākaḍḍhitvā.",
  "tika-s0301t2:39_17": "Nanti rāhuṁ.",
  "tika-s0301t2:39_18": "Uddhaṁ ullaṅghetukāmampi onameyya.",
  "tika-s0301t2:39_19": "Padadvayenapi so mahāsarīro mahābalo,",
  "tika-s0301t2:39_20": "candimasūriyānaṁ pana gamanavego tena sabbathāpi dunnivāriyovāti dasseti.",
  "tika-s0301t2:39_21": "Vimānenāti candaggahe candavimānena,",
  "tika-s0301t2:39_22": "sūriyaggahe sūriyavimānena ubhinnampi vimānena saheva.",
  "tika-s0301t2:39_23": "Amāvāsiyañhi dve vimānāni yojanamattantaritāni hutvā saheva pavattanti.",
  "tika-s0301t2:39_24": "Yadi dvepi devaputtā sotāpattiphalaṁ pattā,",
  "tika-s0301t2:39_25": "atha kasmā sūriyasutte eva “pajaṁ mama”nti vuttaṁ,",
  "tika-s0301t2:39_26": "na candasutteti?",
  "tika-s0301t2:39_27": "“So ca kira na cirasseva tato cavitvā aññattha nibbatto,",
  "tika-s0301t2:39_28": "aññā eva ca devatā tattha vasi,",
  "tika-s0301t2:39_29": "yasmiṁ candaggahe bhagavā taṁ gāthaṁ abhāsi,",
  "tika-s0301t2:39_30": "na tathā sūriyo,",
  "tika-s0301t2:39_31": "aparabhāge pana tatthapi kālena kālaṁ rāhuggaho hotī”ti vadanti.",
  "tika-s0301t2:40_0": "Sūriyasuttavaṇṇanā niṭṭhitā.",
  "tika-s0301t2:41_0": "Paṭhamavaggavaṇṇanā niṭṭhitā.",
  "tika-s0301t2:42_0": "2. Anāthapiṇḍikavaggo",
  "tika-s0301t2:43_0": "1. Candimasasuttavaṇṇanā",
  "tika-s0301t2:44_0": "92.",
  "tika-s0301t2:44_1": "Pabbatataṭā sandamāno tathārūpo nadīnivattanapadesopi sambādhaṭṭhānatāya kaccho viyāti āha “pabbatakacchepī”ti.",
  "tika-s0301t2:44_2": "Paṭipakkhadūrībhāvena seṭṭhaṭṭhena ca eko udetīti ekodi, ekaggatā.",
  "tika-s0301t2:44_3": "Tasmiṁ yogato ekaggacittā idha ekodī.",
  "tika-s0301t2:44_4": "Paṭipakkhato attānaṁ nipayanti visodhentīti nipakā,",
  "tika-s0301t2:44_5": "paññavanto.",
  "tika-s0301t2:44_6": "Tenāha “ekaggacittā cevā”tiādi.",
  "tika-s0301t2:44_7": "Kāyādibhedaṁ ārammaṇaṁ sātisayāya satiyā sarantīti satā.",
  "tika-s0301t2:44_8": "Tenāha “satimanto”ti.",
  "tika-s0301t2:44_9": "Sotthiṁ gamissantīti yathāvuttapadese magā sotthimanupaddavena vattissanti,",
  "tika-s0301t2:44_10": "evaṁ jhānalābhino sotthiṁ kilesehi anupaddutā vattissanti.",
  "tika-s0301t2:44_11": "Ayaṁ kira devaputto brahmaloke nibbānasaññī,",
  "tika-s0301t2:44_12": "tasmā evamāha.",
  "tika-s0301t2:44_13": "Bhagavā “ayaṁ devaputto anibbānagāmī samāno nibbānagāmisaññī,",
  "tika-s0301t2:44_14": "handassa nibbānagāmino dassemī”ti dutiyaṁ gāthamāha.",
  "tika-s0301t2:44_15": "Catunnaṁ oghānaṁ,",
  "tika-s0301t2:44_16": "saṁsāramahoghasseva vā paratīrabhāvato paratīranti nibbānaṁ.",
  "tika-s0301t2:44_17": "Ambuni jāto ambujo, maccho.",
  "tika-s0301t2:44_18": "Suttajālaṁ chinditvā macchā viya kilesajālaṁ bhinditvā gamissantīti.",
  "tika-s0301t2:45_0": "Candimasasuttavaṇṇanā niṭṭhitā.",
  "tika-s0301t2:46_0": "2. Veṇḍusuttavaṇṇanā",
  "tika-s0301t2:47_0": "93.Payirupāsiyāti payirupāsahetu.",
  "tika-s0301t2:47_1": "Sikkhantīti tissopi sikkhā sikkhanti.",
  "tika-s0301t2:47_2": "Siṭṭhipadeti kilesānaṁ sāsanato vaṭṭadukkhaparittāsanato ca siṭṭhisaññite yathānusiṭṭhaṁ paṭipajjitabbato pade,",
  "tika-s0301t2:47_3": "saddhammeti attho.",
  "tika-s0301t2:47_4": "Tenāha “anusiṭṭhipade”ti.",
  "tika-s0301t2:47_5": "Tattha anusiṭṭhīti saddhammo.",
  "tika-s0301t2:47_6": "Kāleti yuttapattakāle.",
  "tika-s0301t2:47_7": "Appamādonāma samathavipassanābhāvanā.",
  "tika-s0301t2:48_0": "Veṇḍusuttavaṇṇanā niṭṭhitā.",
  "tika-s0301t2:49_0": "3. Dīghalaṭṭhisuttavaṇṇanā",
  "tika-s0301t2:50_0": "94.Tathevapaññāyīti dīghalaṭṭhitveva paññāyi, tathāsamaññā eva ahosi.",
  "tika-s0301t2:51_0": "Dīghalaṭṭhisuttavaṇṇanā niṭṭhitā.",
  "tika-s0301t2:52_0": "4. Nandanasuttavaṇṇanā",
  "tika-s0301t2:53_0": "95.",
  "tika-s0301t2:53_1": "Natthi etassa āvaṭṭaṁ āvaraṇanti anāvaṭaṁ.",
  "tika-s0301t2:53_2": "Rukkho vā pabbato vāti sattānaṁ pakaticakkhussa āvaraṇabhūto rukkho viya pabbato viya ca abhibhavituṁ samattho ñeyyāvaraṇo natthi.",
  "tika-s0301t2:53_3": "Kathaṁvidhanti kathaṁsaṇṭhitaṁ,",
  "tika-s0301t2:53_4": "kathaṁpakāraṁ vā.",
  "tika-s0301t2:53_5": "Dukkhanti vaṭṭadukkhaṁ.",
  "tika-s0301t2:54_0": "Nandanasuttavaṇṇanā niṭṭhitā.",
  "tika-s0301t2:55_0": "5. Candanasuttavaṇṇanā",
  "tika-s0301t2:56_0": "96.Heṭṭhāti kāmabhave.",
  "tika-s0301t2:56_1": "Tattha hi paribbhamantassa patiṭṭhā dullabhā yebhuyyena tattha sattā nimuggā eva honti,",
  "tika-s0301t2:56_2": "tasmā heṭṭhā appatiṭṭho saṁsāro.",
  "tika-s0301t2:56_3": "Uparīti mahaggatabhave.",
  "tika-s0301t2:56_4": "Tattha hi nibbattassa nibbānaṁ āruhituṁ ālambanā dullabhā,",
  "tika-s0301t2:56_5": "jhānābhiratiyā tattheva nikanti tesaṁ balavatī hoti,",
  "tika-s0301t2:56_6": "tasmā upari anālambano saṁsāro.",
  "tika-s0301t2:56_7": "Pesitattoti nibbānaṁ pati pesitacitto.",
  "tika-s0301t2:56_8": "Tayo kammābhisaṅkhārāti puññābhisaṅkhārādayo tayo abhisaṅkhārā.",
  "tika-s0301t2:56_9": "Tena “nandīpubbako kammabhavo”ti vatvā “nandiṁ janetvā”ti vutto.",
  "tika-s0301t2:56_10": "Kāmasaññāsīsena kāmacchandassa gahaṇaṁ,",
  "tika-s0301t2:56_11": "kāmacchandapamukhāni ca orambhāgiyasaṁyojanāni gahitānīti āha “kāmasaññāgahaṇena pañcorambhāgiyasaṁyojanānī”ti.",
  "tika-s0301t2:56_12": "Rūpabhavo rūpaṁ bhavapadalopena.",
  "tika-s0301t2:56_13": "Rūpabhavaggahaṇena cettha sesabhavassapi gahaṇaṁ.",
  "tika-s0301t2:56_14": "Tassa saṁyojanaggahaṇena pañca uddhambhāgiyasaṁyojanāni gahitāni.",
  "tika-s0301t2:56_15": "Mahogheti saṁsāramahoghe.",
  "tika-s0301t2:56_16": "Tesanti kāmabhavādīnaṁ gahaṇena bhavabhāvena tadekalakkhaṇatāya.",
  "tika-s0301t2:56_17": "Arūpabhavo gahito lakkhaṇahāranayena.",
  "tika-s0301t2:56_18": "Sesaṁ suviññeyyameva.",
  "tika-s0301t2:57_0": "Candanasuttavaṇṇanā niṭṭhitā.",
  "tika-s0301t2:58_0": "6. Vāsudattasuttavaṇṇanā",
  "tika-s0301t2:59_0": "97.Chaṭṭhaṁ heṭṭhā devatāsaṁyuttavaṇṇanāyaṁ vuttatthameva.",
  "tika-s0301t2:60_0": "Vāsudattasuttavaṇṇanā niṭṭhitā.",
  "tika-s0301t2:61_0": "7. Subrahmasuttavaṇṇanā",
  "tika-s0301t2:62_0": "98.Subrahmāti tassa devaputtassa nāmaṁ.",
  "tika-s0301t2:62_1": "Tassa satthu santikūpasaṅkamanassa kāraṇaṁ dassento “so kirā”tiādimāha.",
  "tika-s0301t2:62_2": "Tadeva sokaṁ tassa devaputtassa aṭṭhuppatti.",
  "tika-s0301t2:62_3": "Accharāsaṅghaparivutoti sahassamattena accharāsaṅghena parivuto.",
  "tika-s0301t2:62_4": "Nandanakīḷikanti nandanavanakīḷikaṁ.",
  "tika-s0301t2:62_5": "Hatthaṁ āgacchatīti hatthagayhupago hoti.",
  "tika-s0301t2:62_6": "Ganthentīti ettha mālāveṭhanampi khiḍḍāpasutatāyāti daṭṭhabbaṁ.",
  "tika-s0301t2:62_7": "Aññathā pupphāniyeva tāya tāya cittassa vasena mālābhāvena hatthaṁ upagacchantīti.",
  "tika-s0301t2:62_8": "Upacchedakakammavasenāti tasmiṁ devaloke āyusese sati eva tassa pana upaghātakassa laddhokāsassa pāpakammassa vasena.",
  "tika-s0301t2:62_9": "“Pahāro”ti divasassa tatiyo bhāgo vuccati,",
  "tika-s0301t2:62_10": "tasmā ekappahārenevāti ekavelāyamevāti attho.",
  "tika-s0301t2:63_0": "Piyavatthukasokenāti piyavatthunimittakena sokena.",
  "tika-s0301t2:63_1": "Ruppamānoti pīḷiyamāno.",
  "tika-s0301t2:63_2": "Sattame divaseti manussagaṇanāya sattame divase.",
  "tika-s0301t2:63_3": "Tatthevāti tasmiṁyeva niraye nibbattitabbaṁ iminā tāhi ca saheva pubbe tassa pāpakammassa katattā.",
  "tika-s0301t2:63_4": "Ruppīti cittasantāsaṁ āpajji.",
  "tika-s0301t2:63_5": "Niddhamitunti nīharituṁ apanetuṁ.",
  "tika-s0301t2:63_6": "Satthu santikaṁ gantvāti tāhi pañcasatāhi accharāhi saddhiṁ bhagavato santikaṁ gantvā.",
  "tika-s0301t2:64_0": "Idantiattano cittaṁ dasseti āsannapaccakkhabhāvato.",
  "tika-s0301t2:64_1": "Niccanti sadā.",
  "tika-s0301t2:64_2": "Svāyaṁ niccattho adhippāyavasena gahetabboti tattha pahātabbaṁ gahetabbañca dassento “devaloke”tiādimāha.",
  "tika-s0301t2:64_3": "Na gahetabbo hetupavattito pubbe tassa utrāsassa abhāvato.",
  "tika-s0301t2:64_4": "Tesūti dukkhesu.",
  "tika-s0301t2:64_5": "Tāni hi hetupaccayehi kattabbato gāthāyaṁ “kicchesū”ti vuttāni.",
  "tika-s0301t2:64_6": "Kicchesūti vā kicchanimittaṁ.",
  "tika-s0301t2:64_7": "Yāsañhi payogavipattīnaṁ vasenassa tāni dukkhāni uppajjeyyuṁ,",
  "tika-s0301t2:64_8": "taṁnimittanti attho.",
  "tika-s0301t2:64_9": "Tā hi assa payogavipattiyo gativipattiyo satthu santikaṁ upagamanena hāyeyyuṁ.",
  "tika-s0301t2:64_10": "Nibbattānaṁ diṭṭhānīti nibbattānaṁ vasena diṭṭhāni dukkhāni.",
  "tika-s0301t2:64_11": "Tesu ca dukkhesu.",
  "tika-s0301t2:64_12": "Sabbattha nimittatthe bhummaṁ.",
  "tika-s0301t2:64_13": "Ḍayhamāno viya cittasantāpena.",
  "tika-s0301t2:65_0": "Cattāripi saccāni bujjhati paṭivijjhatīti bodhi,",
  "tika-s0301t2:65_1": "satiādidhammasāmaggī,",
  "tika-s0301t2:65_2": "tasmā bojjhā bodhito.",
  "tika-s0301t2:65_3": "Sā pana bodhi bhāvanākāreneva pavattati,",
  "tika-s0301t2:65_4": "aññatrasaddayogena ca “bojjhā”ti nissakkavacananti tadatthaṁ dassento muñcitvāpadaṁ apekkhitvā “bojjhaṅgabhāvana”nti āha.",
  "tika-s0301t2:65_5": "Tapoguṇanti dhutadhammamāha.",
  "tika-s0301t2:65_6": "So hi taṇhāloluppassa tapanato tapo,",
  "tika-s0301t2:65_7": "sayaṁ guṇasabhāvattā guṇasannissayato ca guṇanti.",
  "tika-s0301t2:65_8": "Tenāha “dhutaṅgasaṅkhātaṁ tapoguṇa”nti.",
  "tika-s0301t2:65_9": "Sabbe saṅkhāragatā nissajjīyanti etthāti sabbanissaggo,",
  "tika-s0301t2:65_10": "asaṅkhatadhātūti āha “sabbanissaggāti nibbānato”ti.",
  "tika-s0301t2:66_0": "Indriyasaṁvarovapaṭhamaṁ veditabbo paṭipattikkamavasena tasseva paṭhamattā.",
  "tika-s0301t2:66_1": "Taṁ pana paṭipattikkamaṁ dassetuṁ “indriyasaṁvare hī”tiādimāha.",
  "tika-s0301t2:66_2": "Nippariyāyato maggapariyāpannā eva bojjhaṅgāti āha “sahavipassanāya bojjhaṅge”ti.",
  "tika-s0301t2:66_3": "Tassāti tathābhāvena tassa yogino.",
  "tika-s0301t2:66_4": "Yasmā devaputtassa satthā taṁ gāthaṁ vatvā upari ca saccāni pakāsesi,",
  "tika-s0301t2:66_5": "tasmā vuttaṁ “bhagavā catusaccavasena desanaṁ vinivattesī”ti.",
  "tika-s0301t2:66_6": "Devaputto sotāpattiphale patiṭṭhahīti kāmaṁ tasseva visesādhigamo idhāgato,",
  "tika-s0301t2:66_7": "pañcasatamattāhi pana accharāhi saddhiṁ sotāpattiphale patiṭṭhahīti veditabbaṁ.",
  "tika-s0301t2:66_8": "Tenāha mahāsatipaṭṭhānasuttavaṇṇanāyaṁ “so desanāpariyosāne pañcahi accharāsatehi saddhiṁ sotāpattiphale",
  "tika-s0301t2:66_9": "patiṭṭhāya taṁ sampattiṁ thāvaraṁ katvā devalokameva agamāsī”ti.",
  "tika-s0301t2:67_0": "Subrahmasuttavaṇṇanā niṭṭhitā.",
  "tika-s0301t2:68_0": "8. Kakudhasuttavaṇṇanā",
  "tika-s0301t2:69_0": "99.",
  "tika-s0301t2:69_1": "“Nandāmī”ti vutte nandī nāma pabbajitassa malanti codetukāmo devaputto “nandasī”ti pucchi.",
  "tika-s0301t2:69_2": "Athassa bhagavā taṁ paṭikkhipanto “kiṁ laddhā”ti? Āha.",
  "tika-s0301t2:69_3": "Tena “tayā mama adhippetanandiyā idha paccayo eva natthi,",
  "tika-s0301t2:69_4": "kuto sā nandī”ti dasseti.",
  "tika-s0301t2:69_5": "Tenāha “tuṭṭhi nāmā”tiādi.",
  "tika-s0301t2:69_6": "Atha devaputto nandiyā asati sokena bhavitabbaṁ,",
  "tika-s0301t2:69_7": "soko ca pabbajitassa malanti codento āha “tena hi, samaṇa,",
  "tika-s0301t2:69_8": "socasī”ti.",
  "tika-s0301t2:69_9": "Bhagavā tampi paṭikkhipanto “kiṁ jīyitthā”tiādimāha.",
  "tika-s0301t2:69_10": "Kiṁ maṁ jinātīti attho?",
  "tika-s0301t2:70_0": "Yadi te nandisokā na santi hāsavatthuno lābhassa jāniyā ca abhāvato,",
  "tika-s0301t2:70_1": "ekavihārino pana aratiyā bhavitabbanti āha –",
  "tika-s0301t2:70_2": "“kacci taṁ ekamāsīnaṁ,",
  "tika-s0301t2:70_3": "aratī nābhikīratī”ti.",
  "tika-s0301t2:70_4": "Tasmimpi bhagavatā paṭikkhitte atha nesampi nandisokāratīnaṁ abhāve kāraṇaṁ pucchanto “kathaṁ tva”nti gāthamāha?",
  "tika-s0301t2:70_5": "Athassa bhagavā taṁ kāraṇaṁ pavedento “aghajātassā”ti gāthamāha.",
  "tika-s0301t2:70_6": "Tattha aghajātassāti aghe jātassa.",
  "tika-s0301t2:70_7": "Tenāha “vaṭṭadukkhe ṭhitassā”ti.",
  "tika-s0301t2:70_8": "Jātataṇhassa appahīnataṇhassa vaṭṭadukkhaṁ āgatameva kāraṇassa appahīnattā.",
  "tika-s0301t2:70_9": "Tasseva hi kāraṇassa appahīnataṁ dassento “dukkhī sukhaṁ patthayatīti hi vutta”nti āha.",
  "tika-s0301t2:70_10": "Dukkhappavattiyā sāpi taṇhāppavatti tena dassitā.",
  "tika-s0301t2:70_11": "Itītiādinā vuttamevatthaṁ nigamanavasena dasseti.",
  "tika-s0301t2:71_0": "Kakudhasuttavaṇṇanā niṭṭhitā.",
  "tika-s0301t2:72_0": "9. Uttarasuttavaṇṇanā",
  "tika-s0301t2:73_0": "100.Navamanti uttarasuttaṁ heṭṭhā devatāsaṁyuttavaṇṇanāyaṁ vuttatthameva.",
  "tika-s0301t2:74_0": "Uttarasuttavaṇṇanā niṭṭhitā.",
  "tika-s0301t2:75_0": "10. Anāthapiṇḍikasuttavaṇṇanā",
  "tika-s0301t2:76_0": "101.",
  "tika-s0301t2:76_1": "Dasame kāmaṁ devatāsaṁyuttepi “idaṁ hi taṁ jetavana”ntiādinā imā eva gāthā āgatā.",
  "tika-s0301t2:76_2": "Tattha “aññatarā devatā”ti nidānaṁ āropitaṁ.",
  "tika-s0301t2:76_3": "Heṭṭhā āgatanayattā eva hi potthakesu na likhitaṁ,",
  "tika-s0301t2:76_4": "idha pana devaputtasaṁyutte “anāthapiṇḍiko devaputto”ti nidāne nigame ca āgataṁ,",
  "tika-s0301t2:76_5": "tattha devaputtena satthu vuttappakāraguṇapavedanavasena vuttaṁ.",
  "tika-s0301t2:76_6": "Satthā pana bhikkhūnaṁ tamatthaṁ pavedento “aññataro devaputto”ti āha.",
  "tika-s0301t2:76_7": "Tathā pavedane pana kāraṇaṁ dassento “ānandattherassā”tiādimāha.",
  "tika-s0301t2:76_8": "Anumānabuddhiyāti anumānañāṇassa.",
  "tika-s0301t2:76_9": "Ānubhāvappakāsanatthanti baladīpanatthaṁ.",
  "tika-s0301t2:77_0": "Anāthapiṇḍikasuttavaṇṇanā niṭṭhitā.",
  "tika-s0301t2:78_0": "Dutiyavaggavaṇṇanā niṭṭhitā.",
  "tika-s0301t2:79_0": "3. Nānātitthiyavaggo",
  "tika-s0301t2:80_0": "1. Sivasuttavaṇṇanā",
  "tika-s0301t2:81_0": "102.Tatiyavaggassa paṭhamanti tatiyavagge paṭhamasuttaṁ.",
  "tika-s0301t2:81_1": "Vuttatthameva heṭṭhā satullapakāyikavagge paṭhamasutte.",
  "tika-s0301t2:82_0": "Sivasuttavaṇṇanā niṭṭhitā.",
  "tika-s0301t2:83_0": "2. Khemasuttavaṇṇanā",
  "tika-s0301t2:84_0": "103.Paṭhamaṁyevāti jarāmaraṇādibhāvato pageva.",
  "tika-s0301t2:84_1": "Balavacintanaṁ cintetīti yathā sākaṭiko ajānitvā visame magge sakaṭaṁ pājento akkhe chinne patikātuṁ",
  "tika-s0301t2:84_2": "avisahanto dukkhī dummano balavacintanaṁ cinteti,",
  "tika-s0301t2:84_3": "mahantaṁ cittasantāpaṁ pāpuṇāti,",
  "tika-s0301t2:84_4": "evaṁ adhammavādī maccumukhaṁ patto balavacittasantāpaṁ pāpuṇāti,",
  "tika-s0301t2:84_5": "tasmā dhammacariyāya nappamajjitabbanti.",
  "tika-s0301t2:85_0": "Khemasuttavaṇṇanā niṭṭhitā.",
  "tika-s0301t2:86_0": "3. Serīsuttavaṇṇanā",
  "tika-s0301t2:87_0": "104.Yaṁdānaṁ demīti yaṁ deyyadhammaṁ parassa demi.",
  "tika-s0301t2:87_1": "Tassa pati hutvāti tabbisayaṁ lobhaṁ suṭṭhu abhibhavanto tassa adhipati hutvā demi tena anākaḍḍhanīyattā.",
  "tika-s0301t2:87_2": "“Na dāso na sahāyo”ti vatvā tadubhayaṁ anvayato byatirekato dassetuṁ “yo hī”tiādi vuttaṁ.",
  "tika-s0301t2:87_3": "Dāso hutvā deti taṇhāya dāsabyassa upagatattā.",
  "tika-s0301t2:87_4": "Sahāyo hutvā deti tassa piyabhāvāvissajjanato.",
  "tika-s0301t2:87_5": "Sāmī hutvā deti taṇhādāsabyato attānaṁ mocetvā abhibhuyya pavattanato.",
  "tika-s0301t2:87_6": "Sāmiparibhogasadisā hetassāyaṁ pavattatīti.",
  "tika-s0301t2:88_0": "Atha vā yo dānasīlatāya dāyako puggalo,",
  "tika-s0301t2:88_1": "so dāne pavattibhedena dānadāso dānasahāyo dānapatīti tippakāro hotīti dasseti.",
  "tika-s0301t2:88_2": "Tadassa tippakārataṁ vibhajitvā dassetuṁ “yo hī”tiādi vuttaṁ.",
  "tika-s0301t2:88_3": "Dātabbaṭṭhena dānaṁ,",
  "tika-s0301t2:88_4": "annapānādi.",
  "tika-s0301t2:88_5": "Tattha yaṁ attanā paribhuñjati taṇhādhipannatāya,",
  "tika-s0301t2:88_6": "tassa vase vattanato dāso viya hoti.",
  "tika-s0301t2:88_7": "Yaṁ paresaṁ dīyati,",
  "tika-s0301t2:88_8": "tatthapi annapānasāmaññena idaṁ vuttaṁ “dānasaṅkhātassa deyyadhammassa dāso hutvā detī”ti.",
  "tika-s0301t2:88_9": "Sahāyo hutvā deti attanā paribhuñjitabbassa paresaṁ dātabbassa ca samasamaṭṭhapanena.",
  "tika-s0301t2:88_10": "Pati hutvā deti sayaṁ deyyadhammassa vase avattitvā tassa attano vase vattāpanato.",
  "tika-s0301t2:89_0": "Aparo nayo –",
  "tika-s0301t2:89_1": "yo attanā paṇītaṁ paribhuñjitvā paresaṁ nihīnaṁ deti,",
  "tika-s0301t2:89_2": "so dānadāso nāma tannimittanihīnabhāvāpattito.",
  "tika-s0301t2:89_3": "Yo yādisaṁ attanā paribhuñjati,",
  "tika-s0301t2:89_4": "tādisameva paresaṁ deti,",
  "tika-s0301t2:89_5": "so dānasahāyo nāma tannimittanihīnādhikabhāvavissajjanena sadisabhāvāpattito.",
  "tika-s0301t2:89_6": "Yo attanā nihīnaṁ paribhuñjitvā paresaṁ paṇītaṁ deti,",
  "tika-s0301t2:89_7": "so dānapati nāma tannimittaseṭṭhabhāvappattito.",
  "tika-s0301t2:89_8": "Kammasarikkhako hi vipāko,",
  "tika-s0301t2:89_9": "tasmā devaputto “dānapatī”ti vadanto “ahaṁ tādiso ahosi”nti dasseti.",
  "tika-s0301t2:90_0": "“Catūsu dvāresu dānaṁ dīyitthā”ti pāḷiyaṁ saṅkhepato vuttamatthaṁ vitthāretvā dassetuṁ “tassa kirā”tiādi vuttaṁ.",
  "tika-s0301t2:90_1": "Dānanti yiṭṭhaṁ,",
  "tika-s0301t2:90_2": "tañca kho sabbasādhāraṇavasena katanti āha “samaṇa…pe…",
  "tika-s0301t2:90_3": "yācakāna”nti.",
  "tika-s0301t2:90_4": "Pabbajjūpagatāti yaṁ kiñci pabbajjaṁ upagatā.",
  "tika-s0301t2:90_5": "Bhovādinoti jātimattabrāhmaṇe vadati.",
  "tika-s0301t2:90_6": "Nālattha buddhasuññattā tadā lokassa.",
  "tika-s0301t2:90_7": "Duggatāti dukkhajīvikakappakā kasiravuttikā.",
  "tika-s0301t2:90_8": "Tenāha “daliddamanussā”ti.",
  "tika-s0301t2:90_9": "Kasivāṇijjādijīvikaṁ anuṭṭhātuṁ asamatthā idha “kapaṇā”ti adhippetāti āha “kāṇakuṇiādayo”ti.",
  "tika-s0301t2:90_10": "Pathāvinoti addhikā.",
  "tika-s0301t2:90_11": "Vanibbakāti dāyakānaṁ guṇakittanakammaphalakittanavasena yācakā seyyathāpi naggādayo.",
  "tika-s0301t2:90_12": "Tenāha “iṭṭhaṁ dinna”ntiādi.",
  "tika-s0301t2:90_13": "Pasatamattanti vīhitaṇḍulādivasena vuttaṁ.",
  "tika-s0301t2:90_14": "Sarāvamattanti yāgubhattādivasena.",
  "tika-s0301t2:90_15": "Yathā gāmalābho gāme uppajjanako āyalābho,",
  "tika-s0301t2:90_16": "evaṁ tattha dvāralābhoti āha “tattha uppajjanakasatasahasse”ti.",
  "tika-s0301t2:90_17": "Mahantataraṁ dānaṁ adaṁsu aññassapi dhanassa viniyogaṁ gatattā.",
  "tika-s0301t2:90_18": "Taṁ sandhāyāti taṁ mahantataraṁ dānaṁ kataṁ sandhāya.",
  "tika-s0301t2:90_19": "Rañño hi tattha dānaṁ itthāgārassa dānena mahatā abhibhūtaṁ viya paṭinivattaṁ hotīti āha “paṭinivattī”ti.",
  "tika-s0301t2:90_20": "Kocīti bhummatthe paccattavacanaṁ.",
  "tika-s0301t2:90_21": "Tenāha “katthacī”ti.",
  "tika-s0301t2:90_22": "Anekavassasahassāyukakāle tassa uppannattā asītivassasahassāni so rājā dānamadāsīti.",
  "tika-s0301t2:91_0": "Serīsuttavaṇṇanā niṭṭhitā.",
  "tika-s0301t2:92_0": "4. Ghaṭīkārasuttavaṇṇanā",
  "tika-s0301t2:93_0": "105.Catutthaṁ heṭṭhā devatāsaṁyuttavaṇṇanāyaṁ vuttatthameva.",
  "tika-s0301t2:94_0": "Ghaṭīkārasuttavaṇṇanā niṭṭhitā.",
  "tika-s0301t2:95_0": "5. Jantusuttavaṇṇanā",
  "tika-s0301t2:96_0": "106.",
  "tika-s0301t2:96_1": "Ye vinaye apakataññuno saṁkilesikesu vodāniyesu dhammesu na kusalā yaṁ kiñci na kārino vippaṭisārabahulā.",
  "tika-s0301t2:96_2": "Tesaṁ anuppannañca uddhaccaṁ uppajjati,",
  "tika-s0301t2:96_3": "uppannañca bhiyyobhāvaṁ vepullaṁ āpajjatīti āha “akappiye kappiyasaññitāya…pe…",
  "tika-s0301t2:96_4": "uddhaccapakatikā”ti.",
  "tika-s0301t2:96_5": "Sārābhāvena tucchattā ca naḷo viyāti naḷo,",
  "tika-s0301t2:96_6": "mānoti āha “unnaḷāti uggatanaḷā”ti.",
  "tika-s0301t2:96_7": "Tenāha “uṭṭhitatucchamānā”ti.",
  "tika-s0301t2:96_8": "Māno hi seyyassa seyyoti sadisoti ca pavattiyā visesato tuccho.",
  "tika-s0301t2:96_9": "Cāpallenāti capalabhāvena,",
  "tika-s0301t2:96_10": "taṇhāloluppenāti attho.",
  "tika-s0301t2:96_11": "Mukhakharāti mukhena pharusā,",
  "tika-s0301t2:96_12": "pharusavādinoti attho.",
  "tika-s0301t2:96_13": "Vikiṇṇavācāti visaṭavacanā,",
  "tika-s0301t2:96_14": "samphappalāpatāya apariyantavacanā.",
  "tika-s0301t2:96_15": "Tenāha “asaṁyatavacanā”tiādi.",
  "tika-s0301t2:96_16": "Caṇḍasote baddhanāvāsadisāti etena anavaṭṭhitakiriyataṁ dasseti.",
  "tika-s0301t2:96_17": "Yena samannāgatā sattā ekasmiṁ ṭhāne ṭhātuṁ vā nisīdituṁ vā na sakkonti,",
  "tika-s0301t2:96_18": "ito cito ca vicaranti.",
  "tika-s0301t2:96_19": "Anavaṭṭhitacittāti ekasmiṁ ārammaṇe na avaṭṭhitacittā.",
  "tika-s0301t2:96_20": "Vivaṭaindriyāti asaṁvutacakkhādiindriyā.",
  "tika-s0301t2:97_0": "Guṇakathāya saddhiṁ kathiyamāno nigguṇassa aguṇo pākaṭo hoti jātimaṇisamīpe ṭhitassa viya kācamaṇino doso.",
  "tika-s0301t2:97_1": "Sukhajīvinoti sukhe ṭhitā.",
  "tika-s0301t2:97_2": "Yathā dāyakānaṁ subharaṁ hoti,",
  "tika-s0301t2:97_3": "evaṁ sukhena akicchena pavattajīvikā.",
  "tika-s0301t2:97_4": "Tenāha “pubbe bhikkhū”tiādi.",
  "tika-s0301t2:98_0": "Attano rucivasena gāmakiccaṁ netīti gāmaṇi,",
  "tika-s0301t2:98_1": "te pana hīḷento vadati “gāmaṇikā”ti.",
  "tika-s0301t2:98_2": "Vissajjetvāti sativossaggavasena vissajjetvā kilesamucchāyāti mahicchāsaṅkhātāya taṇhāmucchāya.",
  "tika-s0301t2:98_3": "Sīlavantānaṁyeva hi duppaṭipattiṁ sandhāya devaputto vadati.",
  "tika-s0301t2:98_4": "Vattabbayuttakeyevāti ovādena mayā anuggahetabbameva.",
  "tika-s0301t2:98_5": "Chaḍḍitakāti pariccattā ācariyupajjhāyādīhi.",
  "tika-s0301t2:98_6": "Tato eva anāthā appatiṭṭhā.",
  "tika-s0301t2:98_7": "Petāti vigatajīvitā matā.",
  "tika-s0301t2:98_8": "Yathā petā,",
  "tika-s0301t2:98_9": "tatheva honti attahitāsamatthatāya viññūnaṁ jigucchitabbatāya ca.",
  "tika-s0301t2:99_0": "Jantusuttavaṇṇanā niṭṭhitā.",
  "tika-s0301t2:100_0": "6. Rohitassasuttavaṇṇanā",
  "tika-s0301t2:101_0": "107.Ekokāseti cakkavāḷassa pariyantasaññite ekasmiṁ okāse.",
  "tika-s0301t2:101_1": "Bhummanti “yatthā”ti idaṁ bhummavacanaṁ,",
  "tika-s0301t2:101_2": "sāmaññato vuttampi “so lokassa anto”ti vacanato visiṭṭhavisayameva hoti.",
  "tika-s0301t2:101_3": "“Na jāyati na mīyatī”ti vatvā puna “na cavati na upapajjatī”ti kasmā vuttanti āha “idaṁ aparāparaṁ…pe…",
  "tika-s0301t2:101_4": "gahita”nti.",
  "tika-s0301t2:101_5": "Padagamanenāti padasā gamanena.",
  "tika-s0301t2:101_6": "Saṅkhāralokassa antaṁ sandhāya vadati upari saccāni pakāsetukāmo.",
  "tika-s0301t2:101_7": "Saṅkhāralokassa hi anto nibbānaṁ.",
  "tika-s0301t2:102_0": "Daḷhaṁ thiraṁ dhanu etassāti daḷhadhanvā.",
  "tika-s0301t2:102_1": "So eva daḷhadhammoti vutto.",
  "tika-s0301t2:102_2": "Tenāha “daḷhadhanū”ti.",
  "tika-s0301t2:102_3": "Uttamappamāṇenāti sahassathāmappamāṇena.",
  "tika-s0301t2:102_4": "Dhanusippasikkhitatāya dhanuggaho,",
  "tika-s0301t2:102_5": "na dhanuggahamattenāti āha “dhanuggahoti dhanuācariyo”ti.",
  "tika-s0301t2:102_6": "“Dhanuggaho”ti vatvā “sikkhito”ti vutte dhanusikkhāya sikkhitoti viññāyati,",
  "tika-s0301t2:102_7": "sikkhā ca ettake kāle samatthassa ukkaṁsagato hotīti āha “dasa dvādasa vassāni dhanusippaṁ sikkhito”ti.",
  "tika-s0301t2:102_8": "Usabhappamāṇepīti vīsatiyaṭṭhiyo usabhaṁ,",
  "tika-s0301t2:102_9": "tasmiṁ usabhappamāṇe padese.",
  "tika-s0301t2:102_10": "Vālagganti vāḷakoṭiṁ.",
  "tika-s0301t2:102_11": "Katahatthoti paricitahattho.",
  "tika-s0301t2:102_12": "Katasarakkhepoti vivaṭasarakkhepapadesadassanavasena sarakkhepakatāvī.",
  "tika-s0301t2:102_13": "Tenāha “dassitasippo”ti.",
  "tika-s0301t2:102_14": "“Katasippo”ti keci.",
  "tika-s0301t2:102_15": "Asanti etenāti asanaṁ, kaṇḍo.",
  "tika-s0301t2:102_16": "Tālacchāyanti tālacchādiṁ,",
  "tika-s0301t2:102_17": "sā pana ratanamattā,",
  "tika-s0301t2:102_18": "vidatthicaturaṅgulā vā.",
  "tika-s0301t2:103_0": "Puratthimasamuddāti ekasmiṁ cakkavāḷe puratthimasamuddā.",
  "tika-s0301t2:103_1": "Samuddasīsena puratthimacakkavāḷamukhavaṭṭiṁ vadati.",
  "tika-s0301t2:103_2": "Pacchimasamuddoti etthāpi eseva nayo.",
  "tika-s0301t2:103_3": "Nippapañcatanti adandhakāritaṁ.",
  "tika-s0301t2:103_4": "Sampatteti tādisena javena gacchantena sampatte.",
  "tika-s0301t2:103_5": "Anotatteti etthāpi “sampatte”ti padaṁ ānetvā sambandho,",
  "tika-s0301t2:103_6": "tathā “nāgalatādantakaṭṭhaṁ khāditvā”ti etthāpi.",
  "tika-s0301t2:103_7": "Tadāti yadā so lokantagavesako ahosi, tadā.",
  "tika-s0301t2:103_8": "Dīghāyukakāloti anekavassasahassāyukakālo.",
  "tika-s0301t2:103_9": "Cakkavāḷalokassāti sāmaññavasena ekavacanaṁ,",
  "tika-s0301t2:103_10": "cakkavāḷalokanti attho.",
  "tika-s0301t2:103_11": "Imasmiṁyeva cakkavāḷe nibbatti pubbaparicariyasiddhāya nikantiyā.",
  "tika-s0301t2:103_12": "Sasaññimhi samanaketi na rūpadhammamattake,",
  "tika-s0301t2:103_13": "atha kho pañcakkhandhasamudāyeti dasseti.",
  "tika-s0301t2:103_14": "Samitapāpoti samucchinnasaṁkilesadhammo.",
  "tika-s0301t2:104_0": "Rohitassasuttavaṇṇanā niṭṭhitā.",
  "tika-s0301t2:105_0": "7-8. Nandasuttanandivisālasuttavaṇṇanā",
  "tika-s0301t2:106_0": "108-109. Nandasuttavisālasuttāni sattamaaṭṭhamāni heṭṭhā saṁvaṇṇitarūpattā vuttatthāneva.",
  "tika-s0301t2:107_0": "Nandasuttanandivisālasuttavaṇṇanā niṭṭhitā.",
  "tika-s0301t2:108_0": "9. Susimasuttavaṇṇanā",
  "tika-s0301t2:109_0": "110.Tuyhampinoti tuyhampi nu,",
  "tika-s0301t2:109_1": "nu-saddo pucchāyaṁ,",
  "tika-s0301t2:109_2": "tasmā vaṇṇaṁ kathetukāmo pucchatīti adhippāyo.",
  "tika-s0301t2:109_3": "Na vaṭṭatīti na yujjati,",
  "tika-s0301t2:109_4": "kathitoti kathetuṁ āraddho,",
  "tika-s0301t2:109_5": "tenāha “matthakaṁ na pāpuṇātī”ti.",
  "tika-s0301t2:109_6": "Tameva matthakāpāpuṇanaṁ dassetuṁ “so hī”tiādi vuttaṁ.",
  "tika-s0301t2:109_7": "Satisampajaññāyogato gorūpasīlo,",
  "tika-s0301t2:109_8": "mūḷho khalitapañño,",
  "tika-s0301t2:109_9": "gorūpassa viya sīlaṁ etassāti hi gorūpasīlo.",
  "tika-s0301t2:109_10": "Sabhāgo ekarūpacittatāya.",
  "tika-s0301t2:109_11": "Ariyānaṁ sabhāgatā nāma guṇavantavasenāti āha “aññamaññassa guṇesu pasīditvā”ti.",
  "tika-s0301t2:109_12": "Soḷasavidhaṁ paññanti mahāpaññādikā cha,",
  "tika-s0301t2:109_13": "nava anupubbavihārasamāpattipaññā,",
  "tika-s0301t2:109_14": "āsavakkhayapaññāti imaṁ soḷasavidhaṁ paññaṁ.",
  "tika-s0301t2:109_15": "Tesaṭṭhi sāvakasādhāraṇañāṇānipi ettheva saṅgahaṁ samosaraṇaṁ gacchanti.",
  "tika-s0301t2:110_0": "Ānandāti theraṁ āha.",
  "tika-s0301t2:110_1": "Ācāroti cārittasīlamāha.",
  "tika-s0301t2:110_2": "Gocaroti gocarasampatti.",
  "tika-s0301t2:110_3": "Vihāroti samāpattivihāro.",
  "tika-s0301t2:110_4": "Abhikkamotiādinā iriyāpathavihāraṁ.",
  "tika-s0301t2:110_5": "Tuyhampīti pi-saddena bhagavatā attānaṁ ādiṁ katvā tadaññesaṁ viññūnaṁ sabbesaṁ therassa ruccanasabhāvo dīpitoti dassento “mayhaṁ ruccatī”tiādimāha.",
  "tika-s0301t2:110_6": "Tattha satipi ānandattherassapi asītiyā mahātherānaṁ antogadhabhāve “asītiyā mahātherānaṁ ruccatī”ti",
  "tika-s0301t2:110_7": "vatvā “tuyhampi ruccatī”ti vacanaṁ tena dhammasenāpatino vaṇṇaṁ kathāpetukāmatāyāti daṭṭhabbaṁ.",
  "tika-s0301t2:111_0": "Sāṭakantareti nivatthavatthantare.",
  "tika-s0301t2:111_1": "Laddhokāsoti nibbuddhaṁ karonto sāṭakantare laddhaṁ gahetuṁ laddhāvasaro.",
  "tika-s0301t2:111_2": "Labhissāminoti labhissāmi vata.",
  "tika-s0301t2:111_3": "Dīpadhajabhūtanti satayojanavitthiṇṇaṁ jambudīpassa dhajabhūtaṁ.",
  "tika-s0301t2:111_4": "Puggalapalāpeti antosārābhāvato palāpabhūte puggale haranto.",
  "tika-s0301t2:111_5": "Bālatāyāti rucikhantiādiabhāvatāya.",
  "tika-s0301t2:111_6": "Dosatāyāti dussakabhāvena.",
  "tika-s0301t2:111_7": "Mohenāti mahāmūḷhatāya.",
  "tika-s0301t2:111_8": "Keci pana “bālo bālatāyāti mūḷhatāya pakatibālabhāvena na jānāti.",
  "tika-s0301t2:111_9": "Mūḷho mohenāti sayaṁ abālo samānopi yadā mohena pariyuṭṭhito hoti,",
  "tika-s0301t2:111_10": "tadā mohena na jānāti,",
  "tika-s0301t2:111_11": "ayaṁ padadvayassa viseso”ti vadanti.",
  "tika-s0301t2:111_12": "Vipallatthacittoti yakkhummādena pittummādena vā viparītacitto.",
  "tika-s0301t2:112_0": "“Catūsukosallesū”ti vuttaṁ catubbidhaṁ kosallaṁ pāḷiyā eva dassetuṁ “vuttaṁ heta”ntiādi vuttaṁ.",
  "tika-s0301t2:112_1": "Tattha yo aṭṭhārasa dhātuyo samudayato atthaṅgamato assādato ādīnavato nissaraṇato ca yathābhūtaṁ pajānāti,",
  "tika-s0301t2:112_2": "ayaṁ dhātukusalo.",
  "tika-s0301t2:112_3": "Vuttanayena āyatanesu kusalo āyatanakusalo.",
  "tika-s0301t2:112_4": "Avijjādīsu dvādasapaṭiccasamuppādaṅgesu kusalo paṭiccasamuppādakusalo.",
  "tika-s0301t2:112_5": "“Idaṁ imassa phalassa ṭhānaṁ kāraṇaṁ,",
  "tika-s0301t2:112_6": "idaṁ aṭṭhānaṁ akāraṇa”nti evaṁ ṭhānañca ṭhānato,",
  "tika-s0301t2:112_7": "aṭṭhānañca aṭṭhānato yathābhūtaṁ pajānato ṭhānāṭṭhānakusalo.",
  "tika-s0301t2:112_8": "Yo pana imesu dhātuādīsu pariññābhisamayādivasena nissaṅgagatiyā paṇḍāti laddhanāmena ñāṇena ito gato pavatto,",
  "tika-s0301t2:112_9": "ayaṁ paṇḍito nāma.",
  "tika-s0301t2:113_0": "Mahantānaṁ atthānaṁ pariggaṇhanato mahatī paññā etassāti mahāpañño.",
  "tika-s0301t2:113_1": "Sesapadesupi eseva nayoti āha “mahāpaññādīhi samannāgatoti attho”ti.",
  "tika-s0301t2:113_2": "Nānattanti yāhi mahāpaññādīhi samannāgatattā thero “mahāpañño”tiādinā kittito,",
  "tika-s0301t2:113_3": "tāsaṁ mahāpaññādīnaṁ idaṁ nānattaṁ ayaṁ vemattatā.",
  "tika-s0301t2:113_4": "Yassa kassaci visesato arūpadhammassa mahattaṁ nāma kiccasiddhiyā veditabbanti tadassa kiccasiddhiyā",
  "tika-s0301t2:113_5": "dassento “mahante sīlakkhandhe pariggaṇhātī”tiādimāha.",
  "tika-s0301t2:113_6": "Tattha hetumahantatāya paccayamahantatāya nissayamahantatāya pabhedamahantatāya kiccamahantatāya phalamahantatāya",
  "tika-s0301t2:113_7": "ānisaṁsamahantatāya ca sīlakkhandhassa mahantabhāvo veditabbo.",
  "tika-s0301t2:113_8": "Tattha hetū alobhādayo.",
  "tika-s0301t2:113_9": "Paccayā hirottappasaddhāsativīriyādayo.",
  "tika-s0301t2:113_10": "Nissayā sāvakabodhipaccekabodhisammāsambodhiniyatatā,",
  "tika-s0301t2:113_11": "taṁsamaṅgino ca purisavisesā.",
  "tika-s0301t2:113_12": "Pabhedo cārittādivibhāgo.",
  "tika-s0301t2:113_13": "Kiccaṁ tadaṅgādivasena paṭipakkhassa vidhamanaṁ.",
  "tika-s0301t2:113_14": "Phalaṁ saggasampadā nibbānasampadā ca.",
  "tika-s0301t2:113_15": "Ānisaṁso piyamanāpatādi.",
  "tika-s0301t2:113_16": "Ayamettha saṅkhepo,",
  "tika-s0301t2:113_17": "vitthāro pana visuddhimagge ākaṅkheyyasuttādīsu ca āgatanayena veditabbo.",
  "tika-s0301t2:113_18": "Iminā nayena samādhikkhandhādīnampi mahantatā yathārahaṁ niddhāretvā veditabbā.",
  "tika-s0301t2:113_19": "Ṭhānāṭṭhānādīnaṁ pana mahantabhāvo mahāvisayatāya veditabbo.",
  "tika-s0301t2:113_20": "Tattha ṭhānāṭṭhānānaṁ mahāvisayatā bahudhātukasuttādīsu āgatanayena,",
  "tika-s0301t2:113_21": "vihārasamāpattīnaṁ samādhikkhandhe niddhāritanayena veditabbā.",
  "tika-s0301t2:113_22": "Ariyasaccānaṁ sakalasāsanasaṅgaṇhanato saccavibhaṅge taṁsaṁvaṇṇanāsu āgatanayena;",
  "tika-s0301t2:113_23": "satipaṭṭhānādīnaṁ satipaṭṭhānavibhaṅgādīsu taṁsaṁvaṇṇanādīsu ca āgatanayena;",
  "tika-s0301t2:113_24": "sāmaññaphalānaṁ mahato hitassa mahato sukhassa mahato atthassa mahato yogakkhemassa nipphattibhāvato",
  "tika-s0301t2:113_25": "santapaṇītanipuṇaatakkāvacarapaṇḍitavedanīyabhāvato ca;",
  "tika-s0301t2:113_26": "abhiññānaṁ mahāsambhārato mahāvisayato mahākiccato mahānubhāvato mahānipphattito ca;",
  "tika-s0301t2:113_27": "nibbānassa madanimmadanādimahatthasiddhito mahantatā veditabbā.",
  "tika-s0301t2:113_28": "Pariggaṇhātīti sabhāvādito paricchijja gaṇhāti jānāti paṭivijjhatīti attho.",
  "tika-s0301t2:113_29": "Sā panāti mahāpaññatā.",
  "tika-s0301t2:114_0": "Puthupaññāti ettha nānākhandhesu ñāṇaṁ pavattatīti ayaṁ rūpakkhandho nāma…pe…",
  "tika-s0301t2:114_1": "ayaṁ viññāṇakkhandho nāmāti evaṁ pañcannaṁ khandhānaṁ nānākaraṇaṁ paṭicca ñāṇaṁ pavattati.",
  "tika-s0301t2:114_2": "Tesu ekavidhena rūpakkhandho,",
  "tika-s0301t2:114_3": "ekādasavidhena rūpakkhandho,",
  "tika-s0301t2:114_4": "ekavidhena vedanākkhandho,",
  "tika-s0301t2:114_5": "bahuvidhena vedanākkhandho,",
  "tika-s0301t2:114_6": "ekavidhena saññākkhandho,",
  "tika-s0301t2:114_7": "saṅkhārakkhandho,",
  "tika-s0301t2:114_8": "viññāṇakkhandhoti evaṁ ekekassa khandhassa ekavidhādivasena atītādivasenapi nānākaraṇaṁ paṭicca ñāṇaṁ pavattati.",
  "tika-s0301t2:114_9": "Tathā idaṁ cakkhāyatanaṁ nāma…pe…",
  "tika-s0301t2:114_10": "idaṁ dhammāyatanaṁ nāmaṁ.",
  "tika-s0301t2:114_11": "Tattha dasāyatanā kāmāvacarā,",
  "tika-s0301t2:114_12": "dve catubhūmakāti evaṁ āyatanānaṁ nānākaraṇaṁ paṭicca ñāṇaṁ pavattati.",
  "tika-s0301t2:114_13": "Nānādhātūsūti ayaṁ cakkhudhātu nāma…pe…",
  "tika-s0301t2:114_14": "ayaṁ manoviññāṇadhātu nāma.",
  "tika-s0301t2:114_15": "Tattha soḷasa dhātuyo kāmāvacarā,",
  "tika-s0301t2:114_16": "dve catubhūmakāti evaṁ dhātunānākaraṇaṁ paṭicca ñāṇaṁ pavattati,",
  "tika-s0301t2:114_17": "taṁ upādiṇṇadhātuvasena vuttanti veditabbaṁ paccekabuddhānañhi dvinnaṁ aggasāvakānañca upādiṇṇadhātūsu eva nānākaraṇaṁ paṭicca ñāṇaṁ pavattati.",
  "tika-s0301t2:114_18": "Tañca kho ekadesamattato,",
  "tika-s0301t2:114_19": "na nippadesato,",
  "tika-s0301t2:114_20": "anupādiṇṇakadhātūnaṁ pana nānākaraṇaṁ na jānanti eva.",
  "tika-s0301t2:114_21": "Itarasāvakesu vattabbameva natthi,",
  "tika-s0301t2:114_22": "sabbaññubuddhānaṁyeva pana imāya nāma dhātuyā ussannattāva imassa rukkhassa khandho seto hoti,",
  "tika-s0301t2:114_23": "imassa kāḷo,",
  "tika-s0301t2:114_24": "imassa maṭṭho,",
  "tika-s0301t2:114_25": "imassa bahalattaco,",
  "tika-s0301t2:114_26": "imassa tanuttaco,",
  "tika-s0301t2:114_27": "imassa pattaṁ vaṇṇasaṇṭhānādivasena evarūpaṁ;",
  "tika-s0301t2:114_28": "imassa pupphaṁ nīlaṁ pītakaṁ lohitakaṁ odātaṁ,",
  "tika-s0301t2:114_29": "sugandhaṁ duggandhaṁ;",
  "tika-s0301t2:114_30": "phalaṁ khuddakaṁ mahantaṁ dīghaṁ vaṭṭaṁ susaṇṭhānaṁ maṭṭhaṁ pharusaṁ sugandhaṁ madhuraṁ tittakaṁ ambilaṁ kaṭukaṁ kasāvaṁ;",
  "tika-s0301t2:114_31": "kaṇṭako tikhiṇo atikhiṇo ujuko kuṭilo tambo lohito odāto hotīti dhātunānattaṁ paṭicca ñāṇaṁ pavattati.",
  "tika-s0301t2:115_0": "Atthesūti rūpādīsu ārammaṇesu.",
  "tika-s0301t2:115_1": "Nānāpaṭiccasamuppādesūti ajjhattabahiddhābhedato ca saṇṭhānabhedato ca nānappabhedesu paṭiccasamuppādaṅgesu.",
  "tika-s0301t2:115_2": "Avijjādiaṅgānañhi paccekaṁ paṭiccasamuppādasaññitāti.",
  "tika-s0301t2:115_3": "Tenāha saṅkhārapiṭake “dvādasa paccayā dvādasa paṭiccasamuppādā”ti.",
  "tika-s0301t2:115_4": "Nānāsuññatamanupalabbhesūti nānāsabhāvesu niccasārādivirahato suññasabhāvesu,",
  "tika-s0301t2:115_5": "tato eva itthipurisaattaattaniyādivasena anupalabbhesu sabhāvesu.",
  "tika-s0301t2:115_6": "Ma-kāro hettha padasandhikaro.",
  "tika-s0301t2:115_7": "Nānāatthesūti atthapaṭisambhidāvisayesu paccayuppannādibhedesu nānāvidhesu atthesu.",
  "tika-s0301t2:115_8": "Dhammesūti dhammapaṭisambhidāvisayesu paccayādinānādhammesu.",
  "tika-s0301t2:115_9": "Niruttīsūti tesaṁyeva atthadhammānaṁ niddhāraṇavacanasaṅkhātāsu niruttīsu.",
  "tika-s0301t2:115_10": "Paṭibhānesūti atthapaṭisambhidādīsu visayabhūtesu “imāni idamatthajotakānī”ti tathā tathā paṭibhānato patiṭṭhānato paṭibhānānīti laddhanāmesu ñāṇesu.",
  "tika-s0301t2:115_11": "Puthu nānāsīlakkhandhesūtiādīsu sīlassa puthuttaṁ nānattañca vuttameva.",
  "tika-s0301t2:115_12": "Itaresaṁ pana vuttanayānusārena suviññeyyattā pākaṭameva.",
  "tika-s0301t2:115_13": "Yaṁ pana abhinnaṁ ekameva nibbānaṁ,",
  "tika-s0301t2:115_14": "tattha upacāravasena puthuttaṁ gahetabbanti āha “puthu janasādhāraṇe dhamme samatikkammā”ti.",
  "tika-s0301t2:115_15": "Tenassa idha madanimmadanādipariyāyena puthuttaṁ dīpitaṁ hoti.",
  "tika-s0301t2:116_0": "Evaṁ visayavasena paññāya mahattaṁ puthuttañca dassetvā idāni sampayuttadhammavasena hāsabhāvaṁ,",
  "tika-s0301t2:116_1": "pavattiākāravasena javanabhāvaṁ,",
  "tika-s0301t2:116_2": "kiccavasena tikkhādibhāvañca dassetuṁ “katamā hāsapaññā”tiādi vuttaṁ.",
  "tika-s0301t2:116_3": "Tattha hāsabahuloti pītibahulo.",
  "tika-s0301t2:116_4": "Sesapadāni tassa vevacanāni.",
  "tika-s0301t2:116_5": "Sīlaṁ paripūretīti haṭṭhapahaṭṭho udaggudaggo hutvā pītisahagatāya paññāya pātimokkhasīlaṁ ṭhapetvā hāsanīyatarasseva",
  "tika-s0301t2:116_6": "visuṁ gahitattā itaraṁ tividhaṁ sīlaṁ paripūreti.",
  "tika-s0301t2:116_7": "Pītisomanassasahagatā hi paññā abhirativasena tadārammaṇe phullitā vikasitā viya vattati,",
  "tika-s0301t2:116_8": "na upekkhāsahagatā.",
  "tika-s0301t2:116_9": "Sīlakkhandhaṁ samādhikkhandhantiādīsupi eseva nayo.",
  "tika-s0301t2:116_10": "Therotiādinā abhinīhārasiddhā therassa hāsapaññatāti dasseti.",
  "tika-s0301t2:117_0": "Sabbaṁrūpaṁ aniccalakkhaṇato khippaṁ javatīti rūpakkhandhaṁ aniccanti sīghavegena pavattiyā paṭipakkhadūrībhāvena",
  "tika-s0301t2:117_1": "pubbābhisaṅkhārassa sātisayattā indena visaṭṭhavajiraṁ viya lakkhaṇaṁ paṭivijjhantī adandhāyantī rūpakkhandhe",
  "tika-s0301t2:117_2": "aniccalakkhaṇaṁ vegena paṭivijjhati,",
  "tika-s0301t2:117_3": "tasmā sā javanapaññā nāmāti attho.",
  "tika-s0301t2:117_4": "Sesapadesupi eseva nayo.",
  "tika-s0301t2:117_5": "Evaṁ lakkhaṇārammaṇikavipassanāvasena javanapaññaṁ dassetvā balavavipassanāvasena dassetuṁ “rūpa”ntiādi vuttaṁ.",
  "tika-s0301t2:117_6": "Tattha khayaṭṭhenāti yattha yattha uppajjati,",
  "tika-s0301t2:117_7": "tattha tattheva khaṇeneva bhijjanato khayasabhāvato.",
  "tika-s0301t2:117_8": "Bhayaṭṭhenāti bhayānakato.",
  "tika-s0301t2:117_9": "Asārakaṭṭhenāti attasāravirahato niccasārādivirahato ca.",
  "tika-s0301t2:117_10": "Tulayitvāti tulābhūtāya vipassanāya tulayitvā.",
  "tika-s0301t2:117_11": "Tīrayitvāti tāya eva tīraṇabhūtāya tīretvā.",
  "tika-s0301t2:117_12": "Vibhāvayitvāti yāthāvato pakāsetvā pañcakkhandhaṁ vibhūtaṁ katvā pākaṭaṁ katvā.",
  "tika-s0301t2:117_13": "Rūpanirodheti rūpakkhandhassa nirodhabhūte nibbāne ninnapoṇapabbhārabhāvena.",
  "tika-s0301t2:117_14": "Idāni sikhāppattavipassanāvasena javanapaññaṁ dassetuṁ puna “rūpa”ntiādi vuttaṁ.",
  "tika-s0301t2:117_15": "“Vuṭṭhānagāminivipassanāvasenā”ti keci.",
  "tika-s0301t2:118_0": "Ñāṇatikkhabhāvo nāma savisesaṁ paṭipakkhasamucchindane veditabboti “khippaṁ kilese chindatīti tikkhapañño”ti",
  "tika-s0301t2:118_1": "vatvā te pana kilese vibhāgena dassento “uppannaṁ kāmavitakka”ntiādimāha.",
  "tika-s0301t2:118_2": "Tikkhapañño khippābhiñño hoti,",
  "tika-s0301t2:118_3": "paṭipadā cassa na calatīti āha “ekasmiṁ āsane cattāro ca ariyamaggā adhigatā hontī”tiādi.",
  "tika-s0301t2:118_4": "Thero cātiādinā dhammasenāpatino tikkhapaññatā sikhāppattāti dasseti.",
  "tika-s0301t2:119_0": "“Sabbe saṅkhārā aniccā dukkhā vipariṇāmadhammā saṅkhatā paṭiccasamuppannā khayadhammā vayadhammā virāgadhammā",
  "tika-s0301t2:119_1": "nirodhadhammā”ti yāthāvato dassanena saccasampaṭivedho ijjhati,",
  "tika-s0301t2:119_2": "na aññathāti kāraṇamukhena nibbedhikapaññaṁ dassetuṁ “sabbasaṅkhāresu ubbegabahulo hotī”tiādi vuttaṁ.",
  "tika-s0301t2:119_3": "Tattha ubbegabahuloti vuttanayena sabbasaṅkhāresu abhiṇhappavattasaṁvego.",
  "tika-s0301t2:119_4": "Uttāsabahuloti ñāṇuttāsavasena sabbasaṅkhāresu bahuso utrastamānaso.",
  "tika-s0301t2:119_5": "Tena ādīnavānupassanamāha.",
  "tika-s0301t2:119_6": "Ukkaṇṭhanabahuloti iminā pana nibbidānupassanamāha,",
  "tika-s0301t2:119_7": "aratibahulotiādinā tassā eva aparāparuppattiṁ.",
  "tika-s0301t2:119_8": "Bahimukho sabbasaṅkhārato bahibhūtaṁ nibbānaṁ uddissa pavattañāṇamukho,",
  "tika-s0301t2:119_9": "tathā vā pavattitavimokkhamukho.",
  "tika-s0301t2:119_10": "Nibbijjhanaṁ nibbedho,",
  "tika-s0301t2:119_11": "so etissā atthi,",
  "tika-s0301t2:119_12": "nibbijjhatīti vā nibbedhā,",
  "tika-s0301t2:119_13": "sā eva paññā nibbedhikā.",
  "tika-s0301t2:119_14": "Yaṁ panettha atthato na vibhattaṁ,",
  "tika-s0301t2:119_15": "taṁ heṭṭhā vuttanayattā suviññeyyameva.",
  "tika-s0301t2:120_0": "Appicchoti santaguṇaniguhanatāti attani vijjamānānaṁ bāhusaccadhutadhammasīlādiguṇānañceva paṭivedhaguṇassa ca niguhanaṁ,",
  "tika-s0301t2:120_1": "paṭiggahaṇe ca mattaññutāti eteneva pariyesanaparibhogamattaññutāpi vuttā hoti.",
  "tika-s0301t2:120_2": "Tīhi santosehīti catūsu paccayesu paccekaṁ tīhi santosehi,",
  "tika-s0301t2:120_3": "sabbe pana dvādasa.",
  "tika-s0301t2:120_4": "Paṭisallīnena vivekaṭṭhakāyānaṁ na saṅgaṇikārāmānaṁ.",
  "tika-s0301t2:120_5": "Nekkhammābhiratānanti pabbajjaṁ upagatānaṁ.",
  "tika-s0301t2:120_6": "Parisuddhacittānaṁ vigatacittasaṁkilesānaṁ.",
  "tika-s0301t2:120_7": "Paramavodānappattānaṁ aṭṭhasamāpattisamadhigamena ativiya vodānaṁ visuddhiṁ pattānaṁ.",
  "tika-s0301t2:120_8": "Kilesupadhiādīnaṁ abhāvato nirupadhīnaṁ.",
  "tika-s0301t2:120_9": "Phalasamāpattivasena sabbasaṅkhāravinissaṭattā visaṅkhāraṁ nibbānaṁ.",
  "tika-s0301t2:120_10": "Upagatānaṁ,",
  "tika-s0301t2:120_11": "imesaṁ tiṇṇaṁ vivekānaṁ lābhī pavivitto “pakārehi vivitto”ti katvā.",
  "tika-s0301t2:120_12": "Samāsajjanaṁ parisinehuppādo saṁsaggo,",
  "tika-s0301t2:120_13": "savanavasena uppajjanakasaṁsaggo savanasaṁsaggo.",
  "tika-s0301t2:120_14": "Esa nayo sesesupi.",
  "tika-s0301t2:120_15": "Samullapanaṁ ālāpasallapanaṁ.",
  "tika-s0301t2:120_16": "Saṁsaggavatthunā iminā tassa paribhogo paribhogasaṁsaggo.",
  "tika-s0301t2:121_0": "Āraddhavīriyoti ettha vīriyārambho nāma vīriyassa paggaṇhanaṁ paripuṇṇakaraṇaṁ.",
  "tika-s0301t2:121_1": "Taṁ pana sabbaso kilesānaṁ niggaṇhananti dassento “tatthā”tiādimāha.",
  "tika-s0301t2:121_2": "Odhunanavattāti kilesānaṁ yassa kassaci sāvajjassa odhunanavasena vattā.",
  "tika-s0301t2:121_3": "Tenāha “bhikkhūna”ntiādi.",
  "tika-s0301t2:121_4": "Otiṇṇaṁ nāma vajjaṁ ajjhācaritanti ārocitaṁ.",
  "tika-s0301t2:121_5": "Anotiṇṇaṁ anārocitaṁ.",
  "tika-s0301t2:121_6": "Tantivasenāti pāḷidhammavasena,",
  "tika-s0301t2:121_7": "yuttasaddassa vasenāti attho.",
  "tika-s0301t2:121_8": "Pāpe lāmake puggale dhamme ca garahati jigucchatīti pāpagarahī.",
  "tika-s0301t2:121_9": "Tenāha “pāpapuggale”tiādi.",
  "tika-s0301t2:121_10": "Ekadassīti ekabhavadassī,",
  "tika-s0301t2:121_11": "idhalokamattadassī diṭṭhadhammikasukhamattāpekkhī.",
  "tika-s0301t2:121_12": "Samantāti samantato,",
  "tika-s0301t2:121_13": "parito me katthaci mā ahūti yojanā.",
  "tika-s0301t2:122_0": "Soḷasahi padehīti soḷasahi koṭṭhāsehi.",
  "tika-s0301t2:122_1": "Akuppanti kenaci akopanīyaṁ.",
  "tika-s0301t2:122_2": "Ayaṁ dhammasenāpatino guṇakathā satthu vacanānusārena dasasahassacakkavāḷabyāpinī ahosi,",
  "tika-s0301t2:122_3": "taṁ dassetuṁ “eva”ntiādi vuttaṁ.",
  "tika-s0301t2:122_4": "Catubbidhā vaṇṇanibhā pātubhavi uḷārapītisomanassasamuṭṭhānattā.",
  "tika-s0301t2:122_5": "Suṭṭhu obhāsatīti subho.",
  "tika-s0301t2:122_6": "Obhāsasampattiyā maṇino bhaddakatāti āha “subhoti sundaro”ti.",
  "tika-s0301t2:122_7": "Jātimā parisuddhaākarasamuṭṭhitattā.",
  "tika-s0301t2:122_8": "Kuruvindajātiādijātivisesopi maṇi ākaraparisuddhamūlako evāti āha “jātisampanno”ti.",
  "tika-s0301t2:122_9": "Dhovanādiparikammenāti catūsu pāsāṇesu dhovanadosanīharaṇatāpanasaṇhakaraṇādiparikammena.",
  "tika-s0301t2:122_10": "Rattakambalassa vasena sabhāvavaṇṇasiddhiyā veḷuriyamaṇi ativiya sobhatīti āha “paṇḍukambale nikkhitto”ti.",
  "tika-s0301t2:122_11": "Nikkhanti bhaṇḍamāha.",
  "tika-s0301t2:122_12": "Tañca appakena suvaṇṇena kataṁ bhaṇḍaṁ na sobhati sobhāvipulenāti āha “atirekapañcasuvaṇṇena katapiḷandhana”nti.",
  "tika-s0301t2:122_13": "Suvaṇṇanti pañcadharaṇassa samaññā,",
  "tika-s0301t2:122_14": "tasmā pañcavīsatisuvaṇṇasāriyā vicittaābharaṇaṁ idha “nikkha”nti adhippetaṁ.",
  "tika-s0301t2:122_15": "Tañhi vipulaṁ na parittakaṁ.",
  "tika-s0301t2:122_16": "Mahājambusākhāya pavattanadiyanti mahājambusākhāya heṭṭhā sañjātanadiyaṁ.",
  "tika-s0301t2:122_17": "Taṁ kira ratanaṁ rattaṁ.",
  "tika-s0301t2:122_18": "Sukusalena…pe…",
  "tika-s0301t2:122_19": "sampahaṭṭhanti suṭṭhu kusalena suvaṇṇakārena ukkāya tāpetvā sammā pahaṭṭhaṁ majjanādivasena sukataparikammaṁ.",
  "tika-s0301t2:122_20": "Dhātuvibhaṅgeti dhātuvibhaṅgasutte.",
  "tika-s0301t2:122_21": "Katabhaṇḍanti ābharaṇabhāvena kataṁ bhaṇḍaṁ.",
  "tika-s0301t2:123_0": "Nātiucco nātinīco taruṇasūriyo nāma.",
  "tika-s0301t2:123_1": "Satthārā ābhatavaṇṇo ubbhataguṇoti attho.",
  "tika-s0301t2:123_2": "Neva maraṇaṁ abhinandatīti attanopi maraṇaṁ neva abhinandati attavinipātassa sāvajjabhāvato.",
  "tika-s0301t2:123_3": "Bodhisatto pana paresaṁ atthāya attano attabhāvaṁ pariccajati karuṇāvasena,",
  "tika-s0301t2:123_4": "evaṁ vosajjanaṁ paramatthapāramīpāripūriṁ gacchatīti sāvakā na tathā kātuṁ sakkā sikkhāpadato.",
  "tika-s0301t2:123_5": "Na jīvitaṁ pattheti jīvitāsāya samucchinnattā.",
  "tika-s0301t2:123_6": "Divasasaṅkhepanti ajja tvaṁ idaṁ nāma kammaṁ karohi,",
  "tika-s0301t2:123_7": "idaṁ te vetananti divasabhāgena paricchinnaṁ vetanaṁ.",
  "tika-s0301t2:123_8": "Tādiso hi bhatako divasakkhayameva udikkhati,",
  "tika-s0301t2:123_9": "na kammaniṭṭhānaṁ.",
  "tika-s0301t2:123_10": "Nibbisaṁ bhatako yathāti vetanaṁ bhatiṁ icchanto kālakkhayaṁ udikkhanto bhatakapuriso viya.",
  "tika-s0301t2:124_0": "Susimasuttavaṇṇanā niṭṭhitā.",
  "tika-s0301t2:125_0": "10. Nānātitthiyasāvakasuttavaṇṇanā",
  "tika-s0301t2:126_0": "111.Nānātitthiyasāvakāti puthutitthiyānaṁ sāvakā.",
  "tika-s0301t2:126_1": "Chinditeti hatthacchedādivasena chede.",
  "tika-s0301t2:126_2": "Māriteti māraṇe.",
  "tika-s0301t2:126_3": "Na pāpaṁ samanupassatīti kiñci pāpaṁ atthīti na passati,",
  "tika-s0301t2:126_4": "paresañca tathā pavedeti.",
  "tika-s0301t2:126_5": "Vissāsanti vissatthabhāvaṁ.",
  "tika-s0301t2:126_6": "“Katakammānampi vipāko natthī”ti vadanto katapāpānaṁ akatapuññānañca vissatthataṁ nirāsaṅkataṁ janeti.",
  "tika-s0301t2:127_0": "Tapojigucchāyāti tapasā acelavatādinā pāpato jigucchanena,",
  "tika-s0301t2:127_1": "“pāpaṁ virājayāmā”ti acelavatādisamādānenāti attho.",
  "tika-s0301t2:127_2": "Tasmiñhi samādāne ṭhitena saṁvarena saṁvutacitto samannāgato pihito ca nāma hotīti “susaṁvutatto”tiādi vuttaṁ.",
  "tika-s0301t2:127_3": "Cattāro yāmā bhāgā catuyāmā,",
  "tika-s0301t2:127_4": "catuyāmā eva cātuyāmā.",
  "tika-s0301t2:127_5": "Bhāgattho hi idha yāma-saddo yathā “rattiyaṁ paṭhamo yāmo”ti.",
  "tika-s0301t2:127_6": "So panettha bhāgo saṁvaralakkhaṇoti āha “cātuyāmena susaṁvuto”ti,",
  "tika-s0301t2:127_7": "catukoṭṭhāsena saṁvarena suṭṭhu saṁvutoti attho.",
  "tika-s0301t2:127_8": "Paṭikkhittasabbasītodakoti paṭikkhittasabbasītudakaparibhogo.",
  "tika-s0301t2:127_9": "Sabbena pāpavāraṇena yuttoti sabbappakārena saṁvaralakkhaṇena pāpavāraṇena samannāgato.",
  "tika-s0301t2:127_10": "Dhutapāpoti sabbena nijjaralakkhaṇena pāpavāraṇenapi dhutapāpo.",
  "tika-s0301t2:127_11": "Phuṭṭhoti aṭṭhannampi kammānaṁ khepanena vikkhepappattiyā kammakkhayalakkhaṇena sabbena pāpavāraṇena phuṭṭho,",
  "tika-s0301t2:127_12": "taṁ phusitvā ṭhito.",
  "tika-s0301t2:127_13": "Na niguhantoti na niguhanahetu diṭṭhasute tatheva kathento.",
  "tika-s0301t2:128_0": "Nānātitthiyānaṁyevaupaṭṭhākoti paravādīnaṁ sabbesaṁyeva titthiyānaṁ upaṭṭhāko,",
  "tika-s0301t2:128_1": "tesu sādhāraṇavasena abhippasanno.",
  "tika-s0301t2:128_2": "Koṭippattāti mokkhādhigamena samaṇadhamme pattabbamariyādappattā.",
  "tika-s0301t2:129_0": "Sahacaritamattenāti sīhanādena saha vassakaraṇamattena.",
  "tika-s0301t2:129_1": "Sīhena sīhanādaṁ nadantena saheva siṅgālena attano siṅgālaravakaraṇamattena.",
  "tika-s0301t2:129_2": "Kotthukoti khuddakakotthu.",
  "tika-s0301t2:129_3": "Āsaṅkitasamācāroti attanā ca parehi ca āsaṅkitabbasamācāro.",
  "tika-s0301t2:129_4": "Sappurisānanti buddhādīnaṁ.",
  "tika-s0301t2:130_0": "Tassāti vegabbharissa devaputtassa.",
  "tika-s0301t2:130_1": "Sarīre anuāvisīti sarīre anupavisitvā viya āvisi.",
  "tika-s0301t2:130_2": "Adhimuccīti yathā gahitassa vasena cittaṁ na vattati,",
  "tika-s0301t2:130_3": "attano eva vase vattati,",
  "tika-s0301t2:130_4": "evaṁ adhiṭṭhahi.",
  "tika-s0301t2:130_5": "Āyuttāti dassanena saṁyuttā.",
  "tika-s0301t2:130_6": "Pavivekiyanti kappakavatthabhuñjanasenāsanehi pavivittabhāvaṁ.",
  "tika-s0301t2:130_7": "Tenāha “te kirā”tiādi.",
  "tika-s0301t2:130_8": "Rūpe niviṭṭhāti cakkhurūpadhamme abhiniviṭṭhā.",
  "tika-s0301t2:130_9": "Tenāha “taṇhādiṭṭhīhi patiṭṭhitā”ti.",
  "tika-s0301t2:130_10": "Devalokapatthanakāmāti devalokasseva abhipatthanakāmā.",
  "tika-s0301t2:130_11": "Maraṇadhammatāya mātiyā.",
  "tika-s0301t2:130_12": "Tenāha “mātiyāti maccā”ti.",
  "tika-s0301t2:130_13": "Paralokatthāyāti parasampattibhāvāya lokassa atthāya.",
  "tika-s0301t2:131_0": "Pabhāsavaṇṇāti pabhāya samānavaṇṇā.",
  "tika-s0301t2:131_1": "Kesaṁ pabhāyāti āha “candobhāsā”tiādi.",
  "tika-s0301t2:131_2": "Sajjhārāgapabhāsavaṇṇā indadhanupabhāsavaṇṇāti paccekaṁ yojanā.",
  "tika-s0301t2:131_3": "Āmo āmagandho etassa atthīti āmisaṁ.",
  "tika-s0301t2:131_4": "Vadhāyāti viddhaṁsituṁ.",
  "tika-s0301t2:131_5": "Rūpāti rūpāyatanādirūpidhammā.",
  "tika-s0301t2:132_0": "Rājagahasamīpappavattīnaṁ rājagahiyānaṁ.",
  "tika-s0301t2:132_1": "“Seto”ti kelāsakūṭo adhippetoti āha “setoti kelāso”ti.",
  "tika-s0301t2:132_2": "Kenaci na ghaṭṭetīti aghaṁ,",
  "tika-s0301t2:132_3": "antalikkhanti āha “aghagāmīnanti ākāsagāmīna”nti.",
  "tika-s0301t2:132_4": "Udakaṁ dhīyati etthāti udadhi,",
  "tika-s0301t2:132_5": "mahodadhi.",
  "tika-s0301t2:132_6": "Vipuloti vepullapabbato.",
  "tika-s0301t2:132_7": "Himavantapabbatānanti himavantapabbatabhāgānaṁ.",
  "tika-s0301t2:132_8": "Buddho seṭṭho sīlasamādhipaññāvimuttivimuttiñāṇadassanādīhi sabbaguṇehi.",
  "tika-s0301t2:133_0": "Nānātitthiyasāvakasuttavaṇṇanā niṭṭhitā.",
  "tika-s0301t2:134_0": "Tatiyavaggavaṇṇanā niṭṭhitā.",
  "tika-s0301t2:135_0": "Sāratthappakāsiniyā saṁyuttanikāya-aṭṭhakathāya",
  "tika-s0301t2:136_0": "Devaputtasaṁyuttavaṇṇanāya līnatthappakāsanā samattā."
}