{
  "anya-e0601n1:0_0": "Namakkāraṭīkā",
  "anya-e0601n1:1_0": " Namo tassa bhagavato arahato sammāsambuddhassa",
  "anya-e0601n1:2_0": "1.",
  "anya-e0601n1:3_0": " Sugatantyādivaṇṇehi , pasatthañca sukhaddadaṁ;",
  "anya-e0601n1:4_0": "Vandantānaṁ jinaṁ natvā, dhammaṁ suddhaṁ gaṇuttamaṁ.",
  "anya-e0601n1:5_0": "2.",
  "anya-e0601n1:6_0": " Namakkāraṁ hitatthīhi, porāṇācariyehi ca;",
  "anya-e0601n1:7_0": "Likhitvā ṭhapitaṁ puñña, buddhiyā tena vandinaṁ.",
  "anya-e0601n1:8_0": "3.",
  "anya-e0601n1:9_0": " Tassatthavaṇṇanaṁ kassaṁ, gambhīratthasubodhanaṁ;",
  "anya-e0601n1:10_0": "Movipunāmena santena, sīlupetena yācito.",
  "anya-e0601n1:11_0": "4.",
  "anya-e0601n1:12_0": " Vaṇṇantopi ca tassatthaṁ, taṁ taṁ aṭṭhakathādisu;",
  "anya-e0601n1:13_0": "Vuttañāyena kassāmi, saddhā suṇātha sādhavo.",
  "anya-e0601n1:14_0": "5.",
  "anya-e0601n1:15_0": " Namanaṁ namatītī vā, namatī tena vā namo;",
  "anya-e0601n1:16_0": "Tassa kāronti tāhīti, namakkāroti vuccati.",
  "anya-e0601n1:17_0": "6.",
  "anya-e0601n1:18_0": " Tañca buddhaghosācari, yena pubbasutaṁ kataṁ;",
  "anya-e0601n1:19_0": "Buddhaghosuppattiyañca, taṁ taṁ pana kathādisu.",
  "anya-e0601n1:20_0": "7.",
  "anya-e0601n1:21_0": " Na diṭṭhaṁ katakāraṇaṁ, tasmā hitatthikehi ca;",
  "anya-e0601n1:22_0": "Porāṇācariyehī ca, ṭhapitanti mayā vuttaṁ;",
  "anya-e0601n1:23_0": "Taṁ kāraṇaṁ viññūhī ca, vicāretvā vijānitanti.",
  "anya-e0601n1:24_0": "1.",
  "anya-e0601n1:25_0": " Sugataṁ sugataṁ seṭṭhaṁ, kusalaṁkusalaṁ jahaṁ;",
  "anya-e0601n1:26_0": "Amataṁ amataṁ santaṁ, asamaṁ asamaṁ dadaṁ.",
  "anya-e0601n1:27_0": "Saraṇaṁ saraṇaṁ lokaṁ, araṇaṁ araṇaṁ karaṁ;",
  "anya-e0601n1:28_0": "Abhayaṁ abhayaṁ ṭhānaṁ, nāyakaṁ nāyakaṁ name.",
  "anya-e0601n1:29_0": "1.",
  "anya-e0601n1:29_1": "[Ka] idāni paṭhamaṁ tāva sugatantyādīhi aṭṭhārasahi guṇehi thometvā buddhassa vanditukāmena sugatantiādi gāthādvayaṁ āraddhaṁ.",
  "anya-e0601n1:29_2": "Ayaṁ pana sabbapādādiyamakapathyā vattagāthāti daṭṭhabbaṁ.",
  "anya-e0601n1:29_3": "Taṁ pana yamakaṁ subodhālaṅkāre kiliṭṭhadosanti vuttaṁ.",
  "anya-e0601n1:30_0": "Vuttañhi tattha –",
  "anya-e0601n1:31_0": "‘‘Yaṁ kiliṭṭhapadaṁ mandā, bhidheyyaṁ yamakādikaṁ;",
  "anya-e0601n1:32_0": "Kiliṭṭhapadadoseva, tampi anto karīyatī’’ti.",
  "anya-e0601n1:33_0": "Ayaṁ panettha patītasaddaracitattāyeva pasādaguṇa saṅkhātena saddālaṅkārena saṁyuttā hoti.",
  "anya-e0601n1:33_1": "Tasmā taṁ yamakaṁ suvuttanti daṭṭhabbaṁ. Evaṁ parāsu yamakagāthāsu. Tena vuttaṁ punā laṅkāre –",
  "anya-e0601n1:34_0": "‘‘Patītasaddaracitaṁ, siliṭṭhapadasandhikaṁ;",
  "anya-e0601n1:35_0": "Pasādaguṇasaṁyuttaṁ, yamakaṁ matamedisa’’nti.",
  "anya-e0601n1:36_0": "Tattha sugatanti sobhanagamanattā sundaraṁ ṭhānaṁ gatattā sammā gatattā ca sugato,",
  "anya-e0601n1:36_1": "so hi sobhanaṁ ariyamaggena gacchatīti sugatoti vuccati, supubbo gamudhātu ta. Susaddo sobhanattho.",
  "anya-e0601n1:36_2": "Ariyamaggagamanena parisuddhaṁ anavajjaṁ khemaṁ disaṁ asajjamāno gatoti attho.",
  "anya-e0601n1:36_3": "Tañca gamanaṁ duvidhaṁ hoti kāyagamanaṁ, ñāṇagamanañcāti.",
  "anya-e0601n1:36_4": "Tattha bhagavato veneyyajanupasaṅkamanaṁ ekantena tesaṁ hitasukhassa nipphāda nato sobhanaṁ kāyena gamanaṁ kāyagamanaṁ nāma.",
  "anya-e0601n1:36_5": "Sayambhū ñāṇena pana sakalampi lokaṁ pariññābhisamayavasena parijānanato ñāṇena gamanaṁ ñāṇagamanaṁ nāma.",
  "anya-e0601n1:36_6": "Idha pana ñāṇagamanaṁ adhippetaṁ.",
  "anya-e0601n1:36_7": "Aṅguttaraṭīkāyaṁ pana ‘‘sobhanaṁ gataṁ gamanaṁ etassāti sugato’’ti vuttaṁ.",
  "anya-e0601n1:36_8": "Sundaraṁ ṭhānaṁ gacchatīti sugatoti ca vuccati,",
  "anya-e0601n1:36_9": "ārammaṇakaraṇavasena amataṁ nibbānaṁ gatoti attho.",
  "anya-e0601n1:36_10": "Sammā aviparītaṁ cesa gacchatīti sugatoti vuccati. Susaddo sammāsaddattho.",
  "anya-e0601n1:36_11": "Tena tena maggena ye kilesā pahīnā,",
  "anya-e0601n1:36_12": "te kilese na puneti na pacceti na paccāgacchatīti attho.",
  "anya-e0601n1:36_13": "Atha vā sammā āgacchatīti sugatoti ca vuccati,",
  "anya-e0601n1:36_14": "dīpaṅkarapādamūlato pabhuti yāva bodhimaṇḍā tāva samatiṁsapāramipūrikāya sammāpaṭipattiyā sabbalokassa hitasukhameva karonto sassataṁ ucchedaṁ kāmasukhaṁ attakilamathañcāti ime cante anupagacchanto āgatoti attho.",
  "anya-e0601n1:36_15": "Taṁ sugataṁ buddhaṁ name namāmīti sambandho.",
  "anya-e0601n1:37_0": "Puna sugatanti sammā gadattā sugato.",
  "anya-e0601n1:37_1": "So hi sammā gadati bhāsatīti sugatoti vuccati.",
  "anya-e0601n1:37_2": "Supubbagadadhātu bhāsāyaṁ viyattiyaṁ vācāyaṁ vā, ta, dassa to.",
  "anya-e0601n1:37_3": "Chasu vācāsu yuttaṭṭhāne yuttameva dvivācaṁ bhāsatīti attho.",
  "anya-e0601n1:37_4": "Vuttañhi majjhimapaṇṇāsapāḷiyaṁ abhayarājakumārasutte –",
  "anya-e0601n1:38_0": "1",
  "anya-e0601n1:39_0": ".",
  "anya-e0601n1:39_1": "‘‘Rājakumāra yaṁ tathāgato taṁ vācaṁ jānāti abhūtaṁ atacchaṁ anatthasaṁhitaṁ,",
  "anya-e0601n1:39_2": "sā ca paresaṁ appiyā amanāpā,",
  "anya-e0601n1:39_3": "na taṁ tathāgato vācaṁ bhāsati. 2.",
  "anya-e0601n1:39_4": "Yampi tathāgato vācaṁ jānāti bhūtaṁ tacchaṁ anatthasaṁhitaṁ, sā ca paresaṁ appiyā amanāpā.",
  "anya-e0601n1:39_5": "Tampi tathāgato vācaṁ na bhāsati. 3.",
  "anya-e0601n1:39_6": "Yañca kho tathāgato vācaṁ jānāti bhūtaṁ tacchaṁ atthasaṁhitaṁ,",
  "anya-e0601n1:39_7": "sā ca paresaṁ appiyā amanāpā,",
  "anya-e0601n1:39_8": "tatrakālaññū tathāgato hoti tassā vācāya veyyākaraṇāya. 4.",
  "anya-e0601n1:39_9": "Yaṁ tathāgato vācaṁ jānāti abhūtaṁ atacchaṁ anatthasaṁhitaṁ, sā ca paresaṁ piyā manāpā,",
  "anya-e0601n1:39_10": "na taṁ tathāgato vācaṁ bhāsati. 5.",
  "anya-e0601n1:39_11": "Yampi tathāgato jānāti bhūtaṁ tacchaṁ anatthasaṁhitaṁ, sā ca paresaṁ piyā manāpā,",
  "anya-e0601n1:39_12": "tampi tathāgato vācaṁ na bhāsati. 6.",
  "anya-e0601n1:39_13": "Yañca kho tathāgato vācaṁ jānāti bhūtaṁ tacchaṁ atthasaṁhitaṁ, sā ca paresaṁ piyā manāpā .",
  "anya-e0601n1:39_14": "Tatra kālaññū tathāgato hoti tassā vācāya veyyākaraṇāyā’’ti.",
  "anya-e0601n1:40_0": "Ettha pāḷiyaṁ panesā sukhaggahaṇatthaṁ saṅkhepena veditabbā.",
  "anya-e0601n1:40_1": "Kathaṁ hesā abhūtā anatthasaṁhitā appiyā vācā ca,",
  "anya-e0601n1:40_2": "bhūtā anatthasaṁhitā appiyā vācā ca,",
  "anya-e0601n1:40_3": "bhūtā attha saṁhitā appiyā vācā ca,",
  "anya-e0601n1:40_4": "abhūtā anatthasaṁhitā piyā vācā ca,",
  "anya-e0601n1:40_5": "bhūtā anatthasaṁhitā piyā vācā ca,",
  "anya-e0601n1:40_6": "bhūtā atthasaṁhitā piyā vācā cāti chabbidhā hotīti.",
  "anya-e0601n1:40_7": "Tattha acoraṁyeva coro ayantiādivasena vattabbavācā paṭhamavācā nāma.",
  "anya-e0601n1:40_8": "Coraṁyeva coro ayantiādivasena vattabbavācā dutiyavācā nāma.",
  "anya-e0601n1:40_9": "Akatapuññatāya duggato dubbaṇṇo appesakkho,",
  "anya-e0601n1:40_10": "idha pana ṭhatvāpi puna puññaṁ na karoti,",
  "anya-e0601n1:40_11": "dutiyacittavāre kathaṁ catūhi apāyehi muccissatīti evaṁ mahājanassa atthapurekkhārena dhammapurekkhārena anusāsanīpurekkhārena vattabbavācā tatiyavācā nāma.",
  "anya-e0601n1:40_12": "Eko dhutto āha-mayhaṁ bho mātu mayi kucchigate kapiṭṭhaphaladohaḷo ahosi.",
  "anya-e0601n1:40_13": "Sā aññaṁ kapiṭṭhahārakaṁ alabhamānā maṁyeva pesesi.",
  "anya-e0601n1:40_14": "Ahaṁ gantvā rukkhaṁ abhiruhituṁ asakkonto attanāva attānaṁ pāde gahetvā muggaraṁ viya rukkhassa upari khipiṁ.",
  "anya-e0601n1:40_15": "Atha sākhato sākhaṁ vicaranto phalāni gahetvā otarituṁ asakkonto gharaṁ gantvā nisseṇiṁ āharitvā oruyha mātu santike gantvā phalāni mātuyā adāsiṁ.",
  "anya-e0601n1:40_16": "Tāni pana mahantāni honti cāṭippa māṇāni.",
  "anya-e0601n1:40_17": "Tato me mātarā ekāsane nisinnāya samasaṭṭhiphalāni khāditānīti.",
  "anya-e0601n1:40_18": "Evamādivasena vattabbavācā catutthavācā nāma.",
  "anya-e0601n1:40_19": "Āmisahetu cāṭukamyatādivasena nānappakārakaṁ paresaṁ thomanā vācā ceva rājakathaṁ corakathantiādinayappavattā tiracchānakathā ca pañcamavācā nāma.",
  "anya-e0601n1:40_20": "Ariyasaccasannissitā dhammakathā chaṭṭhamavācā nāma.",
  "anya-e0601n1:40_21": "Taṁ pana vassasatampi suṇantā paṇḍitā neva tittiṁ gacchanti .",
  "anya-e0601n1:40_22": "Tāsu pana bhagavā tatiyachaṭṭhamā dvivācāeva bhāsati.",
  "anya-e0601n1:40_23": "Tasmā sappurisehi sāyeva dvivācā vattabbāti.",
  "anya-e0601n1:40_24": "Ayaṁ tadaṭṭhakathāyaṁ āgato saṅkhepanayo.",
  "anya-e0601n1:40_25": "Visuddhimagga mahāṭīkāyaṁ pana sāratthadīpanīṭīkāyañca tadaññākārena vaṇṇito.",
  "anya-e0601n1:40_26": "Tāsu pana taṁ oloketvā gahetabbanti. Ayaṁ panettha saṅgahagāthā –",
  "anya-e0601n1:41_0": "‘‘Yo bhūtamatthasaṁhītaṁ, paresamappiyā vācaṁ;",
  "anya-e0601n1:42_0": "Bhūtamatthasahītañca, paresaṁ piyavācanti;",
  "anya-e0601n1:43_0": "Dvivācaṁ yuttaṭṭhāneva, vadatīti sugatoti;",
  "anya-e0601n1:44_0": "Vuccatī ca dakārassa, katvā takāraviññunā’’ti.",
  "anya-e0601n1:45_0": "Seṭṭhanti guṇamahantattā pasatthataraṁ.",
  "anya-e0601n1:45_1": "So hi pasatthānaṁ visesena pasatthoti seṭṭhoti vuccati. Pasatthapadaṁ, visesataddhite iṭṭhapaccayo. Pasatthasaddassa so,",
  "anya-e0601n1:45_2": "pasatthānaṁ paccekabuddhāriyasāvakādīnaṁ sīlasamādhipaññādi guṇehi visesena pasatthoti attho.",
  "anya-e0601n1:45_3": "Atha vā sundare satipaṭṭhānādibhede dhamme esati gavesati esiṁ gavesinti vā seṭṭho, buddho. Supubboesa gavesane ta. Tassa raṭṭho. Susaddo sundarattho.",
  "anya-e0601n1:45_4": "Santehi sappurisehi esitabbo gavesitabboti vā seṭṭho.",
  "anya-e0601n1:45_5": "Santasaddūpapado isa gavesane ta, santasaddassa so, ikārasse, tassa ṭṭho.",
  "anya-e0601n1:45_6": "Santehi sappurisehi icchiyati kantiya tīti vā seṭṭho.",
  "anya-e0601n1:45_7": "Santasaddūpapado isu icchākantīsu ta.",
  "anya-e0601n1:45_8": "Atha vā santānaṁ sappurisānaṁ hitasukhaṁ icchatīti seṭṭho, buddho. Kattusādhanoyaṁ.",
  "anya-e0601n1:45_9": "Sundare satipaṭṭhānā dibhede dhamme eseti buddhetīti vā seṭṭho. Hetu kattusādhanoyaṁ. Supubbaesadhātu buddhiyaṁ ta. Taṁ seṭṭhaṁ.",
  "anya-e0601n1:46_0": "Kusalaṁkusalaṁ jahanti ettha kusalaṁ akusalaṁ jahanti padavibhāgo kātabbo.",
  "anya-e0601n1:46_1": "Kucchitaṁ pāpadhammaṁ salayati calayati kampeti viddhaṁsetīti kusalaṁ, catubhūmikakusalaṁ labbhati. Kupubbo saladhātu a.",
  "anya-e0601n1:46_2": "Tattha kāmāvacarakusalaṁ tadaṅgappahānena pāpadhammaṁ salayati calayati,",
  "anya-e0601n1:46_3": "mahaggata ksalaṁ vikkhambhanappahānena salayati kampeti,",
  "anya-e0601n1:46_4": "lokuttara kusalaṁ samucchedappahānena salayati viddhaṁsetīti attho.",
  "anya-e0601n1:47_0": "Atha vā kucchitaṁ apāyadvāraṁ salanti saṁvaranti pidahanti sādhavo etenāti kusalaṁ, karaṇasādhanoyaṁ.",
  "anya-e0601n1:47_1": "Idha pana jahanti vuttattā tebhūmakakusalamevādhippetaṁ.",
  "anya-e0601n1:47_2": "Taṁ pana anavajjasukhavipākalakkhaṇaṁ, akusalaviddhaṁsanarasaṁ, vodāna paccupaṭṭhānaṁ,",
  "anya-e0601n1:47_3": "iṭṭhavipākapaccupaṭṭhānaṁ vā, yonisomanasikāra padaṭṭhānaṁ. Na kusalaṁ akusalaṁ,",
  "anya-e0601n1:47_4": "mittapaṭipakkho amitto viya pahāyakapahātabbabhāvena kusalapaṭipakkhanti attho.",
  "anya-e0601n1:47_5": "Taṁ pana sāvajjadukkhavipākalakkhaṇaṁ,",
  "anya-e0601n1:47_6": "sāvajjāniṭṭhavipāka lakkhaṇaṁ vā, anatthajananarasaṁ, aniṭṭhavipākapaccupaṭṭhānaṁ, ayonisomanasikārapadaṭṭhānaṁ.",
  "anya-e0601n1:47_7": "Puññābhisaṅkhāraāneñjā bhisaṅkhārasaṅkhātaṁ kusalaṁ apuññābhisaṅkhārasaṅkhātaṁ akusalañca kusalaṁkusalaṁ.",
  "anya-e0601n1:47_8": "Taṁ pana padaṁ jahantipade kammaṁ.",
  "anya-e0601n1:48_0": "Jahanti maggakkhaṇe samucchedappahānena phalakkhaṇe paṭippassambhanappahānena pajahantaṁ viddhaṁsentanti attho.",
  "anya-e0601n1:48_1": "Tañhi arahattamaggañāṇena jahati pajahati,",
  "anya-e0601n1:48_2": "phalañāṇena jahiṁ pajahiṁ paṭippassambhinti vā jaho, buddho. Hādhātu cāge a.",
  "anya-e0601n1:48_3": "Kiñcāpi panettha kusalaṁ maggena pahātabbadhamme na vuttaṁ,",
  "anya-e0601n1:48_4": "vaṭṭamūlabhūte avijjātaṇhādikilese pana arahattamagga ñāṇena jahite lokiyakusaluppattiyā mūlabhūtāya avijjātaṇhāya abhāvā puññābhisaṅkhāro saṁsāre puna paṭisandhiyā nibbattetuṁ na sakkoti,",
  "anya-e0601n1:48_5": "tasmā vaṭṭamūlabhūte kilese jahite phalūpacārena kusalampi jahitaṁ nāma hoti.",
  "anya-e0601n1:48_6": "Rūpaṁ bhikkhave na tumhākaṁ taṁ pajahathātiādīsu viya .",
  "anya-e0601n1:48_7": "Arahantena hi abhisamācārikavattaṁ katampi kusalanti na vuttaṁ,",
  "anya-e0601n1:48_8": "kriyāti pana vuttanti veditabbaṁ.",
  "anya-e0601n1:49_0": "Vuttañhi nidānavaggasaṁyuttaṭṭhakathāyaṁ ‘‘khīṇāsavena hi kataṁ kammaṁ neva kusalaṁ hoti nākusalaṁ,",
  "anya-e0601n1:49_1": "avipākaṁ hutvā kriyamatte tiṭṭhatī’’ti.",
  "anya-e0601n1:50_0": "Aṅguttaraṭṭhakathāyañca ‘‘arahattamaggo ca kusalākusala kammakkhayāya saṁvattatīti evaṁ tena taṁ bhijjatī’’ti vuttaṁ.",
  "anya-e0601n1:51_0": "Tena vuttaṁ cūḷaniddesapāḷiyaṁ ‘‘arahattamaggañāṇena abhisaṅkhāraviññāṇassa nirodhena ye uppajjeyyuṁ nāmañca rūpañca,",
  "anya-e0601n1:51_1": "etthete nirujjhanti vūpasamanti atthaṁ gacchanti paṭippassambhantī’’ti.",
  "anya-e0601n1:52_0": "Amatanti maraṇavirahitaṁ. So jino hi na mato amato,",
  "anya-e0601n1:52_1": "maraṇadhammassa nibbattakānaṁ kilesānaṁ arahatta maggena samucchinditattā puna maraṇato virahitoti vā amato.",
  "anya-e0601n1:52_2": "Atha vā nibbāne ārammaṇakaraṇavasena adhigate natthi mataṁ maraṇaṁ yassa jinassāti amatoti vuccati.",
  "anya-e0601n1:52_3": "Jinena hi khandhamaccumāraṁ ajitopi kilesamāraṁ jayitvā tesaṁ avassaṁ jiyamānattā phalūpacārena amatoti vuccatīti veditabbaṁ.",
  "anya-e0601n1:53_0": "Puna amatanti amatanibbānasamannāgataṁ.",
  "anya-e0601n1:53_1": "Natthi mataṁ maraṇaṁ etthāti amataṁ, nibbānaṁ. Taṁ pana santilakkhaṇaṁ, accutarasaṁ, animittapaccupaṭṭhānaṁ, nissaraṇapaccupaṭṭhānaṁ vā,",
  "anya-e0601n1:53_2": "nibbānassa pana padaṭṭhānaṁ na labbhati.",
  "anya-e0601n1:54_0": "Vuttañhi milindapañhe nāgasenattherena ‘‘na kenaci kāraṇena nibbānaṁ uppajjatī’’ti.",
  "anya-e0601n1:55_0": "Taṁ assa atthīti amato, jino.",
  "anya-e0601n1:55_1": "Saddhādito ṇāti suttena assathyatthe ṇapaccayo. Saddho paññotiādīsu viya .",
  "anya-e0601n1:55_2": "Assa jinassa catumaggañāṇena sacchikataṁ amataṁ nibbānaṁ atthīti attho, taṁ amataṁ.",
  "anya-e0601n1:56_0": "Santanti sabbakilesadarathehi ca vaṭṭadukkhehi ca suvūpasantaṁ.",
  "anya-e0601n1:56_1": "So hi buddho sabbakilesadarathavaṭṭadukkhehi samittha vūpasamitthāti santoti vuccati. Samudhātu upasame ta.",
  "anya-e0601n1:56_2": "Dhātvantassa lopaṁ tapaccayassantoādesaṁ katvā padasiddhi veditabbā.",
  "anya-e0601n1:56_3": "Saṁsāravaṭṭe darathakārakānaṁ kilesānaṁ bodhimaṇḍe arahattamaggañāṇena samucchinditattā sītibhūto santakāyacittoti vuttaṁ hoti, taṁ santaṁ.",
  "anya-e0601n1:57_0": "Asamanti sīlādiguṇehi kenaci puggalena asadisaṁ,",
  "anya-e0601n1:57_1": "so hi buddho natthi sīlādiguṇehi samo sadiso etassāti asamoti vuccati.",
  "anya-e0601n1:57_2": "Imasmiṁ sattaloke sīla samādhipaññādiguṇehi buddhena sadiso koci manusso vā devo vā brahmā vā natthīti attho.",
  "anya-e0601n1:57_3": "Bhagavato hi asīti anubyañjanapaṭimaṇḍita bāttiṁsa mahāpurisalakkhaṇehi vicitrarūpakāyo ca sabbākārehi parisuddhasīlakkhandhādiguṇa ratanasamiddho dhammakāyo ca puññamahattathāmamahatta iddhimahattayasamahattapaññāmahattādiguṇehi ca paramukkaṁsagato ca atthi,",
  "anya-e0601n1:57_4": "tasmā bhagavā sīlādiguṇehi kenaci asamo asadisoti vuttaṁ hoti.",
  "anya-e0601n1:58_0": "Asamaṁ dadanti lokiyadhammena asadisaṁ maggaphalanibbāna dhammaṁ veneyyānaṁ sattānaṁ desanāñāṇena dāyakaṁ.",
  "anya-e0601n1:58_1": "Ettha ca asamanti natthi ettha etesaṁ vā samo sadiso lokiyadhammoti asamo, maggaphalanibbānaṁ labbhati.",
  "anya-e0601n1:58_2": "Atha vā asamanti aññesaṁ dhammānaṁ aggabhāvato catubbidhena ariya maggena sacchikātabbaṁ nibbānaṁ vuccati.",
  "anya-e0601n1:58_3": "Vuttañhetaṁ bhagavatā ‘‘yāvatā bhikkhave dhammā saṅkhatā vā asaṅkhatā vā,",
  "anya-e0601n1:58_4": "virāgo tesaṁ aggamakkhāyatī’’ti.",
  "anya-e0601n1:58_5": "Tassa pana padassa dadantipadena kammabhāvena sambandho. Dadātīti dado, buddho. Dādhātu a,",
  "anya-e0601n1:58_6": "so kenaci lokiyadhammena asamaṁ asadisaṁ maggaphalanibbānasaṅkhātaṁ lokuttaradhammaṁ mahākaruṇāppadhānena amatādhigamapaṭipattidassanena desanāñāṇena veneyyānaṁ sattānaṁ dātāti attho. Taṁ asamaṁ dadaṁ.",
  "anya-e0601n1:59_0": "(Kha) dutiyagāthāyaṁ pana saraṇanti sabbasattalokassa paṭisaraṇabhūto parāyaṇo leṇo tāṇoti vuttaṁ hoti.",
  "anya-e0601n1:59_1": "So hi buddho saranti paṭisaranti ettha sattalokāti saraṇoti vuccati. Saradhātu yu.",
  "anya-e0601n1:59_2": "Atha vā saranti osaranti samosaranti ettha sattalokāti saraṇoti vuccati.",
  "anya-e0601n1:59_3": "Saranti cintenti ettha saddhā pasannā devamanussā saraṇamidanti saraṇoti ca.",
  "anya-e0601n1:59_4": "Saranti paṭivijjhanti etthupagatā devamanussā saddhammanti saraṇoti ca vuccati. Sara cintāyaṁ yu.",
  "anya-e0601n1:59_5": "Saraṇagamanaṭṭhāne pana sarati hiṁsati bhayaṁ santāpaṁ dukkhaṁ kilesañcāti saraṇaṁ.",
  "anya-e0601n1:59_6": "Ratanatta yanti aṭṭhakathāsu vuttaṁ. Taṁ saraṇaṁ.",
  "anya-e0601n1:60_0": "Puna saraṇaṁ lokanti sattasaṅkhārokāsasaṅkhataṁ lokaṁ sarantaṁ jānantaṁ.",
  "anya-e0601n1:60_1": "Ettha hi lokayati patiṭṭhayati ettha puññāpuññañca tabbipāko cāti loko, satta loko labbhati. Lokadhātu patiṭṭhāyaṁ ṇa. Lujjati palujjatīti loko, saṅkhāraloko. Lujadhātuṇa.",
  "anya-e0601n1:60_2": "Lokiyati vicittākārena dissatīti loko,",
  "anya-e0601n1:60_3": "lokiyanti patiṭṭhiyanti ettha vā jaṅgamā ca thāvarā cāti loko,",
  "anya-e0601n1:60_4": "cakkavāḷasaṅkhato okāsaloko labbhati. Lokadhātuṇa.",
  "anya-e0601n1:60_5": "Ettha ca sassato lokoti vā asassato lokoti vāti āgataṭṭhāne indriyabaddhānaṁ rūpādīnaṁ khandhānaṁ samūho santāno ca sattoyeva loko sattalokoti vacanatthena sattalokoti veditabbo.",
  "anya-e0601n1:60_6": "Eko loko sabbe sattā āhā raṭṭhitikāti āgataṭṭhāne indriyabaddhānaṁ vā anindriyabaddhānaṁ vā khandhānaṁ samūho santāno ca paccayehi saṅkhariyantīti saṅkhārā,",
  "anya-e0601n1:60_7": "saṅkhārāeva loko saṅkhāralokoti vacanatthena saṅkhāralokoti.",
  "anya-e0601n1:61_0": "‘‘Yāvatā candimasūriyā pariharanti,",
  "anya-e0601n1:62_0": "Disā bhanti virocamānā;",
  "anya-e0601n1:63_0": "Tāva sahassadhā loko,",
  "anya-e0601n1:64_0": "Ettha te vattati vaso’’ti.",
  "anya-e0601n1:65_0": "Āgataṭṭhāne anindriyabaddhānaṁ rūpādīnaṁ samūho santāno ca avakasanti patiṭṭhahanti etthāti okāso,",
  "anya-e0601n1:65_1": "soyeva loko okāsalokoti vacanatthena okāsa lokoti veditabbo, taṁ lokaṁ.",
  "anya-e0601n1:65_2": "Sarati jānāti ajānīti vā saraṇo, buddho. Sara cintāyaṁ yu. Lokaṁ saraṇanti sambandho. Buddho pana sattalokaṁ, saṅkhāralokaṁ, okāsalokaṁ, kilesalokaṁ, bhavalokaṁ, indriya lokaṁ, khandhalokaṁ,",
  "anya-e0601n1:65_3": "āyatanalokaṁ dhātulokañcātiādimanekalokaṁ anāvaraṇañāṇena paṭivijjhatīti vuttaṁ hoti.",
  "anya-e0601n1:66_0": "Araṇanti nikkilesaṁ,",
  "anya-e0601n1:66_1": "kilesasaṅkhātaraṇavirahitaṁ vā.",
  "anya-e0601n1:66_2": "Raṇasaddo ca kilesesu ca yuddhe cuṇṇavicuṇṇakaraṇe ca dissati.",
  "anya-e0601n1:66_3": "Tathā hi saraṇā dhammā araṇā dhammātiādīsu kilesesu dissati.",
  "anya-e0601n1:66_4": "Te hi raṇanti kandanti sattā etehīti raṇāti vuccanti.",
  "anya-e0601n1:67_0": "‘‘Dhanuggaho asadiso, rājaputto mahabbalo;",
  "anya-e0601n1:68_0": "Sabbāmitte raṇaṁ katvā, saṁyamaṁ ajjhupāgamī’’ti.",
  "anya-e0601n1:69_0": "Asadisajātake yuddhe dissati.",
  "anya-e0601n1:69_1": "Raṇaṁ katvāti hi yuddhaṁ katvā,",
  "anya-e0601n1:69_2": "saṁyamanti saṁyataṁ isipabbajjaṁ ajjhupāgamīti attho.",
  "anya-e0601n1:69_3": "Tiṇañca kaṭṭhañca raṇaṁ karonto,",
  "anya-e0601n1:69_4": "dhāviṁsu te aṭṭhadisā samantatoti chaddantajātake cuṇṇavicuṇṇakaraṇe dissati.",
  "anya-e0601n1:69_5": "Raṇaṁ karontoti hi cuṇṇaṁ vicuṇṇaṁ karonto.",
  "anya-e0601n1:69_6": "Teti sabbe aṭṭhasahassanāgāti attho. Idha pana kilese daṭṭhabbo. Ayaṁ panettha vacanattho.",
  "anya-e0601n1:69_7": "Raṇanti satte rāgādayo cuṇṇenti pīḷentīti raṇā,",
  "anya-e0601n1:69_8": "raṇanti sattā etehi kandanti paridevantīti vā raṇā, kilesā. Raṇadhātu sadde a.",
  "anya-e0601n1:69_9": "Natthi raṇā kilesā etassāti araṇoti vuccati.",
  "anya-e0601n1:69_10": "Jinassa kilesamārassa bodhimūle jiyamānattā raṇā kilesā na santīti attho. Taṁ araṇaṁ.",
  "anya-e0601n1:70_0": "Araṇaṁ karanti veneyyasantāne raṇasaṅkhatakilesassa abhāvakaraṇaṁ.",
  "anya-e0601n1:70_1": "Ettha ca raṇanti etaṁ yehi abhibhūtā sattā kandanti paridavanti etesaṁ rāgādīnaṁ adhivacanaṁ.",
  "anya-e0601n1:70_2": "Tesaṁ abhāvaṁ veneyyasantāne desanāñāṇena karoti attho. Atha vā karotīti karo, buddho. Taṁ karaṁ.",
  "anya-e0601n1:71_0": "Abhayanti jātibhayādīnaṁ abhāvato nibbhayaṁ.",
  "anya-e0601n1:71_1": "Ettha hi bhayaṁ cittutrāsabhayaṁ, ñāṇabhayaṁ, ārammaṇabhayaṁ,",
  "anya-e0601n1:71_2": "ottappa bhayañcāti catubbidhaṁ hoti.",
  "anya-e0601n1:71_3": "Tattha bhāyati cittenāti bhayaṁ, cittutrāsabhayaṁ.",
  "anya-e0601n1:71_4": "Ñāṇena tīretvā bhāyatīti bhayaṁ, ñāṇaṁ. Bhāyati etasmāti bhayaṁ, ārammaṇabhayaṁ.",
  "anya-e0601n1:71_5": "Bhāyati etena pāpatoti bhayaṁ, ottappabhayaṁ. Bhīdhātu bhaye ṇa.",
  "anya-e0601n1:72_0": "Mahāniddesapāḷiyaṁ pana āgatāni jātibhayaṁ, jarābhayaṁ, byādhibhayaṁ, maraṇabhayaṁ, rājabhayaṁ, corabhayaṁ, aggibhayaṁ, udakabhayaṁ, attānuvādabhayaṁ, parānuvādabhayaṁ, daṇḍabhayaṁ, duggatibhayaṁ, ūmibhayaṁ, kumbhīḷabhayaṁ, āvaṭṭabhayaṁ, susukabhayaṁ, ājīvikabhayaṁ, asilokabhayaṁ, parisayasārajjabhayaṁ, madana bhayaṁ,",
  "anya-e0601n1:72_1": "duggatibhayantiādīni gahitāni.",
  "anya-e0601n1:72_2": "Natthi bhayāni etassāti abhayo, buddho.",
  "anya-e0601n1:72_3": "Tassa bhayānaṁ kāraṇa bhūtānaṁ sabbakilesānaṁ arahattamaggena samucchinditattā sabbabhayaṁ natthīti attho.",
  "anya-e0601n1:73_0": "Puna abhayaṁ ṭhānaṁ nāyakanti ettha abhayantipadaṁ ṭhānantipade visesanaṁ.",
  "anya-e0601n1:73_1": "Ṭhānantipadaṁ nāyakantipade kammaṁ.",
  "anya-e0601n1:73_2": "Bhayasaddassa attho heṭṭhā vuttoyeva.",
  "anya-e0601n1:73_3": "Natthi sabbabhayaṁ ettha nibbāneti abhayaṁ, nibbānaṁ.",
  "anya-e0601n1:73_4": "Buddhapaccekabuddha arahantā ṭhanti uppajjanti etthāti ṭhānaṁ, nibbānaṁ. Veneyyasatte netīti nāyako, buddho. Nīdhātu nayane ṇvu.",
  "anya-e0601n1:73_5": "So buddho bhabbe kulaputte maggādhi gamappattiyā dhammadesanāya maggaphalañāṇaṁ adhigamento nibbānaṭṭhānaṁ netīti attho, taṁ nāyakaṁ.",
  "anya-e0601n1:74_0": "Puna nāyakaṁ nameti nāyakaṁ buddhaṁ ahaṁ name namāmīti sambandho.",
  "anya-e0601n1:74_1": "Tattha nāyakanti veneyyasatte saṁsāraṇṇavato nibbānapāraṁ netīti nāyako, buddho.",
  "anya-e0601n1:74_2": "So hi yathā nāviko jane nāvāya orimatīrato pārimatīraṁ neti,",
  "anya-e0601n1:74_3": "evaṁ satte maggaṅganāvāya saṁsāraṇṇavato nibbāna pāraṁ neti pāpuṇetīti attho.",
  "anya-e0601n1:74_4": "Atha vā nāyakanti tiṇṇaṁ lokānaṁ jeṭṭhabhāvagamanattā nāyako jeṭṭha seṭṭhavuḍḍhataro.",
  "anya-e0601n1:74_5": "So hi jeṭṭhabhāvaṁ neti gacchati pāpuṇātīti nāyakoti vuccati. Nīdhātu gatimhi ṇvu.",
  "anya-e0601n1:74_6": "So pana idha loke avijjaṇḍagatānaṁ sabbapajānaṁ paṭhamataraṁ avijjaṇḍakosaṁ arahattamaggena padāletvā ariyāya jātiyā jātattā sabbasattānaṁ seṭṭhajeṭṭhavuḍḍhatarabhāvaṁ gatoti attho. Taṁ nāyakaṁ.",
  "anya-e0601n1:74_7": "Nameti ahaṁ tīhi dvārehi sakkaccaṁ namāmīti attho.",
  "anya-e0601n1:74_8": "Ettha hi vattamānamivibhattiyā kvacidhātutyādisuttena eādeso hoti.",
  "anya-e0601n1:74_9": "Ayaṁ panettha vāccatthādinayo.",
  "anya-e0601n1:74_10": "Nametipadassa ākhyātapadattā vacanattho na kātabbo. Vuttañhi saddavidūhi –",
  "anya-e0601n1:75_0": "‘‘Ruḷhīkhyātaṁ nipātañcu, pasaggālapanaṁ tathā;",
  "anya-e0601n1:76_0": "Sabbanāmantimetesu, na kato viggaho chasū’’ti.",
  "anya-e0601n1:77_0": "Taṁ pana padaṁ namudhātuvattamānaamhayogaparassapadamivibhatyantaṁ ākhyātapadaṁ.",
  "anya-e0601n1:77_1": "Namudhātuyā vāccattho namanakriyā saṅkhāto kusalacittuppādo padhānavasena labbhati.",
  "anya-e0601n1:77_2": "Mivibhattiyā vāccattho tena cittuppādena upalakkhito uppāda vanto tadākāro puggalo appadhānavasena labbhati.",
  "anya-e0601n1:77_3": "Padasamudāyassa pana vāccattho kattukammabhāvesu kattubhūto atītādikālesu paccuppannakālabhūto dhātvattha kiriyāvisesova labbhati. Ayamettha saṅkhepo.",
  "anya-e0601n1:78_0": "Vitthāro panevaṁ veditabbo.",
  "anya-e0601n1:78_1": "Namudhātuyā vaccaṁ sugatādi buddhaguṇaṁ ārammaṇaṁ katvā vandanākārappavatto kāyavacī viññattisamuṭṭhāpako saddhācetanāpaññāpadhāno kusala cittuppādo ca dve viññattiyo asamuṭṭhāpetvā manodvāre vandanākārappavatto kusalacittuppādo ca mukhyena labbhati.",
  "anya-e0601n1:78_2": "Buddhaguṇānussaraṇavasena pavatto yonisomanasikā rādipurecarānucarakusalacittuppādo phalūpacārena.",
  "anya-e0601n1:78_3": "Diṭṭhadhammi kasamparāyikasaṅkhātaṁ pacchimapacchimaphalaṁ rogādiantarāyānaṁ abhāvañca vā saggamokkhasampattisukhañca kāraṇūpacārena,",
  "anya-e0601n1:78_4": "pure pure vandanā sadisyūpacārena,",
  "anya-e0601n1:78_5": "vandanassa nāmapaññatti ṭhānūpacārena,",
  "anya-e0601n1:78_6": "vatthudvārārammaṇaṁ ṭhānūpacārena,",
  "anya-e0601n1:78_7": "vandana guṇena lakkhitaṁ puggaladabbaṁ guṇūpacārena.",
  "anya-e0601n1:78_8": "Ukkaṭṭhamajjha muduttamattabhāvo guṇyūpacārena,",
  "anya-e0601n1:78_9": "avayavabhūtā vandanā ekadesūpacārena.",
  "anya-e0601n1:78_10": "Samūhabhūtā vandanā ekadesyūpacārena,",
  "anya-e0601n1:78_11": "pubbapubbakusalacittuppādo samīpūpacārena,",
  "anya-e0601n1:78_12": "pacchimapacchima kusalacittuppādo samīpyūpacārena,",
  "anya-e0601n1:78_13": "paṇāmakusalacittuppādabhūtānaṁ paramatthadhammānaṁ nibyāpārabhāvo taddhammūpacārena.",
  "anya-e0601n1:78_14": "Tesaṁ evaṁ dhammatābhāvo ataddhammūpacārena,",
  "anya-e0601n1:78_15": "vandanākāro abhedabhedūpacārena.",
  "anya-e0601n1:78_16": "Vandanasatti bhedaabhedūpacārena labbhati.",
  "anya-e0601n1:78_17": "Mivibhattiyā vāccaṁ taṁmukhyādīhi lakkhito kattu kriyāvisesena ca vattamānavibhattisaṅkhātena vibhattivise sena ca parassapadasaṅkhātena padavisesena ca uttamapurisa visesena ca amhayogavisesena ca sabbadhātuvisesena ca ekavacanavisesena ca paccuppannakālavisesena ca dhātvatthakriyāvisesena ca aliṅga visesena ca bhūvādigaṇa visesena ca novikaraṇavisesena ca bhāvakammakattūsukattuvisesena ca lakkhito ahaṁsaṅkhāto khandhasaṅkhato santāno appadhānena labbhati.",
  "anya-e0601n1:78_18": "Kriyāpadassa kriyāya padhānena vācakattā dhātvatthova padhānena labbhati.",
  "anya-e0601n1:78_19": "Apaccayassa vāccaṁ bhūvādigaṇajotakā rūpasiddhimattā pada siliṭṭhatā labbhati.",
  "anya-e0601n1:79_0": "Atha vā yo ahaṁ namāmīti so name. Sāmaññattha viggahoyaṁ.",
  "anya-e0601n1:79_1": "Vāccattho pana vuttanayena veditabbo.",
  "anya-e0601n1:79_2": "Namanañcettha buddhassa sīlādianantaguṇesu ninnapabbhāratāvasena paṇāmakriyābhinipphādikā kusalacetanā.",
  "anya-e0601n1:79_3": "Sā ca vandaneyya vandanakānaṁ khettajjhāsayasampadāhi diṭṭhadhammavedanīyabhūtā yathāladdhasampattinimittakassa purimakammassa anubalappadāna vasena tannibbattitavipākasantatiyā antarāyakarāni upapīḷakaupacchedakakammāni paṭibāhitvā pavattikāle rogādiantarāyānamappavattiṁ sādheti.",
  "anya-e0601n1:79_4": "Samparāye ca upapajjavedanīyabhūtā saggamokkhasampattisukhaṁ nibbattetīti.",
  "anya-e0601n1:80_0": "Ayaṁ panettha dassanatthanayo.",
  "anya-e0601n1:80_1": "Nametiiminā buddhassa sugatādiguṇaṁ ārabbha pavattā tividhā paṇāmakusala cetanā mukhyena dasseti.",
  "anya-e0601n1:80_2": "Taṁ dassanena tassā kāraṇabhūtā yonisomanasikārādayo ca catucakkasampattiñca buddhuppādanavamakhettañca pubbabhāge pavattaṁ saddhāpaññāpadhānaṁ kusalacittuppādañca phalūpacārena dīpeti.",
  "anya-e0601n1:80_3": "Taddīpanena tassā phalabhūtaṁ diṭṭhadhammarogādiantarāyavisosanañca saggamokkha sukhañca paṭhamakāraṇūpacārena pakāseti.",
  "anya-e0601n1:80_4": "Tappakāsanena buddhassa paṇāmārahabhāvaṁ dutiyakāraṇūpacārena vibhāveti .",
  "anya-e0601n1:80_5": "Taṁvibhāvanena vandakassa me khettaṅgatabhāvañca paṇāme tabbabhāvañca tatiyakāraṇūpacārena anubhāveti.",
  "anya-e0601n1:81_0": "Ayaṁ panettha alaṅkāranayo.",
  "anya-e0601n1:81_1": "Nametivācakapadassa vāccabhūtā tividhā buddhapaṇāmakusalacetanā samaṭṭhāyī bhāvo nāma. Kasmā, sarīrattā.",
  "anya-e0601n1:81_2": "Atha vā tividhāya buddhapaṇā makusalacetanāya sampayutto samādhippadhāno mahā kusalacittuppādo samaṭṭhāyībhāvo nāma. Kasmā,",
  "anya-e0601n1:81_3": "buddhassa sugatādiguṇārammaṇe ekaggattā samāhitacittattā vā. Soyeva pana santaraso nāma. Kasmā,",
  "anya-e0601n1:81_4": "buddhapaṇāmacetanā kusalaṅgena akusalaṅgassa pahīnattā.",
  "anya-e0601n1:81_5": "Buddhantipāṭhasesa padassa vāccabhūto buddhadabbo ārammaṇavibhāvo nāma. Kasmā,",
  "anya-e0601n1:81_6": "tassa paṇāmakusalacittuppādassa ārammaṇapaccayena upakārattā.",
  "anya-e0601n1:81_7": "Buddhassa sugatantyādiguṇo uddīpanavibhāvo nāma. Kasmā, paṇāmassa kāraṇattā.",
  "anya-e0601n1:81_8": "Kāraṇabhūtaṁ taṁ samaṭṭhāyībhāvaṁ upādāya jānitabbo diṭṭhadhammarogā diantarāyābhāvo ca samparāye saggamokkhasukhasampatti ca ānubhāvo nāma. Kasmā, ānisaṁsaphalattā.",
  "anya-e0601n1:82_0": "Tattha hi kiñcāpi ānubhāvadīpakaṁ padaṁ natthi.",
  "anya-e0601n1:82_1": "Kāraṇassa pana phalena vinābhāvato kāraṇassa phalaṁ viññeyyanti.",
  "anya-e0601n1:82_2": "Atha vā nametipadassa sāmatthiyato ānubhāvo dassitoyevāti daṭṭhabbo.",
  "anya-e0601n1:82_3": "Āvibhūto ussuko ca buddhapaṇāmassa ānisaṁsapajānanā mati ca alasābhāvo ca cittappasādo ca samādhityādi ca byabhicārībhāvo nāma.",
  "anya-e0601n1:82_4": "Lomahaṁsādibhāvo satvaṁkābhāvo nāmāti alaṅkāra nayo veditabbo.",
  "anya-e0601n1:82_5": "Evaṁ pacchimapacchimagāthāsūti.",
  "anya-e0601n1:83_0": "Ayaṁ panettha saṅkhepayojanā.",
  "anya-e0601n1:83_1": "Sugataṁ sobhanagataṁ sundaranibbānaṭṭhānaṁ gataṁ vā sammā gataṁ vā,",
  "anya-e0601n1:83_2": "sugataṁ sammā vacanaṁ gadaṁ bhāsanaṁ,",
  "anya-e0601n1:83_3": "seṭṭhaṁ pasatthataraṁ satipaṭṭhānādibhede dhamme gavesantaṁ vā santehi gavesitabbaṁ vā sattānaṁ hitasukhaṁ icchitaṁ vā,",
  "anya-e0601n1:83_4": "kusalaṁkusalaṁ kusalaṁakusalaṁ, jahaṁ jahitaṁ,",
  "anya-e0601n1:83_5": "amataṁ maraṇavirahitaṁ amataṁ amatanibbānasamannā gataṁ,",
  "anya-e0601n1:83_6": "santaṁ kilesadarathavūpasamaṁ,",
  "anya-e0601n1:83_7": "asamaṁ lokiyadhammena asadisaṁ maggaphalanibbānadhammaṁ. Dadaṁ dātaṁ dāyakaṁ vā,",
  "anya-e0601n1:83_8": "saraṇaṁ sabbasattalokassa paṭisaraṇabhūtaṁ.",
  "anya-e0601n1:83_9": "Lokaṁ sattasaṅkha rokāsasaṅkhataṁ tilokaṁ, saraṇaṁ jānantaṁ, araṇaṁ nikkilesaṁ,",
  "anya-e0601n1:83_10": "kilesasaṅkhātaraṇavirahitaṁ vā.",
  "anya-e0601n1:83_11": "Araṇaṁ sattesu kilesarajassābhāvaṁ, karaṁ desanāñāṇena kataṁ, abhayaṁ nibbhayaṁ,",
  "anya-e0601n1:83_12": "abhayaṁ nibbhayaṭṭhānaṁ nibbānadisaṁ,",
  "anya-e0601n1:83_13": "nāyakaṁ satte nibbānapāraṁ nentaṁ,",
  "anya-e0601n1:83_14": "nāyakaṁ tilokānaṁ jeṭṭhaṁ pāmokkhaṁ buddhaṁ sakkaccaṁ tīhi dvārehi ahaṁ name namāmīti.",
  "anya-e0601n1:84_0": "Paṭhamavandanagāthādvayavaṇṇanā samattā.",
  "anya-e0601n1:85_0": "2.",
  "anya-e0601n1:86_0": " Nayanasubhagakāyaṅgaṁ,",
  "anya-e0601n1:87_0": "Madhuravarasaropetaṁ;",
  "anya-e0601n1:88_0": "Amitaguṇagaṇādhāraṁ,",
  "anya-e0601n1:89_0": "Dasabalamatulaṁ vande.",
  "anya-e0601n1:90_0": "2.",
  "anya-e0601n1:90_1": "Evaṁ paṭhamaṁ gāthādvayena buddhassa namassitvā idāni nayanasubhagakāyaṅgantyādīhi pañcahi guṇehi thomitvā buddhaṁ vandituṁ nayanasubhagakāyaṅgantiādigāthamāha.",
  "anya-e0601n1:90_2": "Ayaṁ pana na na magaṇayuttattā navakkharehi lakkhitā bhujagasu sugāthāti daṭṭhabbā.",
  "anya-e0601n1:90_3": "Vuttañhi vuttodaye ‘‘bhujagasusumatā nāmo’’ti.",
  "anya-e0601n1:91_0": "Ayaṁ panettha yojanā.",
  "anya-e0601n1:91_1": "Yassaṁ paṭipādaṁ nā ca dve nagaṇāmo ca magaṇo ca yadi siyā.",
  "anya-e0601n1:91_2": "Sā bhujagasusu gāthāti matā ñātabbāti.",
  "anya-e0601n1:91_3": "Tattha pana nayanasubhagakāyaṅganti sabbasattānaṁ cakkhussa sobhanaṁ gatena kāyaṅgenasamannāgataṁ.",
  "anya-e0601n1:91_4": "Ettha hi nayananti samavisamaṁ dassentaṁ attabhāvaṁ netīti nayanaṁ, cakkhu labbhati. Nīdhātu yu.",
  "anya-e0601n1:91_5": "Subhaṁ sobhanaṁ gacchatīti subhagaṁ, kāyaṅgaṁ labbhati.",
  "anya-e0601n1:91_6": "Subhasaddūpapado gamudhātu kvi.",
  "anya-e0601n1:91_7": "Kāyassa aṅgaṁ avayavaṁ kāyaṅgaṁ. Bhagavato kāyaṅgaṁ labbhati. Chaṭṭhītappurisasamāsoyaṁ.",
  "anya-e0601n1:91_8": "Nayanassa subhagaṁ nayanasubhagaṁ,",
  "anya-e0601n1:91_9": "taṁ kāyaṅgaṁ yassa buddhassāti nayanasubhaga kāyaṅgo, buddho.",
  "anya-e0601n1:91_10": "So hi rūpakāyassa dassanā nuttariyaguṇayogato sabbasattānaṁ pasādacakkhussa sobhanaṁ gatena dvattiṁsamahāpurisalakkhaṇehi ca asītyā nubyañjanalakkhaṇehi ca lakkhitena kāyaṅgena samannāgatoti attho.",
  "anya-e0601n1:92_0": "Madhuravarasaropetanti piyapemanīyauttamasaddena samannāgataṁ,",
  "anya-e0601n1:92_1": "so hi bhagavā madhiyati piyati pemiyati vāti madhuro. Madhadhātu uro.",
  "anya-e0601n1:92_2": "Vuttañhi majjhimapaṇṇāsaṭīkāyaṁ ‘‘madhuroti piyo pemanīyo apalibuddho’’ti.",
  "anya-e0601n1:92_3": "Atha vā madhiyati assādiyatīti madhuro,",
  "anya-e0601n1:92_4": "madhati sabbasattānaṁ pītiṁ undeti vaḍḍhetīti madhuro, madhadhātu unde uro.",
  "anya-e0601n1:92_5": "Tena vuttaṁ saddanītiyaṁ ‘‘madha unde’’ti.",
  "anya-e0601n1:92_6": "Varitabbo icchitabbo patthitabbo vāti varo, saro. Varadhātu icchāyaṁ a.",
  "anya-e0601n1:92_7": "Sarati gacchati sotaviññāṇārammaṇabhāvanti saro, saddo. Saradhātu gatiyaṁ a.",
  "anya-e0601n1:92_8": "Sarati gacchati suyyamānatanti vā saro, sariyati suṇiyatīti vā saro,",
  "anya-e0601n1:92_9": "bhagavato aṭṭhaṅgasamannāgato saddo labbhati. Upasampajjatīti upeto, upapubbaidhātu ta.",
  "anya-e0601n1:92_10": "Madhuro ca varo ca so saro cāti madhuravarasaro,",
  "anya-e0601n1:92_11": "tena upeto sampanno samannāgatoti madhuravarasaropetoti vuccati.",
  "anya-e0601n1:92_12": "Bhagavato pana hadaya vatthuno suvisuddhattā pittasemhādīhi apalibuddhattā deva manussehi madhurena piyena manāpiyena varena icchitapatthi tena aṭṭhaṅgasamannāgatena sarena saddena upeto sampanno samannāgatoti vuttaṁ hoti.",
  "anya-e0601n1:93_0": "Ettha ca kiñcāpi saropetanti sāmaññavasena vuttaṁ,",
  "anya-e0601n1:93_1": "bhagavato saro pana visaṭṭho ca, viññeyyo, mañju, savanīyo, bindu, avisārī, gambhīro,",
  "anya-e0601n1:93_2": "ninnādi cāti visesena aṭṭhaṅgasamannāgatoti attho daṭṭhabbo.",
  "anya-e0601n1:93_3": "Vuttañhi majjhima paṇṇāse brahmāyusutte ‘‘aṭṭhaṅgasamannāgato kho panassa gotamassa mukhato ghoso niccharati visaṭṭho ca, viññeyyo ca, mañju ca, savanīyo ca, bindu ca, avisārī ca, gambhīro ca, ninnādi ca.",
  "anya-e0601n1:93_4": "Yathāparisaṁ kho pana so bhavaṁ gotamo sarena viññāpeti,",
  "anya-e0601n1:93_5": "na cassa bahiddhā parisāya ghoso na niccharatī’’ti.",
  "anya-e0601n1:94_0": "Tassāṭṭhakathāyaṁ pana visaṭṭhoti siniddho apalibuddho.",
  "anya-e0601n1:94_1": "Viññeyyoti viññāpanīyo pākaṭo.",
  "anya-e0601n1:94_2": "Visaṭṭhattāyeva cesa viññeyyo hoti. Mañjūti madhuro. Savanīyoti sotasukho,",
  "anya-e0601n1:94_3": "madhurattāyeva cesa savanīyo hoti. Bindūti sampiṇḍito. Avisārīti avisaṭo.",
  "anya-e0601n1:94_4": "Binduttāyeva cesa avisārī hoti.",
  "anya-e0601n1:94_5": "Gambhīroti gambhīrasamuṭṭhito. Ninnādīti ninnadavā.",
  "anya-e0601n1:94_6": "Gambhīrattāyeva cesa ninnādi hoti.",
  "anya-e0601n1:94_7": "Yathāparisanti cakkavāḷapariyantāpi ekabaddhaṁ parisaṁ viññāpeti.",
  "anya-e0601n1:94_8": "Bahiddhāti aṅgulimattampi parisato bahiddhā na gacchati. Kasmā.",
  "anya-e0601n1:94_9": "So evarūpo madhurasaro akāraṇā mā nassīti.",
  "anya-e0601n1:94_10": "Iti bhagavato ghoso parisāya mattakeneva caratīti vaṇṇitoti.",
  "anya-e0601n1:94_11": "Abhidhānappadīpikāyañca vuttā saṅgahagāthā –",
  "anya-e0601n1:95_0": "‘‘Visaṭṭhamañjuviññeyyā, savanīyāvisārino;",
  "anya-e0601n1:96_0": "Bindugambhīraninnādi, tyevamaṭṭhaṅgiko saro’’ti.",
  "anya-e0601n1:97_0": "Yathā hi brahmuno saro pittasemhehi apalibuddhattā visuddho madhuro hoti.",
  "anya-e0601n1:97_1": "Yathā ca sīhabyagghādīhi vāḷamigehi anubandhā dhāvantā khuddakamigā karavīkasakuṇassa vikūjamānaṁ saddaṁ sutvā sarassa madhurattā maraṇabhayaṁ hitvā adhāvitvā ukkhittapādaṁ anikkhipitvā tiṭṭhantā suṇanti,",
  "anya-e0601n1:97_2": "evaṁ karavīkassa saddo dhammatābhāvena madhuro piyo manāpo hoti.",
  "anya-e0601n1:97_3": "Evaṁ bhagavatā kataṁ kammaṁ vatthuṁ sodheti,",
  "anya-e0601n1:97_4": "vatthussa suddhattā pittasemhehi ca apalibuddhattā bhagavato nābhito samuṭṭhahanto saropi aṭṭhaṅgasamannāgato suvisuddho atimadhuro atipiyo atimanāpo hoti. Sā panesā hīnūpamā hoti,",
  "anya-e0601n1:97_5": "bhagavato hi saro tehi saddehi satabhāgena sahassabhāgena atimadhuro atipiyo atimanāpo hoti,",
  "anya-e0601n1:97_6": "tathā hi dhammāso karañño asandhimittā devī karavīkasakuṇassa madhurasaddaṁ sutvā cintesi ‘‘imassa tiracchānassa madhuro saddo,",
  "anya-e0601n1:97_7": "ko nāma sabbaññutañāṇasiriṁ pattassa bhagavato atimadhuro saddo’’ti,",
  "anya-e0601n1:97_8": "pītiṁ uppādetvā taṁ pītiṁ avijahitvā sattahi jaṅghasatehi saddhiṁ sotāpattiphale patiṭṭhāti,",
  "anya-e0601n1:97_9": "tasmā bhagavato madhuravarasaropetanti thometīti.",
  "anya-e0601n1:98_0": "Amitaguṇagaṇādhāranti aparimiṇitabbasīlādiguṇasamūhānaṁ patiṭṭhānabhūtaṁ.",
  "anya-e0601n1:98_1": "Ettha ca samitoti parimiṇitabboti mito, mādhātu parimāṇe ta, na mito amito. Guṇoti sīlādayo dhammā.",
  "anya-e0601n1:98_2": "Te hi guṇenti taṁsamaṅgīpuggalaṁ pakāsentīti guṇāti vuccanti. Guṇadhātu pakāsane a.",
  "anya-e0601n1:98_3": "Maṇisāramañjūsāṭīkāyaṁ pana ‘‘guṇanti attano ādhāraṁ pākaṭaṁ karontīti guṇā’’ti vuttaṁ.",
  "anya-e0601n1:99_0": "Saddanītidhātumālāyañca ‘‘guṇa āmantane, guṇoti sīlādayo dhammā, kenaṭṭhena te guṇā,",
  "anya-e0601n1:99_1": "goṇāpiyati āmantāpiyati attani patiṭṭhito puggalo daṭṭhuṁ sotuṁ pūjituñca icchantehi janehīti guṇo.",
  "anya-e0601n1:99_2": "Ettha kiñcāpi sīlādi dhammānaṁ āmantāpanaṁ natthi,",
  "anya-e0601n1:99_3": "tathāpi taṁhetu āmantanaṁ nimantanañca teyeva karonti nāmāti evaṁ vuttaṁ.",
  "anya-e0601n1:99_4": "Aññe pana guñjante abyayante iti guṇāti atthaṁ vadanti.",
  "anya-e0601n1:99_5": "Tadanurūpaṁ pana dhātusaddaṁna passāma . Guṇa āmantane icceva passāma.",
  "anya-e0601n1:99_6": "Vicāretvā gahetabba’’nti vuttaṁ. Amito guṇo amitaguṇo,",
  "anya-e0601n1:99_7": "tesaṁ gaṇo samūho amitaguṇagaṇo, tesaṁ.",
  "anya-e0601n1:99_8": "Ādhārati tiṭṭhati etthāti amitaguṇagaṇādhāro, jino labbhati.",
  "anya-e0601n1:99_9": "So pana samuddodakaṁ nāḷipattena aparimitaṁ viya kenaci aparimitānaṁ sīlādiguṇasamūhānaṁ ādhāro patiṭṭhānabhūtoti attho.",
  "anya-e0601n1:100_0": "Dasabalanti aññehi asādhāraṇaṁ tathāgatadasabalasampannaṁ.",
  "anya-e0601n1:100_1": "Ettha hi balanti kehici viruddhehi kāraṇe hi balanti na kampenti thirantīti balaṁ,",
  "anya-e0601n1:100_2": "dasa balāni yassa soti dasabalo, buddho.",
  "anya-e0601n1:100_3": "Taṁ pana duvidhaṁ hoti tathā gatassa dasabalaṁ kāyadasabalañca, ñāṇadasabalañcāti.",
  "anya-e0601n1:100_4": "Tesu hi kāyabalaṁ hatthikulānusārena veditabbaṁ. Vuttañhetaṁ porāṇehi –",
  "anya-e0601n1:101_0": "‘‘Kāḷā vakañca gaṅgeyyaṁ, paṇḍaraṁ tambapiṅgalaṁ;",
  "anya-e0601n1:102_0": "Gandha maṅgalahemañca,",
  "anya-e0601n1:102_1": "uposathaṁ chaddantime dasā’’ti.",
  "anya-e0601n1:103_0": "Imāni hi dasa hatthikulāni.",
  "anya-e0601n1:103_1": "Tattha kāḷāvakanti pakatihatthikulaṁ daṭṭhabbaṁ.",
  "anya-e0601n1:103_2": "Yaṁ dasannaṁ purisānaṁ kāyabalaṁ, taṁ ekassa kāḷāvakahatthino.",
  "anya-e0601n1:103_3": "Yaṁ dasannaṁ kāḷāvakānaṁ balaṁ, taṁ ekassa gaṅgeyyassa. Yaṁ dasannaṁ gaṅgeyyānaṁ, taṁ ekassa paṇḍarassa. Yaṁ dasannaṁ paṇḍarānaṁ, taṁ ekassa tambassa. Yaṁ dasannaṁ tambānaṁ, taṁ ekassa piṅgalassa. Yaṁ dasannaṁ piṅgalānaṁ, taṁ ekassa gandhahatthino.",
  "anya-e0601n1:103_4": "Yaṁ dasannaṁ gandhahatthīnaṁ, taṁ ekassa maṅgalassa. Yaṁ dasannaṁ maṅgalānaṁ, taṁ ekassa hemavatassa. Yaṁ dasannaṁ hemavatānaṁ, taṁ uposathassa. Yaṁ dasannaṁ uposathānaṁ, taṁ ekassa chaddantassa. Yaṁ dasannaṁ chaddantānaṁ, taṁ ekassa tathāgatassa,",
  "anya-e0601n1:103_5": "nārāyanasaṅghātabalantipi idameva vuccati.",
  "anya-e0601n1:103_6": "Tadetaṁ pakatihatthīnaṁ gaṇanāya hatthikoṭisahassānaṁ .",
  "anya-e0601n1:103_7": "Purisagaṇanāya dasannaṁ purisakoṭisahassānaṁ balaṁ hoti.",
  "anya-e0601n1:103_8": "Idaṁ tathāgatassa kāyabalaṁ hoti.",
  "anya-e0601n1:103_9": "Idaṁ pana tāsu tāsu pāḷīsu na āgataṁ. Aṭṭhakathāsuyeva āgataṁ.",
  "anya-e0601n1:103_10": "Tena vuttaṁ dasaka nipāta aṅguttaraṭīkāyaṁ ‘‘dasa balañāṇaṁ pana pāḷiyaṁ āgatameva.",
  "anya-e0601n1:103_11": "Na kāyabalaṁ viya aṭṭha kathārūḷhamevāti adhippāyo’’ti.",
  "anya-e0601n1:103_12": "Ettha ca nārāyana saṅghāta balanti ettha nārā vuccanti rasmiyo,",
  "anya-e0601n1:103_13": "tā bahū nānāvidhā ito uppajjantīti nārāyanaṁ, vajiraṁ.",
  "anya-e0601n1:103_14": "Tasmā nārāyanasaṅghāta balanti vajirasaṅghātabalanti atthoti.",
  "anya-e0601n1:104_0": "Ñāṇadasabalaṁ pana vibhaṅgapāḷiyañca mūlapaṇṇāse mahā sīhanādasutte dasakanipātaaṅguttarapāḷiyañca vitthārena āgatameva.",
  "anya-e0601n1:104_1": "Sukhaggahaṇatthaṁ pana saṅkhepena dassayissāmi. Seyyathidaṁ. Ṭhānāṭṭhānañāṇañca,",
  "anya-e0601n1:104_2": "kammasamādānānaṁ vipākañāṇaṁ,",
  "anya-e0601n1:104_3": "sabbatthagāminipaṭipadāñāṇaṁ,",
  "anya-e0601n1:104_4": "anekadhātu nānādhātu loka ñāṇaṁ,",
  "anya-e0601n1:104_5": "sattānaṁ nānādhimuttikataṁ ñāṇaṁ,",
  "anya-e0601n1:104_6": "parasattānaṁ parapuggalānaṁ indriyaparopariyattiñāṇaṁ,",
  "anya-e0601n1:104_7": "jhānavimokkhasamādhisamāpattīnaṁ saṁkilesaṁ vodānaṁ vuṭṭhānaṁ ñāṇaṁ, pubbenivāsānussatiñāṇaṁ, sattānaṁ cutūpapātaṁ ñāṇaṁ, āsavānaṁ khayañāṇañcāti.",
  "anya-e0601n1:104_8": "Ayaṁ pana kamo abhidhammavibhaṅgapāḷiyaṁ āgatakkamo.",
  "anya-e0601n1:105_0": "Cutūpapātañāṇaṭṭhāne pana mūlapaṇṇāsapāḷiyaṁ mahāsīhanādasutte ca dasakanipātaaṅguttarapāḷiyaṁ dibbacakkhuñāṇaṁ āgataṁ.",
  "anya-e0601n1:105_1": "Atthato pana dibbacakkhuñāṇena cutūpapātassa passitattā sadisamevāti.",
  "anya-e0601n1:105_2": "Tattha hi ṭhānāṭṭhānañāṇanti kāraṇākāraṇaṁ yathābhūtaṁ jānanañāṇaṁ.",
  "anya-e0601n1:105_3": "Kāraṇañhi yasmā tattha phalaṁ tiṭṭhati tadāyattavuttitāya uppajjati ceva pavattati ca, tasmā ṭhānanti vuccati.",
  "anya-e0601n1:105_4": "Kammasamādānānaṁ vipākañāṇanti samādiyitvā katānaṁ atītānāgata paccuppannānaṁ kusalākusalakammānaṁ sugatiduggatipaṭisandhisaṅkhātaṁ vipākaṁ nibbānaphalañca yathābhūtaṁ pajānanañāṇaṁ.",
  "anya-e0601n1:105_5": "Sabbattha gāminipaṭipadaṁ ñāṇanti sabbagatigāminiñca paṭipadaṁ maggaṁ yathābhūtaṁ pajānanañāṇaṁ.",
  "anya-e0601n1:105_6": "Tattha ca paṭipadanti paṭipajjati pāpuṇāti etenāti paṭipadaṁ, maggaṁ.",
  "anya-e0601n1:105_7": "Gatigāmininti nirayādipañcagatigāminiṁ.",
  "anya-e0601n1:105_8": "Agatigāmininti nibbānagāminiṁ.",
  "anya-e0601n1:105_9": "Vuttañhi ‘‘nibbānañcāhaṁ sāriputta pajānāmi nibbānagāminiñca paṭipada’’nti.",
  "anya-e0601n1:106_0": "Anekadhātunānādhātulokaṁ ñāṇanti ettha aneka dhātūti cakkhudhātuādīhi kāmadhātūhi vā bahudhātuṁ.",
  "anya-e0601n1:106_1": "Nānādhātūti tāsaṁyeva dhātūnaṁ vilakkhaṇattā visadisa sabhāvattā nānāppakāradhātuṁ.",
  "anya-e0601n1:106_2": "Lokanti khandhāyatana dhātulokaṁ.",
  "anya-e0601n1:106_3": "Ñāṇanti yathābhūtaṁ pajānanañāṇaṁ.",
  "anya-e0601n1:106_4": "Sattānaṁ adhimuttikataṁ ñāṇanti sattānaṁ hīnādīhi adhimuttīhi nānādhimuttikabhāvaṁ yathābhūtaṁ pajānanañāṇaṁ.",
  "anya-e0601n1:106_5": "Parasattānaṁ parapuggalānaṁ indriyaparopariyattiñāṇanti ettha parasattānanti padhānasattānaṁ.",
  "anya-e0601n1:106_6": "Parapuggalānanti tato paresaṁ hīnasattānaṁ.",
  "anya-e0601n1:106_7": "Ekatthameva vā etaṁ padadvayaṁ veneyyavasena dvedhā vuttaṁ.",
  "anya-e0601n1:106_8": "Indriyaparopariyattiñāṇanti saddhādīnaṁ indriyānaṁ parabhāvaṁ vaḍḍhañca aparabhāvaṁ hāniñca yathābhūtaṁ pajānanañāṇaṁ.",
  "anya-e0601n1:107_0": "Jhānavimokkhasamādhisamāpattīnaṁ saṁkilesaṁ vodānaṁ vuṭṭhānaṁ ñāṇanti ettha jhānavimokkhasamādhisamāpattīnanti paṭhamādīnaṁ catunnaṁ jhānānaṁ,",
  "anya-e0601n1:107_1": "rūpī rūpāni passatītiādīnaṁ aṭṭhannaṁ vimokkhānaṁ,",
  "anya-e0601n1:107_2": "savitakkasavicārādīnaṁ tiṇṇaṁ samādhīnaṁ,",
  "anya-e0601n1:107_3": "paṭhamajjhāna samāpattiādīnañca navannaṁ anupubbasamāpattīnaṁ.",
  "anya-e0601n1:107_4": "Saṁkilesanti hānabhāgiyadhammaṁ.",
  "anya-e0601n1:107_5": "Vodānanti visesabhāgiyadhammaṁ.",
  "anya-e0601n1:107_6": "Vuṭṭhānanti yena kāraṇena jhānādīhi vuṭṭhahanti, taṁ kāraṇaṁ.",
  "anya-e0601n1:107_7": "Ñāṇanti yathābhūtaṁ pajānanañāṇaṁ.",
  "anya-e0601n1:107_8": "Pubbenivāsānussatiñāṇanti pubbe nivutthakkhandhānussaraṇasaṅkhātaṁ pajānanañāṇaṁ.",
  "anya-e0601n1:107_9": "Sattānaṁ cutūpapātaṁ ñāṇanti sattānaṁ cutiñca upapātañca pajānanaṁ dibbacakkhuñāṇaṁ.",
  "anya-e0601n1:107_10": "Āsavānaṁ khayañāṇanti kāmāsavādīnaṁ khayasaṅkhātaṁ āsavanirodhaṁ nibbānaṁ yathābhūtaṁ pajānana ñāṇanti .",
  "anya-e0601n1:107_11": "Imāni pana ñāṇāni aññehi asādhāraṇāni tathāgatassa dasabalañāṇānīti daṭṭhabbāni.",
  "anya-e0601n1:108_0": "Honti cettha –",
  "anya-e0601n1:109_0": "‘‘Ṭhānāṭṭhānaṁ vipākañca, ñāṇaṁ paṭipadaṁ ñāṇaṁ;",
  "anya-e0601n1:110_0": "Anekadhātulokañca, sattānaṁ adhimuttikaṁ.",
  "anya-e0601n1:110_1": "[sā panesā setavavipulāgāthāti daṭṭhabbā;]",
  "anya-e0601n1:111_0": "Indriyaparāparañca, jhānādinaṁ saṁkilesaṁ;",
  "anya-e0601n1:112_0": "Vodānaṁ vuṭṭhānaṁ ñāṇaṁ, pubbenivāsānussatiṁ;",
  "anya-e0601n1:113_0": "Sattānaṁ cutūpapātaṁ, āsavakkhayaṁ ñāṇanti;",
  "anya-e0601n1:114_0": "Dasimāni buddhassa cā, sādhāraṇāni ñāṇānī’’ti.",
  "anya-e0601n1:114_1": "[sā panesā sāmaññagāthāti daṭṭhabbā;]",
  "anya-e0601n1:115_0": "Nanu dasabalañāṇaṁ nāma pāṭiyekkaṁ natthi, sabbaññutañāṇameva hoti,",
  "anya-e0601n1:115_1": "atha kasmā taṁ ñāṇaṁ dasabhedena vuttanti. Vuccate. Aññameva hi dasabalañāṇaṁ, aññaṁ sabbaññutañāṇaṁ,",
  "anya-e0601n1:115_2": "dasabalañhi sakasakakiccameva jānāti.",
  "anya-e0601n1:115_3": "Sabbaññutañāṇaṁ pana tampi tato avasesampi pajānāti.",
  "anya-e0601n1:115_4": "Dasabalañāṇesu hi paṭhamaṁ kāraṇākāraṇameva jānāti.",
  "anya-e0601n1:115_5": "Dutiyaṁ kammantara vipākantarameva. Tatiyaṁ kammaparicchedameva.",
  "anya-e0601n1:115_6": "Catutthaṁ dhātu nānattakāraṇameva.",
  "anya-e0601n1:115_7": "Pañcamaṁ sattānaṁ ajjhāsayādhimuttimeva.",
  "anya-e0601n1:115_8": "Chaṭṭhaṁ indriyānaṁ tikkhamudubhāvameva.",
  "anya-e0601n1:115_9": "Sattamaṁ jhānādīhi saddhiṁ tesaṁ saṁkilesādimeva.",
  "anya-e0601n1:115_10": "Aṭṭhamaṁ pubbe nivutthakhandhasantatimeva.",
  "anya-e0601n1:115_11": "Navamaṁ sattānaṁ cutipaṭisandhimeva. Dasamaṁ saccaparicchedameva.",
  "anya-e0601n1:115_12": "Sabbaññutañāṇaṁ pana etehi jānitabbañca tato uttariñca pajānāti.",
  "anya-e0601n1:115_13": "Etesaṁ pana kiccaṁ na sabbaṁ karoti.",
  "anya-e0601n1:115_14": "Tañhi jhānaṁ hutvā appetuṁ na sakkoti.",
  "anya-e0601n1:115_15": "Iddhi hutvā vikubbituṁ na sakkoti.",
  "anya-e0601n1:115_16": "Maggo hutvā kilese khepetuṁ na sakkoti.",
  "anya-e0601n1:115_17": "Evaṁ tesaṁ ñāṇadvayānaṁ visesoti.",
  "anya-e0601n1:115_18": "Taṁ pana idha ñāṇadvayaṁ adhippetanti.",
  "anya-e0601n1:116_0": "Atulanti sīlādīhi guṇehi kenaci puggalena asadisaṁ. Ayaṁ panettha vacanattho. Tulanaṁ ummānaṁ tulā, tula sadisyaṁ.",
  "anya-e0601n1:116_1": "Saddanītiyañhi ‘‘tula ummāne’’ti vuttaṁ.",
  "anya-e0601n1:116_2": "Atha vā tuliyati pamiyati etāyāti tulā, pakatitulā. Tulā viyāti tulā, ñāṇaṁ. Tāya sammito tulo. Sammita taddhite apaccayo.",
  "anya-e0601n1:116_3": "Tulasadisañāṇena sammito puggalo. Na tulo atulo.",
  "anya-e0601n1:116_4": "Kammadhārayamissakatappurisa samāsoyaṁ.",
  "anya-e0601n1:116_5": "Sīlādiguṇehi kenaci puggalena asadiso bhagavā labbhati.",
  "anya-e0601n1:116_6": "Atha vā natthi tulo sadiso puggalo etassāti atulo, bhagavā.",
  "anya-e0601n1:116_7": "Atagguṇasaṁviññāṇoyaṁ bahubbīhi.",
  "anya-e0601n1:116_8": "Sīlādiguṇehi kenaci asadiso aggapuggaloti attho.",
  "anya-e0601n1:116_9": "Sadevake loke aggapuggalabhāvato.",
  "anya-e0601n1:116_10": "Yathāha ‘‘yāvatā bhikkhave sattā apadā vā dvipadā vā catuppadā vā,",
  "anya-e0601n1:116_11": "tathāgato tesaṁ aggamakkhāyati,",
  "anya-e0601n1:116_12": "virāgo seṭṭho dhammānaṁ dvipadānañca cakkhumā’’ti.",
  "anya-e0601n1:116_13": "Taṁ atulaṁ buddhanti sambandho.",
  "anya-e0601n1:116_14": "Vandeti buddhassa nayanasubhagakāyaṅgādiguṇaṁ anussaritvā tīhi dvārehi sakkaccaṁ ahaṁ vandāmīti attho.",
  "anya-e0601n1:116_15": "Ettha ca mivibhattiyā mahāvisayasuttena ekārā desoti daṭṭhabbo.",
  "anya-e0601n1:116_16": "Vandanā pana tividhā hoti kāyavacīmanovandanāvasenāti.",
  "anya-e0601n1:116_17": "Yathāha ‘‘tisso imā bhikkhave vandanā. Katamā tisso. Kāyena vandati, vācāya vandati, manasā vandatī’’ti.",
  "anya-e0601n1:117_0": "Tattha yoniso manasikāracittaṁ paccupaṭṭhāpetvā jāṇudvayakapparadvayanalāṭasaṅkhātāni pañca aṅgāni bhūmiyaṁ patiṭṭhāpetvā vandaneyyānaṁ abhimukhaṁ nipatanto kāyena vandati nāma.",
  "anya-e0601n1:117_1": "Yaṁ sandhāya ‘‘pañcapatiṭṭhitena vanditvā’’ti aṭṭha kathādīsu vuttaṁ.",
  "anya-e0601n1:117_2": "Buddhaguṇapadāni vācāya pavattento vācāya vandati nāma. Vipassissa namatthu, sikhissāpi namatthu, vessa bhussa namatthu, kakusandhassa namatthu, koṇāgamanassa namatthu , kassapassa namatthu,",
  "anya-e0601n1:117_3": "aṅgīrassassa namatthu tyādīsupi vācāvandanāyeva.",
  "anya-e0601n1:117_4": "Buddhādi guṇāni anussaranto manasā vandati nāmāti.",
  "anya-e0601n1:118_0": "Ayaṁ panettha saṅkhepayojanā.",
  "anya-e0601n1:118_1": "Nayanasubhagakāyaṅgaṁ sabbasattānaṁ cakkhussa sobhanaṁ gatena kāyaṅgena samannāgataṁ,",
  "anya-e0601n1:118_2": "madhuravarasaropetaṁ piyapemanīyena assādi yena uttamasaddena samannāgataṁ,",
  "anya-e0601n1:118_3": "amitaguṇagaṇādhāraṁ aparimiṇitabbasīlādiguṇasamūhānaṁ patiṭṭhānabhūtaṁ,",
  "anya-e0601n1:118_4": "dasabalaṁ anaññasādhāraṇena tathāgatassa kāyañāṇadasa balena samannāgataṁ,",
  "anya-e0601n1:118_5": "atulaṁ sīlādiguṇehi kenaci asadisaṁ buddhaṁ tīhi dvārehi sakkaccaṁ ahaṁ vande vandāmīti.",
  "anya-e0601n1:119_0": "Dutiyavandanagāthāvaṇṇanā samattā.",
  "anya-e0601n1:120_0": "3.",
  "anya-e0601n1:121_0": " Yo buddho dhitimāññadhārako,",
  "anya-e0601n1:122_0": "Saṁsāre anubhosi kāyikaṁ;",
  "anya-e0601n1:123_0": "Dukkhaṁ cetasikañca lokato,",
  "anya-e0601n1:124_0": "Taṁ vande naradeva maṅgalaṁ.",
  "anya-e0601n1:125_0": "3.",
  "anya-e0601n1:125_1": "Evaṁ tatiyagāthāya buddhassa vanditvā idāni samādhi ādīhi catūhi guṇehi thomitvā vanditukāmo yo buddho dhitimāññadhārako tiādigāthamāha.",
  "anya-e0601n1:125_2": "Ayaṁ pana masajagaṇa garuyuttattā dasakkharehi lakkhitā suddhavirā jitagāthāti daṭṭhabbā.",
  "anya-e0601n1:125_3": "Vuttañhi vuttodaye-msājgā suddhavirā jitaṁ matanti. Tassattho.",
  "anya-e0601n1:125_4": "Yassaṁ paṭipādaṁ msā masagaṇā ca jgā jagaṇagarukā ca ce siyyuṁ,",
  "anya-e0601n1:125_5": "taṁ vuttaṁ suddhavirājitanti mataṁ ñātabbanti.",
  "anya-e0601n1:125_6": "Dhitimā aññadhārako yo buddho lokato saṁsāre kāyikaṁ dukkhañca cetasikaṁ dukkhañca anubhosi naradevamaṅgalaṁ,",
  "anya-e0601n1:125_7": "taṁ buddhaṁ ahaṁ vandeti sambandho.",
  "anya-e0601n1:126_0": "Tattha hi yoti aniyamaniddeso. Yo yādisoti attho.",
  "anya-e0601n1:126_1": "Tassa ca aniyamavācaka sabbanāmapadattā vacanattho na kātabbo.",
  "anya-e0601n1:126_2": "Tassa pana ya oti padavibhāgo kātabbo.",
  "anya-e0601n1:126_3": "Tesu ca yasaddassa vāccaṁ aniyamo buddhadabbo appadhānena labbhati,",
  "anya-e0601n1:126_4": "tassa yādisayuttajaccanāmagottasīlavihārī gocarasaṅkhātaṁ aniyamasāmaññākārattaguṇameva padhānena labbhati.",
  "anya-e0601n1:126_5": "Paṭhamāsivibhattiyā kāriyabhūtassa okārassa vāccaṁ pakatūpanissayasaṅkhātaṁ kattukārakekavacanasaṅkhyaṁ labbhati.",
  "anya-e0601n1:126_6": "Atha vā sabbanāmabhāvaṁ yāti gacchatīti yo,",
  "anya-e0601n1:126_7": "aniyamavācakabhāvaṁ yāti gacchatīti vā yo,",
  "anya-e0601n1:126_8": "sabbanāma bhāvena yāti pavattatīti vā yo,",
  "anya-e0601n1:126_9": "sabbanāmabhāvena yātabbo ñātabboti vā yo,",
  "anya-e0601n1:126_10": "yātabbo ñātabbo etena vā aniyamatthoti yo.",
  "anya-e0601n1:127_0": "Tenāhu porāṇā –",
  "anya-e0601n1:128_0": "‘‘Nānākāraṇaṁ paṭicca, dhātupaccayaviggahaṁ;",
  "anya-e0601n1:129_0": "Cintakānaṁ pabhāvova, padhānaṁ hoti cintane’’ti.",
  "anya-e0601n1:130_0": "Buddhoti paṭividdhacatusaccadhammo. Ayaṁ panettha vacanattho.",
  "anya-e0601n1:130_1": "Bujjhati cattāri saccānīti buddho, bhagavā. Suddhakattusādhanoyaṁ. Budhadhātu ta. Bodhetā pajāyāti vā buddho, hetu kattusādhanoyaṁ.",
  "anya-e0601n1:130_2": "Aññesaṁ cattāri saccāni bodhetīti attho.",
  "anya-e0601n1:130_3": "Atha vā anaññabodhito hutvā savāsanāya sammohaniddāya bujjhati jāgarotīti buddho,",
  "anya-e0601n1:130_4": "dinakarakiraṇa samāgamena paramarucirasirīsobhaggappattiyā vikasitamiva padumaṁ aggamaggañāṇasamāgamena aparimitaguṇagaṇālaṅkata sabbaññutañāṇappattiyā bujjhati vikasatīti vā buddho,",
  "anya-e0601n1:130_5": "nibbāna saṅkhātaṁ ekāyanamaggaṁ bujjhati gacchatīti vā buddho.",
  "anya-e0601n1:130_6": "Budhasaddo hi ñāṇādīsu catūsvatthesu vattati.",
  "anya-e0601n1:131_0": "Tena vuttaṁ –",
  "anya-e0601n1:132_0": "‘‘Ñāṇe vikasane ceva, gamane cāpi jāgare;",
  "anya-e0601n1:133_0": "Catūsvetesu atthesu, budhasaddo pavattatī’’ti.",
  "anya-e0601n1:134_0": "Atha vā sabbañeyyadhamme bujjhati jānātīti buddho,",
  "anya-e0601n1:134_1": "pārami bhāvitāya paññāya sabbe saṅkhatāsaṅkhatadhamme bujjhati abujjhi bujjhissatīti vā buddho,",
  "anya-e0601n1:134_2": "sammāsambuddho vata so bhagavāti adhigatañāṇaguṇavisesehi bujjhitabboti vā buddho,",
  "anya-e0601n1:134_3": "bhagavatā bujjhitabbaṁ ñātabbanti buddhaṁ. Kiṁ taṁ, sabbaññuta ñāṇaṁ, tadassatthīti buddho, bhagavā.",
  "anya-e0601n1:134_4": "Atthato pana pāramitā bhāvito sayambhūñāṇena saha vāsanāya vihataviddhasta niravasesakleso mahākaruṇāsabbaññutañāṇādiapari meyyaguṇagaṇādhāro khandhasantāno buddho.",
  "anya-e0601n1:134_5": "Yathāha ‘‘buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto, balesu ca vasībhāva’’nti.",
  "anya-e0601n1:135_0": "Ettha ca buddho nāma sabbaññubuddha, paccekabuddha, catusaccabuddha,",
  "anya-e0601n1:135_1": "suta buddhavasena catubbidho hoti.",
  "anya-e0601n1:135_2": "Tattha kappasatasahassādhikāni cattāri asaṅkhyeyyāni samatiṁsapāramiyo pūretvā sambodhippatto sabbaññubuddho nāma.",
  "anya-e0601n1:135_3": "Kappasatasahassādhikāni dve asaṅkhyeyyāni pāramiyo pūretvā sayambhūpatto paccekabuddho nāma.",
  "anya-e0601n1:135_4": "Avasesā khīṇāsavā catusaccabuddho nāma. Bahussuto sutabuddho nāma.",
  "anya-e0601n1:135_5": "Idha pana sabbaññubuddho adhippeto.",
  "anya-e0601n1:136_0": "Dhitimāññadhārakoti ettha dhitimā aññadhārakoti padacchedo kātabbo. Dhitimāti samādhivanto,",
  "anya-e0601n1:136_1": "sampayutta dhamme ekārammaṇe dhāretīti dhiti, samādhi. Dhādhātuti. Ākārassa ikārādeso.",
  "anya-e0601n1:136_2": "Dhiyati ṭhapeti ekārammaṇe sampayuttadhammeti dhiti,",
  "anya-e0601n1:136_3": "cittena yogeneveso ekā rammaṇe patiṭṭhāpanavasena cittassa ārammaṇe niccalabhāvena patiṭṭhāpetīti attho. Dhiti assa atthīti dhitimā, buddho.",
  "anya-e0601n1:136_4": "So hi yathā mahāmeru catūhi disāhi bhusaṁ āgatehi vātehi na samiñjati,",
  "anya-e0601n1:136_5": "evaṁ paṭipakkhehi micchāvāda vātehi ca iṭṭhāniṭṭhārammaṇehi ca lābhālābha yasāyasa nindā pasaṁsa sukhadukkhasaṅkhātehi lokadhammehi ca na samiñjati,",
  "anya-e0601n1:136_6": "samādhivantoyeva hotīti vuttaṁ hoti.",
  "anya-e0601n1:137_0": "Aññadhārakoti arahattaphalahārako.",
  "anya-e0601n1:137_1": "Vimuttisaṅkhātaṁ arahattaphalasetacchattaṁ dhārento vā.",
  "anya-e0601n1:137_2": "Jānāti paṭhama maggena diṭṭhasaccassa āmariyādaṁ anatikkamitvā vāti aññaṁ, arahattaphalaṁ. Āpubbañādhātu kvi. Āsaddo mariyādattho.",
  "anya-e0601n1:137_3": "Saṁyogaparattā ākārassa rasso, taṁ dhāretīti aññadhārako.",
  "anya-e0601n1:137_4": "Aññasaddūpapadadharadhātu ṇvu.",
  "anya-e0601n1:137_5": "Saṁsāreti khandhadhātuāyatanānaṁ abbocchinnaṁ pavattamāne saṁsāravaṭṭe.",
  "anya-e0601n1:138_0": "Vuttañhi aṭṭhakathāyaṁ –",
  "anya-e0601n1:139_0": "‘‘Khandhānañca paṭipāṭi, dhātuāyatanāna ca;",
  "anya-e0601n1:140_0": "Abbocchinnaṁ vattamānā, saṁsāroti pavuccatī’’ti.",
  "anya-e0601n1:141_0": "Khandhadhātuāyatanānaṁ aññamaññasambandhena saṁpunappunaṁ sarati gacchati pavattatīti saṁsāro. Saṁpubbasaradhātu gatimhi ṇa.",
  "anya-e0601n1:141_1": "Atha vā khandhāyatanadhātuyo saṁ abbocchinnaṁ saranti gacchanti pavattanti etthāti saṁsāroti vacanattho kātabbo, tasmiṁ.",
  "anya-e0601n1:141_2": "Anubhosīti anupunappunaṁ abhuñji, avedayīti attho.",
  "anya-e0601n1:141_3": "Kāyikanti kāye sarīre pavattaṁ kāyikaṁ.",
  "anya-e0601n1:141_4": "Cetasikanti cetasi pavattaṁ cetasikaṁ.",
  "anya-e0601n1:141_5": "Taṁ pana padadvayaṁ dukkhantipade visesanaṁ. Dukkhanti vaṭṭadukkhaṁ. Dukkhanaṁ dukkhaṁ,",
  "anya-e0601n1:141_6": "atha vā dukkhayatīti dukkhaṁ, dukkhadhātu a.",
  "anya-e0601n1:141_7": "Idaṁ pana nibbacanaṁ kāritavasena vuttaṁ. Yassa uppajjati,",
  "anya-e0601n1:141_8": "taṁ dukkhitaṁ karotīti vuttaṁ hoti. Lokatoti sattalokahetu.",
  "anya-e0601n1:141_9": "Lokiyanti pavattanti ettha puññāpuññāni tabbipāko cāti loko. Lokadhātu ṇa.",
  "anya-e0601n1:141_10": "Atha vā kusalādīni lāti gaṇhātīti loko. Lādhātu okapaccayo. Satta lokova labbhati.",
  "anya-e0601n1:141_11": "Dhitimā aññadhārako yo buddho saṁsāravaṭṭe nimuggānaṁ sattānamanudayāya saṁsāravaṭṭadukkhato pamocetukāmo kappasatasahassādhikāni cattāri asaṅkhyeyyāni atidukkarāni samatiṁsapāramiyo pañca mahā pariccāge ca karonto sattalokahetu kāyikaṁ cetasikaṁ saṁsāravaṭṭadukkhaṁ anubhavasīti vuttaṁ hoti. Tanti tādisaṁ buddhaṁ. Vandeti vandāmi.",
  "anya-e0601n1:142_0": "Naradevamaṅgalanti naradevānaṁ maṅgalabhūtaṁ. Ayaṁ panettha vacanatto.",
  "anya-e0601n1:142_1": "Nirayaṁ neti pāpuṇātīti naro, manusso. Nidhātu pāpunane aro.",
  "anya-e0601n1:142_2": "Ariyamanusso pana bhūtapubbagatika nayena naro nāmāti.",
  "anya-e0601n1:142_3": "Atha vā seṭṭhabhāvaṁ netīti naro,",
  "anya-e0601n1:142_4": "uttamaṁ pabbajjaṁ netīti attho.",
  "anya-e0601n1:142_5": "Vimānavatthuaṭṭhakathāyaṁ pana jeṭṭhabhāvaṁ netīti naro.",
  "anya-e0601n1:142_6": "Puttabhātubhūtopi hi puggalo mātujeṭṭhabhaginīnaṁ pituṭṭhāne tiṭṭhati,",
  "anya-e0601n1:142_7": "pageva bhattubhūto itarāsanti vuttaṁ.",
  "anya-e0601n1:142_8": "Visuddhimaggamahāṭīkāyaṁ pana naratīti naro, puriso.",
  "anya-e0601n1:142_9": "Yathā hi paṭhamapakatibhūto satto itarāya pakatiyā seṭṭhaṭṭhena puriucce ṭhāne seti pavattatīti purisoti vuccati,",
  "anya-e0601n1:142_10": "evaṁ nayanaṭṭhena naroti vuccati.",
  "anya-e0601n1:142_11": "Puttabhātu bhūtopi hi puggalo mātujeṭṭhabhaginīnaṁ pituṭhāne tiṭṭhati.",
  "anya-e0601n1:142_12": "Pageva itarā itarāsanti vuttaṁ.",
  "anya-e0601n1:142_13": "Tasmā idha pana naranti sāmaññena vuttampi visesena purisanaranti viññāyati padhānanayena gahaṇassa yuttattā.",
  "anya-e0601n1:142_14": "Dibbanti kāmaguṇa jhānābhiññācittissariyādīhi kīḷantīti devā. Divudhātu ṇa.",
  "anya-e0601n1:142_15": "Atha vā sarīrālaṅkārajutiyā dibbantīti devā.",
  "anya-e0601n1:142_16": "Devā ca nāma tividhā honti sammutidevā, upapattidevā, visuddhidevā cāti.",
  "anya-e0601n1:142_17": "Tattha mahāsammatakālato paṭṭhāya lokena devāti sammatattā rājāno deviyo rājakumārā ca sammutidevā nāma.",
  "anya-e0601n1:142_18": "Devaloke upapannā upapattidevā nāma.",
  "anya-e0601n1:142_19": "Buddhapaccekabuddhakhīṇāsavā visuddhidevā nāma.",
  "anya-e0601n1:142_20": "Idha pana upapattidevā adhippetā.",
  "anya-e0601n1:143_0": "Maṅgalanti maṅgalabhūtaṁ. Tantipade visesanaṁ.",
  "anya-e0601n1:143_1": "Maṅganti vaḍḍhenti sabbasampattīhi sattānaṁ etenāti maṅgalo, buddho. Maṅgala dhātu vaḍḍhane alo.",
  "anya-e0601n1:143_2": "Atha vā maṅgaṁ vuccati pāpaṁ,",
  "anya-e0601n1:143_3": "taṁ veneyyānaṁ desanāya lunāti chindatīti maṅgalo, buddho. Maṅgasaddūpapadaludhātu kvi. Narā ca devā ca naradevā,",
  "anya-e0601n1:143_4": "tesaṁ maṅgalo naradevamaṅgalo, buddho.",
  "anya-e0601n1:143_5": "So pana manussadevabrahmānaṁ pūjanīyattā ca saṅkhe, cakkaṁ, puṇṇakumbho, garā, sirī, setacchattaṁ, aṅkuso, dhajaṁ,",
  "anya-e0601n1:143_6": "sovattikañcāti aṭṭhahi lokiyamaṅgalehi seṭṭhattā uttamattā ca maṅgalo nāmāti vuccati,",
  "anya-e0601n1:143_7": "tasmā buddhassa naradevamaṅgalanti thometīti adhippāyoti.",
  "anya-e0601n1:144_0": "Ayaṁ panettha saṅkhepayojanā.",
  "anya-e0601n1:144_1": "Dhitimā samādhivanto aññadhārako arahattaphaladhārako arahattaphalase tacchattaṁ dhārento vā, yo yādiso buddho, saṁsāre saṁsāravaṭṭe,",
  "anya-e0601n1:144_2": "kāyikaṁ kāye pavattaṁ dukkhañca vaṭṭadukkhañca cetasi pavattaṁ dukkhañca vaṭṭadukkhañca, lokato lokahetu,",
  "anya-e0601n1:144_3": "anubhosi punappunaṁ abhavasi avedayi,",
  "anya-e0601n1:144_4": "naradevamaṅgalaṁ naradevānaṁ maṅgalabhūtaṁ,",
  "anya-e0601n1:144_5": "taṁ tādisaṁ buddhaṁ ahaṁ vande vandāmīti.",
  "anya-e0601n1:145_0": "Tatiyavandanagāthāvaṇṇanā samattā.",
  "anya-e0601n1:146_0": "4.",
  "anya-e0601n1:147_0": " Bāttiṁsatilakkhaṇacitradehaṁ,",
  "anya-e0601n1:148_0": "Dehajjutiniggatapajjalantaṁ;",
  "anya-e0601n1:149_0": "Paññādhitisīlaguṇoghavindaṁ,",
  "anya-e0601n1:150_0": "Vande munimantimajātiyuttaṁ.",
  "anya-e0601n1:152_0": "4.",
  "anya-e0601n1:152_1": "Evaṁ tatiyagāthāya buddhassa natvā idāni bāttiṁsatilakkhaṇacitradehantyādīhi chahi guṇehi thomitvā munino vanditukāmo bāttiṁsati lakkhaṇa citra deha ntyādigāthamāha.",
  "anya-e0601n1:152_2": "Ayaṁ pana ta ja ja gaṇa garudvaya yuttattā ekādasakkharehi lakkhitā upaṭṭhitā gāthāti daṭṭhabbā.",
  "anya-e0601n1:152_3": "Vuttañhi vuttodaye tjā jgā garunāyamupaṭṭhitā sā’’ti. Tassattho.",
  "anya-e0601n1:152_4": "Yassaṁ paṭipādaṁ tjā tajagaṇā ca jgājagaṇagarū ca garunā pādantagarunā ce yuttā,",
  "anya-e0601n1:152_5": "sā ayaṁ gāthā upaṭṭhitā nāmāti.",
  "anya-e0601n1:152_6": "Ettha ca eka garuke satipi dvigarukepi lakkhaṇasamānattā upaṭṭhitā gāthā nāmāti daṭṭhabbā.",
  "anya-e0601n1:152_7": "Tattha bāttiṁsati lakkhaṇa citra dehanti dvattiṁsamahāpurisalakkhaṇehi vicitraṁ sarīravantaṁ.",
  "anya-e0601n1:152_8": "Ettha ca dvīhi adhikaṁ tiṁsaṁ bāttiṁsati. Dvisaddassa bādeso.",
  "anya-e0601n1:152_9": "Lakkhiyati lakkhitabbaṁ buddhasarīraṁ etenāti lakkhaṇaṁ.",
  "anya-e0601n1:152_10": "Dihati upacayati vaḍḍhati vā ettha kusalā kusalanti dehaṁ, sarīraṁ.",
  "anya-e0601n1:152_11": "Dihadhātu upacaye vaḍḍhane vā ṇa.",
  "anya-e0601n1:152_12": "Bāttiṁsati mahāpurisalakkhaṇehi citraṁ vicitraṁ dehaṁ sarīraṁ yassa soti bāttiṁsatilakkhaṇacitradeho, muni labbhati.",
  "anya-e0601n1:153_0": "Idaṁ panettha dvattiṁsamahāpurisalakkhaṇasarūpassa saṅkhepa dassanaṁ. Suppatiṭṭhitapādo ca, āyatapaṇhi, dīghaṅguli, muduta luṇahatthapādo, jālahatthapādo, ussaṅkhapādo, eṇijaṅgho,",
  "anya-e0601n1:153_1": "ṭhitakova anonamanto ubhohi pāṇitalehi jāṇu kāni parimasati parimajjati, kosohitavatthaguyho,",
  "anya-e0601n1:153_2": "suvaṇṇa vaṇṇo kañcanasannibhattaco, sukhumacchavī, ekekalomo, uddhaggalomo, brahmujugatto, sattussado, sīhapubbaddha kāyo, citantaraṁso, nigrodhaparimaṇḍalo, samavaṭṭakkhandho, rasaggarasī, sīhahanu, cattālīsadanto, samadanto, aviraḷadanto, susukkadāṭho, pahūtajivho, brahmassaro karavīkabhāṇi, atinīlanetto, gopakhumo, uṇṇā bhamu kantare jāto,",
  "anya-e0601n1:153_3": "uṇhīsasīso cāti dvattiṁsavidhāni honti mahāpurisalakkhaṇāni.",
  "anya-e0601n1:154_0": "Tena vuttaṁ pātheyyavagge lakkhaṇasutte ‘‘katamāni tāni bhikkhave dvattiṁsamahāpurisassa mahāpurisalakkhaṇāni,",
  "anya-e0601n1:154_1": "yehi samannāgatassa mahāpurisassa dve gatiyo bhavanti, anaññā.",
  "anya-e0601n1:154_2": "Sace agāraṁ ajjhāvasati rājā hoti cakkavatti…pe… sace khopana agārasmā anagāriyaṁ pabbajati,",
  "anya-e0601n1:154_3": "arahaṁ hoti sammā sambuddho loke vivaṭacchado 1.",
  "anya-e0601n1:154_4": "idha bhikkhave mahā puriso suppatiṭṭhitapādo hoti.",
  "anya-e0601n1:154_5": "Yampi bhikkhave mahā puriso suppatiṭṭhitapādo hoti.",
  "anya-e0601n1:154_6": "Idampi bhikkhave mahā purisassa mahāpurisalakkhaṇaṁ bhavati 2.",
  "anya-e0601n1:154_7": "puna caparaṁ bhikkhave mahāpurisassa heṭṭhāpādatalesu cakkāni jātāni honti sahassārāni sanemikāni sanābhikāni sabbā kāraparipūrāni.",
  "anya-e0601n1:154_8": "Idampi bhikkhave mahāpurisassa mahāpurisa lakkhaṇaṁ bhavati 3.",
  "anya-e0601n1:154_9": "puna caparaṁ bhikkhave mahāpuriso āyatapaṇhī hoti 4. dīghaṅgulī hoti 5. mudutaluṇa hatthapādo hoti 6. jālahatthapādo hoti 7. ussaṅkhapādo hoti 8. eṇijaṅgho hoti 9.",
  "anya-e0601n1:154_10": "ṭhitakova anonamanto ubhohi pāṇitalehi jāṇukāni parimasati parimajjati 10. kosohitavatthaguyho hoti 11.",
  "anya-e0601n1:154_11": "suvaṇṇavaṇṇo kañcanasannibhattaco 12.",
  "anya-e0601n1:154_12": "sukhumacchavī hoti sukhumattā chaviyā rajojallaṁ kāye na upalimpati 13. ekekalomo hoti,",
  "anya-e0601n1:154_13": "ekekāni lomāni lomakūpesu jātāni 14. uddhaggalomo hoti.",
  "anya-e0601n1:154_14": "Uddhaggāni lomāni jātāni nīlāni añjanavaṇṇāni kuṇḍalā vattāni padakkhiṇāvattakajātāni 15. brahmujugatto hoti 16. sattussado hoti 17. sīhapubbaddha kāyo hoti 18. citantaraṁso hoti 19. nigrodhaparimaṇḍalo hoti, yāvatakvassa byāmo, tāva takvassa kāyo 20. samavaṭṭakkhandho hoti 21. rasagga saggī hoti 22. sīhahanu hoti 23. cattālīsadanto hoti 24. samadanto hoti 25. aviraḷadanto hoti 26. susukkadāṭho hoti 27. pahūtajivho hoti 28.",
  "anya-e0601n1:154_15": "brahmassaro hoti karavīkabhāṇi 29. atinīlanetto hoti 30. gopakhumo hoti 31.",
  "anya-e0601n1:154_16": "uṇṇā bhamukantare jātā hoti odātā mudutūla sannibhā.",
  "anya-e0601n1:154_17": "Yampi bhikkhave mahāpurisassa uṇṇā bhamukantare jātā hoti odātā mudutūlasannibhā.",
  "anya-e0601n1:154_18": "Idampi bhikkhave mahāpurisassa mahāpurisalakkhaṇaṁ bhavati 32.",
  "anya-e0601n1:154_19": "puna caparaṁ bhikkhave mahāpuriso uṇhīsasīso hoti.",
  "anya-e0601n1:154_20": "Yampi bhikkhave mahāpuriso uṇhīsasīso hoti.",
  "anya-e0601n1:154_21": "Idampi bhikkhave mahāpurisassa mahāpurisalakkhaṇaṁ bhavati.",
  "anya-e0601n1:154_22": "Imāni kho tāni bhikkhave dvattiṁsamahāpurisassa mahāpurisa lakkhaṇānī’’ti.",
  "anya-e0601n1:154_23": "Etesaṁ pana dvattiṁsamahāpurisalakkhaṇānaṁ attho pacchā āvibhavissatīti.",
  "anya-e0601n1:155_0": "Dehajjutiniggatapajjalantanti bhagavato rūpakāyato nikkhantehi chabbaṇṇaraṁsīsaṅkhātehi obhāsehi parisamantato vijjotavantaṁ. Javati dibbatīti juti. Judhātuti.",
  "anya-e0601n1:155_1": "Nigacchati niccharatīti niggatā, rasmi. Nipubbagamudhātu ta.",
  "anya-e0601n1:155_2": "Pakārena jalate dibbate pajjalantaṁ.",
  "anya-e0601n1:155_3": "Ettha ca dehaniggatajutīti vattabbe chandānurakkhaṇatthaṁ padavipariyāyena dehajjutiniggatanti vuttaṁ.",
  "anya-e0601n1:155_4": "Tasmā dehato niggatā jutīti samāso daṭṭhabbo.",
  "anya-e0601n1:155_5": "Dehato rūpakāyato niggatehi niccharehi jutīhi raṁsīhi pajjalantaṁ yassa soti dehajjuti niggatapajjalanto, muni labbhati.",
  "anya-e0601n1:155_6": "Munino hi puratthimakāyato chabbaṇṇarasmiyo uṭṭhahitvā asītihatthaṭṭhānaṁ agga hesi.",
  "anya-e0601n1:155_7": "Pacchimakāyato dakkhiṇahatthato vāmahatthato chabbaṇṇā rasmiyo uṭṭhahitvā asītihatthaṭṭhānaṁ aggahesi.",
  "anya-e0601n1:155_8": "Upari kesantato paṭṭhāya sabbakesavattehi moragīvavaṇṇā rasmi uṭṭhahitvā gaganatale asītihatthaṭṭhānaṁ aggahesi.",
  "anya-e0601n1:155_9": "Heṭṭhāpādatalehi pavāḷavaṇṇā rasmi uṭṭhahitvā ghanapathaviyaṁ asītihatthaṭṭhānaṁ aggahesi,",
  "anya-e0601n1:155_10": "evaṁ samantā asītihatthamattaṁ ṭhānaṁ chabbaṇṇā buddharasmiyo vijjotamānā vipphandamānā kañcanadaṇḍadīpikāhi niccharitvā ākāsaṁ pakkhandajālā viya catuddīpika mahāmeghato nikkhantavijjulatā viya vidhāviṁsūti vuttaṁ hoti.",
  "anya-e0601n1:155_11": "Tasmā dehajjutiniggatapajjalantanti thometīti.",
  "anya-e0601n1:156_0": "Paññādhiti sīla guṇoghavindanti ettha paññāti sabbaññuta ñāṇaṁ.",
  "anya-e0601n1:156_1": "Dhitīti jhānamaggaphalasampayuttasamādhi.",
  "anya-e0601n1:156_2": "Sīlanti pacceka buddhāriyasāvakehi asādhāraṇaṁ suvisuddhaṁ catupārisuddhisīlaṁ. Oghanti samūhaṁ. Vindanti laddhaṁ.",
  "anya-e0601n1:156_3": "Pakārena yathāsabhāvaṁ sabbañeyyadhammaṁ vā jānāti paṭivijjhatīti paññā. Sabbaññuta ñāṇaṁ. Papubbañādhātu a.",
  "anya-e0601n1:156_4": "Sā panesā pajānanalakkhaṇā paṭivedhalakkhaṇā obhāsanalakkhaṇā ca, visayobhāsa rasā, asammohapaccupaṭṭhānā, samādhipadaṭṭhānā.",
  "anya-e0601n1:156_5": "Dhitisaddassa vacanattho heṭṭhā vuttoyeva. Sīlatīti sīlaṁ.",
  "anya-e0601n1:156_6": "Kāyavacīkammāni sammā dahati sammā ṭhapetīti attho.",
  "anya-e0601n1:156_7": "Atha vā sīlati samādhiyati kāyakammādīnaṁ susilya bhāvena na vippakiratīti sīlaṁ,",
  "anya-e0601n1:156_8": "sīlanti samādahanti cittaṁ etenāti vā sīlaṁ, catupārisuddhisīlaṁ. Sīladhātu a.",
  "anya-e0601n1:156_9": "Idaṁ pana patiṭṭhāpanalakkhaṇaṁ,",
  "anya-e0601n1:156_10": "dussilyaviddhaṁsanarasaṁ anavajjarasaṁ vā, soceyyapaccupaṭṭhānaṁ, hiriottappapadaṭṭhānaṁ.",
  "anya-e0601n1:156_11": "Guṇasaddassa vacanattho heṭṭhā vuttoyeva.",
  "anya-e0601n1:156_12": "Uhanati samūhaṁ karoti ettha avayavanti ogho, samūho. Upubbahanadhātu ṇa. Ussa o. Hanassa gho.",
  "anya-e0601n1:156_13": "Abhidhānappadīpikāṭīkāyaṁ pana ‘‘avayavaṁ byapiyati gacchatīti ogho’’ti vuttaṁ. Vindanaṁlabhanaṁ vindaṁ,",
  "anya-e0601n1:156_14": "vindiyittha labbhitthāti vā vindaṁ,",
  "anya-e0601n1:156_15": "paññā ca dhiti ca sīlañca taṁ guṇañcāti paññādhitisīlaguṇā, tesaṁ ogho samūhoti tathā,",
  "anya-e0601n1:156_16": "taṁ vindaṁ labhanaṁ yassāti paññādhitisīlaguṇoghavindo, muni .",
  "anya-e0601n1:156_17": "Atha vā vindaṁ labhitabbaṁ paññādhitisīlaguṇoghaṁ yenāti paññādhitisīlaguṇoghavindo. Tatiyābahubbīhi samāsoyaṁ.",
  "anya-e0601n1:156_18": "Vindānaṁ labhitabbānaṁ paññādhitisīla saṅkhātānaṁ guṇānaṁ samūho atthīti attho. Taṁ.",
  "anya-e0601n1:157_0": "Vandeti ahaṁ vandāmi. Muninti buddhaṁ.",
  "anya-e0601n1:157_1": "Munāti jānāti paricchindati vā hitāhitanti muni, buddho. Munadhātu ñāṇe i.",
  "anya-e0601n1:157_2": "Atha vā munāti jānāti ubho attheti muni,",
  "anya-e0601n1:157_3": "khandhādi loke tulaṁ āropetvā minanto viya ime ajjhattikā khandhā ime bāhirātiādinā nayena idhalokatthañca paralokatthañca bhagavā jānātīti attho. So panesa agāriyamuni, anāgāriyamuni, sekhamuni, asekhamuni, paccekamuni, munimuni cāti anekavidho.",
  "anya-e0601n1:157_4": "Tattha agāriyamunīti gihipi āgataphalo viññātasāsano.",
  "anya-e0601n1:157_5": "Anāgāriyamunīti tathārūpova pabbajito. Sekhamunīti satta sekkhā. Asekhamunīti khīṇāsavo. Paccekamunīti paccekabuddho. Munimunīti sammāsambuddho.",
  "anya-e0601n1:157_6": "Tesu pana idha munimuni adhippeto, taṁ muniṁ.",
  "anya-e0601n1:157_7": "Antimajātiyuttanti antimena carimabhavena yuttaṁ.",
  "anya-e0601n1:157_8": "Avasānaṁ amati gacchatīti antaṁ. Amadhātu ta. Massa no. Ante bhavo antimo, carimabhavo. Jānanaṁ nibbattanaṁ jāti, khandhānaṁ pavatti.",
  "anya-e0601n1:157_9": "Kammena janiyati nibbattiyatīti vā jāti. Upapattibhavo labbhati. Jānidhātuti. Dhātvanta lopo.",
  "anya-e0601n1:157_10": "Antimajātiyā yuttoti antimajātiyutto, muni.",
  "anya-e0601n1:157_11": "Āyatiñhi tīsu bhavesu paṭisandhijanakānaṁ sabba kilesānaṁ bodhipallaṅkeyeva aggamaggena samucchinditattā bhagavato anāgate punabbhavo natthi,",
  "anya-e0601n1:157_12": "tasmā ayaṁ ariyajāti pacchimattabhāvayuttoti vuttaṁ hoti.",
  "anya-e0601n1:158_0": "Tena vuttaṁ dhammacakkapavattanasutte –",
  "anya-e0601n1:159_0": "‘‘Ñāṇañca medassanaṁ udapādi, akuppāme vimutti, ayamantimā jāti, natthidāni punabbhavo’’ti.",
  "anya-e0601n1:160_0": "Ayaṁ panettha saṅkhepayojanā.",
  "anya-e0601n1:160_1": "Bāttiṁsatilakkhaṇacitraṁ dehaṁ dvattiṁsamahāpurisalakkhaṇehi vicitraṁ rūpakāyavantaṁ,",
  "anya-e0601n1:160_2": "dehajjutiniggata pajjalantaṁ rūpakāyato niggatehi chabbaṇṇaraṁ sīhi parisamantato vijjotavantaṁ,",
  "anya-e0601n1:160_3": "paññādhitisīlaguṇo ghavindaṁ paññādhitisīlasaṅkhatānaṁ guṇānaṁ samūhaṁ labhanavantaṁ,",
  "anya-e0601n1:160_4": "vinditabbānaṁ paññādhitisīlasaṅkhātānaṁ guṇānaṁ samūhavantaṁ vā,",
  "anya-e0601n1:160_5": "antimajātiyuttaṁ carimabhavena carimattabhāvena vā yuttaṁ muniṁ buddhaṁ ahaṁ tīhi dvārehi sakkaccaṁ vande vandāmīti.",
  "anya-e0601n1:161_0": "Catutthavandanagāthāvaṇṇanā samattā.",
  "anya-e0601n1:162_0": "5.",
  "anya-e0601n1:163_0": " Pātodayaṁ bāladivākaraṁva,",
  "anya-e0601n1:164_0": "Majjhe yatīnaṁ lalitaṁ sirīhi;",
  "anya-e0601n1:165_0": "Puṇṇindusaṅkāsamukhaṁ anejaṁ,",
  "anya-e0601n1:166_0": "Vandāmi sabbaññumahaṁ munindaṁ.",
  "anya-e0601n1:167_0": "5.",
  "anya-e0601n1:167_1": "Evaṁ catutthagāthāya buddhaṁ vanditvā idāni sirīhi lalitantyādīhi catūhi guṇehi thomitvā vanditukāmo pātodayantyādigāthamāha.",
  "anya-e0601n1:167_2": "Ayaṁ pana ta ta ja gaṇadvigarūhi yuttattā ekādasakkharehi lakkhitā indavajirā gāthāti daṭṭhabbā.",
  "anya-e0601n1:167_3": "Vuttañhi vuttodaye ‘‘indādikā tā vajirā jagāgo’’ti. Tassattho,",
  "anya-e0601n1:167_4": "yassaṁ paṭipādaṁ tā dveta gaṇā ca jagā jagaṇa garu ca go garu ca ce bhavanti,",
  "anya-e0601n1:167_5": "sā indā dikā indasaddaādikā vajirā vajirāgāthā nāmāti.",
  "anya-e0601n1:168_0": "Tattha pātodayanti ettha pāto udayanti padacchedo kātabbo.",
  "anya-e0601n1:168_1": "Page pubbaṇhasamaye pācīnalokadhātuto uggatanti attho.",
  "anya-e0601n1:168_2": "Pāto page pācīnalokadhātuto udeti uggacchatīti pātodayo, sūriyo.",
  "anya-e0601n1:168_3": "Pātopubba udadhātu uggamane ayo, taṁ pātodayaṁ.",
  "anya-e0601n1:168_4": "Bāladivā karaṁvāti bāladivākaraṁ ivātipadacchedo.",
  "anya-e0601n1:168_5": "Bāladivākaraṁ vāti niggatābhinavasūriyaṁ viya.",
  "anya-e0601n1:168_6": "Ettha ca bāloti sampati jāto taruṇadārako potako vā.",
  "anya-e0601n1:168_7": "So hi balati assasitapassasitamattena jīvati na seṭṭhena paññājīvitenāti bālo, taruṇadārako. Baladhātu pāṇane jīvāyaṁ vā.",
  "anya-e0601n1:168_8": "Sūriyaraṁsinā divati dibbatīti divā. Divudhātu a.",
  "anya-e0601n1:168_9": "Atha vā dīyati khīyati andhakāro etenāti divā. Dīdhātu khaye a, vāgamo. Taṁ karotīti divākaro,",
  "anya-e0601n1:168_10": "divā divase vā karo ābhā yassāti divākaro, sūriyo.",
  "anya-e0601n1:168_11": "Bālasadiso divākaro bāladivākaro.",
  "anya-e0601n1:168_12": "Atha vā bālo iva divākaroti bāladivākaro, navuggatasūriyo.",
  "anya-e0601n1:168_13": "So pana ākāse nakkhattatārānaṁ majjhe sahassaraṁsīhi lalati vilāsati viyāti attho.",
  "anya-e0601n1:169_0": "Yatīnanti bhikkhūnaṁ.",
  "anya-e0601n1:169_1": "Te hi yatanti uṭṭhahanti ghaṭanti vāyamanti kusale dhammeti yatīti vuccanti.",
  "anya-e0601n1:169_2": "Yata dhātu patiyatane vāyāme vā i.",
  "anya-e0601n1:169_3": "Atha vā yamanti uparamanti akusale dhammeti yatīti vuccanti. Yamudhātu uparame i. Dhātvantalopo. Tesaṁ yatīnaṁ. Lalitanti vilāsitaṁ. Lalati vilāsetīti lalito, muni. Laladhātu vilāse ta. Taṁ.",
  "anya-e0601n1:169_4": "Sirīhīti bhagavato kāyaṅgasobhaggapattehi sirīhi,",
  "anya-e0601n1:169_5": "bāttiṁsalakkhaṇāsītyā nubyañjanachabbaṇṇaraṁsīsaṅkhatehi sampattisirīhi vā. Katapuññe nissayatīti sirī.",
  "anya-e0601n1:169_6": "Sidhātu sevāyaṁ rapaccayo itthi liṅgajotakaīpaccayo ca.",
  "anya-e0601n1:169_7": "Katapuññehi seviyatīti vā sirī, sampatti.",
  "anya-e0601n1:169_8": "Mūlaṭīkāyaṁ pana ‘‘sirīti paññāpuññāna metaṁ adhivacana’’nti vuttaṁ.",
  "anya-e0601n1:169_9": "Yatīnaṁ bhikkhūnaṁ majjhe sirīhi lalitaṁ vilāsitanti sambandho. Ettha ca idaṁ vuttaṁ hoti,",
  "anya-e0601n1:169_10": "yathā pāto udito uggato sūriyo ākāse nakkhattatārānaṁ majjhe sahassaraṁsīhi lalati vilāsati,",
  "anya-e0601n1:169_11": "evaṁ muni loke yatīnaṁ bhikkhūnaṁ majjhe bāttiṁsalakkhaṇā sītyānubyañjanachabbaṇṇaraṁsīhi alaṅkatehi sarīrasobhagga pattīhi sampattisirīhi lalati vilāsatīti.",
  "anya-e0601n1:170_0": "Puṇṇindusaṅkāsamukhanti puṇṇacandena sadisaṁ ānanasampannaṁ.",
  "anya-e0601n1:170_1": "Yathā hi cando kāḷapakkhe pāṭipadadivasato paṭṭhāya dine dine ūno hoti,",
  "anya-e0601n1:170_2": "evaṁ na munino mukhaṁ ānanaṁ ūnaṁ.",
  "anya-e0601n1:170_3": "Bhagavato pana mukhaṁ niccaṁ paripuṇṇacandamaṇḍalaṁ viya anūnaṁ hutvā sobhati,",
  "anya-e0601n1:170_4": "tasmā puṇṇasaddena visesetvā puṇṇindusaṅkāsamukhanti thometi. Soḷasakalehi pūretīti puṇṇaṁ. Pūradhātu ta, tassa ṇṇo.",
  "anya-e0601n1:170_5": "Idati nakkhattatārānaṁ issariyaṁ karotīti indu, ididhātu issariyaṁ u.",
  "anya-e0601n1:170_6": "Puṇṇaṁ paripuṇṇaṁ indu puṇṇindu, cando. Saṅkāsanti sadisaṁ.",
  "anya-e0601n1:170_7": "Saṅkāsasaddo hi upamāvācako nipāto. Vuttañhi",
  "anya-e0601n1:171_0": "Subodhālaṅkāre –",
  "anya-e0601n1:172_0": "‘‘Ivādi iva vā tulya, samānanibhasannibhā;",
  "anya-e0601n1:173_0": "Yathā saṅkāsa tulita, ppakāsa patirūpakā’’tyādi.",
  "anya-e0601n1:174_0": "Puṇṇacandaṁ viya mukhati sobhatīti mukhaṁ, ānanaṁ. Mukhadhātu a.",
  "anya-e0601n1:174_1": "Puṇṇindunā saṅkāsaṁ sadisaṁ mukhaṁ ānanaṁ yassa soti puṇṇindusaṅkāsamukho, munindo. Taṁ.",
  "anya-e0601n1:174_2": "Munindassa pana puṇṇa candassa sahassaraṁsīhi sassiriko viya bhikkhūnaṁ majjhe bāttiṁsa mahāpurisa lakkhaṇāsītyānubyañjana paṭimaṇḍitehi sirīhi ca byāmappabhāparikkhittehi āveḷāveḷā yamakāyamakā gumbāgumbā hutvā viniccharantīhi ghanabuddharasmisaṅkhātehi alaṅkito sassirikamukho hotīti vuttaṁ hoti.",
  "anya-e0601n1:174_3": "Tasmā puṇṇindusaṅkāsamukhanti thometi.",
  "anya-e0601n1:175_0": "Anejanti nittaṇhaṁ.",
  "anya-e0601n1:175_1": "Lābhālābhādiṁ paṭicca ejati kampatīti ejā, taṇhā. Ejadhātu kampane a, natthi ejā yassāti anejo, munindo.",
  "anya-e0601n1:175_2": "Vuttañhi mahāniddesapāḷiyaṁ ‘‘lābhālābha yasāyasa nindāninda sukhadukkhehi na iñjatīti anejo, bhagavā labbhatī’’ti.",
  "anya-e0601n1:176_0": "Sabbaññunti paṭividdha sabbañeyyadhammaṁ.",
  "anya-e0601n1:176_1": "Saṅkharavikāralakkhaṇanibbāna paññattivasena pañcavidhaṁ sabbaṁ ñeyyadhammaṁ jānāti paṭivijjhati sīlenāti sabbaññū, munindo. Sabbasaddūpapada ñādhātu rū.",
  "anya-e0601n1:176_2": "Ettha ca sabbe saṅkhatadhammā saṅkharā nāma sakasakapaccayehi saṅkhariyantīti katvā.",
  "anya-e0601n1:176_3": "Viññattidvayaṁ lahutādittayañca vikāro nāma catūhi mahābhūtehi virūpaṁ kariyatīti katvā.",
  "anya-e0601n1:176_4": "Viññattidvayassa yathākkamaṁ cittajavāyodhātu cittajapathavī dhātūnaṁ visesaguṇattā,",
  "anya-e0601n1:176_5": "lahutādittayassa ca citto tvāhārajanipphannarūpānaṁ visesaguṇattā.",
  "anya-e0601n1:176_6": "Phassādidhammānaṁ phusanādilakkhaṇañca pathavīdhātvādīnaṁ kakkhaḷādilakkhaṇañca,",
  "anya-e0601n1:176_7": "cittassa ārammaṇavijānanalakkhaṇañca, nibbānassa santilakkhaṇañca, rūpassa ruppanalakkhaṇañca, nāmassa namanalakkhaṇañca,",
  "anya-e0601n1:176_8": "aniccatādittayāni ca upacayādicattāri lakkhaṇarūpāni ca lakkhaṇāni nāma lakkhiyanti etena lakkhitabbā dhammāti katvā.",
  "anya-e0601n1:176_9": "Asaṅkhatadhātunibbānaṁ nāma vānaṁ vuccati taṇhā, tato nikkhantanti katvā.",
  "anya-e0601n1:176_10": "Paricchedarūpaṁ itthipurisādighaṭapaṭādayo sabba vohāratthā ca paññatti nāma paññāpiyati pakārena ñāpiyatīti katvā.",
  "anya-e0601n1:176_11": "Ettha ca saṅkhāranibbānāni paramatthadhammā honti.",
  "anya-e0601n1:176_12": "Vikārādīsu pana vikāralakkhaṇāni paññattivisesattā visuṁ vuttāni.",
  "anya-e0601n1:176_13": "Imehi dvīhi vinimuttā pana paricchedarūpā sabbavohāratthā paññattīti vuttāti veditabbā.",
  "anya-e0601n1:176_14": "Apadāna aṭṭhakathāyaṁ pana ‘‘sabbaṁ atītādibhedaṁ hatthāmalakaṁ viya jānātīti sabbaññū’’ti vuttaṁ.",
  "anya-e0601n1:177_0": "Sabbaññūti ca kamasabbaññū, sakiṁ sabbaññū, satatasabbaññū, satti sabbaññū,",
  "anya-e0601n1:177_1": "ñātasabbaññū cāti pañcavidhā hoti sabbaññū.",
  "anya-e0601n1:177_2": "Tattha yathākkamaṁ sabbaṁ jānanadhammo kamasabbaññū nāma.",
  "anya-e0601n1:177_3": "Ekāvajjanena javanavārena jānitabbaṁ catusaccadhammaṁ jānanadhammo sakiṁsabbaññū nāma.",
  "anya-e0601n1:177_4": "Cakkhuviññāṇādīnaṁ niyatārammaṇattaṁ jānanadhammo satatasabbaññū nāma.",
  "anya-e0601n1:177_5": "Ekappahārena sabbadhammaṁ jānanasamattho dhammo sattisabbaññū nāma.",
  "anya-e0601n1:177_6": "Āvajjanābhedena jānitabbaṁ sabbadhammaṁ jānanadhammo ñātasabbaññū nāma.",
  "anya-e0601n1:177_7": "Tesu ca sakiṁ sabbaññū sattisabbaññūvasena dve dhammā maggañāṇāniyeva.",
  "anya-e0601n1:177_8": "Tadavasesā sabbaññutañāṇāni honti. Taṁ sabbaññuṁ.",
  "anya-e0601n1:178_0": "Munindanti ettha munisaddassa attho heṭṭhā vuttoyeva. Munīnaṁ indo issaro munindo,",
  "anya-e0601n1:178_1": "taṁ munindaṁ ahaṁ vandāmīti sambandhoti.",
  "anya-e0601n1:179_0": "Ayaṁ panettha saṅkhepayojanā.",
  "anya-e0601n1:179_1": "Pātodayaṁ pageva udayaṁ uggataṁ,",
  "anya-e0601n1:179_2": "bāladivākaraṁva navuggatasūriyamāṇavoiva,",
  "anya-e0601n1:179_3": "yatīnaṁ bhikkhūnaṁ majjhe sirīhi bāttiṁsamahāpurisalakkhaṇā sītyānubyañjanasampattisaṅkhātehi sirīhi lalitaṁ vilāsitaṁ,",
  "anya-e0601n1:179_4": "puṇṇindusaṅkāsamukhaṁ puṇṇacandena sadisaṁ ānanavantaṁ, anejaṁ nittaṇhaṁ, lokadhammehi aniñjanaṁ vā,",
  "anya-e0601n1:179_5": "sabbaññuṁ sabbadhamma vijānantaṁ,",
  "anya-e0601n1:179_6": "munindaṁ buddhaṁ sakkaccaṁ tīhi dvārehi ahaṁ vandāmīti.",
  "anya-e0601n1:180_0": "Pañcamavandanagāthāvaṇṇanā samattā.",
  "anya-e0601n1:181_0": "6.",
  "anya-e0601n1:182_0": " Upetapuñño varabodhimūle,",
  "anya-e0601n1:183_0": "Sasenamāraṁ sugato jinitvā;",
  "anya-e0601n1:184_0": "Abojjhi bodhiṁ aruṇodayamhi,",
  "anya-e0601n1:185_0": "Namāmi taṁ mārajinaṁ abhaṅgaṁ.",
  "anya-e0601n1:186_0": "6.",
  "anya-e0601n1:186_1": "Evaṁ pañcamagāthāya munindaṁ vanditvā idāni mārajinaguṇena thomitvā vanditukāmo upetapuñño tyādigāthamāha.",
  "anya-e0601n1:186_2": "Ayaṁ pana ja ta ja gaṇa dvigaruyuttattā ekādasakkharehi lakkhitā upendavajirāgāthāti daṭṭhabbā.",
  "anya-e0601n1:186_3": "Vuttañhi vuttodaye ‘‘upādikā sāva jatā jagā go’’ti. Tassattho,",
  "anya-e0601n1:186_4": "yassaṁ paṭipādaṁ jatā jagaṇa tagaṇā ca jagā jagaṇagarū ca go garu ca ce siyā,",
  "anya-e0601n1:186_5": "sāva sāgāthāeva upādikā upasaddādikā indavajirāgāthā nāmāti.",
  "anya-e0601n1:187_0": "Upetapuñño yo sugato varabodhimūle sasena māraṁ jinitvā aruṇodayamhi bodhiṁ abojjhi mārajinaṁ abhaṅgaṁ,",
  "anya-e0601n1:187_1": "taṁ sugataṁ ahaṁ namāmīti sambandho.",
  "anya-e0601n1:187_2": "Tattha upetapuññoti sampannadānasīlādipāramīpuññavā.",
  "anya-e0601n1:187_3": "Dānasīlādi pāramīpuññena samannāgato vā.",
  "anya-e0601n1:187_4": "Dānasīlādipāramīpuññena upeto samupeto upagato samupagato sampanno samannāgatoti attho. Ayaṁ panettha vacanattho,",
  "anya-e0601n1:187_5": "upanno sampanno hutvā eti gacchati pavattatīti upetaṁ, puññaṁ. Upapubbaidhātu gatiyaṁ ta.",
  "anya-e0601n1:187_6": "Punāti attano kārakanti puññaṁ, pāramīpuññaṁ labbhati.",
  "anya-e0601n1:187_7": "Pudhātu pīṇane sodhane vā ṇyo. Tassa ño.",
  "anya-e0601n1:187_8": "Tattha attano kārakanti punappunaṁ pavattiyā sacittasantatiñca saṁjanitapaṇītarūpavisaṭena sanissaya rūpasantatiñca punāti pīṇeti sodheti vāti attho.",
  "anya-e0601n1:187_9": "Ayaṁ paṭisambhidāmaggagaṇṭhipade vutto.",
  "anya-e0601n1:187_10": "Pūreti ajjhāsayanti vā puññaṁ. Pūradhātu ṇya.",
  "anya-e0601n1:187_11": "Yo puggalo puññaṁ karoti tassa ajjhāsayaṁ pūretīti attho.",
  "anya-e0601n1:188_0": "Atha vā pujjañca bhavaṁ nibbattetīti puññaṁ. Nibbattitaddhitāyaṁ. Pūja padaṁ ṇyapaccayo. Yo puññaṁ karoti,",
  "anya-e0601n1:188_1": "tassa pūjitabbaṁ bhavaṁ pavattetīti attho.",
  "anya-e0601n1:188_2": "Tena vuttaṁ sammohavinodanī aṭṭhakathāyaṁ ‘‘punāti attano kārakaṁ pūreti cassa ajjhāsayaṁ pujjañca bhavaṁ nibbattetīti puñño’’ti.",
  "anya-e0601n1:188_3": "Mūlaṭīkāyañca ‘‘punātīti sodheti apuññaphalato dukkhasaṁkilesato ca hitajjhāsayena puññaṁ karotīti taṁ nipphādanena kārakassajjhāsayaṁ pūretīti puñño.",
  "anya-e0601n1:188_4": "Pūrako pujjanibbattako ca niruttilakkhaṇena puññoti veditabbo’’ti vuttaṁ .",
  "anya-e0601n1:188_5": "Visuddhimaggamahāṭīkāyañca- ‘‘punāti attano santānaṁ apuññaphalato dukkhasaṁkilesato ca visodhetīti puññaṁ.",
  "anya-e0601n1:188_6": "Hitasukhajjhāsayena puññaṁ karotīti taṁnipphādanena kārakassa ajjhāsayaṁ pūreti,",
  "anya-e0601n1:188_7": "pujjabhavaṁ nibbattetīti vā puññaṁ.",
  "anya-e0601n1:188_8": "Iti pūrako pujjanibbattako ca niruttinayena puññanti veditabbo’’ti vuttaṁ.",
  "anya-e0601n1:188_9": "Upetaṁ sampannaṁ puññaṁ pāramīpuññaṁ yassa soti upetapuñño, sugato labbhati.",
  "anya-e0601n1:189_0": "Varabodhimūleti uttamassa bodhirukkhassa samīpe.",
  "anya-e0601n1:189_1": "Tattha varoti varitabbo patthitabbo icchitabboti vā varo.",
  "anya-e0601n1:189_2": "Bodhimūleti ettha bodhīti vuccati rukkhopi, maggopi, sabbaññutañāṇampi, nibbānampi.",
  "anya-e0601n1:189_3": "Tattha hi bodhirukkhamūle paṭhamābhi sambuddhoti ca,",
  "anya-e0601n1:189_4": "antarā ca bodhiṁ antarā ca gayanti ca āgataṭṭhāne rukkho.",
  "anya-e0601n1:189_5": "Bodhīti vuccati catūsu maggesu ñāṇanti āgataṭṭhāne maggo.",
  "anya-e0601n1:189_6": "Pappoti bodhiṁ varabhūri medhasoti āgataṭṭhāne sabbaññutañāṇaṁ.",
  "anya-e0601n1:189_7": "Patvāna bodhiṁ amataṁ asaṅkhatanti āgataṭṭhāne nibbānaṁ bodhīti vuccati.",
  "anya-e0601n1:189_8": "Idha pana bodhirukkhoti adhippeto. Ayaṁ pana tesaṁ vacanattho.",
  "anya-e0601n1:189_9": "Bujjhati abujjhi bujjhissati cattāri ariyasaccāni sabbaṁ ñeyyadhammampi etthāti bodhi, bodhirukkho. Budhadhātu ṇi.",
  "anya-e0601n1:189_10": "Bujjhati cattāri saccānīti bodhi, maggo.",
  "anya-e0601n1:189_11": "Bujjhati sabbañeyyadhammanti bodhi, sabbaññutañāṇaṁ.",
  "anya-e0601n1:189_12": "Ariyena bujjhitabbanti bodhi, nibbānaṁ labbhati.",
  "anya-e0601n1:189_13": "Varo uttamo bodhirukkhoti varabodhi,",
  "anya-e0601n1:189_14": "tassa mūlaṁ samīpaṁ varabodhimūlaṁ, tasmiṁ.",
  "anya-e0601n1:190_0": "Sasenamāranti saha senāya pavattaṁ mārarājaṁ.",
  "anya-e0601n1:190_1": "Tattha siyati bandhiyatīti senā. Sidhātu bandhaneyu.",
  "anya-e0601n1:190_2": "Tāya saha pavattatīti saseno, mārarājā.",
  "anya-e0601n1:190_3": "Anatthe niyojento guṇamāraṇena satte māretīti māro. Maradhātu ṇa.",
  "anya-e0601n1:190_4": "Sattānaṁ kusalaṁ māreti vināsetīti vā māro.",
  "anya-e0601n1:190_5": "Saseno ca so māro cāti sasenamāro, mārarājā. Taṁ . Jinitvāti pade kammaṁ.",
  "anya-e0601n1:190_6": "Upetapuñño yo sugatoti sambandho.",
  "anya-e0601n1:190_7": "Sugatasaddassa attho heṭṭhā vuttoyeva.",
  "anya-e0601n1:191_0": "Jinitvāti visākhapuṇṇamiyaṁ buddhadine anatthaṅgateyeva sūriye pāramīpuññatejena vijayitvāti attho.",
  "anya-e0601n1:191_1": "Abojjhīti paṭivijjhi adhigami vā.",
  "anya-e0601n1:191_2": "Bodhinti anuttaraṁ sammā sambodhiṁ,",
  "anya-e0601n1:191_3": "arahattamaggasabbaññutañāṇanti attho.",
  "anya-e0601n1:191_4": "Sabbaññuta ñāṇapadaṭṭhānañhi maggañāṇaṁ,",
  "anya-e0601n1:191_5": "maggañāṇapadaṭṭhānañca sabbaññutañāṇaṁ bodhīti vuccati. Taṁ bodhiṁ.",
  "anya-e0601n1:192_0": "Aruṇodayamhīti aruṇaudayamhīti padacchedo. Aruṇuggamanavelāyanti attho.",
  "anya-e0601n1:192_1": "Tattha āsamantato ālokaṁ karonto unati gacchatīti aruṇo. Āpubbaunadhātu gatimhi ṇa. Ākārassa rasso. Rakārāgamo. Nassa ṇo.",
  "anya-e0601n1:192_2": "Sūriyassa udayato pubbe uggataraṁsi aruṇo nāmāti attho.",
  "anya-e0601n1:192_3": "Vuttañhi dasakanipāta aṅguttarapāḷiyaṁ ‘‘sūriyassa bhikkhave udayato etaṁ pubbaṅgamaṁ etaṁ pubbanimittaṁ yadidaṁ aruṇuggaṁ,",
  "anya-e0601n1:192_4": "evameva kho bhikkhave kusalānaṁ dhammānaṁ etaṁ pubbaṅgamaṁ etaṁ pubbanimittaṁ yadidaṁ sammādiṭṭhī’’ti.",
  "anya-e0601n1:192_5": "Yaṁ sandhāya vuttaṁ abhidhānappadīpikāyaṁ ‘‘sūrassodayato pubbu, ṭṭhitaraṁsi siyāruṇo’’ti.",
  "anya-e0601n1:192_6": "Abhidhānappadīpikāṭīkāyaṁ pana ‘‘aruṇavaṇṇatāya arati gacchatīti aruṇo’’ti vuttaṁ. Udeti uggacchatīti udayo, sūriyo. Udidhātu a.",
  "anya-e0601n1:192_7": "Udayassa sūriyassa aruṇo uggataraṁsīti aruṇodayo. Tassaṁ aruṇuggamanavelāyaṁ. Bodhiṁ abojjhīti sambandho.",
  "anya-e0601n1:193_0": "Bhagavā hi visākhapuṇṇamiyaṁ anatthaṅgateyeva sūriye mārabalaṁ vidhametvā cīvarūpari patamānehi bodhirukkhaṅkarehi rattapavāḷapallavehi viya pūjayamāno rattiyā paṭhamayāme pubbenivāsaṁ anussaritvā majjhimayāme dibbacakkhuṁ visodhetvā pacchimayāme paṭiccasamuppādaṁ anulomapaṭilomaṁ manasikaritvā ānāpānacatutthajjhānaṁ nibbattetvā tadeva pādakaṁ katvā mahāvajirañāṇasaṅkhātaṁ vipassanaṁ vaḍḍhetvā maggapaṭipāṭiyā adhigatena catutthamaggañāṇena sabbakilese khepetvā yadā aruṇo uggamissati,",
  "anya-e0601n1:193_1": "tadā sabbaññutañāṇādisabba buddhaguṇe paṭivijjhi adhigamīti vuttaṁ hoti.",
  "anya-e0601n1:194_0": "Mārajinanti pañcamārānaṁ vijitāviṁ.",
  "anya-e0601n1:194_1": "Devaputta kilesābhi saṅkhārakhandhamaccusaṅkhāte pañcamāre jināti ajini jinissatīti mārajino, sugato.",
  "anya-e0601n1:194_2": "Devaputtakilesābhisaṅkharasaṅkhataṁ mārattayaṁ jināti ajini,",
  "anya-e0601n1:194_3": "khandhamaccusaṅkhataṁ māradvayaṁ avassaṁ jinissatīti attho.",
  "anya-e0601n1:194_4": "Yadi evaṁ kasmā vijitāvinti vuttanti.",
  "anya-e0601n1:194_5": "Aviraddhaṁ ekantena jiyamānattāti.",
  "anya-e0601n1:194_6": "Abhaṅganti sasenamārassa bhañjituṁ viddhaṁsituṁ asamatthaṁ.",
  "anya-e0601n1:194_7": "Yassa kassaci bhañjituṁ viddhaṁsituṁ asamatthaṁ vā. Tatrāyaṁ vacanattho.",
  "anya-e0601n1:194_8": "Mārena yena kenaci bhañjituṁ na sakkotīti abhaṅgo,",
  "anya-e0601n1:194_9": "tena vā na bhañjiyati na viddhaṁsiyatīti abhaṅgo, sugato. Napubba bhanjadhātu ta. Tassa dhātvantena gakārādeso.",
  "anya-e0601n1:194_10": "Atha vā bhanjati viddhaṁsatīti bhaṅgo, māro. Yo koci vā.",
  "anya-e0601n1:194_11": "Natthi bhaṅgo māro yo koci vā yassāti abhaṅgo, sugato. Taṁ abhaṅgaṁ. Tanti sugataṁ.",
  "anya-e0601n1:194_12": "Mārajinaṁ abhaṅgaṁ taṁ sugataṁ ahaṁ namāmīti sambandho.",
  "anya-e0601n1:195_0": "Imissaṁ pana gāthāyaṁ ekanipātajātakaṭṭhakathāyaṁ,",
  "anya-e0601n1:195_1": "apadānaṭṭhakathāyañca āgatanayena buddhassa māravijayādiṁ sotujanānaṁ bahussutatthaṁ saṅkhepena veditabbaṁ.",
  "anya-e0601n1:195_2": "Bodhi satto hi mahāsampattiṁ anubhavitvā hatthagataṁ cakkavattirajjaṁ kheḷapiṇḍaṁ viya anapekkho chaṭṭetvā ekūnatiṁsavasse āsaḷhipuṇṇamāya uttarasaḷhanakkhattena yutte mahābhinikkhamaṁ nikkhamitvā anomanadītīre ghaṭīkārabrahmunā dinnaṁ arahatta dhajabhūtaṁ aṭṭhaparikkhāraṁ paṭiggahetvā nivāsetvā samaṇapabbajjaṁ katvā chabbassāni dukkarakārikaṁ caritvā nigrodharukkhamūle senanigame senakuṭumbikassa dhītarāya sujātāya saha satasahassagghiyā suvaṇṇapātiyā dinnaṁ sabbaṁ appodakaṁ madhupāyāsaṁ ekaṭṭhitālapakkappamāṇaṁ ekūnapaññāsālopaṁ paribhuñjitvā sāyanhasamaye devatāhi alaṅkatena maggena bodhirukkhābhimukho gacchante antaramagge sotthiyena nāma tiṇahārakena dinnaṁ aṭṭhamuṭṭhikatiṇaṁ gahetvā bodhimaṇḍaṁ āruyha idaṁ ṭhānaṁ sabbabuddhānaṁ avijahitaṁ acalaṭṭhānaṁ kilesabhañjanaṭṭhānanti ñatvā tāni tiṇāni agge gahetvā cālesi.",
  "anya-e0601n1:195_3": "Tāvadeva cuddasahattho pallaṅko ahosi.",
  "anya-e0601n1:195_4": "Tānipi tiṇāni tathārūpena saṇṭhānena santhariṁsu saṇṭhahiṁsu vā.",
  "anya-e0601n1:195_5": "Yathārūpaṁ sukusalopi vicittakāro vā potthatāro vā ālikhitumpi samattho natthi.",
  "anya-e0601n1:195_6": "Bodhi satto bodhikhandhaṁ piṭṭhito katvā puratthābhimukho daḷhamānaso hutvā –",
  "anya-e0601n1:196_0": "‘‘Kāmaṁ taco ca nhāru ca, aṭṭhi ca avasussatu;",
  "anya-e0601n1:197_0": "Upasussatu nisesaṁ, sarīre maṁsalohita’’nti.",
  "anya-e0601n1:198_0": "Na tveva sammāsambodhiṁ apatvā imaṁ pallaṅkaṁ bhindissāmīti asanisatasannipātenapi abhejjarūpaṁ taṁ pallaṅkaṁ abhañjitvā nisīdi.",
  "anya-e0601n1:198_1": "Tasmiṁ samaye māro devaputto siddhatthakumāro ‘‘mayhaṁ vasaṁ atikkamitukāmo,",
  "anya-e0601n1:198_2": "na dāni assa atikkamituṁ dassāmī’’ti mārabalassa santikaṁ gantvā etamatthaṁ ārocetvā māraghosanaṁ nāma ghosāpetvā mārabalaṁ ādāya nikkhami.",
  "anya-e0601n1:198_3": "Sā mārasenā mārassa purato dvādasa yojanā honti.",
  "anya-e0601n1:198_4": "Dakkhiṇato ca vāmato ca dvādasa yojanā.",
  "anya-e0601n1:198_5": "Pacchato cakkavāḷapariyantaṁ katvā ṭhitā, uddhaṁ navayojanubbedhā.",
  "anya-e0601n1:198_6": "Yassā unnādantiyā unnādasaddo yojanasahassato paṭṭhāya pathavīundriyasaddo viya suyyati.",
  "anya-e0601n1:198_7": "Atha māro devaputto diyaḍḍhayojanasatikaṁ girimekhalaṁ nāma hatthiṁ abhirūhitvā bāhusahassaṁ māpetvā nānāvudhāni aggahesi.",
  "anya-e0601n1:198_8": "Avasesāyapi māraparisāya dve janā ekasadisaṁ āvudhaṁ na gaṇhiṁsu.",
  "anya-e0601n1:198_9": "Nānappakāravaṇṇā nānappakāra mukhā hutvā mahāsattaṁ ajjhottharamānā āgamaṁsu.",
  "anya-e0601n1:199_0": "Dasasahassacakkavāḷadevatā pana mahāsattassa thuti yo vadamānā aṭṭhaṁsu.",
  "anya-e0601n1:199_1": "Sakko devarājā vijayuttarasaṅkhaṁ dhamamāno aṭṭhāsi.",
  "anya-e0601n1:199_2": "So kira saṅkho vīsahatthasatiko hoti.",
  "anya-e0601n1:199_3": "Sakiṁ vātaṁ gāhāpetvā dhamanto cattāro māse saddaṁ karitvā nissaddo hoti.",
  "anya-e0601n1:199_4": "Mahākāḷanāga rājā atirekapadasatena vaṇṇaṁ vadanto aṭṭhāsi.",
  "anya-e0601n1:199_5": "Mahābrahmā setacchattaṁ dhārayamāno aṭṭhāsi.",
  "anya-e0601n1:199_6": "Māra bale pana bodhimaṇḍalaṁ upasaṅkamante tesaṁ ekopi ṭhātuṁ nāsakkhi.",
  "anya-e0601n1:199_7": "Sammukha sammukhaṭṭhāneneva palāyiṁsu.",
  "anya-e0601n1:199_8": "Kāḷo nāma nāgarājā pathaviṁ nimujjitvā pañcayojanasatikaṁ mantirakanāgabhavanaṁ gantvā ubhohi hatthehi mukhaṁ pidahitvā nipanno.",
  "anya-e0601n1:199_9": "Sakko vijayuttarasaṅkhaṁ piṭṭhiyaṁ katvā cakkavāḷamukha vaṭṭiyaṁ aṭṭhāsi.",
  "anya-e0601n1:199_10": "Mahābrahmā setacchattaṁ koṭiyaṁ gahetvā brahmalokameva agamāsi.",
  "anya-e0601n1:199_11": "Ekadevatāpi ṭhātuṁ samattho nāma nāhosi. Mahāpuriso ekakova nisīdi.",
  "anya-e0601n1:199_12": "Māropi attano parisaṁ āha ‘‘tāta suddhodanaputtena siddhatthena sadiso añño puriso nāma natthi,",
  "anya-e0601n1:199_13": "mayaṁ sammukhā yuddhaṁ dātuṁ na sakkhissāma, pacchā bhāgena dassāmā’’ti.",
  "anya-e0601n1:199_14": "Mahāpurisopi tīṇi passāni oloketvā sabbadevatānaṁ palāyitattā suññāni addasa.",
  "anya-e0601n1:199_15": "Puna uttarapassena mārabalaṁ ajjhottharamānaṁ disvā ‘‘ayaṁ ettako jano maṁ ekakaṁ sandhāya mahantaṁ vāyāmaṁ karoti,",
  "anya-e0601n1:199_16": "imasmiṁ ṭhāne mayhaṁ mātā vā pitā vā bhātā vā añño koci ñātako vā natthi,",
  "anya-e0601n1:199_17": "imā pana dasa pāramiyova mayhaṁ dīgharattaṁ puttaparijanasadisā,",
  "anya-e0601n1:199_18": "tasmā mayā pāramiyova phalakaṁ katvā pāramisattheneva paharitvā ayaṁ balakāyo mayā viddhaṁsetuṁ vaṭṭatī’’ti dasa pāramiyo āvajjamāno nisīdi.",
  "anya-e0601n1:200_0": "Atha māro devaputto eteneva siddhatthaṁ palāpessāmīti vātamaṇḍalaṁ samuṭṭhāpesi.",
  "anya-e0601n1:200_1": "Taṅkhaṇaññeyeva puratthimā dibhedā vātā samuṭṭhahitvā aḍḍhayojanaekayojana dviyojanatiyojanappamāṇāni pabbatakūṭāni padāletvā vanagaccharukkhādīni uddhaṁ mūlāni katvā sāmantā gāmanigame cuṇṇavicuṇṇaṁ kātuṁ samatthāpi mahāpurisassa puññatejena mahānubhāvena bodhisattaṁ patvā cīvarakaṇṇamattampi cāletuṁ nāsakkhiṁsu.",
  "anya-e0601n1:200_2": "Tato udakena ajjhottharitvā māressāmāti mahāvassaṁ samuṭṭhāpesi.",
  "anya-e0601n1:200_3": "Tassānubhāvena uparūpari satapaṭalasahassapaṭalādibhedā vaḷāhakā uṭṭhahitvā vassiṁsu.",
  "anya-e0601n1:200_4": "Vuṭṭhidhārāvegena pathavī bhinnā ahosi.",
  "anya-e0601n1:200_5": "Vanarukkhādīnaṁ uparibhāgena mahāmegho āgantvā mahā sattassa cīvare ussāvabinduggahaṇamattampi temetuṁ nāsakkhi.",
  "anya-e0601n1:200_6": "Tato pāsāṇavassaṁ samuṭṭhāpesi.",
  "anya-e0601n1:200_7": "Mahantāni pabbatakūṭāni dhūmāyantāni pajjalantāni ākāsenāgantvā bodhisattassa pādamūle dibbamālāguḷabhāvaṁ āpajjiṁsu.",
  "anya-e0601n1:200_8": "Tato paharavassaṁ samuṭṭhāpesi.",
  "anya-e0601n1:200_9": "Ekatodhārā ubhatodhārā asisattikhurappādayo dhūmāyantā pajjalantā ākāsenāgantvā bodhisattaṁ patvā dibbapupphāni ahesuṁ.",
  "anya-e0601n1:200_10": "Tato aṅgāravassaṁ samuṭṭhāpesi.",
  "anya-e0601n1:200_11": "Kiṁsukavaṇṇā aṅgārā ākāsenāgantvā bodhisattassa pādamūle dibba pupphāni hutvā vikiriṁsu.",
  "anya-e0601n1:200_12": "Tato kukkuḷavassaṁ samuṭṭhāpesi.",
  "anya-e0601n1:200_13": "Accuṇho aggivaṇṇo kukkuḷo ākāsenāgantvā bodhisattassa pādamūle dibbacandanacuṇṇaṁ hutvā nipatati.",
  "anya-e0601n1:200_14": "Tato vāḷukavassaṁ samuṭṭhāpesi.",
  "anya-e0601n1:200_15": "Atisukhumavāḷikā dhūmāyantā pajjalantā ākāsenāgantvā bodhisattassa pādamūle dibbapupphāni hutvā nipatiṁsu.",
  "anya-e0601n1:200_16": "Tato kalalavassaṁ samuṭṭhāpesi.",
  "anya-e0601n1:200_17": "Taṁ kalalavassaṁ dhūmāyantaṁ pajjalantaṁ ākāse nāgantvā bodhisattassa pādamūle dibbavilepanaṁ hutvā patati.",
  "anya-e0601n1:200_18": "Tato iminā bhiṁsetvā siddhatthaṁ palāpessāmīti andhakāraṁ samuṭṭhāpesi.",
  "anya-e0601n1:200_19": "Taṁ caturaṅgasamannāgataṁ andhakāraṁ viya mahātamaṁ hutvā bodhisattaṁ patvā sūriyappabhā vihataṁ viya antaradhāyati.",
  "anya-e0601n1:201_0": "Evaṁ māro imāhi navahi vātavassapāsāṇapaharaaṅgāra kukkuḷavāḷuka kalalaandhakāravuṭṭhīhi bodhisattaṁ palāpetuṁ asakkonto ‘‘kiṁ bhaṇe tiṭṭhatha imaṁ siddhatthakumāraṁ gaṇhatha hanatha palāpethā’’ti parisaṁ āṇāpetvā sayampi girimekhalassa hatthino khandhe nisinno cakkāvudhaṁ ādāya bodhisattaṁ upasaṅkamitvā ‘‘siddhattha uṭṭhāhi etasmā pallaṅkā, nāyaṁ tumhākaṁ pāpuṇāti, mayhaṁeva pāpuṇātī’’ti āha.",
  "anya-e0601n1:201_1": "Mahāsatto tassa vacanaṁ sutvā avoca ‘‘māra neva tayā dasapāramiyo pūritā,",
  "anya-e0601n1:201_2": "na upapāramiyo na paramattha pāramiyo nāpi pañcamahāpariccāgā pariccattā na ñātatthacariyā na lokatthacariyā na buddhatthacariyā pūritā, sabbā tā mayāyeva pūritā,",
  "anya-e0601n1:201_3": "tasmā nāyaṁ pallaṅko tuyhaṁ pāpuṇāti, mayhameva pāpuṇātī’’ti.",
  "anya-e0601n1:201_4": "Māro kuddho kodhavegaṁ asahanto mahāpurisassa cakkāvudhaṁ vissajjesi.",
  "anya-e0601n1:201_5": "Taṁ tassa dasapāramiyo āvajjantassa uparibhāge mālāvitānaṁ hutvā aṭṭhāsi.",
  "anya-e0601n1:201_6": "Taṁ kira khuracakkāvudhaṁ aññadā tena kuddhena vissaṭṭhaṁ ekaghanapāsāṇa thambhe vaṁsakaḷīre viya chindantaṁ gacchati.",
  "anya-e0601n1:201_7": "Idāni pana tasmiṁ mālāvitānaṁ hutvā ṭhite avasesā māraparisā idāni pallaṅkato vuṭṭhāya palāyissatīti mahantamahantāni selakūṭāni vissajjesuṁ.",
  "anya-e0601n1:201_8": "Tānipi mahāpurisassa pāramiyo āvajjantassa mālāguḷabhāvaṁ āpajjitvā bhūmiyaṁ patiṁsu.",
  "anya-e0601n1:202_0": "Devatā cakkavāḷamukhavaṭṭiyaṁ ṭhitā gīvaṁ pasāretvā sīsaṁ ukkhipitvā ‘‘naṭṭho vata bho siddhatthakumārassa rūpaggappatto attabhāvo,",
  "anya-e0601n1:202_1": "kiṁ nu kho karissatī’’ti olokenti.",
  "anya-e0601n1:202_2": "Tato mahāpuriso pūritapāramīnaṁ bodhisattānaṁ abhi sambujjhanadivase pattapallaṅko mayhaṁva pāpuṇātīti vatvā ṭhitaṁ māraṁ āha ‘‘māra tuyhaṁ dānassa dinnabhāve ko sakkhī’’ti.",
  "anya-e0601n1:202_3": "Māro ‘‘ettakā janā sakkhino’’ti māra balābhimukhaṁ hatthaṁ pasāreti.",
  "anya-e0601n1:202_4": "Tasmiṁ khaṇe māraparisāya ‘‘ahaṁ sakkhī ahaṁ sakkhī’’ti pavattasaddo pathavīundriyasaddasadiso ahosi.",
  "anya-e0601n1:202_5": "Atha kho māro mahāpurisaṁ āha ‘‘siddhattha tuyhaṁ dānassa dinnabhāve ko sakkhī’’ti.",
  "anya-e0601n1:202_6": "Mahāpuriso ‘‘tuyhaṁ tāva dānassa dinnabhāve sacetanā sakkhino.",
  "anya-e0601n1:202_7": "Mayhaṁ pana imasmiṁ ṭhāne sacetano koci sakkhī nāma natthi.",
  "anya-e0601n1:202_8": "Tiṭṭhatu tāva me avasesattabhāvesu dinnadānaṁ,",
  "anya-e0601n1:202_9": "vessantarattabhāve pana ṭhatvā mayhaṁ sattasattaka mahādānassa dinnabhāve acetanāpi ghanamahāpathavī sakkhī’’ti cīvaragabbhantarato dakkhiṇahatthaṁ nīharitvā vessantarattabhāve mayhaṁ sattasattakamahādānassa dinnabhāve tvaṁ sakkhi na sakkhīti mahāpathaviyābhimukhaṁ hatthaṁ pasāresi.",
  "anya-e0601n1:202_10": "Mahā pathavī ‘‘ahaṁ te dānassa sakkhī’’ti viravasahassena viravasatasahassena mārabalaṁ avattharamānā viya unnadi.",
  "anya-e0601n1:203_0": "Tato mahāpurise dinnaṁ te siddhattha mahādānaṁ uttama dānanti vessantaradānaṁ sammasante diyaḍḍhayojanasatiko girimekhalo hatthī jāṇukehi patiṭṭhāsi.",
  "anya-e0601n1:203_1": "Māraparisā disāvidisā palāyiṁsu.",
  "anya-e0601n1:203_2": "Dve ekamaggena gatā nāma natthi.",
  "anya-e0601n1:203_3": "Sīsābharaṇāni ceva vatthābharaṇāni ca pahāya sammukha sammukhaṭṭhāne disāvidisāhiyeva palāyiṁsu.",
  "anya-e0601n1:203_4": "Tato devasaṅgho palāyamānaṁ mārabalaṁ disvā mārassa parājayo jāto. Siddhatthakumārassa jayo.",
  "anya-e0601n1:203_5": "Jayapūjaṁ karissāmāti nāgā nāgānaṁ, supaṇṇā supaṇṇānaṁ, devatā devatānaṁ,",
  "anya-e0601n1:203_6": "brahmāno brahmānaṁ pesetvā gandhamālādi hatthā mahāpurisassa santikaṁ bodhipallaṅkaṁ āgamaṁsu. Evaṁ gatesu ca panetesu –",
  "anya-e0601n1:204_0": "‘‘Jayo hi buddhassa sirīmato ayaṁ,",
  "anya-e0601n1:205_0": "Mārassa ca pāpimato parājayo;",
  "anya-e0601n1:206_0": "Ugghosisuṁ bodhimaṇḍe pamoditā,",
  "anya-e0601n1:207_0": "Jayaṁ tadā nāgagaṇā mahesino.",
  "anya-e0601n1:208_0": "Jayo hi buddhassa sirīmato ayaṁ,",
  "anya-e0601n1:209_0": "Mārassa ca pāpimato parājayo;",
  "anya-e0601n1:210_0": "Ugghosisuṁ bodhimaṇḍe pamoditā,",
  "anya-e0601n1:211_0": "Jayaṁ tadā supaṇṇasaṅghā mahesino.",
  "anya-e0601n1:212_0": "Jayo hi buddhassa sirīmato ayaṁ,",
  "anya-e0601n1:213_0": "Mārassa ca pāpimato parājayo;",
  "anya-e0601n1:214_0": "Ugghosisuṁ bodhimaṇḍe pamoditā,",
  "anya-e0601n1:215_0": "Jayaṁ tadā devagaṇā mahesino.",
  "anya-e0601n1:216_0": "Jayo hi buddhassa sirīmato ayaṁ,",
  "anya-e0601n1:217_0": "Mārassa ca pāpimato parājayo;",
  "anya-e0601n1:218_0": "Ugghosisuṁ bodhimaṇḍe pamoditā,",
  "anya-e0601n1:219_0": "Jayaṁ tadā brahmagaṇāpi tādino’’ti.",
  "anya-e0601n1:220_0": "Avasesesu dasasu cakkavāḷasahassesu devatā mālāgandhavilepanehi ca pūjayamānā nānappakāra thutiyo ca vadamānā aṭṭhaṁsu.",
  "anya-e0601n1:220_1": "Evaṁ anatthaṅgateyeva sūriye mahāpuriso mārabalaṁ vidhametvā cīvarūpari pata mānehi bodhirukkhaṅkurehi rattapavāḷapallavehi viya pūjayamāno paṭhamayāme pubbenivāsañāṇaṁ anussaritvā majjhimayāme dibbacakkhuṁ visodhetvā pacchimayāme paṭicca samuppāde ñāṇaṁ otāresi.",
  "anya-e0601n1:220_2": "Athassa dvādasapadikaṁ paccayā kāraṁ vaṭṭavivaṭṭavasena anulomato paṭilomato sammasantassa dasasahassilokadhātu udakapariyantaṁ katvā dvādasakkhattuṁ sampakampi.",
  "anya-e0601n1:220_3": "Mahāpurisena pana dasasahassi lokadhātuṁ unnādetvā aruṇuggamanavelāyaṁ sabbaññuta ñāṇaṁ paṭivijjhīti vuttaṁ hoti.",
  "anya-e0601n1:220_4": "Idha pana vuttāvasesaṁ tāsu ca oloketvā gahetabbanti.",
  "anya-e0601n1:221_0": "Ayaṁ panettha saṅkhepayojanā.",
  "anya-e0601n1:221_1": "Upetapuñño sampanna dānādipāramīpuññavā dānādipāramīpuññena sampanno vā,",
  "anya-e0601n1:221_2": "yo sugato varabodhimūle uttamassa bodhirukkhassa samīpe,",
  "anya-e0601n1:221_3": "sasenamāraṁ senāya saha pavattaṁ mārarājaṁ,",
  "anya-e0601n1:221_4": "jinitvā pāramīpuññatejena vijayitvā,",
  "anya-e0601n1:221_5": "aruṇodayamhi visākhapuṇṇamiyaṁ aruṇuggamanavelāyaṁ,",
  "anya-e0601n1:221_6": "bodhiṁ arahattamaggañāṇa sabbaññutañāṇasaṅkhātaṁ bodhiṁ,",
  "anya-e0601n1:221_7": "abojjhi paṭivijjhi adhigami vā,",
  "anya-e0601n1:221_8": "mārajinaṁ pañcamārānaṁ vijitāviṁ,",
  "anya-e0601n1:221_9": "abhaṅgaṁ sasenamāro yo koci vā bhindituṁ asamatthaṁ taṁ sugataṁ ahaṁ namāmīti.",
  "anya-e0601n1:222_0": "Chaṭṭhamavandanagāthāvaṇṇanā samattā.",
  "anya-e0601n1:223_0": "7.",
  "anya-e0601n1:224_0": " Rāgādi chedāmalañāṇakhaggaṁ,",
  "anya-e0601n1:225_0": "Satīsamaññāphalakābhigāhaṁ;",
  "anya-e0601n1:226_0": "Sīloghalaṅkāravibhūsitaṁ taṁ,",
  "anya-e0601n1:227_0": "Namāmibhiññāvaramiddhupetaṁ.",
  "anya-e0601n1:228_0": "7.",
  "anya-e0601n1:228_1": "Evaṁ chaṭṭhamagāthāya sugataṁ vanditvā idāni arahatta maggañāṇādīhi catūhi guṇehi thomitvā vanditukāmo rāgādityādigāthamāha.",
  "anya-e0601n1:228_2": "Ayaṁ pana indavajira upendavajira gāthādvayassa lakkhaṇassa missakattā ekādasakkharehi lakkhitā upajātigāthāti daṭṭhabbā.",
  "anya-e0601n1:228_3": "Vuttañhi vuttodaye ‘‘anantarodīritalakkhaṇā ce, pādāvimissā upajātiyo tā’’ti. Tassattho.",
  "anya-e0601n1:228_4": "Yassā vuttiyā anantaro dīritalakkhaṇā anantare udīritaṁ vuttaṁ indavajiropenda vajiragāthānaṁ lakkhaṇavantā pādā vimissā saṁsaṭṭhā ce bhavanti, tā vuttiyo upajātiyo nāmāti.",
  "anya-e0601n1:229_0": "Tattha rāgādichedāmala ñāṇakhagganti ettha rāgaādicheda amalañāṇakhaggantipadacchedo.",
  "anya-e0601n1:229_1": "Rāgādikilesaṁ chindantaṁ malavira hitaṁ arahattamaggañāṇasaṅkhātaṁ asivantanti attho. Tatrāyaṁ vacanattho. Rūpādīsu rañjatīti rāgo. Ranjadhātu rāge ṇa. Rāgo ādi yesanteti rāgādayo, kilesā. Te chindatīti rāgādichedaṁ, arahattamaggañāṇaṁ.",
  "anya-e0601n1:229_2": "Apāyaṁ malati dhāretīti malaṁ, rāgādi.",
  "anya-e0601n1:229_3": "Atha vā malati saṁkilissati etenāti malaṁ. Maladhātu saṁkilesane a. Malato virahitaṁ amalaṁ, ñāṇaṁ.",
  "anya-e0601n1:229_4": "Cattāri saccāni jānāti paṭivijjhatīti ñāṇaṁ, arahattamaggañāṇaṁ.",
  "anya-e0601n1:229_5": "Rāgādichedañca amalañca taṁ ñāṇañcāti rāgādichedāmalañāṇaṁ.",
  "anya-e0601n1:229_6": "Rukkhādiṁ khaggati chindati etenāti vā khaggaṁ, pakatiasi. Khaggaṁ viyāti khaggaṁ, ñāṇaṁ.",
  "anya-e0601n1:229_7": "Rāgādichedāmalañāṇasaṅkhataṁ khaggaṁ yassa soti rāgādichedāmalañāṇakhaggo, buddho.",
  "anya-e0601n1:229_8": "Rāgādikilesaṁ chindantena malavira hitena aggamaggañāṇasaṅkhatena asinā samannāgatoti attho. Taṁ.",
  "anya-e0601n1:230_0": "Satīsamaññā phalakābhigāhanti ettha satisamaññāphalaka abhigāhantipadacchedo.",
  "anya-e0601n1:230_1": "Sammāsatināmikaṁ phalakaṁ daḷhagāha kanti attho. Tatrāyaṁ vacanattho. Saraṇaṁ sati,",
  "anya-e0601n1:230_2": "sarati sampayuttadhammā etāyāti, saratīti vā sati. Saradhātuti.",
  "anya-e0601n1:230_3": "Atha vā pamādaṁ sarati hiṁsatīti sati, sammāsati. Saradhātu hiṁsāyaṁti.",
  "anya-e0601n1:230_4": "Sammā ājānāti etāyāti samaññā, satiiti samaññā satisamaññā,",
  "anya-e0601n1:230_5": "asiādisatthaṁ phalati nivāretīti phalakaṁ, kheṭakaṁ. Phaladhātu nivāraṇe ṇvu.",
  "anya-e0601n1:230_6": "Satisamaññaṁ phalakaṁ abhidaḷhaṁ gaṇhatīti satisamaññāphala kābhigāho, buddho labbhati.",
  "anya-e0601n1:230_7": "Yathā hi senāya phalakaṁ asiādisatthaṁ rakkhati,",
  "anya-e0601n1:230_8": "evaṁ satisaṁvaro cakkhādi dvāresu rūpādiārammaṇaṁ pavisituṁ adatvā rakkhati.",
  "anya-e0601n1:230_9": "Tasmā bhagavā satidhammo sabbākusalānaṁ rakkhakattā sabbakusala dhammānaṁ upakārattā sabbatthānaṁ sādhakattā ca satiphalakaṁ daḷhaṁ gaṇhatīti vuttaṁ hoti.",
  "anya-e0601n1:230_10": "Vuttañhi ‘‘ye keci kusalā dhammā,",
  "anya-e0601n1:230_11": "sabbe te appamādamūlakā appamādasamosaraṇā,",
  "anya-e0601n1:230_12": "appamādo tesaṁ dhammānaṁ aggamakkhāyatī’’ti ca.",
  "anya-e0601n1:230_13": "‘‘Satiṁ khvāhaṁ bhikkhave sabbatthikaṁ vadāmī’’ti ca.",
  "anya-e0601n1:231_0": "Sīloghalaṅkāravibhūsitanti sīlaoghaalaṅkāra vibhū sitanti padacchedo.",
  "anya-e0601n1:231_1": "Visuddhasīlānaṁ samūhasaṅkhātena alaṅkārena vibhūsitanti attho.",
  "anya-e0601n1:231_2": "Tattha sīlanti lokuttara sīlaṁ. Tassa attho heṭṭhā vuttoyeva. Taṁ pana cetanā sīlaṁ, cetasikaṁ sīlaṁ, saṁvaro sīlaṁ,",
  "anya-e0601n1:231_3": "avītikkamo sīlañcāti catubbidhaṁ hoti.",
  "anya-e0601n1:231_4": "Tattha cetanā sīlaṁ nāma pāṇātipātā dīhi vā viramantassa vattapaṭipattiṁ vā pūrentassa cetanā.",
  "anya-e0601n1:231_5": "Cetasikasīlaṁ nāma pāṇātipātādīhi viramantassa virati.",
  "anya-e0601n1:231_6": "Saṁvaro sīlanti ettha saṁvaro pātimokkhasaṁvaro, sati saṁvaro, ñāṇasaṁvaro, khantisaṁvaro,",
  "anya-e0601n1:231_7": "vīriyasaṁvaro cāti pañcavidho hoti,",
  "anya-e0601n1:231_8": "sabbametaṁ saṁvaro sīlaṁ nāma.",
  "anya-e0601n1:231_9": "Avītikkamo sīlaṁ nāma samādinnasīlassa kāyikavācasiko anatikkamoti.",
  "anya-e0601n1:231_10": "Vuttañhetaṁ paṭisambhidāyaṁ ‘‘kiṁsīlanticetanā sīlaṁ, cetasikaṁ sīlaṁ, saṁvaro sīlaṁ, avītikkamo sīla’’nti.",
  "anya-e0601n1:231_11": "Idha pana avītikkamo sīlaṁ nādhippetaṁ. Kasmā.",
  "anya-e0601n1:231_12": "Bhagavato samādinnasikkhāpadassa abhāvato.",
  "anya-e0601n1:231_13": "Buddhānañhi sikkhāpadaṁ nāma natthīti. Oghoti samūho. Oghasaddo hi samūhavācako.",
  "anya-e0601n1:231_14": "Tena vuttaṁ abhidhānappadīpikāyaṁ –",
  "anya-e0601n1:232_0": "‘‘Samūho gaṇasaṅghātā, samudāyo ca sañcayo;",
  "anya-e0601n1:233_0": "Sandoho nivaho ogho, visaro nikaro cayo’’tyādi.",
  "anya-e0601n1:234_0": "Avahanati gacchati pavattati avayavaṁ etthāti ogho, samūho. Avapubbahanadhātu gatimhi ṇo. Avassa o, hanassa gho.",
  "anya-e0601n1:234_1": "Abhidhānappadīpikāṭīkāyaṁ pana ‘‘avayavaṁ katvā byāpiyati gacchatīti ogho’’ti vuttaṁ. Sīlānaṁ ogho samūho sīlogho. Alaṅkāroti piḷandhano.",
  "anya-e0601n1:234_2": "Alaṁ vibhusaṁ taṁ samaṅgīpuggalaṁ karoti anenāti alaṅkāro, sīlaṁ. Alaṁsaddūpapadakaradhātu ṇo.",
  "anya-e0601n1:234_3": "Sīlogho eva alaṅkāro sīloghālaṅkāro,",
  "anya-e0601n1:234_4": "tena vibhū siyatīti sīloghalaṅkāravibhūsito, buddho.",
  "anya-e0601n1:234_5": "Tena pana aññehi asādhāraṇena lokuttarasīlālaṅkārena vibhūsito.",
  "anya-e0601n1:234_6": "Na cīvarādinālaṅkārenāti attho.",
  "anya-e0601n1:234_7": "Sīlālaṅkārena hi sadiso alaṅkāro nāma natthi. Taṁ sīloghalaṅkāravibhūsitaṁ.",
  "anya-e0601n1:235_0": "Namāmibhiññāvaramiddhupetanti ettha namāmi abhiññāvaraṁ iddhi upetanti padacchedo. Tattha namāmīti vandāmi.",
  "anya-e0601n1:235_1": "Abhiññāvaramiddhupetanti abhiññāsaṅkhātāya uttamāya iddhiyā samannāgatanti attho.",
  "anya-e0601n1:235_2": "Abhivisesena jānātīti abhiññā, chabbidhaṁ ñāṇaṁ.",
  "anya-e0601n1:235_3": "Tañhi iddhividhadibbasota paracitta vijānana pubbenivāsānussati cutūpapāta āsavakkhaya ñāṇavasena chabbidhaṁ hoti.",
  "anya-e0601n1:235_4": "Tattha iddhividhañāṇanti ekopi hutvā bahudhā hotītiādinayappavatte iddhividhe jānana ñāṇaṁ.",
  "anya-e0601n1:235_5": "Dibbasotañāṇanti dūrasantikādibhedasaddārammaṇāya dibbasotadhātuyā jānanañāṇaṁ.",
  "anya-e0601n1:235_6": "Paracittavijānanañāṇanti parasattānaṁ cittaparicchedassa vijānanañāṇaṁ.",
  "anya-e0601n1:235_7": "Pubbenivāsā nussatiñāṇanti attasantāne vutthavasena ceva gocara nivāsavasena ca pubbe atītabhavesu khandhādīnaṁ anussaraṇa satiyā sampayuttaṁ ñāṇaṁ.",
  "anya-e0601n1:235_8": "Cutūpapātañāṇanti sattānaṁ cutiyañca upapāte ca jānanañāṇaṁ.",
  "anya-e0601n1:235_9": "Ettha ca aṭṭhakathāsu cutūpapātañāṇaṭṭhāne tassa sādhakattā dibbacakkhuñāṇanti vuttaṁ.",
  "anya-e0601n1:235_10": "Āsavakkhayañāṇanti saccaparicchedassa jānanaṁ arahatta maggañāṇanti. Varanti uttamaṁ. Iddhīti ijjhanaṁ samijjhanaṁ.",
  "anya-e0601n1:235_11": "Ijjhati samijjhatīti vā iddhi. Idhadhātuti.",
  "anya-e0601n1:235_12": "Abhiññāsaṅkhātāya varāya iddhiyā upeto samupeto samannāgatoti abhiññāvaramiddhupeto, buddho. Taṁ abhiññāvaramiddhupetaṁ.",
  "anya-e0601n1:235_13": "Taṁ buddhaṁ ahaṁ namāmīti sambandho.",
  "anya-e0601n1:236_0": "Ayaṁ panettha saṅkhepayojanā.",
  "anya-e0601n1:236_1": "Rāgādichedāmalañāṇa khaggaṁ rāgādikilesaṁ chindantaṁ malavirahitaṁ arahattamaggañāṇa saṅkhātaṁ asivantaṁ,",
  "anya-e0601n1:236_2": "satīsamaññāphalakābhigāhaṁ sammā satināmikaṁ phalakaṁ daḷhagahaṇaṁ,",
  "anya-e0601n1:236_3": "sīloghalaṅkāravibhūsitaṁ sīlānaṁ samūhasaṅkhātena alaṅkārena vibhūsitaṁ,",
  "anya-e0601n1:236_4": "abhiññā varamiddhupetaṁ abhiññāsaṅkhātāya varāya uttamāya iddhiyā upetaṁ samupetaṁ samannāgataṁ taṁ buddhaṁ ahaṁ namāmīti.",
  "anya-e0601n1:237_0": "Sattamavandanagāthāvaṇṇanā samattā.",
  "anya-e0601n1:238_0": "8.",
  "anya-e0601n1:239_0": " Dayālayaṁ sabbadhi dukkaraṁ karaṁ,",
  "anya-e0601n1:240_0": "Bhavaṇṇavātikkamamaggataṁ gataṁ;",
  "anya-e0601n1:241_0": "Tilokanāthaṁ susamāhitaṁ hitaṁ,",
  "anya-e0601n1:242_0": "Samantacakkhuṁ paṇamāmi taṁmitaṁ.",
  "anya-e0601n1:243_0": "8.",
  "anya-e0601n1:243_1": "Evaṁ sattamagāthāya buddhaṁ vanditvā idāni mahākaruṇā dīhi navahi guṇehi thomitvā vanditukāmo dayālayantyādigāthamāha.",
  "anya-e0601n1:243_2": "Ayaṁ pana ja ta ja ragaṇehi yuttattā dvādasakkharehi lakkhitā catupādantayamakā vaṁsaṭṭhagāthāti daṭṭhabbā.",
  "anya-e0601n1:243_3": "Vuttañhi vuttodaye ‘‘vadanti vaṁsaṭṭhamidaṁ jatā jarā’’ti. Tassattho,",
  "anya-e0601n1:243_4": "yassaṁ paṭipādaṁ jatā jatagaṇā ca jarā jaragaṇā ca ce bhavanti,",
  "anya-e0601n1:243_5": "idaṁ vuttaṁ vaṁsaṭṭhaṁ vaṁsaṭṭhagāthā nāmāti munayo isayo vadantīti.",
  "anya-e0601n1:244_0": "Tattha dayālayanti mahākaruṇāya ca, mettāya ca ādhāraṁ. Dayāsaddo hi karuṇāya ca, mettāya ca vattati.",
  "anya-e0601n1:244_1": "Adayāpannoti ettha hi karuṇāya vattati.",
  "anya-e0601n1:244_2": "Nikkaruṇikataṁ āpannoti attho.",
  "anya-e0601n1:244_3": "Dayāpannoti ettha mettāya mettacittataṁ āpannoti attho.",
  "anya-e0601n1:244_4": "Idha pana tadubhayampi vaṭṭati.",
  "anya-e0601n1:244_5": "Tasmā dayā ca dayā ca dayāti saddasarūpekaseso kātabbo.",
  "anya-e0601n1:244_6": "Vacanattho panettha evaṁ veditabbo.",
  "anya-e0601n1:244_7": "Dayati hiṁsati kāruṇikanti dayā, mahākaruṇā. Dayadhātu hiṁsāyaṁ a.",
  "anya-e0601n1:244_8": "Yā karuṇā yāva yathādhippetaṁ parassa hitanipphattiṁ na pāpuṇāti,",
  "anya-e0601n1:244_9": "tāva kāruṇikaṁ hiṁsatīti attho.",
  "anya-e0601n1:244_10": "Dayati hiṁsati apaneti paradukkhanti vā dayā.",
  "anya-e0601n1:244_11": "Atha vā dayati attano sukhampi pahāya khedaṁ gaṇhāti sajjano etāyāti dayā,",
  "anya-e0601n1:244_12": "dayati anuggaṇhāti pāpajanampi etāyāti vā dayā,",
  "anya-e0601n1:244_13": "dayanti gaṇhanti bodhisattā sammāsambodhiṁ etāyāti vā dayā,",
  "anya-e0601n1:244_14": "bodhisattā buddhabhāvāya abhinīhārakaraṇa kāle hatthagatampi aggaphalaṁ chaṭṭetvā mahākaruṇāya saṁsārasāgarato satte samuddharitukāmā anassāsa karaṁ mahantaṁ saṁsāradukkhañca pacchimabhave saha amata dhātupaṭilābhena anekaguṇasamalaṅkataṁ sabbaññutañāṇañca gaṇhantīti attho.",
  "anya-e0601n1:244_15": "Dayati dadāti sattānaṁ abhayaṁ etāyāti dayā, mettā. Dayadhātu dāne a.",
  "anya-e0601n1:244_16": "Dayati gacchati vibhāgaṁ akatvā sattesu samaṁ pavattatīti dayā.",
  "anya-e0601n1:244_17": "Yathā udakaṁ sabbasattesu sītena samaṁ pharati rajomalañca pavāheti,",
  "anya-e0601n1:244_18": "evaṁ mettā pāpakalyāṇajanesu vibhāgaṁ akatvā samaṁ pavattatīti attho.",
  "anya-e0601n1:245_0": "Aparo nayo.",
  "anya-e0601n1:245_1": "Dayanti anurakkhanti satte etāya,",
  "anya-e0601n1:245_2": "sayaṁ vā anuddayati anuddayamattameva vā etanti dayā, karuṇāmettā labbhanti.",
  "anya-e0601n1:245_3": "Tāya ālayati patiṭṭhati etthāti dayālayo, buddho.",
  "anya-e0601n1:245_4": "Bhagavā hi devadattādīsu virodhi sattesu ca avirodhisattesu orase rāhule ca samaṁ niccaṁ hitajjhāsayatāya mahākaruṇāya mettāya ca ṭhito ,",
  "anya-e0601n1:245_5": "tasmā dayālayanti thometīti vuttaṁ hoti. Vuttañhetaṁ apadānapāḷiyaṁ –",
  "anya-e0601n1:246_0": "‘‘Vadhake devadatte ca, core aṅgulimālake;",
  "anya-e0601n1:247_0": "Dhanapāle rāhule ca, samacitto mahāmunī’’ti.",
  "anya-e0601n1:248_0": "Sabbadhīti sabbasmiṁ attabhāve.",
  "anya-e0601n1:248_1": "Buddhabhāvāya abhinīhārato paṭṭhāya sabbattabhāvesūti attho.",
  "anya-e0601n1:248_2": "Dukkaranti dukkhena karitabbaṁ pañcamahāpariccāgādikammaṁ dukkhena karitabbanti dukkaraṁ,",
  "anya-e0601n1:248_3": "pañcamahāpariccāgādikammaṁ labbhati.",
  "anya-e0601n1:248_4": "Ettha ca pañcamahā pariccāgoti dhanapariccāgo, aṅgapariccāgo, puttapariccāgo, bhariyapariccāgo,",
  "anya-e0601n1:248_5": "jīvitapariccāgo cāti pañcavidho hoti.",
  "anya-e0601n1:248_6": "Tattha hatthiassa dāsidāsādi saviññāṇakassa dhanassa vā muttāmaṇirajatādi aviññāṇakassa dhanassa vā pariccāgo dhanapariccāgo nāma.",
  "anya-e0601n1:248_7": "Hatthapādacakkhukaṇṇanāsādisarīrāva yavassa pariccāgo aṅgapariccāgo nāma.",
  "anya-e0601n1:248_8": "Puttassa ca dhītuyā ca pariccāgo puttapariccāgo nāma.",
  "anya-e0601n1:248_9": "Bhariyāya pariccāgo bhariyapariccāgo nāma.",
  "anya-e0601n1:248_10": "Jīvitindriyapaṭibaddhassa sarīrassa pariccāgo jīvitapariccāgo nāma.",
  "anya-e0601n1:248_11": "Kiñcāpi pana dhanapariccāgā dayo dānapāramiyaṁyeva antogadhā,",
  "anya-e0601n1:248_12": "tathāpi pariccāga visesabhāvadassanatthañceva sudukkarabhāvadassanatthañca mahāpariccāgavasena visuṁ katanti adhippāyo.",
  "anya-e0601n1:248_13": "Mahāpadānasuttaṭīkāyaṁ pana ‘‘aṅgapariccāgo, nayanapariccāgo, attapariccāgo, rajjapariccāgo,",
  "anya-e0601n1:248_14": "puttadārapariccāgoti ime pañca mahāpariccāgā.",
  "anya-e0601n1:248_15": "Tatthapi kāmaṁ aṅgapariccāgādayopi dānapāramīyeva.",
  "anya-e0601n1:248_16": "Tathāpi pariccāgavisesabhāvadassanatthañceva sudukkarabhāvadassanatthañca mahāpariccāgānaṁ visuṁ gahaṇaṁ.",
  "anya-e0601n1:248_17": "Tatoyeva ca aṅgapariccāgatopi visuṁ nayanapariccāgaggahaṇaṁ.",
  "anya-e0601n1:248_18": "Pariccāgabhāvasāmaññepi rajjapariccāga puttadārapariccāgaggahaṇaṁ kata’’nti vuttaṁ. Taṁ dukkaraṁ.",
  "anya-e0601n1:248_19": "Idaṁ pana karanti etassa kammapadaṁ. Karanti karontaṁ, karotīti karo, buddho. Taṁ.",
  "anya-e0601n1:249_0": "Bhavaṇṇavātikkamamaggatanti ettha bhavaaṇṇavaatikkamaṁ aggatanti padacchedo.",
  "anya-e0601n1:249_1": "Bhavaṇṇavātikkamanti kāmarūpaarūpabhavasaṅkhatā aṇṇavā samuddato atikkantaṁ. Bhavanti sattā etthāti bhavo. Aṇṇo vuccati udakaṁ. Taṁ etasmiṁ atthīti aṇṇavā, samuddo.",
  "anya-e0601n1:249_2": "Bhavasaṅkhāto aṇṇavoti bhavaṇṇavā, mahāsamuddo.",
  "anya-e0601n1:249_3": "Bahūhi ūmivegādīhi bhayehi okiṇṇo viya tividhopi bhavo bahūhi jātijarāmaraṇādīhi dukkhabhayehi okiṇṇo hoti, tasmā bhavaṇṇavāti vuccati.",
  "anya-e0601n1:249_4": "Taṁ atikkamittha uttaritthāti bhavaṇṇavātikkamo, buddho.",
  "anya-e0601n1:249_5": "Tassa hi gambhīre mahāudakakkhandhe mahāsamudde udakaṁ abbocchinnaṁ pavattati sandatiiva tibhavasaṅkhate saṁsāre paṭisandhicutiyo abbocchinnaṁ nibbattakānaṁ diyaḍḍhasahassakilesānaṁ bodhimaṇḍe arahattamaggañāṇena asesaṁ viddhaṁsitattā tīsu bhavesu punabbhavo natthi.",
  "anya-e0601n1:249_6": "Tasmā buddhaṁ bhavaṇṇavātikkamanti abhitthavituṁ arahatīti vuttaṁ hoti. Taṁ bhavaṇṇavātikkamaṁ.",
  "anya-e0601n1:250_0": "Aggatanti sabbasattānaṁ seṭṭhabhāvaṁ.",
  "anya-e0601n1:250_1": "Ayaṁ panettha aggasaddo ādikoṭikoṭṭhāsaseṭṭhesu dissati.",
  "anya-e0601n1:250_2": "Tathā hesa ajjatagge pāṇupetaṁ saraṇaṁ gatantiādīsu ādimhi dissati.",
  "anya-e0601n1:250_3": "Teneva aṅgulaggena taṁ aṅgulaggaṁ parāmaseyyātiādīsu koṭiyaṁ.",
  "anya-e0601n1:250_4": "Anujānāmi bhikkhave vihāraggena vā pariveṇaggena vā bhājetuntiādīsu koṭṭhāse.",
  "anya-e0601n1:250_5": "Aggo hamasmi lokassātiādīsu seṭṭhe.",
  "anya-e0601n1:250_6": "Svāyamidhapi soyeva daṭṭhabbo.",
  "anya-e0601n1:250_7": "Devamanussānaṁ seṭṭhabhāvaṁ ajati gacchatīti aggo, buddho.",
  "anya-e0601n1:250_8": "Asadisaṭṭhena guṇavisiṭṭhaṭṭhena asamasamaṭṭhena ca aggo seṭṭho nāmāti attho.",
  "anya-e0601n1:250_9": "Atha vā dullabhapātu bhāvato acchariyamanussabhāvato bahujanahitasukhāvahato adutiyaasahāyādibhāvato ca bhagavā loke aggo seṭṭho nāmāti attho.",
  "anya-e0601n1:250_10": "Vuttañhi aṅguttarapāḷiyaṁ ‘‘yāvatā bhikkhave sattā apadā vā dvipadā vā catuppadā vā bahuppadā vā,",
  "anya-e0601n1:250_11": "tathāgato tesaṁ aggamakkhāyatī’’ti. Aggassa bhāvo aggataṁ.",
  "anya-e0601n1:250_12": "Taṁ pana gatantietassa kammapadaṁ. Gatanti pattaṁ, pāpuṇantanti attho.",
  "anya-e0601n1:251_0": "Tilokanāthanti kāmarūpaarūpasaṅkhatānaṁ tiṇṇaṁ lokānaṁ paṭisaraṇaṁ.",
  "anya-e0601n1:251_1": "Ettha ca lokasaddassa attho heṭṭhā vuttoyeva. Tayo lokā tilokā.",
  "anya-e0601n1:251_2": "Nāthasaddo pana nipphannānipphannavasena duvidho hoti.",
  "anya-e0601n1:251_3": "Tattha anipphannanāthasaddo paṭisaraṇattho hoti saṅketavasena.",
  "anya-e0601n1:251_4": "Tathā hi vuttaṁ aṭṭhakathāyaṁ ‘‘saṅketavacanaṁ saccaṁ, lokasammutikāraṇa’’nti.",
  "anya-e0601n1:251_5": "Tilokānaṁ nātho paṭisaraṇoti tilokanātho, buddho.",
  "anya-e0601n1:251_6": "Sabbānatthaparihāra pubbaṅgamāya niravasesahitasukhavidhānatapparāyaniratisayāya payogasampattiyā ca sadevamanussāya pajāya accantupakāritāya aparimitanirupamappabhāvaguṇavisesasamaṅgitāya ca sabbasattuttamo bhagavā aparimāṇāsu lokadhātūsu aparimāṇānaṁ sattānaṁ ekapaṭisaraṇo nāmāti attho.",
  "anya-e0601n1:252_0": "Nipphannanāthasaddo pana yācane, upatāpe, issariye,",
  "anya-e0601n1:252_1": "āsīse cāti catūsvatthesu vattati.",
  "anya-e0601n1:252_2": "Tattha yācane nāthati yācatīti nātho, buddho. Nāthadhātu a.",
  "anya-e0601n1:252_3": "So pana veneyyasatte attano hitakaraṇe yācitvāpi niyojetīti attho.",
  "anya-e0601n1:252_4": "Atha vā bhagavā sādhu bhikkhave bhikkhu kālena kālaṁ attasampattiṁ paccavekkheyyātiādinā sattānaṁ taṁ taṁ hitapaṭipattiṁ yācitvāpi karuṇāya samussāhito te tattha niyojeti. Tasmā nātho nāmāti attho.",
  "anya-e0601n1:252_5": "Upatāpe nāthati veneyyagate kilese upatāpetīti nātho, buddho.",
  "anya-e0601n1:252_6": "Dhammadesanāya veneyyasantāne kilese viddhaṁsāpetīti attho.",
  "anya-e0601n1:252_7": "Issariye nāthati issariyati satteti nātho.",
  "anya-e0601n1:252_8": "Paramena pana cittissariyena samannāgato bhagavā sabbasatte dhammena isati abhibhavatīti attho.",
  "anya-e0601n1:252_9": "Āsīse pana nāthati āsīsatīti nātho.",
  "anya-e0601n1:252_10": "Veneyyānaṁ hitasukhaṁ mettāya navasena patthetīti attho. Tilokānaṁ nātho tilokanātho, buddho. Taṁ tilokanāthaṁ.",
  "anya-e0601n1:253_0": "Susamāhitanti lābhālābhādilokadhammehi acala mānattā sundarasamādhivantaṁ.",
  "anya-e0601n1:253_1": "Saṁsamaṁ ādhiyati ekārammaṇe sampayuttadhamme ṭhapeti etenāti samādhi. Saṁpubba dhā dhātu i.",
  "anya-e0601n1:253_2": "Sundaro pasattho vā samādhi susamādhi. Taṁ assa atthīti susamāhito, buddho. Assathyatthe to. Pabbatotiādīsu viya. Dhassa ho.",
  "anya-e0601n1:253_3": "Catūhi disāhi āgatehi vātehi acalamāno mahāmerupabbato viya bhagavā lābhālābhādilokadhammehi ca micchāvāda vātehi ca acalamānena samādhinā samannāgatoti attho. Taṁ susamāhitaṁ.",
  "anya-e0601n1:254_0": "Hitanti manussadevabrahmasaṅkhātānaṁ sabbasattānaṁ payojana dhārentaṁ.",
  "anya-e0601n1:254_1": "Kāraṇānurūpaṁ hinoti pavattatīti hitaṁ, payojanaṁ. Hidhātu gatiyaṁ ta. Taṁ dhāretīti hito, buddho. Kitanta samāsoyaṁ.",
  "anya-e0601n1:254_2": "Hitadharanti vattabbe chandānurakkhaṇatthāya uttara padalopena hitanti vattabbaṁ. Yathā samajjanī padīpoti.",
  "anya-e0601n1:254_3": "Atha vā dukkhaṁ hiṁsatīti hitaṁ.",
  "anya-e0601n1:254_4": "Hiṁsadhātu hiṁsāyaṁ tapaccayo.",
  "anya-e0601n1:254_5": "Yathā ca byādhiyā osamaṁ rogīnaṁ hitanti vuccati,",
  "anya-e0601n1:254_6": "evaṁ dukkhahananato hitaṁ nāma hoti. Sukhaṁ vidadhātīti vā hitaṁ. Dhādhātu dhāraṇe ta.",
  "anya-e0601n1:254_7": "Yathā ca rudhiramaṁsādi dhātu vaḍḍhanaṁ rasāyatanaṁ kissānaṁ hitanti vuccati,",
  "anya-e0601n1:254_8": "evaṁ sukhavahanato hitanti vuccati.",
  "anya-e0601n1:254_9": "Payojanaṁ taṁ dhāretīti hito, buddho.",
  "anya-e0601n1:254_10": "So pana dhammadesanāya veneyyajanānaṁ dukkhāpanayanampi ñāṇaparipācanampi katvā lokiyalokuttarahitasukhaṁ dhāretīti vuttaṁ hoti. Taṁ hitaṁ.",
  "anya-e0601n1:255_0": "Samantacakkhunti ettha cakkhu nāma buddhacakkhu, dhammacakkhu, ñāṇa cakkhu, samantacakkhu,",
  "anya-e0601n1:255_1": "dibbacakkhūti pañcavidhaṁ hoti.",
  "anya-e0601n1:255_2": "Tattha addasaṁ kho ahaṁ bhikkhave buddhacakkhunā lokaṁ volokentoti idaṁ buddhacakkhu nāma.",
  "anya-e0601n1:255_3": "Virajaṁ vītamalaṁ dhammacakkhunti idaṁ heṭṭhimamaggatta yasaṅkhātaṁ dhammacakkhu nāma.",
  "anya-e0601n1:255_4": "Cakkhuṁ udapādīti idaṁ ñāṇacakkhu nāma.",
  "anya-e0601n1:255_5": "Samantacakkhu vuccati sabbaññutañāṇanti idaṁ samantacakkhu nāma.",
  "anya-e0601n1:255_6": "Addasaṁ kho ahaṁ bhikkhave dibbena cakkhunā visuddhenāti idaṁ dibbacakkhu nāma.",
  "anya-e0601n1:255_7": "Idha pana samantacakkhu adhippetaṁ.",
  "anya-e0601n1:255_8": "Parisamantato sabbañeyyadhammaṁ passantaṁ sabbaññutañāṇavantanti attho. Ayaṁ panettha vacanattho.",
  "anya-e0601n1:255_9": "Samantato sabbañeyyadhammaṁ cakkhati passatīti samantacakkhu, sabbaññutañāṇaṁ. Cakkhadhātu u.",
  "anya-e0601n1:255_10": "Tena vuttaṁ mahāniddesapāḷiyaṁ ‘‘samantacakkhu vuccati sabbaññutañāṇa’’nti.",
  "anya-e0601n1:255_11": "Samantacakkhu assa atthīti samantacakkhu, buddho.",
  "anya-e0601n1:255_12": "Vuttañhetaṁ paṭisambhidāmagge –",
  "anya-e0601n1:256_0": "‘‘Na tassa addiṭṭhamidhatthi kiñci,",
  "anya-e0601n1:257_0": "Atho aviññātamajānitabbaṁ;",
  "anya-e0601n1:258_0": "Sabbaṁ abhiññāsi yadatthi neyyaṁ,",
  "anya-e0601n1:259_0": "Tathāgato tena samantacakkhū’’ti.",
  "anya-e0601n1:260_0": "Tassattho.",
  "anya-e0601n1:260_1": "Tassa tathāgatassa addiṭṭhaṁ apassantaṁ kiñci dhammajātaṁ idhaloke na atthi.",
  "anya-e0601n1:260_2": "Atho aviññātaṁ aviditaṁ apākaṭaṁ vā ajānitabbaṁ dhammajātaṁ na atthi.",
  "anya-e0601n1:260_3": "Neyyaṁ ñātabbaṁ yaṁ dhammajātaṁ atthi.",
  "anya-e0601n1:260_4": "Sabbaṁ taṁ dhammajātaṁ tathāgato abhiññāsi paṭivijjhi.",
  "anya-e0601n1:260_5": "Tena tasmā tathāgato samantacakkhu nāmāti. Taṁ samantacakkhuṁ.",
  "anya-e0601n1:261_0": "Paṇamāmi taṁmitanti ettha paṇamāmi taṁ amitanti padacchedo.",
  "anya-e0601n1:261_1": "Amitaṁ taṁ buddhaṁ ahaṁ paṇamāmīti sambandho.",
  "anya-e0601n1:261_2": "Tattha amitanti aparimeyyaṁ ñāṇena aparicchinnaṁ vā,",
  "anya-e0601n1:261_3": "sīlasamādhi paññādiguṇavantaṁ.",
  "anya-e0601n1:261_4": "Amitabbaṁ ñāṇena aparicchinditabbanti vā amitaṁ, sīlādiguṇaṁ. Napubba mādhātu parimāṇe ta. Taṁ assa atthīti amito, buddho.",
  "anya-e0601n1:261_5": "Yathā hi mahāsamudde na sukaraṁ udakassa pamāṇaṁ gaṇetuṁ ettakāni udakāḷhakānīti vā,",
  "anya-e0601n1:261_6": "ettakāni udakāḷhakasatānīti vā,",
  "anya-e0601n1:261_7": "ettakāni udakāḷhakasahassānīti vā,",
  "anya-e0601n1:261_8": "ettakāni udakāḷhakasatasahassānīti vāti.",
  "anya-e0601n1:261_9": "Atha kho asaṅkhyeyyo appameyyo mahāudakakkhandhotveva saṅkhyaṁ gacchati,",
  "anya-e0601n1:261_10": "evameva buddhassa na sukaraṁ sīlādiguṇassa pamāṇaṁ gaṇetuṁ ettakaṁ sīlaguṇaṁ, ettako samādhiguṇo, ettakā paññāguṇātiādināti.",
  "anya-e0601n1:261_11": "Atha kho asaṅkhyeyyo appameyyo mahāguṇakkhandhotveva saṅkhyaṁ gacchati. Tenavuttaṁ apadānapāḷiyaṁ –",
  "anya-e0601n1:262_0": "‘‘Buddhopi buddhassa bhaṇeyya vaṇṇaṁ,",
  "anya-e0601n1:263_0": "Kappampi ce aññamabhāsamāno;",
  "anya-e0601n1:264_0": "Khīyetha kappo ciradīghamantare,",
  "anya-e0601n1:265_0": "Vaṇṇo na khīyetha tathāgatāna’’nti ca.",
  "anya-e0601n1:266_0": "‘‘Asaṅkhyeyyāni nāmāni, saguṇena mahesino;",
  "anya-e0601n1:267_0": "Guṇena nāmamuddheyyaṁ, api nāmasahassato’’ti ca.",
  "anya-e0601n1:268_0": "Tena buddhaṁ amitanti thometīti.",
  "anya-e0601n1:269_0": "Ayaṁ panettha saṅkhepayojanā.",
  "anya-e0601n1:269_1": "Dayālayaṁ mahākaruṇāya mettāya ādhāraṁ.",
  "anya-e0601n1:269_2": "Sabbadhi sabbasmiṁ attabhāve,",
  "anya-e0601n1:269_3": "dukkaraṁ dukkhena karitabbaṁ pañcamahāpariccāgādikammaṁ karaṁ karontaṁ,",
  "anya-e0601n1:269_4": "bhavaṇṇavātikkamaṁ tibhavasaṅkhātasamuddato atikkantaṁ,",
  "anya-e0601n1:269_5": "aggataṁ sabbasattānaṁ seṭṭhabhāvaṁ, gataṁ pattaṁ,",
  "anya-e0601n1:269_6": "tilokanāthaṁ kāmarūpa arūpasaṅkhātassa tilokassa paṭisaraṇaṁ,",
  "anya-e0601n1:269_7": "susamāhitaṁ sundara samādhivantaṁ,",
  "anya-e0601n1:269_8": "hitaṁ sabbasattānaṁ lokiyalokuttarasaṅkhātaṁ atthadhāraṇaṁ,",
  "anya-e0601n1:269_9": "samantacakkhuṁ parisamantato sabbañeyyadhammaṁ passantaṁ sabbaññutañāṇavantaṁ,",
  "anya-e0601n1:269_10": "amitaṁ aparimeyyaṁ sīlādiguṇavantaṁ,",
  "anya-e0601n1:269_11": "taṁ buddhaṁ ahaṁ paṇamāmi vandāmīti.",
  "anya-e0601n1:270_0": "Aṭṭhamavandanagāthāvaṇṇanā samattā.",
  "anya-e0601n1:271_0": "9.",
  "anya-e0601n1:272_0": " Tahiṁ tahiṁ pāramisañcayaṁ cayaṁ,",
  "anya-e0601n1:273_0": "Gataṁ gataṁ sabbhi sukhappadaṁ padaṁ;",
  "anya-e0601n1:274_0": "Narānarānaṁ sukhasambhavaṁ bhavaṁ,",
  "anya-e0601n1:275_0": "Namānamānaṁ jinapuṅgavaṁ gavaṁ.",
  "anya-e0601n1:276_0": "9.",
  "anya-e0601n1:276_1": "Evaṁ aṭṭhamagāthāya buddhaṁ vanditvā idāni pāramisañcayaṁ cayantyādīhi pañcahi guṇehi thomitvā vanditukāmo tahiṁ tahiṁ pāramisañcayaṁcayantyādigāthamāha.",
  "anya-e0601n1:276_2": "Ayaṁ pana jatajara gaṇehi yuttattā dvādasakkharehi lakkhitā sabbapādādyantayamakā vaṁsaṭṭhagāthāti daṭṭhabbā.",
  "anya-e0601n1:276_3": "Vuttañhi vuttodaye ‘‘vadanti vaṁsaṭṭhamidaṁ jatā jarā’’ti. Tassattho heṭṭhā vuttoyeva.",
  "anya-e0601n1:277_0": "Tattha tahiṁ tahinti tasmiṁ tasmiṁ bhave attabhāve vā,",
  "anya-e0601n1:277_1": "buddhavaraṁ paṇidhānato paṭṭhāya tesu tesu bhavesu attabhāvesu vāti attho.",
  "anya-e0601n1:277_2": "Pāramisañcayanti dānādipā ramīnaṁ samūhaṁ.",
  "anya-e0601n1:277_3": "Ettha ca pāramī nāma dānasīlanekkhammapaññā vīriya khantisaccaadhiṭṭhānamettāupekkhāvasena dasavidhā hoti. Vuttañca buddhavaṁse –",
  "anya-e0601n1:278_0": "‘‘Dānaṁ sīlañca nekkhammaṁ, paññā vīriyena pañcamaṁ;",
  "anya-e0601n1:279_0": "Khantisaccamadhiṭṭhānaṁ, mettupekkhāti te dasā’’ti.",
  "anya-e0601n1:280_0": "Ayaṁ pana pāramīsaddassa vacanattho.",
  "anya-e0601n1:280_1": "Dānasīlādiguṇa visesayogena sattuttamatāya mahābodhisatto paramo.",
  "anya-e0601n1:280_2": "Tassa ayaṁ bhāvo kammanti vā pāramī, dānādi kriyāva labbhati.",
  "anya-e0601n1:280_3": "Santakabhāvakammataddhite ṇapaccayo. Itthiliṅgajotaka īpaccayo ca.",
  "anya-e0601n1:280_4": "Atha vā dānādīni pūretīti paramo.",
  "anya-e0601n1:280_5": "Dānādiguṇānaṁ pūrako pālako ca bodhisatto. Pūradhātu amapaccayo.",
  "anya-e0601n1:280_6": "Pare satte mavati attani bandhati guṇavisesayogenāti vā paramo, bodhisatto.",
  "anya-e0601n1:280_7": "Parasaddūpapada mudhātu bandhane kvi.",
  "anya-e0601n1:280_8": "Paraṁ atirekaṁ majjati kilesamalatoti vā paramo.",
  "anya-e0601n1:280_9": "Parasaddūpa pada majjadhātu saṁsuddhiyaṁ kvi. Parasaddo atirekattho.",
  "anya-e0601n1:280_10": "Paraṁ seṭṭhaṁ nibbānaṁ visesena mayati gacchatīti vā paramo.",
  "anya-e0601n1:280_11": "Parasaddūpapada mayadhātu gatiyaṁ kvi. Dhātvantalopo. Para saddo seṭṭhattho.",
  "anya-e0601n1:280_12": "Paraṁ lokaṁ pamāṇabhūtena ñāṇa visesena idhalokamiva munāti paricchindatīti vā paramo.",
  "anya-e0601n1:280_13": "Parasaddūpa pada munadhātu paricchindane kvi.",
  "anya-e0601n1:280_14": "Paraṁ ati viya sīlādiguṇagaṇaṁ attano santāne minoti pakkhipatīti vā paramo.",
  "anya-e0601n1:280_15": "Parasaddūpapada midhātu pakkhipane kvi. Parasaddo atirekavācako.",
  "anya-e0601n1:280_16": "Paraṁ attabhūtadhammakāyato aññaṁ paṭipakkhaṁ vā tadanatthakaraṁ kilesacoragaṇaṁ mināti hiṁsatīti vā paramo, mahābodhisatto.",
  "anya-e0601n1:280_17": "Parasaddūpapada midhātu hiṁsāyaṁ kvi. Parasaddo aññavācako, paṭipakkhavācako vā.",
  "anya-e0601n1:280_18": "Paramassa ayantiādinā vuttanayena pāramīti.",
  "anya-e0601n1:280_19": "Api ca pāre nibbāne majjati sujjhatīti pāramī, mahābodhi satto. Suddhakattusādhanoyaṁ.",
  "anya-e0601n1:280_20": "Pārasaddūpapada majadhātu saṁsuddhiyaṁ kvi. Ī ca.",
  "anya-e0601n1:280_21": "Pāre nibbāne satte majjati sodhetīti vā pāramī, hetukattusādhanoyaṁ.",
  "anya-e0601n1:281_0": "Pārenibbāne satte mavati bandhati yojetīti vā pāramī.",
  "anya-e0601n1:281_1": "Pāraṁ nibbānaṁ mayati gacchati satte ca māyeti gameti vā pāramī.",
  "anya-e0601n1:281_2": "Pāraṁ nibbānaṁ yāthāvato munāti paricchindatīti vā pāramī.",
  "anya-e0601n1:281_3": "Pāre nibbāne satte minoti pakkhipatīti vā pāramī. Midhātu pakkhipane ī.",
  "anya-e0601n1:281_4": "Pāre nibbāne sattānaṁ mināti hiṁsatīti vā pāramī, mahābodhisatto.",
  "anya-e0601n1:281_5": "Tassa ayaṁ bhāvo kammanti dānādikriyā pāramīti.",
  "anya-e0601n1:281_6": "Iminā vuttanayena pāramīsaddassa vacanattho veditabbo.",
  "anya-e0601n1:281_7": "Kiñcāpi pana pāramīsaddassa nibbacanaṁ saṅkhepena vuttaṁ.",
  "anya-e0601n1:281_8": "Sotūnaṁ pana niruttinayakosallatthaṁ vitthārena vuttanti daṭṭhabbaṁ.",
  "anya-e0601n1:282_0": "Sā pana dasapāramī, dasaupapāramī,",
  "anya-e0601n1:282_1": "dasaparamatthapāramī cāti tividhā hoti.",
  "anya-e0601n1:282_2": "Tattha saviññāṇāviññāṇakaṁ dhanaṁ pariccāgaṁ katvā pūritā bodhisambhārā dasapāramiyo nāma.",
  "anya-e0601n1:282_3": "Hattha pāda kaṇṇa nāsādiaṅgapaccaṅgapariccāgaṁ katvā pūritā bodhisambhārā dasaupapāramiyo nāma.",
  "anya-e0601n1:282_4": "Jīvitindriyapariccāgaṁ katvā pūritā bodhisambhārā dasa paramatthapāramiyo nāmāti.",
  "anya-e0601n1:282_5": "Dānādipāramīnaṁ pana attho cariyapiṭakaaṭṭhakathādīsu gahetabbo.",
  "anya-e0601n1:282_6": "Avayavaṁ saṅgahavasena cayati gacchati pavattatīti sañcayo, saṁpubba cidhātu gatiyaṁ ṇa.",
  "anya-e0601n1:282_7": "Sañcinoti avayavanti vā sañcayo, samūho.",
  "anya-e0601n1:282_8": "Pāramīnaṁ sañcayo samūhoti pāramisañcayo, taṁ pāramisañcayaṁ.",
  "anya-e0601n1:282_9": "Taṁ pana cayanti etassa kammaṁ. Cayanti upacitaṁ, parisambhūtanti attho. Cayati upacinātīti cayo,",
  "anya-e0601n1:282_10": "ciyittha upaciyitthāti vā cayo, buddho. Cidhātu upacaye ṇa. Taṁ cayaṁ. Sabbhigatanti sambandho.",
  "anya-e0601n1:283_0": "Tattha sabbhīti santehi sappurisehi.",
  "anya-e0601n1:283_1": "Rāgādikilese samenti upasamentīti santā, sappurisā. Samudhātu upasameta, antapaccayo vā.",
  "anya-e0601n1:283_2": "Santehīti vattabbe smāhismiṁnaṁ mhā bhimhivāti suttena hivibhattiyā bhikāraṁ santasaddassa so bhe bo canteti suttena bhakāre pare santasaddassa sakāraṁ katvā ante ca bakārāgamaṁ katvā sabbhīti vuttaṁ. Tehi sabbhi.",
  "anya-e0601n1:283_3": "Taṁ pana gatanti etassa avuttakattā. Gatanti upagamitabbaṁ.",
  "anya-e0601n1:283_4": "Tañhi devamanussehi gamiyati upagamiyati upasaṅkamiyatīti gatoti vuccati.",
  "anya-e0601n1:283_5": "Taṁ buddhaṁ atthakāmehi sappurisehi devamanussehi sīlādianantaguṇikattā saraṇanti abhimānā payirupāsitabboti vuttaṁ hoti. Taṁ gataṁ.",
  "anya-e0601n1:283_6": "Sukhappadaṁ padaṁ gatanti sambandho.",
  "anya-e0601n1:283_7": "Tattha sukhappadanti accantasukhassa patiṭṭhānabhūtaṁ. Sukhanaṁ sukhaṁ,",
  "anya-e0601n1:283_8": "tassa pajjati tiṭṭhati etthāti sukhappadaṁ, nibbānaṁ. Padanti nibbānaṁ.",
  "anya-e0601n1:283_9": "Tañhi buddhādīhi ariyehi pajjiyati gamiyatīti padanti vuccati. Gatanti agaminti gato, buddho.",
  "anya-e0601n1:283_10": "Dukkhādiasammissassa ekantasukhassa patiṭṭhānabhūtaṁ nibbānaṁ ārammaṇakaraṇavasena apāpuṇinti vuttaṁ hoti. Taṁ gataṁ.",
  "anya-e0601n1:284_0": "Narānarānanti naraanarānanti padacchedo. Manussadevānanti attho.",
  "anya-e0601n1:284_1": "Pabbajjādiseṭṭhabhāvaṁ narati netīti naro,",
  "anya-e0601n1:284_2": "narīyati sakena kammena niyatīti vā naro, manusso, satto vā. Naradhātu nayane a. Na naro anaro, devo. Naro ca anaro ca narānaro, tesaṁ narānarānaṁ.",
  "anya-e0601n1:284_3": "Taṁ pana sukhasambhavanti pade sambandho.",
  "anya-e0601n1:285_0": "Sukhasambhavanti lokiyalokuttarasukhassa kāraṇaṁ.",
  "anya-e0601n1:285_1": "Tividhasukhassa labhanakāraṇabhūtaṁ puññaṁ vā. Sukhayatīti sukhaṁ. Tividhasukhaṁ. Yassa uppajjati, taṁ sukhitaṁ karotīti attho.",
  "anya-e0601n1:285_2": "Atha vā suṭṭhu dukkhaṁ khanatīti sukhaṁ.",
  "anya-e0601n1:285_3": "Supubbakhanudhātu avadhāraṇe a.",
  "anya-e0601n1:285_4": "Sambhavati sukhasaṅkhātaṁ phalaṁ anena puññenāti sambhavaṁ, puññakaraṇaṁ. Saṁpubbabhūdhātu sattāyaṁṇa.",
  "anya-e0601n1:285_5": "Sukhassa sambhavaṁ sukhasambhavaṁ, taṁ pana bhavantipade kammaṁ. Bhavanti nibbattentaṁ.",
  "anya-e0601n1:285_6": "Taṁ sukhasambhavaṁ bhāveti nibbattetīti bhavo, buddho. Taṁ bhavaṁ.",
  "anya-e0601n1:285_7": "So hi mahākaruṇāpubbaṅgamāya dhammadesanāya devamanussānaṁ lokiyalokuttarasukhassa labhanakāraṇabhūtaṁ dānasīlabhāvanāsaṅkhātaṁ puññaṁ kāreti,",
  "anya-e0601n1:285_8": "tasmā bhagavato narānarānaṁ sukhasambhavaṁ bhavanti thometīti daṭṭhabbaṁ.",
  "anya-e0601n1:286_0": "Namānamānanti padassa name anamānanti padacchedo. Nameti ahaṁ namāmīti attho.",
  "anya-e0601n1:286_1": "Ettha ca mivibhattiyā ekārādesoti veditabbo.",
  "anya-e0601n1:286_2": "Anamānanti anamentānaṁ avandantānaṁ anādarānanti attho.",
  "anya-e0601n1:286_3": "Taṁ pana gavantietassa visesanaṁ.",
  "anya-e0601n1:286_4": "Gavanti goṇasadisānaṁ bālānaṁ.",
  "anya-e0601n1:286_5": "Gavanti hi chaṭṭhībahuvacanantanāmapadaṁ.",
  "anya-e0601n1:286_6": "Tato namaṁ patimhālutte ca samāseti sutte samabhiniviṭṭhena caggahaṇena naṁvacanassa aṁ ādesañca goiccetassa okārassa avādesaṁ katvā rūpasiddhi veditabbā. Gacchantīti gāvo, goṇā. Gāvo viyāti gāvo, tesaṁ gavaṁ bālānaṁ.",
  "anya-e0601n1:286_7": "Taṁ pana jinapuṅgavantipade chaṭṭhīkammaṁ.",
  "anya-e0601n1:286_8": "Jinapuṅgavanti jayantapurisuttamaṁ buddhaṁ name namāmīti sambandho.",
  "anya-e0601n1:286_9": "Ettha ca puṅgava saddo kammadhārayasamāse seṭṭhatthavācako. Munipuṅgavotiādīsu viya. Vuttañca amarakose –",
  "anya-e0601n1:287_0": "‘‘Uttarasmiṁ pade byaggha, puṅgavosabhakuñjarā;",
  "anya-e0601n1:288_0": "Sīhasaddūlanāgādyā, pume seṭṭhatthagocarā’’ti.",
  "anya-e0601n1:289_0": "Tassattho.",
  "anya-e0601n1:289_1": "Kammadhārayasamāse uttarapade vattamānā byagghapuṅgavosabhakuñjarā byagghapuṅgavausabhakuñjarasaddā ca sīha saddūlanāgādyā sīha saddūla nāgāsaddā ca pume seṭṭhattha vācakāti. Ayaṁ panettha vacanattho.",
  "anya-e0601n1:289_2": "Go viya buddhaguṇe ajānante anamante aññadiṭṭhike bāle jināti ajinīti vā jino.",
  "anya-e0601n1:289_3": "Pakaṭṭhabhāvaṁ padhānabhāvaṁ vā uddhaṁ gacchatīti puṅgavo.",
  "anya-e0601n1:289_4": "Paupubba gamudhātu gatiyaṁ avapaccayo. Niggahitā gamo.",
  "anya-e0601n1:289_5": "Tassa kavaggantaṁ dhātvantalopañca yadādinā katvā rūpasiddhi veditabbā.",
  "anya-e0601n1:289_6": "Jino ca so puṅgavo cāti jinapuṅgavo, buddho.",
  "anya-e0601n1:289_7": "So pana gunnaṁ viya buddhānaṁ sīlādike appameyyaguṇe ajānantānaṁ anamantānaṁ agāravantānaṁ avandantānaṁ añña diṭṭhigatikānaṁ bālānaṁ asatthena pāramīpuññatejena ajinīti vuttaṁ hoti. Taṁ jinapuṅgavanti.",
  "anya-e0601n1:290_0": "Ayaṁ panettha saṅkhepayojanā.",
  "anya-e0601n1:290_1": "Tahiṁ tahiṁ tasmiṁ tasmiṁ bhave, attabhāve vā,",
  "anya-e0601n1:290_2": "pāramisañcayaṁ dānādipāramīnaṁ samūhaṁ,",
  "anya-e0601n1:290_3": "cayaṁ upacitaṁ parisambhūtaṁ, sabbhi santehi sappurisehi,",
  "anya-e0601n1:290_4": "gataṁ upagamitabbaṁ payirupāsitabbaṁ,",
  "anya-e0601n1:290_5": "sukhappadaṁ accantasukhassa patiṭṭhāna bhūtaṁ,",
  "anya-e0601n1:290_6": "padaṁ nibbānaṁ gataṁ pattaṁ agamiṁ, narānarānaṁ manussadevānaṁ,",
  "anya-e0601n1:290_7": "sukhasambhavaṁ lokiyalokuttarasukhassa kāraṇaṁ tividha sukhassa labhanakāraṇabhūtaṁ puññaṁ vā bhavaṁ nibbattentaṁ,",
  "anya-e0601n1:290_8": "anamānaṁ anamantānaṁ anādarānaṁ avandantānaṁ vā,",
  "anya-e0601n1:290_9": "gavaṁ goṇasadisānaṁ bālānaṁ jinapuṅgavaṁ jayantapurisuttamaṁ buddhaṁ ahaṁ name namāmīti.",
  "anya-e0601n1:291_0": "Navamavandanagāthāvaṇṇanā samattā.",
  "anya-e0601n1:292_0": "10.",
  "anya-e0601n1:293_0": " Maggaṅganāvaṁ munidakkhanāviko,",
  "anya-e0601n1:294_0": "Īhāphiyaṁ ñāṇakarena gāhako;",
  "anya-e0601n1:295_0": "Āruyha yo tāya bahū bhavaṇṇavā,",
  "anya-e0601n1:296_0": "Tāresi taṁ buddhamaghappahaṁ name.",
  "anya-e0601n1:297_0": "10.",
  "anya-e0601n1:297_1": "Evaṁ navamagāthāya buddhaṁ natvā idāni bahū satte tibhavasaṅkhātā saṁsārasamuddato tārentena guṇena ca sattānaṁ dukkhappahānena guṇena ca thomitvā buddhaṁ vanditu kāmo maggaṅganāvantyādigāthamāha.",
  "anya-e0601n1:297_2": "Ayaṁ pana tata jara gaṇehi racitattā dvādasakkharehi yuttā indavaṁsa gāthāti daṭṭhabbā.",
  "anya-e0601n1:297_3": "Vuttañhi vuttodaye ‘‘sāyindavaṁsā khalu yattha tā jarā’’ti.",
  "anya-e0601n1:298_0": "Tassattho.",
  "anya-e0601n1:298_1": "Yattha yassaṁ gāthāyaṁ tā tagaṇadvayañca jarā jagaṇa ragaṇā ca ce siyuṁ,",
  "anya-e0601n1:298_2": "sā gāthā khalu ekantaṁ indavaṁsagāthā nāmāti.",
  "anya-e0601n1:299_0": "Tattha yo munidakkhanāvikoti sambandho.",
  "anya-e0601n1:299_1": "Yo buddha saṅkhāto cheko nāvājeṭṭhakoti attho.",
  "anya-e0601n1:299_2": "Tattha munīti ubho loke munāti jānātīti muni, bhagavā. Munadhātu ñāṇe i.",
  "anya-e0601n1:299_3": "Atha vā monaṁ vuccati sabbaññutañāṇaṁ, taṁ assa atthīti muni, bhagavā. Assathyatthe ipaccayo.",
  "anya-e0601n1:299_4": "Vuttañhi ekanipāte vaṇṇapathajātakaṭṭhakathāyaṁ ‘‘munīti monaṁ vuccati ñāṇaṁ.",
  "anya-e0601n1:299_5": "Kāya moneyyādīsu vā aññatarena samannāgatattā puggalo munīti vuccati. So panesa agāriyamuni, anagāriyamuni, sekkhamuni, asekkhamuni, paccekamuni, munimunīti anekavidho.",
  "anya-e0601n1:299_6": "Tattha agāriyamunīti gihi āgataphalo viññātasāsano.",
  "anya-e0601n1:299_7": "Anagāriyamunīti tathārūpova pabbajito. Sekkhamunīti sattasekkhā. Asekkhamunīti khīṇāsavo.",
  "anya-e0601n1:299_8": "Paccekamunīti paccekasambuddho.",
  "anya-e0601n1:299_9": "Munimunīti sammāsambuddho’’ti. Idha pana munimuni adhippeto.",
  "anya-e0601n1:300_0": "Dakkhoti cheko.",
  "anya-e0601n1:300_1": "Samuddataraṇe dakkhati kusalattaṁ gacchatīti dakkho, nāviko. Dakkhadhātu gatiyaṁ a.",
  "anya-e0601n1:300_2": "Atha vā dakkhati kusalakamme aññasmiñca kiccākicce adandhatāya sīghaṁ gacchatīti dakkho, yokoci kusalo puggalo. Dakkhadhātu sīghatthe a. Dakkho viyāti dakkho, buddho.",
  "anya-e0601n1:300_3": "Nītatthena pana buddho sattānaṁ saṁsārasamuddato uddhāraṇassa kāraṇaṁ dakkhati paricchindati ñāṇenāti dakkhoti vuccati.",
  "anya-e0601n1:300_4": "Nāvikoti samuddatīraṁ nāvāya taratīti nāviko, nāvājeṭṭhako. Taratitaddhite ṇiko. Nāviko viyāti nāviko, buddho.",
  "anya-e0601n1:300_5": "Nītatthena pana buddho nibbānaṁ pāraṁ aṭṭhamaggaṅganāvāya taratīti nāvikoti vuccati. Dakkho nāviko dakkhanāviko,",
  "anya-e0601n1:300_6": "muni ca so dakkhanāvikocāti munidakkhanāviko, kammadhārayasamāsoyaṁ.",
  "anya-e0601n1:300_7": "Atha vā dakkhanāviko viya dakkho munīti munidakkhanāviko, buddho. Upamākammadhārayasamāsoyaṁ.",
  "anya-e0601n1:300_8": "Yathā hi samuddataraṇe cheko nāviko manusse samuddapāraṁ neti,",
  "anya-e0601n1:300_9": "evaṁ buddho veneyyasatte nibbānapāraṁ netīti vuttaṁ hoti.",
  "anya-e0601n1:301_0": "Maggaṅganāvaṁ āruyhāti sambandho.",
  "anya-e0601n1:301_1": "Maggaṅganāvanti aṭṭhamaggaṅga saṅkhātaṁ nāvaṁ. Āruyhāti ārohitvāti attho.",
  "anya-e0601n1:301_2": "Kilese mārento ārammaṇakaraṇavasena nibbānaṁ gacchatīti maggo.",
  "anya-e0601n1:301_3": "Mārasaddūpapada gamudhātu kvi.",
  "anya-e0601n1:301_4": "Mārenta goti vattabbe niruttinayena maggoti vuttaṁ.",
  "anya-e0601n1:301_5": "Atha vā nibbānaṁ maggati gavesatīti maggo. Maggadhātu gavesane a.",
  "anya-e0601n1:301_6": "Nibbānatthikehi maggiyati gavesiyatīti vā maggo.",
  "anya-e0601n1:301_7": "Ekantato jāti jarābyādhimaraṇadukkhādīhi pīḷitehi sattehi dukkhakkhayaṁ nibbānaṁ pāpuṇatthāya maggitabbo gavesitabboti maggo, catumaggo.",
  "anya-e0601n1:301_8": "Vuttañhi ‘‘maggoti kenaṭṭhena nibbānaṁ magganaṭṭhena nibbānatthikehi magganīyaṭṭhena cā’’ti.",
  "anya-e0601n1:301_9": "Aṅgati gacchati phalanibbānaṁ etenāti aṅgaṁ. Agidhātu gamane a.",
  "anya-e0601n1:301_10": "Maggassa aṅgaṁ kāraṇanti maggaṅgaṁ,",
  "anya-e0601n1:301_11": "sammādiṭṭhi sammāsaṅkappa sammāvācā sammākammanta sammāājīva sammāvāyāma sammāsati sammāsamādhivasena aṭṭhamaggaṅgaṁ labbhati. Nuyati thavīyatīti nāvā. Nudhātu thaviyaṁ avo.",
  "anya-e0601n1:301_12": "Atha vā orato pāraṁ netīti nāvā,",
  "anya-e0601n1:301_13": "bhāraṁ nayanti etāyāti vā nāvā. Nidhātu nayane avo.",
  "anya-e0601n1:301_14": "Maggaṅgasaṅkhātā nāvā maggaṅganāvā.",
  "anya-e0601n1:301_15": "Atha vā nāvā viya maggaṅganti maggaṅga nāvā.",
  "anya-e0601n1:301_16": "Yathā hi nāvā attani āruḷhe manusse samudda nadīpāraṁ neti,",
  "anya-e0601n1:301_17": "evaṁ aṭṭhamaggaṅgadhammā attānaṁ paṭipajjante nibbāna pāraṁ nentīti vuttaṁ hoti. Taṁ maggaṅganāvaṁ.",
  "anya-e0601n1:302_0": "Īhāphiyanti vīriyasaṅkhātaṁ dabbisārakaṁ.",
  "anya-e0601n1:302_1": "Vuttañhi suttani pātaaṭṭhakathāyaṁ ‘‘phiyenāti dabbisārakenā’’ti. Īhati ārabbhatīti īhā.",
  "anya-e0601n1:302_2": "Īhati vāyamati cetayati etenāti vā īhā, vīriyaṁ.",
  "anya-e0601n1:302_3": "Saddanītiyaṁ pana ‘‘īha cetāya’’nti vuttaṁ.",
  "anya-e0601n1:302_4": "Phāti vaḍḍheti udakaṁ etenāti phiyaṁ. Phādhātu vaḍḍhiyaṁ iyo.",
  "anya-e0601n1:302_5": "Phāti ghaṭṭeti udakanti vā phiyaṁ.",
  "anya-e0601n1:302_6": "Atha vā phāyati gacchati nāvaṁ etenāti phiyaṁ. Dabbisārakaṁ. Phāyi dhātu gatiyaṁ a. Ākārassa i.",
  "anya-e0601n1:302_7": "Īhāsaṅkhātaṁ phiyanti īhāphiyaṁ. Phiyaṁ viya īhāti īhāphiyaṁ.",
  "anya-e0601n1:302_8": "Yathā hi phiyena nāvā icchitaṭṭhānaṁ gacchati,",
  "anya-e0601n1:302_9": "evaṁ īhāsaṅkhātena vīriyena taṁ taṁ kiccaṁ sādheti,",
  "anya-e0601n1:302_10": "icchitaṁ nibbānaṭṭhānaṁ gacchatīti adhippāyo.",
  "anya-e0601n1:302_11": "Taṁ pana gāhakoti pade kammaṁ.",
  "anya-e0601n1:302_12": "Ñāṇakarenāti sabbaññutañāṇasaṅkhātena hatthena.",
  "anya-e0601n1:302_13": "Sabbaṁ ñeyyadhammaṁ jānātīti ñāṇaṁ, sabbaññutañāṇaṁ.",
  "anya-e0601n1:302_14": "Taṁ taṁ kammaṁ karotīti karo, hattho. Ñāṇasaṅkhāto karo ñāṇa karo,",
  "anya-e0601n1:302_15": "karaṁ viya ñāṇanti vā ñāṇakaro, tena ñāṇakarena.",
  "anya-e0601n1:302_16": "Gāhakoti daḷhagaṇhamāno hutvā.",
  "anya-e0601n1:302_17": "Tāyāti aṭṭhamaggaṅga saṅkhātāya tāya nāvāya, bahūti aneke veneyyasatte.",
  "anya-e0601n1:302_18": "Bhavaṇṇavāti tibhavasaṅkhātā saṁsāravaṭṭasaṅkhātā vā mahāsamuddato.",
  "anya-e0601n1:302_19": "Tassa pana vacanattho heṭṭhā vuttoyeva.",
  "anya-e0601n1:303_0": "Tāresīti otiṇṇesi, atikkamesīti attho.",
  "anya-e0601n1:303_1": "Buddhanti paṭividdhacatusaccadhammaṁ.",
  "anya-e0601n1:303_2": "Aghappahanti sattānaṁ dukkhappaja hantaṁ . Dukkhaviddhaṁsentanti attho.",
  "anya-e0601n1:303_3": "Atha vā aghappahanti sattānaṁ kilesappajahantaṁ. Kilesaviddhaṁsentanti attho.",
  "anya-e0601n1:303_4": "Ettha hi aghasaddo dukkhe kilese ca vattati.",
  "anya-e0601n1:303_5": "Tattha hi dukkhaṁ aghayati dukkhayatīti aghanti ca,",
  "anya-e0601n1:303_6": "aghayati dukkhākārena pavattatīti vā aghanti ca vuccati.",
  "anya-e0601n1:303_7": "Kileso pana aghayanti pāpaṁ karonti sattā etenāti aghoti vuccati. Aghadhātu pāpakaraṇe a.",
  "anya-e0601n1:303_8": "Aghaṁ pajahati viddhaṁsetīti aghappaho, buddho.",
  "anya-e0601n1:303_9": "Aghasaddūpapadapapubbahādhātu cāge.",
  "anya-e0601n1:303_10": "Buddho veneyyasattānaṁ dukkhañca kilesañca dhammadesanāya apanetīti attho.",
  "anya-e0601n1:303_11": "Ettha ca paṭhamavikappe dukkhassa appahātabbadhammattā maggena appahātabbampi phalūpacārena dukkhappajahantanti vuttaṁ.",
  "anya-e0601n1:303_12": "Tanti munidakkhanāvikaṁ ahaṁ name namāmīti sambandhoti.",
  "anya-e0601n1:304_0": "Ayaṁ panettha saṅkhepayojanā.",
  "anya-e0601n1:304_1": "Yo munidakkhanāviko yo buddhasaṅkhāto cheko nāvājeṭṭhako,",
  "anya-e0601n1:304_2": "maggaṅganāvaṁ aṭṭhamaggaṅgasaṅkhātaṁ nāvaṁ āruyha ārohitvā īhāphiyaṁ vīriyasaṅkhātaṁ dabbisārakaṁ,",
  "anya-e0601n1:304_3": "ñāṇakarena sabbaññutañāṇasaṅkhātena hatthena,",
  "anya-e0601n1:304_4": "gāhako daḷhaṁ gaṇhamāno hutvā tāya aṭṭhamaggaṅganāvāya,",
  "anya-e0601n1:304_5": "bahū aneke veneyyasatte bhavaṇṇavā tibhavasaṅkhātamahāsamuddato, tāresi otāresi,",
  "anya-e0601n1:304_6": "buddhaṁ paṭividdhacatusaccadhammaṁ aghappahaṁ sattānaṁ dukkhaviddhaṁsentaṁ kilesa viddhaṁsentaṁ vā taṁ munidakkhanāvikaṁ ahaṁ name namāmīti.",
  "anya-e0601n1:305_0": "Dasamavandanagāthāvaṇṇanā samattā.",
  "anya-e0601n1:306_0": "11.",
  "anya-e0601n1:307_0": " Samatiṁsatipāramisambharaṇaṁ,",
  "anya-e0601n1:308_0": "Varabodhidume catusaccadasaṁ;",
  "anya-e0601n1:309_0": "Varamiddhigataṁ naradevahitaṁ,",
  "anya-e0601n1:310_0": "Tibhavūpasamaṁ paṇamāmi jinaṁ.",
  "anya-e0601n1:311_0": "11.",
  "anya-e0601n1:311_1": "Evaṁ dasamagāthāya buddhaṁ vanditvā idāni samatiṁ satipāramisambharaṇādīhi pañcahi guṇehi thomitvā jinaṁ vanditukāmo samatiṁsatipāramisambharaṇantyādigāthamāha.",
  "anya-e0601n1:311_2": "Ayaṁ pana catūhi sagaṇehi racitattā dvādasakkharehi yuttā toṭakagāthāti daṭṭhabbā.",
  "anya-e0601n1:311_3": "Vuttañhi vuttodaye ‘‘iha toṭaka mambudhisehi mita’’nti. Tassattho.",
  "anya-e0601n1:311_4": "Yassaṁ paṭipādaṁ ambudhisehi catūhi sagaṇehi mitaṁ pamitaṁ racitaṁ lakkhitaṁ vā vuttaṁ idha jagatichande toṭakaṁ nāmāti.",
  "anya-e0601n1:312_0": "Tattha pana samatiṁsatipāramisambharaṇanti dasapāramiyo, dasa upapāramiyo,",
  "anya-e0601n1:312_1": "dasa paramatthapāramiyo cāti samatiṁsapāramiyo sambhūtaṁ, paripūritanti attho.",
  "anya-e0601n1:312_2": "Tāsaṁ pana viseso pāramisaddassa ca vacanattho heṭṭhā vuttoyeva.",
  "anya-e0601n1:312_3": "Sambharittha paripūrayitthāti sambharaṇo, jino. Saṁpubbabharadhātu pūraṇe yu.",
  "anya-e0601n1:312_4": "Samatiṁsapāramiyo sambharaṇoti samatiṁsatipāramisambharaṇo, jino.",
  "anya-e0601n1:312_5": "Dīpaṅkarabuddhassa pādamūle laddhabyākaraṇato paṭṭhāya kappasatasahassādhikāni cattāri asaṅkhyeyyāni samatiṁsapāramiyo pūrayitthāti attho.",
  "anya-e0601n1:312_6": "Taṁ samatiṁsatipāramisambharaṇaṁ.",
  "anya-e0601n1:312_7": "Varabodhidumeti uttamabodhirukkhamūle.",
  "anya-e0601n1:312_8": "Ettha ca varabodhisaddassa vacanattho heṭṭhā vuttoyeva.",
  "anya-e0601n1:312_9": "Davati gacchati mūlakhandhatacasākha viṭapa pallava phalehi vuḍḍhiṁ virūḷiṁ vepullaṁ rajata suvaṇṇamaṇi santā rucīhi atisobhanaṁ vā pāpuṇātīti dumo,",
  "anya-e0601n1:312_10": "bodhisattassa vijātadivaseyeva bodhisattena saddhiṁ saha jāto satahatthubbedho asatthadumarājā labbhati. Dudhātu gatimhi amo.",
  "anya-e0601n1:312_11": "Apadānaṭṭhakathāyaṁ pana ‘‘dunāti kampatīti dumo.",
  "anya-e0601n1:312_12": "Dumati pūreti ākāsatalanti vā dumo’’ti vuttaṁ. Varo bodhi varabodhi,",
  "anya-e0601n1:312_13": "varabodhi ca so dumo cāti varabodhidumo, tasmiṁ.",
  "anya-e0601n1:313_0": "Catusaccadasanti cattāri ariyasaccāni maggañāṇena paṭivijjhitaṁ.",
  "anya-e0601n1:313_1": "Ettha ca saccasaddo anekesvatthesu dissati. Seyyathidaṁ.",
  "anya-e0601n1:313_2": "Saccaṁ bhaṇe na kujjheyyātiādīsu vācāsacce.",
  "anya-e0601n1:313_3": "Sacce ṭhitā samaṇabrāhmaṇātiādīsu viratisacce.",
  "anya-e0601n1:313_4": "Kasmā nu saccāni vadanti nānā pavādiyāse kusalāvadānātiādīsu diṭṭhisacce.",
  "anya-e0601n1:313_5": "Ekañhi saccaṁ na dutiyamatthītiādīsu paramatthasacce nibbāne ceva magge ca,",
  "anya-e0601n1:313_6": "catunnaṁ saccānaṁ kati kusalātiādīsu ariyasacce.",
  "anya-e0601n1:313_7": "Svāyamidhāpi ariyasacce vattatīti veditabbo. Sathanaṁ saccaṁ, avitathaṁ. Sathadhātu avitathe ṇyo.",
  "anya-e0601n1:313_8": "Yathā hi aggīnaṁ sabhāvo ekantaṁ uṇhoyeva hoti, na sītalo,",
  "anya-e0601n1:313_9": "evaṁ dukkhādīnaṁ pīḷanādi sabhāvaṁ ekantaṁ saccaṁ tathaṁ avitathaṁ anaññathaṁ hoti.",
  "anya-e0601n1:313_10": "Taṁ pana catubbidhaṁ hoti dukkhasaccaṁ, samudayasaccaṁ, nirodhasaccaṁ, maggasaccañcāti.",
  "anya-e0601n1:313_11": "Tattha dukkhasaccanti dukkhacchitaṁ khaṁ tucchanti dukkhaṁ. Kammadhārayasamāsoyaṁ.",
  "anya-e0601n1:313_12": "Vuttañhetaṁ saccavibhaṅgaṭṭhakathāyaṁ ‘‘duiti ayaṁsaddo kucchite dissati.",
  "anya-e0601n1:313_13": "Kucchitañhi puttaṁ duputtoti vadanti. Khaṁsaddo pana tucche.",
  "anya-e0601n1:313_14": "Tucchañhi ākāsaṁ khanti vuccati.",
  "anya-e0601n1:313_15": "Idañca paṭhamasaccaṁ kucchitaṁ. Anekaupaddavādhiṭṭhānato,",
  "anya-e0601n1:313_16": "tucchaṁbālajanaparikappitadhuvasubhasukhattabhāvavirahitato.",
  "anya-e0601n1:313_17": "Tasmā kucchitattā tucchattā ca dukkhanti vuccatī’’ti.",
  "anya-e0601n1:313_18": "Dukkhañca taṁ saccañcāti dukkhasaccaṁ. Tebhūmikavaṭṭaṁ labbhati.",
  "anya-e0601n1:314_0": "Samudayasaccanti ayati pavattati dukkhaphalaṁ etenāti ayo, lobho. Ayadhātu gatimhi a.",
  "anya-e0601n1:314_1": "Saṁ avasesa paccayasaṁyoge sati u dukkhuppattiyā ayo kāraṇoti samudayo. Chaṭṭhītappurisasamāsoyaṁ.",
  "anya-e0601n1:314_2": "Vutteñhetaṁ sacca vibhaṅgaṭṭhakathāyaṁ ‘‘saṁiti ca ayaṁsaddo samāgamo sametantiādīsu saṁyogaṁ dīpeti.",
  "anya-e0601n1:314_3": "Uiti ayaṁsaddo uppannaṁ uditantiādīsu uppattiṁ. Ayasaddo pana kāraṇaṁ dīpeti.",
  "anya-e0601n1:314_4": "Idañcāpi dutiyasaccaṁ avasesapaccayasamāyoge sati dukkhassuppattikāraṇaṁ.",
  "anya-e0601n1:314_5": "Iti dukkhassa saṁyoge uppattikāraṇattā dukkhasamudayanti vuccatī’’ti.",
  "anya-e0601n1:314_6": "Samudayo ca so saccañcāti samudayasaccaṁ,",
  "anya-e0601n1:314_7": "lobhasaṅkhātā taṇhā labbhati .",
  "anya-e0601n1:314_8": "Nirodhasaccanti rodhati carati pavattatīti rodho, tebhūmikavaṭṭadhammo. Rodhadhātu caraṇe ṇa.",
  "anya-e0601n1:314_9": "Natthi tebhūmikavaṭṭadhammassa rodho caraṇaṁ etthāti nirodho, nibbānaṁ.",
  "anya-e0601n1:314_10": "Atha vā nirujjhati saṁsāradukkhaṁ etthāti nirodho, nibbānaṁ. Rudhidhātu āvaraṇe ṇa.",
  "anya-e0601n1:314_11": "Vuttañhetaṁ saccavibhaṅgaṭṭha kathāyaṁ ‘‘tatiyasaccaṁ pana yasmā nisaddo abhāvaṁ. Rodha saddo cārakaṁ dīpeti.",
  "anya-e0601n1:314_12": "Tasmā abhāvo ettha saṁsāra cārakasaṅkhātassa dukkharodhassa sabbagatisuññattā.",
  "anya-e0601n1:314_13": "Samadhi gate vā tasmiṁ saṁsāracārakasaṅkhātassa dukkharodhassa abhāvo hoti tappaṭipakkhattātipi dukkhanirodhanti vuccatī’’ti.",
  "anya-e0601n1:314_14": "Dukkhassa vā anuppādanirodhapaccayattā dukkhanirodhanti.",
  "anya-e0601n1:314_15": "Nirodho ca so saccañcāti nirodhasaccaṁ. Nibbānaṁ.",
  "anya-e0601n1:314_16": "Maggasaccanti dukkhanirodhaṁ nibbānaṁ maggati gacchati etenāti maggo. Aṭṭhaṅgiko maggo. Maggadhātu gatiyaṁ a.",
  "anya-e0601n1:314_17": "Vuttañhetaṁ sacca vibhaṅgaṭṭhakathāyaṁ ‘‘catutthasaccaṁ pana yasmā etaṁ dukkhanirodhaṁ gacchati ārammaṇavasena tadabhimukhabhūtattā paṭipadā ca hoti dukkhanirodhappattiyā.",
  "anya-e0601n1:314_18": "Tasmā dukkhanirodhagāminipaṭipadāti vuccatī’’ti.",
  "anya-e0601n1:314_19": "Maggo ca so saccañcāti maggasaccaṁ. Aṭṭhaṅgiko maggo labbhati.",
  "anya-e0601n1:314_20": "Yasmā panetāni buddhādayo ariyā paṭivijjhanti,",
  "anya-e0601n1:314_21": "tasmā ariyasaccānītipi vuccanti.",
  "anya-e0601n1:314_22": "Atha vā buddhādīhi ariyehi paṭivijjhiyanti,",
  "anya-e0601n1:314_23": "tasmā ariyasaccānītipi vuccanti.",
  "anya-e0601n1:315_0": "Tesaṁ pana lakkhaṇādīni evaṁ veditabbāni.",
  "anya-e0601n1:315_1": "Ettha hi bādhanalakkhaṇaṁ dukkhasaccaṁ, santāpanarasaṁ, pavattipaccupaṭṭhānaṁ,",
  "anya-e0601n1:315_2": "pabhavalakkhaṇaṁ samudayasaccaṁ, anupacchedakaraṇarasaṁ, palibodhapaccupaṭṭhānaṁ.",
  "anya-e0601n1:315_3": "Santilakkhaṇaṁ nirodhasaccaṁ, accutirasaṁ, animittapaccupaṭṭhānaṁ.",
  "anya-e0601n1:315_4": "Niyyānalakkhaṇaṁ maggasaccaṁ, kilesappahāna karaṇarasaṁ, vuṭṭhānapaccupaṭṭhānanti.",
  "anya-e0601n1:315_5": "Etesu pana catūsu saccesu paṭhamatatiyasaccāni phalāni honti.",
  "anya-e0601n1:315_6": "Dutiya catutthasaccāni hetūni honti.",
  "anya-e0601n1:315_7": "Purimāni dvesaccāni dudda sattā gambhīrāni.",
  "anya-e0601n1:315_8": "Pacchimāni dvesaccāni gambhīrattā duddasāni.",
  "anya-e0601n1:316_0": "Api ca kho pana dukkhanirodhaṁ ariyasaccaṁ gambhīrañceva duddasañcāti veditabbaṁ.",
  "anya-e0601n1:316_1": "Ekekassa pana saccassa catunnaṁ catunnaṁ atthānaṁ vasena soḷasa saccaṭṭhā honti.",
  "anya-e0601n1:316_2": "Tena vuttaṁ paṭisambhidā maggapāḷiyaṁ ‘‘dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho,",
  "anya-e0601n1:316_3": "ime cattāro dukkhassa dukkhaṭṭhā tathā avitathā anaññathā.",
  "anya-e0601n1:316_4": "Evaṁ dukkhaṁ tathaṭṭhena saccaṁ.",
  "anya-e0601n1:316_5": "Samudayassa āyūhanaṭṭho nidānaṭṭho saṁyogaṭṭho palibodhaṭṭho,",
  "anya-e0601n1:316_6": "ime cattāro samudayassa samudayaṭṭhā tathā avitathā anaññathā.",
  "anya-e0601n1:316_7": "Evaṁ samudayo tathaṭṭhena saccaṁ.",
  "anya-e0601n1:316_8": "Nirodhassa nissaraṇaṭṭho vivekaṭṭho asaṅkhataṭṭho amataṭṭho,",
  "anya-e0601n1:316_9": "ime cattāro nirodhassa nirodhaṭṭhā tathā avitathā anaññathā,",
  "anya-e0601n1:316_10": "evaṁ nirodho tathaṭṭhena saccaṁ.",
  "anya-e0601n1:316_11": "Maggassa niyyānaṭṭho hetvaṭṭho dassanaṭṭho adhipateyyaṭṭho,",
  "anya-e0601n1:316_12": "ime cattāro maggassa maggaṭṭhā tathā avitathā anaññathā,",
  "anya-e0601n1:316_13": "evaṁ maggo tathaṭṭhena sacca’’nti.",
  "anya-e0601n1:317_0": "Dassanaṁ dasaṁ, disati passatīti vā dasaṁ, catumaggañāṇaṁ. Disadhātu apekkhane a.",
  "anya-e0601n1:317_1": "Catunnaṁ saccānaṁ dassanaṁ assāti catusaccadaso, jino.",
  "anya-e0601n1:317_2": "Atha vā cattāri saccāni adassi apassīti catusaccadaso, jino.",
  "anya-e0601n1:317_3": "So cattāri saccāni catumaggañāṇena appaṭivijjhīti attho. Taṁ catusaccadasaṁ.",
  "anya-e0601n1:317_4": "Catusaccañāṇaṁ pana duvidhaṁ hoti anubodhañāṇañca, paṭivedha ñāṇañcāti.",
  "anya-e0601n1:317_5": "Tattha anubodhañāṇaṁ lokiyaṁ anussavādivasena nirodhe magge ca pavattati,",
  "anya-e0601n1:317_6": "paṭivedhañāṇaṁ lokuttaraṁ nirodhamārammaṇaṁ katvā kiccato cattāripi saccāni paṭivijjhati.",
  "anya-e0601n1:317_7": "Yathāha yo bhikkhave dukkhaṁ passati, dukkhasamudayampi so passati. Dukkhanirodhampi passati,",
  "anya-e0601n1:317_8": "dukkhanirodhagāminipaṭi padampi passatīti sabbaṁ vattabbaṁ.",
  "anya-e0601n1:317_9": "Catusaccapaṭivedhañāṇaṁ pana anubodhañāṇena vinā na pavattati,",
  "anya-e0601n1:317_10": "tasmā anubodha ñāṇatthāya pubbe catusaccakammaṭṭhānaṁ paṇḍitena samārambhi tabbanti .",
  "anya-e0601n1:317_11": "Nanu ca ariyasāvakā cattāri saccāni paṭivijjhanti.",
  "anya-e0601n1:317_12": "Atha kasmā jinoyeva catusaccadasanti thomitoti.",
  "anya-e0601n1:317_13": "Bhagavā pana ariyasāvakehi visiṭṭhena anaññopadesena arahattamaggañāṇena cattāri saccāni paṭivijjhanti.",
  "anya-e0601n1:317_14": "Tasmā bhagavāyeva catusaccadasanti abhitthavitoti.",
  "anya-e0601n1:317_15": "Tattha pana ṭhapetvā taṇhañca nibbānañca avasesadhammā dukkhasaccaṁ nāma.",
  "anya-e0601n1:317_16": "Aṭṭhasatataṇhāvicaritā samudayasaccaṁ nāma. Nibbānaṁ nirodha saccaṁ nāma.",
  "anya-e0601n1:317_17": "Aṭṭhaṅgiko maggo maggasaccaṁ nāma.",
  "anya-e0601n1:317_18": "Vuttaṁ pana abhidhammatthasaṅgahe –",
  "anya-e0601n1:318_0": "‘‘Dukkhaṁ tebhūmakaṁ vaṭṭaṁ, taṇhā samudayo bhave;",
  "anya-e0601n1:319_0": "Nirodho nāma nibbānaṁ, maggo lokuttaro mato’’ti.",
  "anya-e0601n1:320_0": "Varamiddhigatanti varaṁ iddhigataṁ.",
  "anya-e0601n1:320_1": "Uttamaṁ atītabuddhānaṁ iddhiṁ pattanti attho.",
  "anya-e0601n1:320_2": "Atha vā uttamānaṁ iddhīnaṁ patiṭṭhānabhūtanti attho. Ijjhanaṁ samijjhanaṁ iddhi,",
  "anya-e0601n1:320_3": "ijjhati samijjhati nippajjatīti vā iddhi.",
  "anya-e0601n1:320_4": "Iddhividhañāṇañca arahattamaggo ca labbhati.",
  "anya-e0601n1:320_5": "Vuttañhi visuddhimagge ‘‘tathā nekkhammaṁ ijjhatīti iddhīti ca arahattamaggo ijjhatīti iddhī’’ti ca.",
  "anya-e0601n1:320_6": "Atha vā ijjhanti sattā etāya iddhā vuddhā ukkaṁsagatā hontīti iddhi,",
  "anya-e0601n1:320_7": "aṭṭhasamāpattiyo ca cattāro maggā ca labbhanti.",
  "anya-e0601n1:320_8": "Idhadhātu vuḍḍhiyanti paccayo.",
  "anya-e0601n1:320_9": "Atha vā tapaccayo itthiliṅgajotako īpaccayo ca. Iddhiṁ agaminti iddhigato, jino.",
  "anya-e0601n1:320_10": "Atha vā gacchati patiṭṭhahati etthāti gato,",
  "anya-e0601n1:320_11": "varānaṁ uttamānaṁ iddhīnaṁ gato patiṭṭhānabhūtoti varamiddhigato, jino. Taṁ varamiddhigataṁ.",
  "anya-e0601n1:320_12": "Kiñcāpi pana ariyasāvakā iddhippattā honti,",
  "anya-e0601n1:320_13": "buddhā pana visesato etāya abhiññāya iddhā samiddhā vuddhā atiukkaṁsagatā honti,",
  "anya-e0601n1:320_14": "tasmā buddhoyeva varamiddhigatanti abhitthavituṁ arahatīti veditabbo.",
  "anya-e0601n1:321_0": "Naradevahitanti manussadevānaṁ lokiyalokuttara saṅkhātaṁ hitaṁ payojanaṁ dhāraṇaṁ.",
  "anya-e0601n1:321_1": "Tesaṁ pana attho heṭṭhā vuttoyeva.",
  "anya-e0601n1:321_2": "Tibhavūpasamanti tibhavaupasamaṁ.",
  "anya-e0601n1:321_3": "Punabbhavābhinibbattiyā abhāvato kāmarūpaarūpasaṅkhātehi tīhi bhavehi tīsu bhavesu punabbhavābhinibbattito vā upasamitaṁ nibbutaṁ niruddhanti attho.",
  "anya-e0601n1:321_4": "Bhavanti sattā etthāti bhavo, tayo bhavā tibhavā,",
  "anya-e0601n1:321_5": "tehi upasamitthāti tibhavūpasamo, jino. Taṁ tibhavūpasamaṁ.",
  "anya-e0601n1:321_6": "Bhagavato pana bodhipallaṅkeva kāmarūpārūpasaṅkhātesu tīsu bhavesu paṭisandhijanakānaṁ avijjātaṇhāmūlakānaṁ puññādisaṅkhārānaṁ arahattamaggañāṇena niravasesaṁ pahīnattā punabbhavābhinibbatti natthi.",
  "anya-e0601n1:321_7": "Tasmā bhagavantaṁyeva visesena tibhavūpasamanti thometīti vuttaṁ hoti.",
  "anya-e0601n1:321_8": "Jinanti pañcamārajayantaṁ buddhaṁ.",
  "anya-e0601n1:321_9": "Paṇamāmīti ahaṁ ñāṇasampayuttacittena ādaraṁ vandāmīti yojanā.",
  "anya-e0601n1:322_0": "Ayaṁ panettha saṅkhepayojanā.",
  "anya-e0601n1:322_1": "Samatiṁsati sambharaṇaṁ samatiṁsapāramiyo sambhūtaṁ paripūritaṁ,",
  "anya-e0601n1:322_2": "varabodhidume uttamabodhirukkhamūle,",
  "anya-e0601n1:322_3": "catusaccadasaṁ cattāri ariyasaccāni maggañāṇena passantaṁ paṭivijjhantaṁ,",
  "anya-e0601n1:322_4": "varamiddhigataṁ uttamaṁ atīta buddhānaṁ iddhipattaṁ uttamānaṁ iddhīnaṁ patiṭṭhānabhūtaṁ vā,",
  "anya-e0601n1:322_5": "naradevahitaṁ manussadevānaṁ lokiyalokuttarasaṅkhātaṁ payojanaṁ dhāraṇaṁ,",
  "anya-e0601n1:322_6": "tibhavūpasamaṁ kāmarūpaarūpasaṅkhātehi tīhi bhavehi upasamitaṁ,",
  "anya-e0601n1:322_7": "kāmarūpārūpasaṅkhātesu tīsu bhavesu punabbhavā bhinibbattito upasamitaṁ nibbutaṁ vā,",
  "anya-e0601n1:322_8": "jinaṁ pañcamārajayantaṁ buddhaṁ paṇamāmi ahaṁ ñāṇasampayuttacittena ādaraṁ vandāmīti.",
  "anya-e0601n1:323_0": "Ekādasamavandanagāthāvaṇṇanā samattā.",
  "anya-e0601n1:324_0": "12.",
  "anya-e0601n1:325_0": " Satapuññajalakkhaṇikaṁ virajaṁ,",
  "anya-e0601n1:326_0": "Gaganūpamadhiṁ dhitimerusamaṁ;",
  "anya-e0601n1:327_0": "Jalajūpamasītalasīlayutaṁ,",
  "anya-e0601n1:328_0": "Pathavīsahanaṁ paṇamāmi jinaṁ.",
  "anya-e0601n1:329_0": "12.",
  "anya-e0601n1:329_1": "Evaṁ ekādasamagāthāya jinaṁ vanditvā idāni satapuññajalakkhaṇikantyādīhi chahi guṇehi thomitvā jinaṁ vanditu kāmo satapuññajalakkhaṇikantyādigāthamāha.",
  "anya-e0601n1:329_2": "Ayaṁ pana catūhi sa gaṇehi racitattā dvādasakkharehi yuttā toṭakagāthāti daṭṭhabbā.",
  "anya-e0601n1:329_3": "Sādhakaṁ pana anantaragāthāvaṇṇanāyaṁ vuttameva.",
  "anya-e0601n1:330_0": "Tattha satapuññajalakkhaṇikanti anekapāramīpuññatejena jātena dvattiṁsamahāpurisalakkhaṇena sampannaṁ.",
  "anya-e0601n1:330_1": "Ettha ca satasaddo anekasaṅkhyāvācako.",
  "anya-e0601n1:330_2": "Satatejo sahassaraṁ sītiādīsu viya.",
  "anya-e0601n1:330_3": "Satena anekena pāramīpuññatejena jātanti satapuññajaṁ,",
  "anya-e0601n1:330_4": "lakkhiyati lakkhitabbaṁ buddhadabbaṁ etehīti lakkhaṇaṁ,",
  "anya-e0601n1:330_5": "dvattiṁsamahāpurisalakkhaṇādi. Lakkhadhātu dassanaṅkesuyu.",
  "anya-e0601n1:330_6": "Satapuññajañca taṁ lakkhaṇañcāti satapuññaja lakkhaṇaṁ.",
  "anya-e0601n1:330_7": "Taṁ assa atthīti satapuññajalakkhaṇiko, jino. Taṁ.",
  "anya-e0601n1:330_8": "Bhagavā hi anantesu cakkavāḷesu sabbe sattā ekekaṁ puññakammaṁ satakkhattuṁ kareyyuṁ.",
  "anya-e0601n1:330_9": "Ettakehi janehi kataṁ puññakammaṁ bodhisatto ekova ekekaṁ sataguṇaṁ katvā nibbattena pāramīpuññatejena jātehi dvattiṁsa mahāpurisalakkhaṇehi ca asītianubyañjana lakkhaṇe hi ca sampannoti satapuññajalakkhaṇikanti thometīti adhippāyo.",
  "anya-e0601n1:330_10": "Vuttañhi buddhavaṁsaṭṭhakathāyaṁ –",
  "anya-e0601n1:331_0": "‘‘Satapuñña lakkhaṇoti anantesu cakkavāḷesu sabbe sattā ekekaṁ puññakammaṁ satakkhattuṁ kareyyuṁ,",
  "anya-e0601n1:331_1": "ettakehi janehi katakammaṁ bodhisatto sayameva eko sataguṇaṁ katvā nibbatto.",
  "anya-e0601n1:331_2": "Tasmā satapuññalakkhaṇoti vuccati.",
  "anya-e0601n1:331_3": "Keci pana satena satena puññakammena nibbattaṁ ekekalakkhaṇoti vadanti.",
  "anya-e0601n1:331_4": "Evaṁ sante yo koci buddho bhaveyyāti.",
  "anya-e0601n1:331_5": "Taṁ aṭṭhakathāsu paṭikkhitta’’nti.",
  "anya-e0601n1:331_6": "Pātheyyaṭṭhakathāyaṁ pana ‘‘sata puññalakkhaṇanti satena satena puññakammena nibbattaṁ ekekaṁ lakkhaṇaṁ .",
  "anya-e0601n1:331_7": "Evaṁ sante yo koci buddho bhaveyyāti na rocayiṁsu.",
  "anya-e0601n1:331_8": "Anantesu pana cakkavāḷesu sabbe sattā ekekaṁ kammaṁ satakkhattuṁ kareyyuṁ.",
  "anya-e0601n1:331_9": "Ettakehi janehi kataṁ kammaṁ bodhisatto ekova ekekaṁ sataguṇaṁ katvā nibbatto.",
  "anya-e0601n1:331_10": "Tasmā satapuññalakkhaṇoti imamatthaṁ rocayiṁsū’’ti vuttaṁ.",
  "anya-e0601n1:331_11": "Dvattiṁsamahāpurisalakkhaṇaṁ pana upari āvibhavissatīti.",
  "anya-e0601n1:332_0": "Virajanti rāgarajādīnaṁ abhāvā vigatarajaṁ.",
  "anya-e0601n1:332_1": "Rañjati sañjati rūpādiārammaṇesūti rajo, rāgādirajo. Ranjadhātu rāge a. Vigato rajo assāti virajo, jino. Taṁ virajaṁ.",
  "anya-e0601n1:332_2": "Jino hi bodhipallaṅkeyeva sabbakilesamāra rajassa jayitattā vigatarajoti attho.",
  "anya-e0601n1:332_3": "Gaganūpamadhinti ettha dhī vuccati sabbaññutañāṇaṁ.",
  "anya-e0601n1:332_4": "Tasmā ākāsūpamasabbaññuta ñāṇavantanti attho.",
  "anya-e0601n1:332_5": "Gacchanti ettha vihaṅgamādayoti gaganaṁ, ākāso. Gamudhātu gatiyaṁ yu. Makārassa go. Upamiyate upamā. Bhāvasādhanoyaṁ. Upapubbamādhātu parimāne a.",
  "anya-e0601n1:332_6": "Sabbañeyyadhammaṁ dharati jānātīti dhī, sabbaññuta ñāṇaṁ. Dharadhātu ñāṇe kvi, itthiliṅgajotakaīpaccayo ca.",
  "anya-e0601n1:332_7": "Gaganena ākāsena yuttā upamā gaganūpamā,",
  "anya-e0601n1:332_8": "taṁ sadisaṁ dhī sabbaññutañāṇaṁ yassāti gaganūpamadhi, jino. Taṁ gaganūpamadhiṁ.",
  "anya-e0601n1:332_9": "Ayaṁ pana anantādiguṇahīnattā dhammahīnopamā nāma.",
  "anya-e0601n1:332_10": "Vuttañhi subodhālaṅkāre ‘‘dhammahīnāmukhambhoja, sadisaṁ munino itī’’ti.",
  "anya-e0601n1:332_11": "Yathā hi ākāso anantoti vuttattā ākāso ananto hutvā vittharati,",
  "anya-e0601n1:332_12": "evaṁ bhagavato anantaṁ buddhañāṇanti vuttattā sabbaññutañāṇassa anantārammaṇattā ca ñāṇaṁ anantaṁ hutvā vittharati.",
  "anya-e0601n1:332_13": "Tasmā gaganūpamadhinti thometīti.",
  "anya-e0601n1:333_0": "Dhitimerusamanti ettha dhiti vuccati samādhi.",
  "anya-e0601n1:333_1": "Sinerupabbata sadisaṁ acalasamādhivantanti attho.",
  "anya-e0601n1:333_2": "Dhiyati ṭhapiyati sampayuttadhamme ekārammaṇe etenāti dhiti,",
  "anya-e0601n1:333_3": "bhagavato lokiyalokuttarajhānasamādhi. Dhidhātu dhāraṇeti.",
  "anya-e0601n1:333_4": "Raṁsiyā andhakāraṁ mināti hiṁsatīti meru, pabbatarājā. Mīdhātu hiṁsāyaṁ rupaccayo.",
  "anya-e0601n1:333_5": "Imaṁ vacanatthañhi sinerussa pācīnapassaṁ rajatamayaṁ, dakkhiṇapassaṁ maṇimayaṁ,",
  "anya-e0601n1:333_6": "pacchimapassaṁ phallikamayaṁ,",
  "anya-e0601n1:333_7": "uttarapassaṁ suvaṇṇamayaṁ hotīti vuttavacanaṁ sandhāya vuttaṁ.",
  "anya-e0601n1:333_8": "Atha vā mināti hiṁsati sabbe pabbate attano uccataraṭṭhenāti meru,",
  "anya-e0601n1:333_9": "merunā samo dhiti samādhi yassāti dhitimerusamo, jino. Taṁ dhitimeru samaṁ.",
  "anya-e0601n1:333_10": "Yathā hi merurājā aṭṭhahi disāhi āgatehi vātehi na kampati na calati,",
  "anya-e0601n1:333_11": "evaṁ jino kāmacchandādinīvaraṇe pajahitvā lokuttarajjhānasamādhinā samannāgatattā aṭṭhahi lokadhammehi ca micchādiṭṭhivātehi ca na kampati na calatīti dhitimerusamanti thometi.",
  "anya-e0601n1:334_0": "Jalajūpamasītalasīlayutanti udakajātappadumasadisena atisītalena asaṅkhyeyyasīlena saṁyuttaṁ.",
  "anya-e0601n1:334_1": "Vuttañhi apadāna pāḷiyaṁ ‘‘sīlaṁ tassa asaṅkhyeyya’’nti.",
  "anya-e0601n1:334_2": "Tadaṭṭhakathāyañca ‘‘bhagavato pana sīlaṁ asaṅkhyeyyamevā’’ti. Jalati dibbatīti jalaṁ, udakaṁ. Jaladhātu dittiyaṁ a. Jale udake jātaṁ jalajaṁ, padumaṁ.",
  "anya-e0601n1:334_3": "Jalajena padumena upamaṁ sadisanti jalajūpamaṁ, sīlaṁ.",
  "anya-e0601n1:334_4": "Sukhatthikehi seviyatīti sītalaṁ, sīlaṁ. Sidhātu sevāyaṁ talapaccayo.",
  "anya-e0601n1:334_5": "Atha vā sītaguṇaṁ lāti gaṇhātīti sītalaṁ, sīlaṁ.",
  "anya-e0601n1:334_6": "Sītasaddūpapada lādhātu gahaṇe kvi.",
  "anya-e0601n1:334_7": "Udake pana jātaṁ padumaṁ udakena uṇhassa samitattā sītalaṁ viya.",
  "anya-e0601n1:334_8": "Sīlaṁ pana buddhassa kilesatā panassa sametattā accantasītalaṁ hoti.",
  "anya-e0601n1:334_9": "Surakkhitañhi visuddhaṁ sīlaṁ kilesappahānena sattānaṁ kilesapariḷāhaṁ upasameti na haritacandanaṁ muttāhāro maṇi udakaṁ vāto candakiraṇo ca.",
  "anya-e0601n1:334_10": "Tasmā sīlameva sītalanti accantasītalanti vuccati. Tena vuttaṁ visuddhimagge –",
  "anya-e0601n1:335_0": "‘‘Na taṁ sajaladā vātā, na cāpi haricandanaṁ;",
  "anya-e0601n1:336_0": "Neva hārā na maṇayo, na candakiraṇaṅkurā;",
  "anya-e0601n1:337_0": "Samayantīdha sattānaṁ, pariḷāhaṁ surakkhitaṁ;",
  "anya-e0601n1:338_0": "Yaṁ sametidaṁ ariyaṁ, sīlaṁ accantasītala’’nti.",
  "anya-e0601n1:339_0": "Ayaṁ pana tassa gāthādvayassattho.",
  "anya-e0601n1:339_1": "Surakkhitaṁ suṭṭhurakkhitaṁ ariyaṁ visuddhaṁ accantasītalaṁ idaṁ sīlaṁ idhaloke sattānaṁ yaṁ pariḷāhaṁ sameti,",
  "anya-e0601n1:339_2": "taṁ pariḷāhaṁ sajaladā udakadadena meghena saha pavattā vātā sītavātā na samayanti haritacandanañcāpi na samayati.",
  "anya-e0601n1:339_3": "Hārā muttāhārā neva samayanti.",
  "anya-e0601n1:339_4": "Maṇayo veḷuriyādimaṇiyo na samayanti.",
  "anya-e0601n1:339_5": "Candakiraṇaṅkurā candassa raṁsiaṅkurā na samayantīti.",
  "anya-e0601n1:339_6": "Sīlati samādhiyati kāyakammādīnaṁ susīlyavasena na vippakiratīti sīlaṁ. Sīladhātu samādhimhi a.",
  "anya-e0601n1:339_7": "Atha vā sīlanti samādahanti cittaṁ etenāti sīlaṁ,",
  "anya-e0601n1:339_8": "sīlenti vā etena kusale dhamme upadhārenti ābhuso dhārenti sādhavoti sīlaṁ, cetanādhammo, kusalacittuppādo vā labbhati. Sīladhātu upadhāraṇe a.",
  "anya-e0601n1:339_9": "Vuttañhetaṁ visuddhimaggaṭṭhakathāyaṁ ‘‘kenaṭṭhena sīlanti sīlanaṭṭhena sīlaṁ. Kimidaṁ sīlaṁ nāma, samādhānaṁ vā,",
  "anya-e0601n1:339_10": "kāyakammādīnaṁ susīlyavasena avippakiṇṇatāti attho. Upadhāraṇaṁ vā,",
  "anya-e0601n1:339_11": "kusalānaṁ dhammānaṁ patiṭṭhānavasena ādhārabhāvoti attho’’ti.",
  "anya-e0601n1:339_12": "Jalajūpamena padumasadisena sītalena accantasītalena sīlena asaṅkhyeyyasīlena yuttoti jalajūpamasītalasīlayuto, jino.",
  "anya-e0601n1:339_13": "Taṁ jalajūpamasītalasīlayutaṁ.",
  "anya-e0601n1:339_14": "Yathā hi udake jātaṁ padumaṁ jalena sītalaṁ hoti,",
  "anya-e0601n1:339_15": "evaṁ bhagavato maggasīlena kilesupatāpanassa pahīnattā taṁ sītalaṁ accantasītalaṁ.",
  "anya-e0601n1:339_16": "Tena sampayuttoti jalajūpamasītalasīla yutanti thometīti vuttaṁ hoti.",
  "anya-e0601n1:340_0": "Pathavīsahananti pathavī viya khantisampannaṁ khantivantaṁ vā.",
  "anya-e0601n1:340_1": "Pathanti patiṭṭhahanti ettha tarupabbatādayoti pathavī, bhūmi.",
  "anya-e0601n1:340_2": "Pathadhātu patiṭṭhāyaṁ vīpaccayo.",
  "anya-e0601n1:340_3": "Atha vā puthu hutvā jātanti pathavī. Jātataddhitatthe vīpaccayo. Sahayate khamiyate sahanaṁ, sahati khamatīti vā sahanaṁ, adhivāsanakhanti. Sahadhātu khantiyaṁ yu.",
  "anya-e0601n1:340_4": "Pathavī viya sahanaṁ khamanaṁ yassa soti pathavīsahano, jino. Taṁ pathavīsahanaṁ.",
  "anya-e0601n1:340_5": "Yathā hi pathavī attano upari pakkhittaṁ sucimpi asucimpi sabbaṁ sahati, na paṭighānunayaṁ karoti,",
  "anya-e0601n1:340_6": "evaṁ jino iṭṭhārammaṇampi aniṭṭhārammaṇampi sabbaṁ sahati,",
  "anya-e0601n1:340_7": "na tattha paṭighānunayaṁ karotīti pathavīsahananti thometīti adhippāyo. Tena vuttaṁ apadānapāḷiyaṁ –",
  "anya-e0601n1:341_0": "‘‘Lābhālābhe na sajjanti, sammānanavimānane;",
  "anya-e0601n1:342_0": "Pathavīsadisā buddhā, tasmā te na virādhiyā’’ti.",
  "anya-e0601n1:343_0": "Ahaṁ jinaṁ paṇamāmi vandāmīti sambandho.",
  "anya-e0601n1:344_0": "Ayaṁ panettha saṅkhepayojanā.",
  "anya-e0601n1:344_1": "Satapuññajalakkhaṇikaṁ anekapāramīpuññatejena jātena dvattiṁsamahāpurisalakkhaṇena sampannaṁ,",
  "anya-e0601n1:344_2": "virajaṁ rāgarajādīnaṁ abhāvā vigatarajaṁ,",
  "anya-e0601n1:344_3": "gaganūpamadhiṁ ākāsūpamasabbaññutañāṇavantaṁ,",
  "anya-e0601n1:344_4": "dhitimerusamaṁ sinerupabbatasadisaṁ acalasamādhivantaṁ, jalajūpamasītala sīlayutaṁ.",
  "anya-e0601n1:344_5": "Udakajātappadumasadisena accantaatisītalena asaṅkhyeyyasīlena sampayuttaṁ,",
  "anya-e0601n1:344_6": "pathavīsahanaṁ pathavī viya khantisampannaṁ, khantivantaṁ vā,",
  "anya-e0601n1:344_7": "jinaṁ pañcamāravijayaṁ buddhaṁ ahaṁ sakkaccaṁ paṇamāmi vandāmīti.",
  "anya-e0601n1:345_0": "Dvādasamavandanagāthāvaṇṇanā samattā.",
  "anya-e0601n1:346_0": "13.",
  "anya-e0601n1:347_0": " Yo buddho sumati dive divākarova,",
  "anya-e0601n1:348_0": "Sobhanto ratijanane silāsanamhi;",
  "anya-e0601n1:349_0": "Āsīno sivasukhadaṁ adesi dhammaṁ,",
  "anya-e0601n1:350_0": "Devānaṁ tamasadisaṁ namāmi niccaṁ.",
  "anya-e0601n1:351_0": "13.",
  "anya-e0601n1:351_1": "Evaṁ dvādasamagāthāya jinaṁ vanditvā idāni tāvatiṁsapure mātudevaputtappamukhānaṁ upapattidevānaṁ abhidhammaṁ desaka guṇena abhitthavitvā vanditukāmo yo buddho sumatityādigāthamāha.",
  "anya-e0601n1:351_2": "Ayaṁ pana ma na ja ra gaṇehi ca ekagarunā ca tīhi yatīhi ca dasahi yatīhi ca racitattā terasakkhara saṁyuttā pahassiṇīgāthāti daṭṭhabbā.",
  "anya-e0601n1:351_3": "Vuttañhetaṁ vuttodaye ‘‘mnā jarā go tidasayatippahassiṇī sā’’ti.",
  "anya-e0601n1:352_0": "Tassattho.",
  "anya-e0601n1:352_1": "Yassaṁ paṭipādaṁ mnā magaṇa nagaṇā ca jarā ja gaṇa ragaṇā ca go garu ca tidasayati tiyati ca dasayati ca ce siyā,",
  "anya-e0601n1:352_2": "sā gāthā pahassiṇīgāthā nāmāti.",
  "anya-e0601n1:352_3": "Tattha sumati yo buddho dhammaṁ devānaṁ adesīti sambandho.",
  "anya-e0601n1:352_4": "Yoti aniyamavācakasabbanāmapadaṁ. Tassa vacanattho na kātabbo. Vuttañhi saddavidūhi –",
  "anya-e0601n1:353_0": "‘‘Ruḷhīkhyātaṁ nipātañcu, pasaggālapanaṁ tathā;",
  "anya-e0601n1:354_0": "Sabbanāmanti etesu, na kato viggaho chasū’’ti.",
  "anya-e0601n1:355_0": "Atha vā sabbanāmabhāvaṁ yātīti yo,",
  "anya-e0601n1:355_1": "aniyamavācaka bhāvaṁ yātīti vā yo.",
  "anya-e0601n1:355_2": "Sabbanāmabhāvena yāti pavattatīti vā yo.",
  "anya-e0601n1:355_3": "Aniyamavācakabhāvena yāti pavattatīti vā yo.",
  "anya-e0601n1:355_4": "Sabbanāmabhāvena yātabbo ñātabboti vā yo,",
  "anya-e0601n1:355_5": "yātabbo ñātabbo etena aniyamatthoti vā yo.",
  "anya-e0601n1:355_6": "Sabbanāmasaṅkhātaṁ yaitipadaṁ labbhati. Yo yādi soti attho.",
  "anya-e0601n1:355_7": "Buddhoti paṭividdhacatusaccadhammo,",
  "anya-e0601n1:355_8": "paṭividdhasabbañeyyadhammo vā.",
  "anya-e0601n1:355_9": "Tassa pana vacanattho heṭṭhā vuttoyeva.",
  "anya-e0601n1:355_10": "Sumatīti sundarasabbaññutañāṇavāto, desanāñāṇavāto vā.",
  "anya-e0601n1:355_11": "Adesi dhammaṁ devānanti vuccamānattā hi idha sabbaññuta ñāṇaṁ sumatīti vuccati.",
  "anya-e0601n1:355_12": "Manati jānāti sabbañeyyadhammaṁ desetabbadhammaṁ vāti mati. Manadhātu ñāṇeti. Sundarā mati sumati,",
  "anya-e0601n1:355_13": "sabbañeyyadhammānaṁ yathāsabhāvajānanasamatthaṁ tesaṁ dese tabbappakārajānanasamatthaṁ bodhetabbapuggalānaṁ āsayādhi muttiyādivibhāvanasamatthañcāti tisamatthasampannaṁ sabbaññutañāṇaṁ labbhati.",
  "anya-e0601n1:355_14": "Sumatīti iminā hi sabbaññutañāṇameva abhidhammakathāya samuṭṭhānabhāve samatthaṁ.",
  "anya-e0601n1:355_15": "Nāññanti imamatthaṁ dīpento abhidhammakathāya anaññasādhāraṇabhāvaṁ dasseti.",
  "anya-e0601n1:355_16": "Sundarā mati assa asmiṁ vā atthīti sumati, buddho. Samāsanta taddhitāyaṁ.",
  "anya-e0601n1:355_17": "Tadassatthītivī cāti sutte casaddena apaccayo. Yathā pītisukhanti.",
  "anya-e0601n1:355_18": "Vuttañhi pārājikaṇḍaṭṭhakathāyaṁ ‘‘ayañca pīti idañca sukhaṁ assa jhānassa asmiṁ vā jhāne atthīti idaṁ jhānaṁ pītisukhanti vuccatī’’ti.",
  "anya-e0601n1:356_0": "Diveti divase.",
  "anya-e0601n1:356_1": "Sūriyobhāsena dibbati etthāti divo. Divudhātu jutiyaṁ a. Tasmiṁ dive. Divā karovāti sūriyo iva. Divādinaṁ karotīti divākaro, sūriyo.",
  "anya-e0601n1:356_2": "Divāsaddūpa pada karadhātu karaṇe a.",
  "anya-e0601n1:356_3": "Atha vā divā divase karo raṁsi assāti divākaro. Karasaddo hi raṁsivācako. Sobhantoti virocamāno hutvā.",
  "anya-e0601n1:356_4": "Subhati virocati chabbaṇṇaraṁsiādīhīti sobhanto, buddho. Subhadhātu sobhe, dittiyaṁ vā antapaccayo.",
  "anya-e0601n1:356_5": "Bhagavā hi chabbaṇṇaraṁsīhi dvattiṁsamahāpurisalakkhaṇehi asītyānubyañjanalakkhaṇehi ca devānaṁ majjhe sobhati virocatīti attho.",
  "anya-e0601n1:356_6": "Ratijananeti devānaṁ atappakapītisomanassuppādane, pemuppādane vā. Ramanaṁ rati. Ramudhātu kīḷāyanti.",
  "anya-e0601n1:356_7": "Taṁ janeti uppādetīti ratijananaṁ. Silāsanaṁ.",
  "anya-e0601n1:356_8": "Ratisaddūpapada janadhātu janane yu. Tasmiṁ ratijanane.",
  "anya-e0601n1:357_0": "Silāsanamhīti tidasālaye,",
  "anya-e0601n1:357_1": "pāricchattakamūle jāte nikkhitte vā dīghato saṭṭhiyojane vitthārato paṇṇāsa yojane puthulato pannarasayojane vaṇṇato jayasumanapupphasadise rattakampalavaṇṇe vā saṇhasukhume paṇḍukampa lanāmake silāsane. Sakkena seviyatīti silaṁ. Pāsāṇo . Sidhātu sevāyaṁ alapaccayo. Āsiyati etthāti āsanaṁ.",
  "anya-e0601n1:357_2": "Atha vā āgantvā seviyati etthāti āsanaṁ. Āpubbasidhātu sevāyaṁ yu. Silaṁeva āsanaṁ silāsanaṁ.",
  "anya-e0601n1:357_3": "Paṇḍukampalasilāsanaṁ labbhati. Tasmiṁ silāsanamhi.",
  "anya-e0601n1:357_4": "Āsīnoti dasahi cakkavāḷasahassehi āgamma sannisinnānaṁ devānaṁ gaṇena parivārito hutvā nisīdanto. Āsīdanaṁ nisajjanaṁ āsīno.",
  "anya-e0601n1:357_5": "Āsamantato sīdati vasatīti vā āsīno.",
  "anya-e0601n1:357_6": "Abhidhammakathābhimukhaṁ sīdati nisajjatīti vā āsīno, buddho. Āpubbasīdadhātu nisajjāyaṁ.",
  "anya-e0601n1:357_7": "Visaraṇa gatyāvasānesu vā tapaccayo. Tassa īṇādeso, ṇassanattaṁ, dhātvantalopo.",
  "anya-e0601n1:357_8": "Sivasukhadanti nibbānasukhadāyakaṁ. Ariyehi seviyatīti sivaṁ, nibbānaṁ. Sidhātu sevāyaṁ avo.",
  "anya-e0601n1:357_9": "Atha vā rāgaggiādīhi samati upasamati etthāti sivaṁ, nibbānaṁ. Samudhātu upasame rivo.",
  "anya-e0601n1:357_10": "Abhidhānappadīpikaṭīkāyaṁ pana ‘‘sivaṁ khemabhāvaṁ karotīti sivaṁ,",
  "anya-e0601n1:357_11": "saṁsārabhīrukehi sevitabbattā vā sivaṁ.",
  "anya-e0601n1:357_12": "Yadādinā vapaccayo’’ti vuttaṁ. Sukhayatīti sukhaṁ. Yassuppajjati, taṁ sukhitaṁ karotīti attho.",
  "anya-e0601n1:357_13": "Atha vā suṭṭhu dukkhaṁ khanatīti sukhaṁ.",
  "anya-e0601n1:357_14": "Supubba khanudhātu avadāraṇe kvi.",
  "anya-e0601n1:357_15": "Sivassa nibbānassa sukhaṁ sivasukhaṁ, taṁ dadātīti sivasukhadaṁ, abhidhammadhammo.",
  "anya-e0601n1:357_16": "Sivasukhasaddūpapadadādhātu a.",
  "anya-e0601n1:357_17": "Yo hi abhidhammadhammaṁ suṇāti,",
  "anya-e0601n1:357_18": "so tassa nibbānasukhaṁ dadātīti attho.",
  "anya-e0601n1:358_0": "Adesi dhammaṁ devānanti devānaṁ dhammaṁ adesīti sambandho.",
  "anya-e0601n1:358_1": "Ettha ca dhammanti nānānayavicittaṁ gambhīraṁ saṇhasukhumaṁ duddasaṁ abhidhamma dhammaṁ.",
  "anya-e0601n1:358_2": "Attano sabhāvaṁ dhāretīti dhammo,",
  "anya-e0601n1:358_3": "paṇḍitehi dhāriyati na bālehīti vā dhammo, abhidhammapiṭakaṁ.",
  "anya-e0601n1:358_4": "Dharadhātu dhāraṇe rammapaccayo. Taṁ dhammaṁ.",
  "anya-e0601n1:358_5": "Devānanti pubbe manussaloke mātubhūtadevaputtappamukhānaṁ upapattidevānaṁ.",
  "anya-e0601n1:358_6": "Vuttañhetaṁ aṭṭhasālinīaṭṭhakathāyaṁ –",
  "anya-e0601n1:359_0": "‘‘Mātaraṁ pamukhaṁ katvā, tassā paññāya tejasā;",
  "anya-e0601n1:360_0": "Abhidhammakathāmaggaṁ, devānaṁ sampavattayī’’ti.",
  "anya-e0601n1:361_0": "Ettha ca mātarantipadassa pubbe manussaloke mātubhūtaṁ devaputtanti attho daṭṭhabbo.",
  "anya-e0601n1:361_1": "Vuttañhetaṁ jinālaṅkārapāḷiyaṁ –",
  "anya-e0601n1:362_0": "‘‘Tato puttaṁ gahetvāna, gatā mātā sakaṁ gharaṁ;",
  "anya-e0601n1:363_0": "Sattamiyaṁ cutā gantvā, devaputtattamāgamī’’ti.",
  "anya-e0601n1:364_0": "Taṭṭīkāyañca ‘‘bodhisattamātā gabbhavuṭṭhānato sattame divase kālaṅkatvā tusitapure devaputto hutvā nibbattī’’ti vuttaṁ.",
  "anya-e0601n1:364_1": "Ettha ca devaputtasaddena vuttameva.",
  "anya-e0601n1:364_2": "Kāḷudāyī theragāthāaṭṭhakathāyañca ‘‘parivāritāti ca itthiliṅganiddeso purimattabhāvasiddhaṁ itthibhāvaṁ devatābhāvaṁ vā sandhāya kato.",
  "anya-e0601n1:364_3": "Devūpapatti pana purisabhāvena jātā’’ti vuttaṁ.",
  "anya-e0601n1:364_4": "Jātakaṭīkāyañca ‘‘devorohaneti mātudevaputtassa temāsaṁ abhidhammapiṭakaṁ desetvā devorohanakāle’’ti mātudevaputtasaddena vuttaṁ.",
  "anya-e0601n1:364_5": "Abhidhammāvatāraṭīkāyañca ‘‘devānanti tadā dhammapaṭiggāhakānaṁ dasasahassacakkavāḷādhivāsīnaṁ mātudevaputtappamukhānaṁ upapattidevāna’’nti mātudevaputta saddena vuttaṁ.",
  "anya-e0601n1:364_6": "Sirīmahāmāyāsatthe ca ‘‘sirīmahāmāyā devīpi sattadivaseyeva vasitvā kālaṅkatvā attano puññānubhāvena tusitabhavane devaputto hutvā nibbattī’’ti devaputtasaddena vuttaṁ.",
  "anya-e0601n1:364_7": "Maṇidīpaṭīkāyañca ‘‘mātaranti pubbe manussaloke mātubhūtaṁ devaputtanti attho.",
  "anya-e0601n1:364_8": "Sirīmahāmāyā hi bodhisattaṁ vijāyitvā sattāhamattaṁ ṭhatvā ito cavitvā tusitabhavane purisabhāveneva nibbatto, na itthibhāvenā’’ti vuttaṁ.",
  "anya-e0601n1:364_9": "Tasmā mātarantipadassa mātubhūtaṁ devaputtanti attho mukhyena daṭṭhabbo.",
  "anya-e0601n1:365_0": "Madhusārattha dīpanīṭīkāyaṁ pana –",
  "anya-e0601n1:366_0": "‘‘Suddhodano nāma pitā mahesino,",
  "anya-e0601n1:367_0": "Buddhassa mātā pana māyā nāma.",
  "anya-e0601n1:368_0": "Bodhisattaṁ parihariya kucchinā,",
  "anya-e0601n1:369_0": "Kāyassa bhedā tidivasmiṁ modati;",
  "anya-e0601n1:370_0": "Sā gotamī kālaṁkatā ito cutā,",
  "anya-e0601n1:371_0": "Dibbehi kāmehi samaṅgibhūtā;",
  "anya-e0601n1:372_0": "Āmodati kāmaguṇehi pañcahi,",
  "anya-e0601n1:373_0": "Parivāritā devagaṇehi tehī’’ti; Therāpāḷi;",
  "anya-e0601n1:374_0": "Tadaṭṭhakathāyaṁ ‘‘parivāritāti ca itthiliṅganiddeso purimatta bhāvasiddhaṁ itthibhāvaṁ devatābhāvaṁ vā sandhāya kato.",
  "anya-e0601n1:374_1": "Devūpapatti pana purisabhāvena jātāti vuttattā mātaranti manussattabhāvavasena vutta’’nti vadanti.",
  "anya-e0601n1:374_2": "Theraṭṭhakathā pana nasaṅgahāruḷhā.",
  "anya-e0601n1:374_3": "Aññaṭṭhakathāṭīkāsu ca tādisaṁ vacanaṁ natthi.",
  "anya-e0601n1:374_4": "Patthanākāle ca buddhamātā hutvā pacchā puriso homīti patthanā natthi.",
  "anya-e0601n1:374_5": "Tiṁsadhammatāyañca buddhamātuyā purisabhāvo nāma natthi.",
  "anya-e0601n1:374_6": "Tasmā taṁ vīmaṁsitabbantipi vidū vadantīti vuttaṁ. Taṁ pana na gahetabbaṁ. Kasmā,",
  "anya-e0601n1:374_7": "saṁsayavacanena vīmaṁsitabbanti vidūvadantīti ca vuttattā ca yathāvuttaṭṭhakathāṭīkāvacanehi ujukaṁ viruddhattā ca.",
  "anya-e0601n1:374_8": "Devatāsaddo hi devaputte brahme devadhītāya ca vattati.",
  "anya-e0601n1:374_9": "Tathāhesa ‘‘atha kho aññatarā devatā abhikkantāya rattiyā abhikkantavaṇṇā’’tiādīsu devaputte.",
  "anya-e0601n1:374_10": "Vuttañhi khuddakapāṭhaaṭṭhakathāyaṁ ‘‘aññatarāti aniyamita niddeso. Sā hi nāmagottato apākaṭā. Tasmā aññatarāti vuttā. Devoyeva devatā. Itthipurisasādhāraṇamevetaṁ. Idha pana purisoeva. So devaputto.",
  "anya-e0601n1:374_11": "Kintusādhāraṇanāmavasena devatāti vutto’’ti.",
  "anya-e0601n1:374_12": "Sunītattheraapadāna pāḷiyaṁ āgatāsu ‘‘tathā tā devatā sattasatā uḷārā brahmā vimānā abhinikkhamitvā’’tiādīsu brahme.",
  "anya-e0601n1:374_13": "Padīpavimānavatthupāḷiyaṁ vuttāsu –",
  "anya-e0601n1:375_0": "‘‘Abhikkantena vaṇṇena, yā tvaṁ tiṭṭhati devate;",
  "anya-e0601n1:376_0": "Obhāsentī disā sabbā, osadhī viya tārakā’’ti.",
  "anya-e0601n1:377_0": "Ādīsu devadhītāya.",
  "anya-e0601n1:377_1": "Evaṁ pana parivāritāsaddopi veditabbo.",
  "anya-e0601n1:377_2": "Tasmā ācariyadhammapālattherena katāya theraṭṭhakathāya vuttavacanaṁ jātakaṭīkāya vuttavacanañca ācariyasumaṅgalattherena katāya abhidhammāvatāraṭīkāya vuttavacanaṁ pamāṇaṁ katvā mātudevaputtoti atthoyeva daṭṭhabbo.",
  "anya-e0601n1:377_3": "Etarahi pana keci ācariyā therāpāḷiyaṁ āgataṁ parivāritāsaddañca madhusāratthadīpanīṭīkāvacanañca paṭicca mātudevadhītāti vadanti.",
  "anya-e0601n1:377_4": "Taṁ pana tesaṁ matimattanti daṭṭhabbaṁ.",
  "anya-e0601n1:377_5": "Adesīti mahākaruṇāpubbaṅgamena sabbaññutañāṇena kathesi. Asadisaṁ tanti sambandho. Ettha ca tanti buddhaṁ. Asadisanti appaṭipuggalaṁ.",
  "anya-e0601n1:377_6": "Natthi etassa sadiso paṭipuggaloti asadiso, buddho.",
  "anya-e0601n1:377_7": "Sadevake loke sīlādiguṇena buddhena sadiso koci puggalo natthīti attho.",
  "anya-e0601n1:377_8": "Tenāha vinayamahāvaggapāḷiyaṁ –",
  "anya-e0601n1:378_0": "‘‘Na me ācariyo atthi, sadiso me na vijjati;",
  "anya-e0601n1:379_0": "Sadevakasmiṁ lokasmiṁ, natthi me paṭipuggalo’’ti.",
  "anya-e0601n1:380_0": "Niccantisatataṁ samitaṁ,",
  "anya-e0601n1:380_1": "sabbakālaṁ nirantaranti attho.",
  "anya-e0601n1:380_2": "Asadisaṁ taṁ buddhaṁ niccaṁ namāmīti sambandhoti.",
  "anya-e0601n1:381_0": "Ayaṁ panettha saṅkhepayojanā.",
  "anya-e0601n1:381_1": "Sumati sundarasabbaññuta ñāṇavāto, desanāñāṇavāto vā. Yo yādiso buddho.",
  "anya-e0601n1:381_2": "Dive divase divākarova sūriyoiva, sobhanto virocamāno hutvā,",
  "anya-e0601n1:381_3": "ratijanane devānaṁ atappakapīti somanassuppādane, pemuppādane vā,",
  "anya-e0601n1:381_4": "silāsanamhi paṇḍu kampalanāmake silāsane,",
  "anya-e0601n1:381_5": "āsīno nisīdanto hutvā sivasukhadaṁ nibbānasukhadāyakaṁ, dhammaṁ abhidhammadhammaṁ,",
  "anya-e0601n1:381_6": "devānaṁ mātu pubbadevaputtappamukhānaṁ upapattidevānaṁ adesi kathesi.",
  "anya-e0601n1:381_7": "Asadisaṁ appaṭipuggalaṁ taṁ buddhaṁ ahaṁ niccaṁ satataṁ namāmi vandāmīti.",
  "anya-e0601n1:382_0": "Terasamavandanagāthāvaṇṇanā samattā.",
  "anya-e0601n1:383_0": "14.",
  "anya-e0601n1:384_0": " Yo pādapaṅkajamuduttalarājikehi,",
  "anya-e0601n1:385_0": "Lokehi tīhivikalehi nirākulehi;",
  "anya-e0601n1:386_0": "Sampāpuṇe nirupameyyatameva nātho,",
  "anya-e0601n1:387_0": "Taṁ sabbalokamahitaṁ asamaṁ namāmi.",
  "anya-e0601n1:388_0": "14.",
  "anya-e0601n1:388_1": "Evaṁ terasamagāthāya buddhaṁ vanditvā idāni buddhassa pādatale vicittappavattehi aṭṭhasatacakkalakkhaṇehi thomitvā vanditukāmo yo pādapaṅkajatyādigāthamāha.",
  "anya-e0601n1:388_2": "Ayaṁ pana ta bha ja ja gaṇehi ca garudvayena racitattā cuddasakkharehi yuttā vasantatilakāgāthāti daṭṭhabbā.",
  "anya-e0601n1:388_3": "Vuttañhetaṁ vuttodaye ‘‘vuttā vasantatilakā ta bha jā jagā go’’ti. Tassāyamattho.",
  "anya-e0601n1:388_4": "Yassaṁ paṭipādaṁ ta bha jā ta bha ja gaṇā ca jagā jagaṇagarukā ca go garu ca ce bhavanti,",
  "anya-e0601n1:388_5": "sā gāthā vasantatilakāgāthāti chandācariyehi vuttāti.",
  "anya-e0601n1:389_0": "Tattha pana yo nātho avikalehi nirākulehi pādapaṅkajamuduttalehitīhi lokehi nirupameyyataṁ sampāpuṇeeva sabbalokamahitaṁ asamaṁ taṁ nāthaṁ ahaṁ namāmīti sambandho.",
  "anya-e0601n1:389_1": "Ettha pana saddakkamena adassetvā atthakkamena vaṇṇanaṁ dassayissāma.",
  "anya-e0601n1:389_2": "Yo nāthoti yo yādiso sabbasattānaṁ paṭisaraṇo buddho.",
  "anya-e0601n1:389_3": "Taṁ pana padaṁ sampāpuṇeevātipade kattubhāvena sambandhitabbaṁ.",
  "anya-e0601n1:389_4": "Nāthassa pana vacanattho heṭṭhā vuttoyeva.",
  "anya-e0601n1:389_5": "Avikalehīti kenaci avekallehi sabbapādacakkalakkhaṇehi sampuṇṇehīti attho.",
  "anya-e0601n1:389_6": "Virūpaṁ kalati gacchatīti vikalo. Vipubbakaladhātu gatiyaṁ a.",
  "anya-e0601n1:389_7": "Natthi kiñci vikalaṁ etissā rājiyāti avikalā, pādarāji.",
  "anya-e0601n1:389_8": "Pādadvaye paribyattaṁ saṇṭhānarūpaṁ kiñci vikalaṁ natthīti attho. Tehi avikalehi.",
  "anya-e0601n1:390_0": "Nirākulehīti ākulavirahitehi.",
  "anya-e0601n1:390_1": "Pādacakkalakkhaṇānaṁ aññamaññaṁ asaṁmissehi asaṁsaṭṭhehīti attho.",
  "anya-e0601n1:390_2": "Ābhuso kulati bandhatīti ākulaṁ, āpubba kuladhātu bandhane a.",
  "anya-e0601n1:390_3": "Atha vā ābhuso kulati āvarati sobhananti ākulaṁ,",
  "anya-e0601n1:390_4": "natthi ākulaṁ aññamaññamissaṁ etissā pādarāji yāti nirākulā, pādarāji. Tehi nirākulehi.",
  "anya-e0601n1:390_5": "Taṁ pana padadvayaṁ pādapaṅkajamuduttalarājikehītipade visesanaṁ.",
  "anya-e0601n1:390_6": "Pādapaṅkajamuduttalarājikehīti pādasaṅkhātapadumassa saṇha tale jātehi aṭṭhasatacakkalakkhaṇarājikehi padati gacchati etenāti pādo. Padadhātu gatimhiṇa.",
  "anya-e0601n1:390_7": "Paṅke kaddame jātanti paṅkajaṁ, padumaṁ.",
  "anya-e0601n1:390_8": "Pādasaṅkhātaṁ paṅkajaṁ pādapaṅkajaṁ.",
  "anya-e0601n1:390_9": "Paṅkajaṁiva pādo vā pādapaṅkajaṁ, pādo.",
  "anya-e0601n1:390_10": "Saṇhabhāvena mudati pavattatīti mudu, mudadhātu gatiyaṁ u.",
  "anya-e0601n1:390_11": "Talati patiṭṭhati etthāti talaṁ. Taladhātu patiṭṭhāyaṁ a.",
  "anya-e0601n1:390_12": "Mudu ca taṁ talañcāti muduttalaṁ,",
  "anya-e0601n1:390_13": "pādapaṅkajassa muduttalaṁ pādapaṅkajamuduttalaṁ, rājati dissatīti rājikā,",
  "anya-e0601n1:390_14": "rājati sobhati etenāti rājikā. Rājadhātu sobhane ṇiko.",
  "anya-e0601n1:390_15": "Pādapaṅkaja muduttale jātaṁ aṭṭhasatacakkalakkhaṇasaṅkhātaṁ rājikanti pādapaṅkajamuduttalarājikaṁ, tehi.",
  "anya-e0601n1:391_0": "Taṁ pana aṭṭhasatapādacakkalakkhaṇaṁ nāmevaṁ veditabbaṁ.",
  "anya-e0601n1:391_1": "Bhagavato pādapaṅkajamudutalassa majjhe nābhi dissati.",
  "anya-e0601n1:391_2": "Nābhipaṭicchinnā vaṭṭalekhā dissati.",
  "anya-e0601n1:391_3": "Nābhimukhaparikkhepapaṭṭo dissati. Panāḷimukhaṁ dissati. Arā dissanti. Aresu vaṭṭalekhā dissanti. Nemi dissati. Nemimaṇikā dissanti. Idaṁ tāva pāḷiāgatameva. Sampahulavāro pana anāgato, so evaṁ daṭṭhabbo. Satti, sirīvaccho, nandiyāvaṭṭaṁ, sovattiko, vaṭaṁsako, vaḍḍhamānakaṁ, macchayugalaṁ, bhaddapīṭhaṁ, aṅkusaṁ, tomaro, pāsādo, toraṇaṁ, setacchattaṁ, khaggo, tālavaṇḍaṁ, morahatthako, vāḷabījani, uṇhīsaṁ, patto , maṇikusumadāmaṁ, nīluppalaṁ, rattuppalaṁ, setuppalaṁ, padumaṁ, puṇḍarikaṁ, puṇṇaghaṭo, puṇṇapāti, samuddo, cakkavāḷaṁ, himavā, sineru, candimasūriyā, nakkhattāni, cattāro mahādīpā,",
  "anya-e0601n1:391_4": "dveparittadīpasahassāni antamaso cakkavatti rañño parisaṁ upādāya sabbo cakkalakkhaṇasseva parivāroti ettakameva majjhimapaṇṇāsaṭṭhakathāyaṁ vuttanti veditabbaṁ.",
  "anya-e0601n1:392_0": "Jinālaṅkāraṭīkāyaṁ pana ‘‘heṭṭhāpādatalesu cakkāni jātānīti cakkalakkhaṇaṁ nāma dvīsu pādatalesu dve cakkāni ekekasmiṁ sahassamattā arā yuttā honti. Nemivalayaṁ suvaṇṇavaṇṇaṁ. Nābhi indanīlamaṇivaṇṇā.",
  "anya-e0601n1:392_1": "Tasmiṁ majjhe ca nābhipariyante ca nābhimukhe ca vaṭṭalekhā majjhe chiddaṁ cakkapariyante nemito bahiddhā vaṭṭe. Satti, sirīvaccho, nandiyāvaṭṭaṁ, sovattiko, vaṭaṁsakaṁ, vaḍḍhamānakaṁ, bhaddapīṭhaṁ, aṅkuso, pāsādaṁ, toraṇaṁ, setacchattaṁ, khaggaṁ, tālavaṇḍaṁ, mayūrahatthaṁ, cāmaraṁ, uṇhīsaṁ, pattaṁ, maṇi, sumanadāmaṁ, nīluppalaṁ, rattuppalaṁ, rattapadumaṁ, setapadumaṁ, puṇḍarikaṁ, puṇṇakalasaṁ, puṇṇapattaṁ, samuddo, cakkavāḷapabbato, himavantapabbato, merupabbato, sūriyamaṇḍalaṁ, candamaṇḍalaṁ, nakkhattaṁ, saparivārā catumahādīpā,",
  "anya-e0601n1:392_2": "saparivāro sattaratanasamaṅgī cakkavatti, dakkhiṇāvaṭṭa setasaṅkhaṁ, suvaṇṇamacchayugaḷaṁ, cakkāvudhaṁ, sattamahāgaṅgā, sattakulapabbatā, sattasīdantasāgarā, suvaṇṇa haṁsarājā, saṁsumāro, dhajapaṭāko, suvaṇṇasivikā, suvaṇṇavāḷabījani, kelāsapabbato, sīharājā, byaggharājā, valāhakaassarājā, uposathachaddantahatthirājā, vāsukīnāgarājā, haṁsarājā, usabharājā, erāvaṇa hatthirājā, suvaṇṇamakaraṁ, catumukhasuvaṇṇanāvā, savacchakā dhenu, kiṁpuriso, kinnarī, karavīko, mayūrarājā, koñcarājā, cakkavākarājā,",
  "anya-e0601n1:392_3": "jīvañjīvakarājā cha devalokā,",
  "anya-e0601n1:392_4": "soḷasa brahmalokāti ime ettakā aggamaṅgalalakkhaṇā pādatale paññāyantī’’ti vuttaṁ.",
  "anya-e0601n1:392_5": "Iminā ca vacanena aṭṭhasata pādacakkalakkhaṇaṁ paripuṇṇaṁ veditabbanti.",
  "anya-e0601n1:393_0": "Tīhi lokehīti sambandho.",
  "anya-e0601n1:393_1": "Tīhi kāmarūpārūpa lokehīti attho.",
  "anya-e0601n1:393_2": "Tassa pana vacanattho heṭṭhā vuttoyeva.",
  "anya-e0601n1:393_3": "Taṁ panetaṁ katvatthe karaṇavacanaṁ.",
  "anya-e0601n1:393_4": "Tassa pana padassa nirupameyyāti padena kattubhāvena sambandho.",
  "anya-e0601n1:393_5": "Nirupameyyatanti appameyyabhāvaṁ. Upamitabbanti upameyyaṁ. Upapubba mādhātu pamāne ṇyo.",
  "anya-e0601n1:393_6": "Upameyyassa bhāvo upameyyataṁ.",
  "anya-e0601n1:393_7": "Natthi upameyyataṁ assa rājikassāti nirupameyyataṁ.",
  "anya-e0601n1:393_8": "Atha vā natthi upameyyaṁ etassa rājikassāti nirupameyyo,",
  "anya-e0601n1:393_9": "pādacakkalakkhaṇarājiko labbhati. Tassa bhāvo nirupameyyataṁ.",
  "anya-e0601n1:393_10": "Taṁ pana padaṁ sampāpuṇe evātipade kammaṁ. Sampāpuṇeevāti sambandho. Sammā gacchatievāti attho.",
  "anya-e0601n1:393_11": "Kasmā pana tīhi lokehi pādapaṅkajamudutalehi nirupameyyataṁ pāpuṇātīti.",
  "anya-e0601n1:393_12": "Buddhato aññassa kassaci devamanussassa pādatalamajjhe pādacakkalakkhaṇassa abhāvato.",
  "anya-e0601n1:393_13": "Bhagavato hi pādapaṅkajamudutale pāramipuññānubhāvena nibbattāni aṭṭhasatapādacakkalakkhaṇāni sampāpuṇanti, na aññesaṁ.",
  "anya-e0601n1:393_14": "Tasmā nirupameyyataṁ pāpuṇātīti.",
  "anya-e0601n1:394_0": "Sabbalokamahitanti sabbalokena pūjitaṁ.",
  "anya-e0601n1:394_1": "Sabbena devamanussalokena mahitabbo pūjitabboti sabbaloka mahito, nātho labbhati. Taṁ.",
  "anya-e0601n1:394_2": "Uppanne hi tathāgate ye keci mahesakkhā devamanussā buddhassa pūjenti, pageva aññā.",
  "anya-e0601n1:394_3": "Tathā hi brahmā sahampati sinerumattena ratana dāmena tathāgataṁ pūjeti.",
  "anya-e0601n1:394_4": "Yathābalañca aññepi devā manussā ca bimbisārakosalarājādayo nibbutampi bhagavantaṁ uddissa channavutikoṭidhanaṁ vissajjetvā asoka mahārājā sakalajambudīpe caturāsītivihārasahassāni patiṭṭhāpeti.",
  "anya-e0601n1:394_5": "Kā kathā pana aññesaṁ pūjāti vuttaṁ hoti.",
  "anya-e0601n1:395_0": "Asamanti sabbamanussadevabrahmehi asadisaṁ. Appaṭipuggalanti attho.",
  "anya-e0601n1:395_1": "Natthi samo sadiso puggalo assāti asamo, nātho.",
  "anya-e0601n1:395_2": "So pana asītianubyañjanapaṭimaṇḍita dvattiṁsa mahāpurisalakkhaṇa vicitrarūpakāyo.",
  "anya-e0601n1:395_3": "Sabbākāra parisuddha sīlakkhandhādiguṇaratanasamiddhadhammakāyo.",
  "anya-e0601n1:395_4": "Puññamahatta thāmamahattaiddhimahatta yasamahatta paññāmahattānaṁ paramukkaṁsa gato ca hoti,",
  "anya-e0601n1:395_5": "tasmā tathāgatena samo sadiso nāma natthīti attho. Taṁ asamaṁ.",
  "anya-e0601n1:395_6": "Tanti nāthaṁ ahaṁ namāmīti sambandho.",
  "anya-e0601n1:396_0": "Ayaṁ panettha saṅkhepayojanā.",
  "anya-e0601n1:396_1": "Yo nātho yo yādiso sabbasattānaṁ paṭisaraṇo buddho, avikalehi kehici avekallehi, nirākulehi ākulavirahitehi,",
  "anya-e0601n1:396_2": "pādapaṅkaja muduttalarājikehi pādasaṅkhātapadumassa saṇhatale jātehi aṭṭhasatacakkalakkhaṇarājikehi, tīhi lokehi kattubhūtehi,",
  "anya-e0601n1:396_3": "nirupameyyataṁ appameyyabhāvaṁ appamitabba bhāvaṁ vā,",
  "anya-e0601n1:396_4": "sampāpuṇeeva sammā gacchatieva,",
  "anya-e0601n1:396_5": "sabbalokamahitaṁ sabbalokena pūjitaṁ,",
  "anya-e0601n1:396_6": "asamaṁ sabbamanussadevabrahmehi asadisaṁ taṁ nāthaṁ ahaṁ namāmīti.",
  "anya-e0601n1:397_0": "Cuddasamavandanagāthāvaṇṇanā samattā.",
  "anya-e0601n1:398_0": "15.",
  "anya-e0601n1:399_0": " Buddhaṁ narānarasamosaraṇaṁ dhitattaṁ,",
  "anya-e0601n1:400_0": "Paññāpadīpajutiyā vihatandhakāraṁ;",
  "anya-e0601n1:401_0": "Atthābhikāmanaradevahitāvahaṁ taṁ,",
  "anya-e0601n1:402_0": "Vandāmi kāruṇikamaggamanantañāṇaṁ.",
  "anya-e0601n1:403_0": "15.",
  "anya-e0601n1:403_1": "Evaṁ cuddasamagāthāya nāthaṁ natvā idāni narānarasa mosaraṇantyādīhi sattahi guṇehi thomitvā buddhaṁ vanditu kāmo buddhaṁ narānarasamosaraṇantyādigāthamāha.",
  "anya-e0601n1:403_2": "Ayaṁ pana tabhajajagaṇehi garudvayena ca racitattā cuddasakkharehi yuttā vasantatilakāgāthāti daṭṭhabbā.",
  "anya-e0601n1:403_3": "Sādhakaṁ panettha heṭṭhā vuttameva.",
  "anya-e0601n1:404_0": "Tattha pana narānarasamosaraṇanti ettha naraanarasamaṁ osaraṇanti padavibhāgo.",
  "anya-e0601n1:404_1": "Manussadevānaṁ samaṁ osaraṇaṁ sannipatitaṭṭhānanti attho.",
  "anya-e0601n1:404_2": "Narānarasaddassa vacanattho heṭṭhā vuttoyeva.",
  "anya-e0601n1:404_3": "Samaṁ avasaranti sannipatanti etthāti samosaraṇo, buddho.",
  "anya-e0601n1:404_4": "Samaavapubba saradhātu gatiyaṁ yu.",
  "anya-e0601n1:404_5": "Narānarānaṁ manussadevānaṁ samosaraṇo narānarasamosaraṇo, buddho.",
  "anya-e0601n1:404_6": "Yathā hi mahānigrodho phalakāmānaṁ sakuṇa samūhānaṁ samosaraṇaṁ hoti,",
  "anya-e0601n1:404_7": "evaṁ buddho lokiya lokuttarasampattikāmānaṁ manussadevānaṁ samosaraṇo sannipatito paṭisaraṇo vā hoti.",
  "anya-e0601n1:404_8": "Tasmā narānarasamosaraṇanti thometi.",
  "anya-e0601n1:405_0": "Dhitattanti samāhitacittaṁ.",
  "anya-e0601n1:405_1": "Ettha attasaddo attasammā paṇidhi cātiādīsu attasaddo viya cittavācako daṭṭhabbo.",
  "anya-e0601n1:405_2": "Dhiyati ṭhapiyati ettha etena vā ekārammaṇe sampayutta dhammāti dhito, samādhi. Dhādhātu patiṭṭhāyaṁ ta.",
  "anya-e0601n1:405_3": "Ārammaṇaṁ adati ādadātīti attaṁ, cittaṁ. Adadhātu ādāne ta.",
  "anya-e0601n1:405_4": "Dhitaṁ samāhitaṁ attaṁ cittaṁ yassāti dhitatto, buddho. Taṁ dhitattaṁ.",
  "anya-e0601n1:406_0": "Paññāpadīpajutiyāti arahattamaggañāṇasaṅkhātapadīpobhāsena karaṇabhūtena. Pajānātīti paññā, arahattamagga ñāṇaṁ.",
  "anya-e0601n1:406_1": "Yathāsabhāvaṁ sabbappakārehi catusaccadhammaṁ paṭivijjhatīti attho.",
  "anya-e0601n1:406_2": "Paññāva ñeyyāvaraṇappahānato sabbapakārehi dhammasabhāvaṁ dīpetīti paññāpadīpo. Jotetīti juti, paññāpadīpobhāso. Judhātu dittiyanti.",
  "anya-e0601n1:406_3": "Paññā padīpoeva juti paññāpadīpajuti.",
  "anya-e0601n1:406_4": "Atha vā paññāpadīpassa juti paññāpadīpajuti,",
  "anya-e0601n1:406_5": "ayaṁ pana samāso abhedabhedū pacārena daṭṭhabbo. Tāya paññāpadīpajutiyā.",
  "anya-e0601n1:407_0": "Vihatandhakāranti hanitabbaavijjāsaṅkhātamohatamaṁ.",
  "anya-e0601n1:407_1": "Savāsanakilesappahānato visesena hanitabboti vihato. Vipubbahanadhātu hiṁsāyaṁ ta.",
  "anya-e0601n1:407_2": "Andhaṁ tamaṁ karotīti andhakāro, avijjāsaṅkhātamoho.",
  "anya-e0601n1:407_3": "Visayasabhāvapaṭicchādanato andhakārasarikkhakatāya moho andhakāroti vuccati.",
  "anya-e0601n1:407_4": "Atha vā andhaṁ paññācakkhuandhaṁ karotīti andhakāro, moho.",
  "anya-e0601n1:407_5": "Andhasaddūpapada karadhātu ṇa.",
  "anya-e0601n1:407_6": "Vihato andhakāro yena soti vihatandhakāro, buddho. Taṁ vihatandhakāraṁ.",
  "anya-e0601n1:407_7": "Yathā hi loke padīpo attano jutiyā andhakāraṁ hanati,",
  "anya-e0601n1:407_8": "evaṁ buddhassa arahattamaggapaññāpi avijjandhakāraṁ hanatīti vuttā. Ayaṁ pana hīnūpamāti vuccati.",
  "anya-e0601n1:407_9": "Paññāvato hi ekapallaṅkenapi nisinnassa dasasahassi lokadhātu ekapajjotā hoti.",
  "anya-e0601n1:407_10": "Vuttañhetaṁ bhagavatā ‘‘cattārome bhikkhave pajjotā. Katame cattāro. Candapajjoto, sūriyapajjoto, aggipajjoto, paññā pajjoto.",
  "anya-e0601n1:407_11": "Ime kho bhikkhave cattāro pajjotā.",
  "anya-e0601n1:407_12": "Etadaggaṁ bhikkhave imesaṁ catunnaṁ pajjotānaṁ yadidaṁ paññā pajjoto’’ti.",
  "anya-e0601n1:408_0": "Paññāpadīpajutiyā vihatandhakāranti ettha pana paññāpadīpa jutiyātiiminā buddhassa arahattamaggañāṇaṁ mukhyena dasseti.",
  "anya-e0601n1:408_1": "Taṁ dassanena pāramīñāṇañca vipassanāñāṇañca heṭṭhimamaggaphala ñāṇañca phalūpacārena dīpeti.",
  "anya-e0601n1:408_2": "Taddīpakena avijjandhakārappahānaṁ paṭhamakāraṇūpacārena pakāseti.",
  "anya-e0601n1:408_3": "Tappakāsanena arahatta phalañāṇalabhanaṁ dutiyakāraṇūpacārena vibhāveti.",
  "anya-e0601n1:408_4": "Taṁ vibhāvanena sabbaññutañāṇādisabbabuddhaguṇalabhanaṁ tatiya kāraṇūpacārena ānubhāveti.",
  "anya-e0601n1:409_0": "Nanu ca sabbesampi khīṇāsavānaṁ paññāpadīpajutiyā vihatandhakāratā sambhavati,",
  "anya-e0601n1:409_1": "atha kasmā aññasādhāraṇāvisesa guṇena buddhassa thomanā katāti.",
  "anya-e0601n1:409_2": "Savāsanappahānena anaññasādhāraṇavisesatāya sambhavato.",
  "anya-e0601n1:409_3": "Sabbesampi hi khīṇāsavānaṁ satipi paññāpadīpajutiyā vihatandhakāratte ariyasāvakapaccekabuddhānaṁ savāsanāya kilesappahānaṁ na vijjati.",
  "anya-e0601n1:409_4": "Sammāsambuddhānaṁyeva savāsanappahānena kilesappahānassa viseso vijjatīti sātisayavasena avijjandhakārappahānena bhagavantaṁyeva paññāpadīpajutiyā vihatandhakāranti thometīti.",
  "anya-e0601n1:410_0": "Atthābhikāmanti sattalokassa lokiyalokuttara saṅkhātaṁ payojanaṁ ativiya icchantaṁ.",
  "anya-e0601n1:410_1": "Kāraṇānurūpaṁ asati bhavatīti atthaṁ, phalaṁ. Asadhātu bhuvimhi tha.",
  "anya-e0601n1:410_2": "Taṁ abhiatirekaṁ kāmeti icchatīti atthābhikāmo, buddho.",
  "anya-e0601n1:410_3": "Atthasaddūpapada abhipubbakamudhātu icchāyaṁ ṇa. Taṁ atthābhikāmaṁ.",
  "anya-e0601n1:410_4": "Naradevahitāvahanti manussadevānaṁ hitaṁ dhārakaṁ. Hitaṁ narati netīti naro, manusso.",
  "anya-e0601n1:410_5": "Atha vā nariyati sakena kammena niyyatīti naro, manusso. Naradhātu nayane a.",
  "anya-e0601n1:410_6": "Vuttañhi ‘‘kammena niyyati loko’’ti.",
  "anya-e0601n1:410_7": "Kāmaguṇa jhānābhiññacittissariyādīhi dibbanti kīḷantīti devā, tesu vā viharantīti devā, divudhātu kīḷādīsu ṇa. Narā ca devā ca naradevā. Hinoti vaḍḍhatīti hitaṁ, phalaṁ. Hidhātu vaḍḍhane ta.",
  "anya-e0601n1:410_8": "Naradevānaṁ hitaṁ naradevahitaṁ,",
  "anya-e0601n1:410_9": "taṁ āvahatīti naradevahitāvaho, buddho.",
  "anya-e0601n1:410_10": "Naradevahitasaddūpapadaāpubba vahadhātu haraṇe ṇa.",
  "anya-e0601n1:410_11": "Buddho hi sabbadevamanussānaṁ lokiyalokuttarasampattiatthaṁ dhammadesanāya dhāretīti vuttaṁ hoti, taṁ naradevahitāvahaṁ.",
  "anya-e0601n1:410_12": "Kāruṇikamaggamananta ñāṇanti ettha kāruṇikaṁ aggaṁ anantañāṇantipadacchedo.",
  "anya-e0601n1:410_13": "Tattha kāruṇikanti sabbasattesu mahākaruṇāya yuttaṁ, mahākaruṇavantaṁ vā. Kiratīti karuṇā.",
  "anya-e0601n1:410_14": "Kiradhātu apanayane uṇapaccayo.",
  "anya-e0601n1:410_15": "Paradukkhaṁ vikkhipati apanetīti attho.",
  "anya-e0601n1:411_0": "Atha vā kinātīti karuṇā. Kidhātu hiṁsāyaṁ ruṇapaccayo.",
  "anya-e0601n1:411_1": "Paradukkhe sati kāruṇikaṁ hiṁsati vibādhatīti attho.",
  "anya-e0601n1:411_2": "Paradukkhe sati sādhūnaṁ hadayakampanaṁ karotīti vā karuṇā. Karadhātu uṇapaccayo. Atha vā kaṁ vuccati sukhaṁ, taṁ rundhatīti karuṇā.",
  "anya-e0601n1:411_3": "Kaṁsaddūpapada rudhidhātu āvaraṇe yupaccayo.",
  "anya-e0601n1:411_4": "Esā hi paradukkhāpanayanakāmatā lakkhaṇā.",
  "anya-e0601n1:411_5": "Attasukhanirapekkhatāya kāruṇikānaṁ sukhaṁ rundhati vibādhatīti attho.",
  "anya-e0601n1:411_6": "Karuṇāya mahākaruṇāya yutto kāruṇiko.",
  "anya-e0601n1:411_7": "Karuṇā assa atthīti vā kāruṇiko, buddho. Taṁ kāruṇitaṁ.",
  "anya-e0601n1:411_8": "Agganti jātipuñña guṇamahattabhāvena sabbasattuttamaṁ seṭṭhabhāvaṁ ajati gacchatīti aggo, buddho. Ajadhātu gatiyaṁ a. Jassa go.",
  "anya-e0601n1:411_9": "Buddho hi asambhinnakhattiyavaṁse jātattā jātivasena ca pūritapāramīpuññattā puññavasena ca aparimitanirupamasīlādi guṇavisesena samannāgatattā guṇavasena ca anantalokadhātūsu sabbasattuttamabhāvaṁ gacchatīti aggo.",
  "anya-e0601n1:411_10": "Nibbānaṁ ajati gacchatīti vā aggo.",
  "anya-e0601n1:411_11": "Atha vā ajeti khepeti kileseti aggo, buddho. Ajadhātu khepane a. Taṁ aggaṁ.",
  "anya-e0601n1:411_12": "Anantañāṇanti gaṇanavasena ca sabhāvavasena ca visayavasena ca antavirahitañāṇaṁ.",
  "anya-e0601n1:411_13": "Kenaci puggalena ñāṇena anantaṁ aparicchinnaṁ, sabbaññutañāṇavantaṁ vā.",
  "anya-e0601n1:411_14": "Natthi antaṁ yassāti anantaṁ, ñāṇaṁ.",
  "anya-e0601n1:411_15": "Sabbañeyyadhammaṁ jānātīti ñāṇaṁ, sabbaññutañāṇaṁ.",
  "anya-e0601n1:411_16": "Anantaṁ ñāṇaṁ yassa soti anantañāṇo, buddho.",
  "anya-e0601n1:411_17": "Buddhassa hi ñāṇaṁ koci manusso vā devo vā brahmā vā ettakanti paricchindituṁ na sakkoti,",
  "anya-e0601n1:411_18": "tasmā anantaṁ aparimāṇaṁ hotīti vuttaṁ hoti.",
  "anya-e0601n1:412_0": "Vuttañhetaṁ sāriputtattheraapadāne –",
  "anya-e0601n1:413_0": "‘‘Sakkā samudde udakaṁ, pametuṁ aḷhakena vā;",
  "anya-e0601n1:414_0": "Natveva tava sabbaññu, ñāṇaṁ sakkā pametave’’ti.",
  "anya-e0601n1:415_0": "Kāruṇikamaggamanantañāṇanti ettha ca karuṇaggahaṇena sammāsambodhiyā mūlaṁ dasseti,",
  "anya-e0601n1:415_1": "mahākaruṇāsañcoditamānaso hi bhagavā saṁsārapaṅkato sattānaṁ samuddharaṇatthaṁ dīpaṅkarapādamūle katābhinīhāro kappasatasahassādhikāni cattāri asaṅkhyeyyāni anupubbena pāramiyo pūretvā anuttaraṁ sammāsambodhiṁ adhigatoti karuṇā sammāsambodhiyā mūlanti.",
  "anya-e0601n1:415_2": "Agganti etena bhagavato aparimitanirupamasīlādiguṇasamaṅgītāya aparimāṇāsu lokadhātūsu aparimāṇānaṁ sattānaṁ uttamabhāvaṁ dasseti.",
  "anya-e0601n1:415_3": "Anantañāṇantietena sammāsambodhiṁ dasseti.",
  "anya-e0601n1:415_4": "Sabbaññutañāṇapadaṭṭhānañhi aggamaggañāṇaṁ,",
  "anya-e0601n1:415_5": "aggamaggañāṇapadaṭṭhānañca sabbaññutañāṇaṁ sammāsambodhīti vuccati.",
  "anya-e0601n1:415_6": "Tassa ca sāmatthiyena catupaṭisambhidāñāṇaṁ catuvesārajjañāṇaṁ chaasādhāraṇañāṇāni ca chaabhiññā aṭṭhasu parisāsu akampana ñāṇāni dasabalañāṇāni soḷasañāṇacariyā ca catucattārīsañāṇavatthūni sattasattatiñāṇavatthūni cāti evamādīnaṁ anekesaṁ paññāpabhedānaṁ vasena ñāṇācāraṁ dassetīti.",
  "anya-e0601n1:415_7": "Taṁ buddhaṁ ahaṁ vippasannena cetasā vandāmīti sambandhoti.",
  "anya-e0601n1:416_0": "Ayaṁ panettha saṅkhepayojanā.",
  "anya-e0601n1:416_1": "Narānarasamosaraṇaṁ manussadevānaṁ samaṁ osaraṇaṁ sannipatitaṭṭhānaṁ, dhitattaṁ samāhitacittaṁ,",
  "anya-e0601n1:416_2": "paññāpadīpajutiyā arahattamaggañāṇasaṅkhāta padīpobhāsena karaṇabhūtena vihatandhakāraṁ hanitabba avijjāsaṅkhātamohatamaṁ,",
  "anya-e0601n1:416_3": "atthābhikāmaṁ sattalokassa lokiyalokuttarasaṅkhātapayojanaṁ ativiya icchantaṁ,",
  "anya-e0601n1:416_4": "naradevahitāvahaṁ manussadevānaṁ hitaṁ dhārakaṁ,",
  "anya-e0601n1:416_5": "kāruṇikaṁ sabbasattesu mahākaruṇāya yuttaṁ mahākaruṇavantaṁ vā,",
  "anya-e0601n1:416_6": "aggaṁ jātipuññaguṇamahattabhāvena sabbasattuttamaṁ,",
  "anya-e0601n1:416_7": "ananta ñāṇaṁ gaṇavasena ca sabhāvavasena ca visayavasena ca antavirahitañāṇaṁ,",
  "anya-e0601n1:416_8": "anantaṁ sabbaññutañāṇavantaṁ vā taṁ buddhaṁ ahaṁ vippasannena cetasā vandāmīti.",
  "anya-e0601n1:417_0": "Pannarasamavandanagāthāvaṇṇanā samattā.",
  "anya-e0601n1:418_0": "16.",
  "anya-e0601n1:419_0": " Akhilaguṇanidhāno yo munindopagantvā,",
  "anya-e0601n1:420_0": "Vanamisipatanavhaṁ saññatānaṁ niketaṁ;",
  "anya-e0601n1:421_0": "Tahimakusalachedaṁ dhammacakkaṁ pavatto,",
  "anya-e0601n1:422_0": "Tamatulamabhikantaṁ vandaneyyaṁ namāmi.",
  "anya-e0601n1:423_0": "16.",
  "anya-e0601n1:423_1": "Evaṁ pannarasamagāthāya buddhaṁ vanditvā idāni isipatana migadāye dhammacakkapavattanādiguṇehi thomitvā munindaṁ vanditu kāmo akhilaguṇanidhāno tyādigāthamāha.",
  "anya-e0601n1:423_2": "Ayaṁ pana nanamayayagaṇehi racitattā pannarasakkharehi yuttā mālinī gāthāti daṭṭhabbā.",
  "anya-e0601n1:423_3": "Vuttañhi vuttodaye ‘‘nanamayayayutāyaṁ mālinībhogisīhī’’ti. Tassattho.",
  "anya-e0601n1:423_4": "Yassaṁ paṭipādaṁ bhogisīhi aṭṭhasattayatīhi yuttā ca nanamayayayutā nanagaṇamagaṇa yayagaṇehi yuttā ca ce siyuṁ,",
  "anya-e0601n1:423_5": "ayaṁ gāthā mālinīgāthā nāmāti.",
  "anya-e0601n1:423_6": "Ettha ca bhogisīhīti bhogaisīhīti padacchedo.",
  "anya-e0601n1:423_7": "Bhogasaddo aṭṭhasaṅkhyā vācako.",
  "anya-e0601n1:423_8": "Isisaddo sattasaṅkhyāvācakoti daṭṭhabbo.",
  "anya-e0601n1:424_0": "Tattha akhilaguṇanidhānoti sabbalokiyalokuttara saṅkhātānaṁ sīlasamādhipaññādiguṇasamūhānaṁ patiṭṭhāno.",
  "anya-e0601n1:424_1": "Ettha ca akhilasaddo anavasesavācako. Sabboti attho.",
  "anya-e0601n1:424_2": "Vuttañhi madhuṭīkāyaṁ ‘‘khilasaddo hettha avasesavācako’’ti. Na khilaṁ akhilaṁ.",
  "anya-e0601n1:424_3": "Atha vā na khīyatīti akhilaṁ , sabbaṁ. Napubbakhidhātu khaye lo.",
  "anya-e0601n1:424_4": "Guṇasaddassa vacanattho heṭṭhā vuttoyeva.",
  "anya-e0601n1:424_5": "Akhilāni sabbāni guṇāni akhilaguṇāni,",
  "anya-e0601n1:424_6": "tesaṁ nidhāti tiṭṭhati etthāti akhilaguṇanidhāno, munindo labbhati. Yoti yo yādiso.",
  "anya-e0601n1:424_7": "Munindopagantvāti ettha munindo upagantvāti padacchedo. Munindoti agāriyamuni, anagāriyamuni, sekkhamuni, asekkhamuni,",
  "anya-e0601n1:424_8": "pacceka munivasena pañcannaṁ munīnaṁ indo issaroti attho.",
  "anya-e0601n1:424_9": "Tassa pana vacanattho heṭṭhā vuttoyeva.",
  "anya-e0601n1:424_10": "Akhilaguṇanidhāno yo munindo saññatānaṁ niketaṁ isipatanaavhaṁ vanaṁ upagantvā tahiṁ akusalachedaṁ dhammacakkaṁ pavattoti sambandho.",
  "anya-e0601n1:425_0": "Vanamisipatanavhanti vanaṁ isipatanaavhanti padacchedo. Ettha vananti migadāyavanaṁ.",
  "anya-e0601n1:425_1": "Tañhi vivekakāmehi vanitabbaṁ sambhajitabbaṁ etthāti vananti vuccati. Vanadhātu sambhattiyaṁ kvi.",
  "anya-e0601n1:425_2": "Isipatanavhanti isipatananāmikaṁ isīnaṁ patanaṭṭhānattā isipatananti voharitabbaṁ vā,",
  "anya-e0601n1:425_3": "sīlakkhandhādike esanti gavesantīti isi, paccekabuddhādayo. Isadhātu gavesane ipaccayo.",
  "anya-e0601n1:425_4": "Te patanti sannipatanti etthāti isipatanaṁ, vanaṁ.",
  "anya-e0601n1:425_5": "Isisaddūpapadapatadhātu gatiyaṁ yu.",
  "anya-e0601n1:425_6": "Atha vā isīnaṁ patanaṁ isipatanaṁ, vanaṁ.",
  "anya-e0601n1:425_7": "Avhetabbaṁ voharitabbanti avhaṁ. Āpubbavhedhātu avhayane kvi.",
  "anya-e0601n1:425_8": "Saṁyogaparattā ākārassa rassādeso.",
  "anya-e0601n1:425_9": "Isipatananti avhetabbanti isipatanavhaṁ, vanaṁ.",
  "anya-e0601n1:425_10": "Saññatānanti kāyavacīmanosaṁyamantānaṁ sādhūnaṁ. Saṁyamantīti saññatā, paccekabuddhādayo sādhū. Saṁpubbayamudhātu uparame ta. Tesaṁ saññatānaṁ. Niketanti vasanaṭṭhānaṁ, rammaṇaṭṭhānaṁ vā.",
  "anya-e0601n1:425_11": "Nikitati nivasati rammati vā etthāti niketaṁ, vanaṁ. Nipubba kitadhātu nivāse ṇa. Upagantvāti gamitvā.",
  "anya-e0601n1:425_12": "Tahinti tasmiṁ isipatananāmake migadāyavane.",
  "anya-e0601n1:425_13": "Akusalachedanti akusalassa samucchedaṁ.",
  "anya-e0601n1:425_14": "Akusalaṁ chindati samucchindati etena suttenāti akusalachedaṁ, dhammacakka pavattanasuttaṁ.",
  "anya-e0601n1:425_15": "Akusalasaddūpapadachididhātu dvidhākaraṇe ṇa.",
  "anya-e0601n1:426_0": "Dhammacakkanti dhammacakkapavattanasuttaṁ.",
  "anya-e0601n1:426_1": "Ettha hi cakkasaddo sampattiyaṁ, lakkhaṇe, rathaṅge, iriyāpathe, dāne,",
  "anya-e0601n1:426_2": "ratana dhammakhuracakkādīsu ca dissati.",
  "anya-e0601n1:426_3": "Cattārimāni bhikkhave cakkāni,",
  "anya-e0601n1:426_4": "yehi samannāgatānaṁ devamanussānantiādīsu hi sampattiyaṁ dissati.",
  "anya-e0601n1:426_5": "Pādatalesu cakkāni jātānīti ettha lakkhaṇe.",
  "anya-e0601n1:426_6": "Cakkaṁva vahato padanti ettha rathaṅge.",
  "anya-e0601n1:426_7": "Catucakkaṁ navadvāranti ettha iriyāpathe.",
  "anya-e0601n1:426_8": "Dadaṁ bhuñja mā ca pamādo cakkaṁ vattaya sabbapāṇīnanti ettha dāne.",
  "anya-e0601n1:426_9": "Dibbacakkaratanaṁ pāturahosīti ettha ratanacakke.",
  "anya-e0601n1:426_10": "Mayā pavattitaṁ cakkanti ettha dhammacakke.",
  "anya-e0601n1:426_11": "Icchāhatassa posassa cakkaṁ bhamati matthaketi ettha khuracakke.",
  "anya-e0601n1:426_12": "Khurapariyantena cakkenāti ettha paharaṇacakke.",
  "anya-e0601n1:426_13": "Asanivicakkanti ettha asanimaṇḍale.",
  "anya-e0601n1:426_14": "Idha panāyaṁ dhammacakke daṭṭhabbo.",
  "anya-e0601n1:426_15": "Tañhi satipaṭṭhānādidhammaṁ cakketi pavattetīti dhammacakkanti vuccati.",
  "anya-e0601n1:426_16": "Ariyasaccādidhammaṁ vā cakketi pavattetīti cakkanti.",
  "anya-e0601n1:426_17": "Atha vā dhammato anapetattā dhammañca taṁ āṇācakkañcāti dhammacakkaṁ.",
  "anya-e0601n1:426_18": "Dhammena ñāyena cakkanti dhammacakkaṁ,",
  "anya-e0601n1:426_19": "tena vuttaṁ paṭisambhidāyaṁ ‘‘dhammacakkanti kenaṭṭhena dhammacakkaṁ.",
  "anya-e0601n1:426_20": "Dhammañca pavatteti cakkañcāti dhammacakkaṁ,",
  "anya-e0601n1:426_21": "cakkañca pavatteti dhammañcāti dhammacakkaṁ,",
  "anya-e0601n1:426_22": "dhammena pavattetīti dhammacakkaṁ,",
  "anya-e0601n1:426_23": "dhammacariyāya pavattetīti dhammacakkaṁ,",
  "anya-e0601n1:426_24": "dhamme ṭhito pavattetīti dhammacakka’’ntiādi.",
  "anya-e0601n1:426_25": "Api ca dhammacakkanti paṭivedhañāṇampi desanāñāṇampi.",
  "anya-e0601n1:426_26": "Tattha paṭivedhañāṇaṁ nāma yena ñāṇena bodhipallaṅke nisinno cattāri saccāni soḷasahākārehi saṭṭhinayasahassehi paṭivijjhi.",
  "anya-e0601n1:426_27": "Desanāñāṇaṁ nāma yena ñāṇena tiparivaṭṭaṁ dvādasākāraṁ dhammacakkaṁ pavattesi.",
  "anya-e0601n1:426_28": "Ubhayampetaṁ dasabalassa ure jātañāṇameva.",
  "anya-e0601n1:426_29": "Tesu pana dhammadesanāñāṇaṁ adhippetaṁ.",
  "anya-e0601n1:426_30": "Suttaṁ pana ṭhānūpacārena dhammacakkanti vuccati.",
  "anya-e0601n1:426_31": "Pavattoti pañcavaggiyānaṁ bhikkhūnaṁ dveme bhikkhave antā pabbajitena na sevitabbātiādinā adesayi.",
  "anya-e0601n1:427_0": "Tamatulamabhikantanti taṁ atulaṁ abhikantanti padacchedo. Ettha tanti munindaṁ.",
  "anya-e0601n1:427_1": "Atulanti sīlādīhi guṇehi kenaci asadisaṁ.",
  "anya-e0601n1:427_2": "Natthi tulo sadiso puggalo etassāti atulo, munindo.",
  "anya-e0601n1:427_3": "Tassa hi aparimāṇāsu loka dhātūsu sīlādīhi guṇehi sadiso puggalo natthi.",
  "anya-e0601n1:427_4": "Asadisehi buddhehi samoti attho.",
  "anya-e0601n1:427_5": "Abhikantanti sabbadevamanussehi ativiya kantaṁ kamanīyaṁ sarīravaṇṇavantaṁ.",
  "anya-e0601n1:427_6": "Atirekaṁ tusitabbasarīravaṇṇasampannaṁ vā.",
  "anya-e0601n1:427_7": "Abhikkantavaṇṇanti hi vattabbe chandānurakkhaṇatthaṁ kakāralopañca vaṇṇapadalopaṁ katvā vuttasandhivasena abhikantanti vuttaṁ. Uttarapadalopa vasena vā.",
  "anya-e0601n1:427_8": "Munindassa pana sarīravaṇṇaṁ sabbadevamanussehi ativiya atirekaṁ vā kamiyati tosiyatīti abhikantanti vuccati.",
  "anya-e0601n1:427_9": "Abhipubbakamudhātu icchākantīsu ta.",
  "anya-e0601n1:427_10": "Abhikantaṁ vaṇṇaṁ sarīravaṇṇaṁ yassa soti abhikanto, munindo.",
  "anya-e0601n1:427_11": "Tassa hi dvattiṁsamahāpurisalakkhaṇehi ca asītyānubyañjana lakkhaṇehi ca chabbaṇṇaraṁsīhi ca suvaṇṇavaṇṇena ca samannā gatattā sarīrasobhaggappattito sabbadevamanussehi ativiya kamanīyo tuṭṭho sarīravaṇṇo atthīti abhikantanti thometi. Taṁ abhikantaṁ.",
  "anya-e0601n1:427_12": "Vandaneyyanti devamanussānaṁ vandanārahaṁ. Tehi vanditabbaṁ vā,",
  "anya-e0601n1:427_13": "vandiyate thomiyate vā vandanaṁ. Bhāvasādhanoyaṁ.",
  "anya-e0601n1:427_14": "Vandadhātu vadidhātu vā abhivādanathutīsu yu. Taṁ arahatīti vandaneyyo, munindo.",
  "anya-e0601n1:427_15": "Vandapadaṁ arahatitaddhite ṇeyyo.",
  "anya-e0601n1:428_0": "Atha vā devamanussehi vanditabbaṁ thomitabbanti vā vandaneyyo, munindo.",
  "anya-e0601n1:428_1": "So hi ādimajjhapariyosāna guṇehi samannāgatattā sabbadevamanussānaṁ vandanāraho tehi vā vanditabbo hoti.",
  "anya-e0601n1:428_2": "Tattha ca ādiguṇaṁ nāma karuṇānidānaṁ sīlaṁ pāṇātipātādiviratippavattito.",
  "anya-e0601n1:428_3": "Majjha guṇaṁ nāma samādhi jhānattayayogato.",
  "anya-e0601n1:428_4": "Pariyosānaguṇaṁ nāma paññā tato uttari karaṇīyābhāvatoti visesena bhagavato vandaneyyanti thometi.",
  "anya-e0601n1:428_5": "Ahaṁ tīhi dvārehi namāmi vandāmīti sambandho.",
  "anya-e0601n1:429_0": "Ayaṁ panettha saṅkhepayojanā.",
  "anya-e0601n1:429_1": "Akhilanidhāno sabba lokiyalokuttarasaṅkhātānaṁ sīlasamādhipaññādiguṇa samūhānaṁ patiṭṭhāno yo yādiso munindo pañcannaṁ munīnaṁ indo issaro bhagavā,",
  "anya-e0601n1:429_2": "saññatānaṁ kāyavacīmanosaṁya mantānaṁ sādhūnaṁ,",
  "anya-e0601n1:429_3": "niketaṁ vasanaṭṭhānaṁ rammaṇaṭṭhānaṁ vā,",
  "anya-e0601n1:429_4": "isipatanavhaṁ isipatananāmikaṁ isipatananti voharitabbaṁ vā, vanaṁ migadāyavanaṁ,",
  "anya-e0601n1:429_5": "upagantvā gamitvā tahiṁ tasmiṁ isipatananāmake migadāya vane, akusalassa samucchedaṁ,",
  "anya-e0601n1:429_6": "dhammacakkaṁ dhammacakkappavattanasuttaṁ,",
  "anya-e0601n1:429_7": "pavatto pañcavaggiyānaṁ bhikkhūnaṁ adesayi,",
  "anya-e0601n1:429_8": "atulaṁ sīlādīhi guṇehi kenaci asadisaṁ,",
  "anya-e0601n1:429_9": "abhikantaṁ sabbadevamanussehi ativiya kantaṁ kamanīyaṁ tuṭṭhi sarīravaṇṇavantaṁ,",
  "anya-e0601n1:429_10": "vandaneyyaṁ deva manussānaṁ vandanārahaṁ tehi vā vanditabbaṁ,",
  "anya-e0601n1:429_11": "taṁ munindaṁ ahaṁ tīhi dvārehi namāmi vandāmīti.",
  "anya-e0601n1:430_0": "Soḷasamavandanagāthāvaṇṇanā samattā.",
  "anya-e0601n1:431_0": "17.",
  "anya-e0601n1:432_0": " Suciparivāritaṁ surucirappabhāhi rattaṁ,",
  "anya-e0601n1:433_0": "Sirivisarālayaṁ gupitamindriyehupetaṁ;",
  "anya-e0601n1:434_0": "Ravisasimaṇḍalappabhutilakkhaṇopacittaṁ,",
  "anya-e0601n1:435_0": "Suranarapūjitaṁ sugatamādaraṁ namāmi.",
  "anya-e0601n1:436_0": "17.",
  "anya-e0601n1:436_1": "Evaṁ soḷasamagāthāya munindaṁ vanditvā idāni suciparivāritantyādīhi sattahi guṇehi thomitvā vanditukāmo suciparivāritantyādigāthamāha.",
  "anya-e0601n1:436_2": "Ayaṁ pana na jabhajaragaṇehi ca ekagarunā ca racitattā soḷasakkharehi yuttāvāṇinīgāthāti daṭṭhabbā.",
  "anya-e0601n1:436_3": "Vuttañhi vuttodaye ‘‘najabhajarā yadā bhavati vāṇinī gayuttā’’ti. Tassattho.",
  "anya-e0601n1:436_4": "Yassaṁ paṭipādaṁ najabhajarā nagaṇa jagaṇa bhagaṇa jagaṇa ragaṇā yadā gayuttā pādantagarunā saṁyogā ce siyuṁ,",
  "anya-e0601n1:436_5": "tadā sā vuttā vāṇinī vāṇinīgāthā nāma bhavatīti.",
  "anya-e0601n1:437_0": "Tattha suciparivāritanti rāgādimalavisuddhāhi ariyasāvakādiparisāhi parikkhāritaṁ kilesamalavisuddhaṁ parikkhāravantaṁ vā.",
  "anya-e0601n1:437_1": "Rāgādimalehi sucati sujjhatīti suci, parisā. Sucadhātu soceyye i.",
  "anya-e0601n1:437_2": "Parisamantato ariyabhikkhuādīhi deva manussehi vāriyati parikkhariyatīti parivāro, sugato.",
  "anya-e0601n1:437_3": "Paripubbavaradhātu āvaraṇe parikkhāre vā ṇa.",
  "anya-e0601n1:437_4": "Sucīhi parisāhi parivārito suciparivārito, sugato. Tatiya tappurisasamāsoyaṁ.",
  "anya-e0601n1:437_5": "Bhagavato hi sadā rāgādimala visuddhehi ariyabhikkhuādīhi catūhi parisāhi aṭṭhahi parisāhi vā parivārito hotīti adhippāyo.",
  "anya-e0601n1:437_6": "Atha vā suciparisuddhaṁ parivāritaṁ yassa soti suciparivārito, sugato.",
  "anya-e0601n1:437_7": "Surucirappabhāhīti suṭṭhu kantitasarīranikkhanta byāmamattaraṁsīhi karaṇabhūtehi suṭṭhu ruciyati kamiyati tusiyatīti surucirā, raṁsi. Supubba rucadhātu rocane iro.",
  "anya-e0601n1:437_8": "Pakārena bhāti dibbatīti pabhā, raṁsi. Papubba bhādhātu dibbane kvi.",
  "anya-e0601n1:437_9": "Surucirā ca sā pabhā cāti surucirappabhā, tāhi surucirappabhāhi.",
  "anya-e0601n1:437_10": "Rattanti niccaṁ rañjitabbakāyaṁ. Rañjiyatīti ratto, kāyo. Ranjadhātu rāge ta. Ratto kāyo yassa soti ratto, sugato. Uttarapadalopasamā soyaṁ. Rūpassa bhavo rūpaṁ viya, taṁ rattaṁ.",
  "anya-e0601n1:437_11": "Bhagavato hi sarīrato niccaṁ nikkhantehi byāmamattaraṁsīhi rañjitabbo rūpakāyo atthīti vuttaṁ hoti.",
  "anya-e0601n1:438_0": "Sirivisarālayanti paññāpuññasaṅkhātalakkhisamūhānaṁ patiṭṭhānaṁ.",
  "anya-e0601n1:438_1": "Ettha ca sirīti paññāpuññānametaṁ adhivacanaṁ.",
  "anya-e0601n1:438_2": "Atha vā puññanibbattā sarīrasobhaggādisampatti.",
  "anya-e0601n1:438_3": "Sā hi katapuññe siyati nissayati,",
  "anya-e0601n1:438_4": "katapuññehi vā siyati nissiyatīti sirīti vuccati, paññāpuññaṁ, issariyaṁ vā.",
  "anya-e0601n1:438_5": "Sarīrasobhaggādi sampatti vā labbhati.",
  "anya-e0601n1:438_6": "Vuttañhi vimānavatthuaṭṭhakathādīsu ‘‘sirīti buddhipuññānaṁ adhivacananti ca.",
  "anya-e0601n1:438_7": "Sirīti issariyanti ca sirīti rūpakāyasampattī’’ti ca. Sidhātu sevāyaṁ, rapaccayo ca, itthiliṅgajotakaīpaccayo ca.",
  "anya-e0601n1:438_8": "Sirīti hi dīghavasena vattabbe gāthābandhattā chandānurakkhaṇatthaṁ rassavasena vuttaṁ.",
  "anya-e0601n1:438_9": "Visarālayanti visaraālayanti padacchedo. Visaroti samūho.",
  "anya-e0601n1:438_10": "Visanti pavisanti avayavā yasmiṁ samūheti visaro, samūho.",
  "anya-e0601n1:438_11": "Visadhātu pavesane arapaccayo.",
  "anya-e0601n1:438_12": "Atha vā visaranti samosaranti avayavā yasminti visaro.",
  "anya-e0601n1:438_13": "Vipubba saradhātu samosaraṇe a.",
  "anya-e0601n1:438_14": "Potthakesu pana visayāla yanti yakārena pāṭho dissati. Na so yujjati. Kasmā,",
  "anya-e0601n1:438_15": "visarasaddasseva samūhavācakattā.",
  "anya-e0601n1:438_16": "Vuttañhi abhidhānappa dīpikāyaṁ –",
  "anya-e0601n1:439_0": "‘‘Samūho gaṇasaṅghātā,",
  "anya-e0601n1:440_0": "Samudāyo ca sañcayo;",
  "anya-e0601n1:441_0": "Sandoho nivaho ogho,",
  "anya-e0601n1:442_0": "Visaro nikaro cayo’’tyādi.",
  "anya-e0601n1:443_0": "Ālayanti patiṭṭhānaṁ.",
  "anya-e0601n1:443_1": "Ālayanti patiṭṭhanti etthāti ālayo, sugato. Āpubba lidhātu alliyane ṇa.",
  "anya-e0601n1:443_2": "Sirīnaṁ paññāsaṅkhātalakkhīnaṁ visaro samūho sirīvisaro, tesaṁ ālayo sirīvisarālayo, sugato. Taṁ sirivisarālayaṁ.",
  "anya-e0601n1:443_3": "Gupitamindriyehupetanti gopitabbehi saṁvaritabbehi cakkhādīhi chahi indriyehi upetaṁ samupetaṁ samannāgataṁ.",
  "anya-e0601n1:443_4": "Gupiyanti rakkhiyantīti gupitāni. Gupadhātu rakkhane ta.",
  "anya-e0601n1:443_5": "Idanti sahajātadhamme issariyaṁ karontīti indriyāni. Ididhātu paramissariye iyo.",
  "anya-e0601n1:443_6": "Gupitāni indriyāni gupitamindriyāni , cakkhādiindriyāni labbhanti. Tehi. Upeti sampajjatīti upeto, sugato. Upapubba idhātu gatiyaṁ ta, taṁ upetaṁ.",
  "anya-e0601n1:443_7": "Kiñcāpi buddhato aññehi ariyasāvakādīhi puggalehi cakkhādiindriyāni rakkhitāni.",
  "anya-e0601n1:443_8": "Buddhoyeva pana bodhipallaṅke saha vāsanāya sabba kilesānaṁ arahattamaggena viddhaṁsitattā visiṭṭhena cakkhādi indriyaṁ rakkhito hotīti tassa gupitamindriyehupetanti thometi.",
  "anya-e0601n1:444_0": "Ravisasimaṇḍalappabhutilakkhaṇopacittanti sūriyamaṇḍala candamaṇḍalādīhi pādacakkalakkhaṇehi abhivicitrapādaṁ.",
  "anya-e0601n1:444_1": "Upasaddo cettha bhusaṭṭhavācako.",
  "anya-e0601n1:444_2": "Abhivicitraṁ sūriyamaṇḍala candamaṇḍalādiṁ pādacakkalakkhaṇavantaṁ vā. Ettha ca ravīti sūriyo,",
  "anya-e0601n1:444_3": "so hi ravati sīghaṁ gacchatīti ravīti vuccati. Rudhātu gatiyaṁ ṇi.",
  "anya-e0601n1:444_4": "Vuttañhi pātheyyaṭṭhakathāyaṁ ‘‘cando ujukaṁ saṇikaṁ gacchati,",
  "anya-e0601n1:444_5": "sūriyassa pana ujukaṁ gamanaṁ sīgha’’nti.",
  "anya-e0601n1:444_6": "Ṇvādi moggallāne pana ‘‘rusadde i. O avādeso. Ravati gajjatīti ravi. Ādicco’’ti vuttaṁ.",
  "anya-e0601n1:444_7": "Abhidhāna ṭīkāyañca ‘‘ravanti etena sattā pabhāvitattāti ravī’’ti vuttaṁ. Sasīti cando.",
  "anya-e0601n1:444_8": "So hi sasati tiṇena pāṇati jīvatīti saso, sasapaṇḍito. Sasadhātu pāṇe a.",
  "anya-e0601n1:444_9": "Sasarūpalakkhaṇamettha atthīti sasīti vuccati.",
  "anya-e0601n1:444_10": "Atīte hi sasarājā brāhmaṇavesena āgantvā yācakassa sakkarañño aṅgārarāsimhi laṅghitvā jīvitaṁ pariccajitvā kāyaṁ adāsi.",
  "anya-e0601n1:444_11": "Atha pana sakko rājā tassa sasapaṇḍitassa jīvitapariccajitassa jīvitadānaguṇo sakalakappaṁ pākaṭo hotūti pabbataṁ pīḷetvā pabbatarasaṁ ādāya candamaṇḍale sasarūpalakkhaṇaṁ likhitvā ṭhapesi.",
  "anya-e0601n1:444_12": "Tasmā cando sasīti lokehi vohariyati.",
  "anya-e0601n1:444_13": "Tassa pana vitthāro sasapaṇḍitajātake passitvā gahetabbo.",
  "anya-e0601n1:445_0": "Atha vā sasati hiṁsati uṇhaguṇanti sasīti vuccati. Sasudhātu hiṁsāyaṁ īpaccayo.",
  "anya-e0601n1:445_1": "Maṇḍiyati vibhūsiyati paricchedakaraṇavasenāti maṇḍalaṁ.",
  "anya-e0601n1:445_2": "Maṇḍadhātu maḍidhātu vā vibhūsane alo.",
  "anya-e0601n1:445_3": "Atha vā maṇḍaṁ vibhūsanaṁ parisamantato lāti gaṇhātīti maṇḍalaṁ.",
  "anya-e0601n1:445_4": "Maṇḍasaddūpapada lādhātu gahaṇe kvi.",
  "anya-e0601n1:445_5": "Ravino maṇḍalaṁ ravimaṇḍalaṁ,",
  "anya-e0601n1:445_6": "sasino maṇḍalaṁ sasimaṇḍalaṁ,",
  "anya-e0601n1:445_7": "ravimaṇḍalañca sasimaṇḍalañca ravisasimaṇḍalaṁ,",
  "anya-e0601n1:445_8": "maṇḍalasaddo ravisaddepi yojetabbo.",
  "anya-e0601n1:445_9": "Maṇḍalasaddassa dvandapadato suyyamānattā. Pabhutītiādi.",
  "anya-e0601n1:445_10": "So hi ādyatthavācako abyayanipāto.",
  "anya-e0601n1:445_11": "Ravisasimaṇḍalaṁ pabhutiādi yassāti ravisasimaṇḍalappabhuti, pādacakkalakkhaṇaṁ labbhati.",
  "anya-e0601n1:445_12": "Lakkhiyati lakkhitabbaṁ etenāti lakkhaṇaṁ, pādappa vattacakkalakkhaṇaṁ,",
  "anya-e0601n1:445_13": "ravisasimaṇḍalappabhuti ca taṁ lakkhaṇañcāti ravisasimaṇḍalappabhutilakkhaṇaṁ,",
  "anya-e0601n1:445_14": "tena upacittaṁ ativicitraṁ pādaṁ yassa soti ravisasimaṇḍalappabhutilakkhaṇopa citto, sugato.",
  "anya-e0601n1:445_15": "Atha vā upacittaṁ ativicitraṁ ravisasi maṇḍalappabhutilakkhaṇaṁ pādacakkalakkhaṇaṁ assāti tathā, sugato. Taṁ.",
  "anya-e0601n1:446_0": "Suranarapūjitanti devamanussehi pūjitabbaṁ.",
  "anya-e0601n1:446_1": "Suranti issariya kīḷādīhi dibbantīti surā, devā. Suradhātu dibbane a.",
  "anya-e0601n1:446_2": "Atha vā surati isati devissariyaṁ pāpuṇāti virocati cāti surā, devā. Suradhātu issariyadittīsu a.",
  "anya-e0601n1:446_3": "Sundarā rāvācā etesanti vā surā, devā.",
  "anya-e0601n1:446_4": "Khandhasantānaṁ sakakammaṁ vā naranti niyantīti narā, manussā. Naradhātu nayane a. Surā ca narā ca suranarā,",
  "anya-e0601n1:446_5": "tehi pūjitabboti suranara pūjito, sugato. Taṁ. Sugatanti buddhaṁ.",
  "anya-e0601n1:446_6": "So hi sobhanaṁ gataṁ gamanaṁ etassāti sugatoti vuccati.",
  "anya-e0601n1:446_7": "Bhagavato hi veneyyajanūpasaṅkamanaṁ ekantena tesaṁ hitasukhanipphādanato sobhanaṁ.",
  "anya-e0601n1:446_8": "Tathā lakkhaṇānubyañjanappaṭi maṇḍitarūpakāyatāya dutavilambitakhalitānukaḍḍhananippiḷinukkuṭika kuṭilākuṭilatādi dosarahita mavahasita rājahaṁsausabha vāraṇa migarājagamanaṁ kāyagamanaṁ.",
  "anya-e0601n1:446_9": "Ñāṇagamanañca vipula nimmala karuṇā sati vīriyādi guṇavisesa sahita abhinīhārato yāva mahābodhi anavajjatāya sobhanamevāti.",
  "anya-e0601n1:447_0": "Atha vā sayambhūñāṇena sakalampi lokaṁ pariññābhi samayavasena parijānanto ñāṇena sammā gato avagatoti sugato,",
  "anya-e0601n1:447_1": "tathā lokasamudayaṁ pahānātisamayavasena pajahanto anuppattidhammataṁ āpādento sammā gato avagatoti sugato,",
  "anya-e0601n1:447_2": "lokanirodhaṁ nibbānaṁ sacchikiriyābhisamayavasena sammā gato avagatoti sugato,",
  "anya-e0601n1:447_3": "lokanirodhagāminippaṭipadaṁ bhāvanābhi samayavasena sammā gato paṭipannoti sugato,",
  "anya-e0601n1:447_4": "sotāpattimaggena ye kilesā pahīnā,",
  "anya-e0601n1:447_5": "te kilese na puneti na pacceti na paccāgacchatīti sugatotiādinā nayena ayamattho vibhāvetabbo.",
  "anya-e0601n1:447_6": "Atha vā sundaraṁ ṭhānaṁ sammāsambodhiṁ nibbānameva vā gato adhigatoti sugato.",
  "anya-e0601n1:447_7": "Yasmā vā bhūtaṁ tacchaṁ atthasaṁhitaṁ veneyyānaṁ yathārahaṁ yuttameva ca dhammaṁ bhāsati,",
  "anya-e0601n1:447_8": "tasmā sammā gadatīti sugato dakārassa takāraṁ katvā.",
  "anya-e0601n1:447_9": "Iti sobhana gamanatādīhi sugato, taṁ sugataṁ. Ādaranti sakkaccaṁ, ādaranaṁ ādaro. Āpubba daradhātu ādare ṇa. Taṁ ādaraṁ.",
  "anya-e0601n1:447_10": "Namāmīti ahaṁ vandāmīti atthoti.",
  "anya-e0601n1:448_0": "Ayaṁ panettha saṅkhepayojanā.",
  "anya-e0601n1:448_1": "Suciparivāritaṁ rāgādimala visuddhāhi ariyasāvakādiparisāhi parikkhāritaṁ kilesamalavisuddhaṁ parikkhāravantaṁ vā,",
  "anya-e0601n1:448_2": "surucirappabhāhi suṭṭhu kantita sarīranikkhantabyāmamattaraṁsīhi karaṇabhūtehi,",
  "anya-e0601n1:448_3": "rattaṁ niccaṁ rañjitabbakāyaṁ,",
  "anya-e0601n1:448_4": "sirivisarālayaṁ paññāpuññasaṅkhātalakkhisa mūhānaṁ patiṭṭhānaṁ,",
  "anya-e0601n1:448_5": "gupitamindriyehi gupitabbehi saṁvaritabbehi chahi cakkhādiindriyehi,",
  "anya-e0601n1:448_6": "upetaṁ samupetaṁ samannāgataṁ,",
  "anya-e0601n1:448_7": "ravisasimaṇḍalappabhutilakkhaṇopacittaṁ sūriyamaṇḍalacandamaṇḍalādīhi pādacakkalakkhaṇehi abhivicitrapādaṁ,",
  "anya-e0601n1:448_8": "abhivicitraṁ sūriya maṇḍalacandamaṇḍalādiṁ pādacakkalakkhaṇavantaṁ vā,",
  "anya-e0601n1:448_9": "suranarapūjitaṁ devamanussehi pūjitabbaṁ,",
  "anya-e0601n1:448_10": "sugataṁ buddhaṁ ādaraṁ sakkaccaṁ ahaṁ namāmi vandāmīti.",
  "anya-e0601n1:449_0": "Sattarasamavandanagāthāvaṇṇanā samattā.",
  "anya-e0601n1:450_0": "18.",
  "anya-e0601n1:451_0": " Maggoḷumpena muhapaṭighāsādiullolavīciṁ,",
  "anya-e0601n1:452_0": "Saṁsāroghaṁ tari tamabhayaṁ pārapattaṁ pajānaṁ;",
  "anya-e0601n1:453_0": "Tāṇaṁ leṇaṁ asamasaraṇaṁ ekatitthaṁ patiṭṭhaṁ,",
  "anya-e0601n1:454_0": "Puññakkhettaṁ paramasukhadaṁ dhammarājaṁ namāmi.",
  "anya-e0601n1:455_0": "18.",
  "anya-e0601n1:455_1": "Evaṁ sattarasamagāthāya sugataṁ vanditvā idāni saṁsāroghaṁ taritādīhi navahi guṇehi thomitvā vanditukāmo maggoḷumpenatyādigāthamāha.",
  "anya-e0601n1:455_2": "Ayaṁ pana ma bha na ta ta gaṇehi ca garudvayena ca racitattā sattarasakkharehi yuttā mandakkantāgāthāti daṭṭhabbā.",
  "anya-e0601n1:455_3": "Vuttañhi vuttodaye ‘‘mandakkantā ma bha na tata gā go yugutvassa kehī’’ti. Tassā panāyamattho.",
  "anya-e0601n1:455_4": "Yassaṁ paṭipādaṁ yugutvassakehi catu cha sattayatīhi ma bha na ta ta gā magaṇa bhagaṇa nagaṇa tagaṇa tagaṇa garū ca go garu ca ce yuttā, mandakkantāgāthānāmāti.",
  "anya-e0601n1:455_5": "Yugutvassakehīti ettha ca yugasaddassa maggaphalacatubbidhapurisayugaḷavācakattā yugasaddo catusaṅkhyāvācako,",
  "anya-e0601n1:455_6": "utūnaṁ hemantasisira vassanta gimha vassāna sarada utuvasena chabbidhattā utusaddo chasaṅkhyāvācako.",
  "anya-e0601n1:455_7": "Assasaddo sattasaṅkhyāvācakoti veditabbo .",
  "anya-e0601n1:455_8": "Chappaccayaṭīkādīsu hi ‘‘assasaddassa sattasaṅkhyāvācakabhāvo vutto’’ti.",
  "anya-e0601n1:456_0": "Tattha pana yo dhammarājā muhapaṭighāsādiullolavīciṁ saṁsāroghaṁ maggoḷumpena tari,",
  "anya-e0601n1:456_1": "abhayaṁ pārapattaṁ pajānaṁ tāṇaṁ leṇaṁ asamasaraṇaṁ ekatitthaṁ patiṭṭhaṁ puññakkhettaṁ paramasukhadaṁ taṁ dhammarājaṁ ahaṁ namāmīti sambandho.",
  "anya-e0601n1:456_2": "Etissaṁ pana atthakkamena vaṇṇayissāmi.",
  "anya-e0601n1:456_3": "Muhapaṭighāsādi ullolavīcinti mohadosataṇhādisaṅkhātaṁ mahātaraṅga khuddaūmikaṁ.",
  "anya-e0601n1:456_4": "Muyhanti etena sampayuttadhammā, sayaṁ vā muyhati, muyhanamattamevetanti muho, moho. Muhadhātu vekhitte ṇa.",
  "anya-e0601n1:456_5": "Paṭihaññanti sampayuttadhammā,",
  "anya-e0601n1:456_6": "sayaṁ vā paṭihaññati paṭihaññanamattamevetanti paṭigho, doso.",
  "anya-e0601n1:456_7": "Paṭipubba hanadhātu hiṁsāgatīsu a. Hanassa gho. Asanaṁ icchanaṁ āsā, isati icchatīti vā āsā, taṇhā. Isudhātu icchāyaṁ a. Issa ā.",
  "anya-e0601n1:456_8": "Muho ca paṭigho ca āsā ca muhapaṭighāsā,",
  "anya-e0601n1:456_9": "te ādi yesanteti muhapaṭighāsādi, lobhādikilesā labbhanti.",
  "anya-e0601n1:456_10": "Ettha ca ādisaddena māna diṭṭhi vicikicchā thina uddhacca ahirika anottappakilese ca akusalacittuppāde ca saṅgaṇhāti.",
  "anya-e0601n1:456_11": "Uddhaṁ udakaṁ lolati ākuletīti ullolo, mahātaraṅgo. Upubbalola dhātu ummādane ṇa.",
  "anya-e0601n1:456_12": "Tīraṁ ulati gacchatīti vā ullolo. Uladhātu gatiyaṁ olapaccayo.",
  "anya-e0601n1:456_13": "Vimhayaṁ vicittaṁ cinotīti vīci, khuddakaūmi. Vipubba cidhātu caye kvi. Ullolo ca vīci ca ullolavīci.",
  "anya-e0601n1:456_14": "Kesuci potthakesu ca kullolavīcintipāṭho dissati. Na so yujjati, kasmā,",
  "anya-e0601n1:456_15": "kullasaddassa uḷumpatthavācakattā.",
  "anya-e0601n1:456_16": "Ullolasaddoyeva hi mahātaraṅgattha vācako hotīti.",
  "anya-e0601n1:456_17": "Vuttañhi abhidhānappadīpikāyaṁ ‘‘ullolo tu ca kallolo, mahāvīcisu kathyate’’ti.",
  "anya-e0601n1:457_0": "Mūlapaṇṇāsaṭṭhakathāyañca ‘‘kullo nāma taraṇatthāya kalāpaṁ katvā bandho.",
  "anya-e0601n1:457_1": "Pattharitvā baddhā pana padaracāṭi ādayo uḷumpo’’ti vutto.",
  "anya-e0601n1:457_2": "Muhapaṭighāsādieva ullolavīci.",
  "anya-e0601n1:457_3": "Sā asmiṁ saṁsāroghe atthīti muhapaṭighāsādiullolavīci. Samāsantataddhitāyaṁ. Pītisukhaṁ, mahāsannaṁ, rattidivantyādīsu viya.",
  "anya-e0601n1:457_4": "Evaṁ panettha vacanattho kātabbo. Pīti ca sukhañca pītisukhaṁ, taṁ assa jhānassa atthi,",
  "anya-e0601n1:457_5": "tasmiṁ vā vijjatīti pītisukhaṁ, jhānaṁ. Mahantaṁ āsanaṁ mahāsanaṁ, tassa bhāvo mahāsannaṁ. Ratti ca divā ca rattidivaṁ.",
  "anya-e0601n1:457_6": "Rattidivaṁ kataṁ rattidivanti.",
  "anya-e0601n1:457_7": "Atha vā ullolavīci viya muhapaṭighāsādi ullolavīci, saṁsāroghaṁ labbhati. Upamā bahubbīhisamāsoyaṁ.",
  "anya-e0601n1:457_8": "Yathā pana mahāsamudde bhāyitabbā mahātaraṅgaūmivegādayo ca saṁsumāra timi tipiṅgalādi macchamakārādayo ca okiṇṇā honti,",
  "anya-e0601n1:457_9": "evaṁ mohādikilesā ca akusalacittuppādā ca tehi nibbattā bhayānakā bahū jātijarābyādhimaraṇadukkhādayo ca khandhādayo ca okiṇṇā hontīti vuttaṁ hoti.",
  "anya-e0601n1:457_10": "Saṁsāroghanti saṁsārasaṅkhātaṁ oghaṁ samuddajalappavāhaṁ.",
  "anya-e0601n1:457_11": "Saṁpunappunaṁ abbocchinnaṁ vā sarati gacchati pavattatīti saṁsāro. Saṁpubbasaradhātu gatiyaṁ ṇa.",
  "anya-e0601n1:457_12": "Khandhadhātuāyata nānaṁ abbocchinnaṁ pavattatīti attho. Tena vuttaṁ aṭṭhakathāsu –",
  "anya-e0601n1:458_0": "‘‘Khandhānañca paṭipāṭi, dhātuāyatanāna ca;",
  "anya-e0601n1:459_0": "Abbocchinnaṁ vattamānā, saṁsāroti pavuccatī’’ti.",
  "anya-e0601n1:460_0": "Satte ottharitvā ajjhottharitvā heṭṭhā hanati haratīti ogho, jalappavāho. Avapubba hanadhātu haraṇe ṇa. Hanassa gho. Avasaddo ottharaṇattho.",
  "anya-e0601n1:460_1": "Attani patite satte heṭṭhā katvā haneti osīdāpetīti vā ogho, jalappavāho.",
  "anya-e0601n1:460_2": "Avapubba hanadhātu osīdāpane ṇa. Avasaddo heṭṭhābhāgattho. Ogho viyāti ogho, saṁsāro.",
  "anya-e0601n1:460_3": "Atha vā sattasaṅkhāre ottharitvā ajjhottharitvā abhibhavitvā vaṭṭasmiṁ hanati haratīti ogho,",
  "anya-e0601n1:460_4": "ohaneti osīdāpeti vaṭṭasmiṁ sattasaṅkhāreti vā ogho, rāgādi kilesā labbhanti. Saṁsāroeva ogho saṁsārogho, taṁ saṁsāroghaṁ.",
  "anya-e0601n1:461_0": "Maggoḷumpenāti ettha maggaoḷumpenāti padacchedo.",
  "anya-e0601n1:461_1": "Aṭṭhamaggaṅgasaṅkhātena kullenāti attho.",
  "anya-e0601n1:461_2": "Ettha ca maggo vuccati aṭṭhaṅgikamaggo.",
  "anya-e0601n1:461_3": "Magganti gacchanti buddhā ca ariyasāvakā ca agataṁ disaṁ nibbānanti maggo. Aṭṭhaṅgiko maggo. Maggadhātu gatiyaṁ a.",
  "anya-e0601n1:461_4": "Vuttañhi paṭisambhidāmagge ‘‘etena maggena buddhā ca sāvakā ca agataṁ disaṁ nibbānaṁ gacchantīti aṭṭhaṅgiko maggo’’ti.",
  "anya-e0601n1:461_5": "Atha vā nibbānaṁ maggati gavesatīti maggo,",
  "anya-e0601n1:461_6": "nibbānatthikehi maggiyati gavesiyatīti vā maggo, aṭṭhaṅgiko maggo. Ñāṇena dassiyatīti attho. Maggadhātu gavesane a.",
  "anya-e0601n1:461_7": "Vuttañhetaṁ mahāvaggasaṁyuttaṭṭhakathāyaṁ ‘‘maggoti kenaṭṭhena maggo,",
  "anya-e0601n1:461_8": "nibbānaṁ magganaṭṭhena nibbānatthikehi magganiyaṭṭhena cā’’ti.",
  "anya-e0601n1:461_9": "Atha vā maggiyati paṭipajjiyatīti maggo,",
  "anya-e0601n1:461_10": "nibbānatthikehi aṭṭhaṅgiko maggo paṭipajjiyatīti attho. Uḷu vuccati udakaṁ, tato pāti rakkhatīti uḷupo,",
  "anya-e0601n1:461_11": "soyeva niggahitāgamavasena uḷumpo, kullo.",
  "anya-e0601n1:461_12": "Uḷusaddūpapadapādhātu rakkhane kvi. Maggoeva uḷumpo maggoḷumpo,",
  "anya-e0601n1:461_13": "maggasaṅkhāto vā uḷumpo tathā, maggasadiso vā uḷumpo tathā, maggo viya vā uḷumpo tathā,",
  "anya-e0601n1:461_14": "maggo ca uḷumpo ca maggoḷumpo.",
  "anya-e0601n1:461_15": "Atha vā uḷumpoeva maggo maggoḷumpo,",
  "anya-e0601n1:461_16": "uḷumpasaṅkhāto vā maggo tathā,",
  "anya-e0601n1:461_17": "uḷumpa sadiso vā maggo tathā, uḷumpo viya vā maggo tathā,",
  "anya-e0601n1:461_18": "uḷumpo ca maggo ca maggoḷumpoti evaṁ rūpakasadisaupamā samupekkhatthavasena ca parapakkha sakapakkhatthavasena ca vacanattho veditabbo. Tena maggoḷumpena. Tarīti atari.",
  "anya-e0601n1:461_19": "Dhammarājā hi aṭṭhamaggaṅganāvāya saṁsāroghaṁ taritvā nibbānatīraṁ pāpuṇāti. Atītā buddhā pāpuṇiṁsu.",
  "anya-e0601n1:461_20": "Anāgatā buddhā pāpuṇissantīti vuttaṁ hoti. Vuttañhi mahāvaggasaṁyutte",
  "anya-e0601n1:462_0": "‘‘Ekāyanaṁ jātikhayantadassī,",
  "anya-e0601n1:463_0": "Maggaṁ pajānāti hitānukampī;",
  "anya-e0601n1:464_0": "Etena maggena tariṁsu pubbe,",
  "anya-e0601n1:465_0": "Tarissantiyeva taranti ogha’’nti; Buddhavaṁse ca",
  "anya-e0601n1:466_0": "‘‘Saṁsārasotaṁ chinditvā, viddhaṁsetvā tayo bhave;",
  "anya-e0601n1:467_0": "Dhammanāvaṁ samāruyha, tāremi janataṁ bahu’’nti.",
  "anya-e0601n1:468_0": "Abhayanti jātijarābyādhimaraṇabhayādīnaṁ abhāvato nibbhayaṁ.",
  "anya-e0601n1:468_1": "So hi bhagavā natthi bhayaṁ etassāti abhayoti vuccati. Atha vā abhayanti khemaṁ.",
  "anya-e0601n1:468_2": "Tañhi nibbānaṁ natthi jātiādibhayaṁ etthāti abhayanti vuccati.",
  "anya-e0601n1:468_3": "Etasmiṁ pana dutiyavikappe taṁ padaṁ pārantipade visesanaṁ.",
  "anya-e0601n1:468_4": "Pārapattanti ettha pāranti saṁsāravaṭṭassa paratīraṭṭhena vuccati nibbānaṁ.",
  "anya-e0601n1:468_5": "Tañhi udakaṁ pāti rakkhatīti pāraṁ, samuddapāraṁ. Pādhātu rakkhane aro.",
  "anya-e0601n1:468_6": "Atha vā pāreti samattheti taraṅgādayo vāretunti pāraṁ. Pāradhātu samatthiyaṁ a. Pāraṁ viyāti pāranti vuccati.",
  "anya-e0601n1:468_7": "Nītatthena pana evaṁ vacanattho kātabbo.",
  "anya-e0601n1:468_8": "Jāti bhayādiṁ pāti rakkhati etthāti pāraṁ,",
  "anya-e0601n1:468_9": "pāreti samattheti ettha vā jātibhayādayo vāretunti pāraṁ, nibbānaṁ.",
  "anya-e0601n1:468_10": "Taṁ pajjittha adhigamitthāti pārapatto, dhammarājā.",
  "anya-e0601n1:468_11": "Pārasaddūpapada padadhātu gatiyaṁ ta.",
  "anya-e0601n1:468_12": "Atha vā mutto moceyyantiādinā nayena pavattassa mahābhinīhārassa sakalassa saṁsāradukkhassa vā sabbaññutañāṇādiguṇānaṁ vā pāraṁ pariyantaṁ patto gatoti pārapatto, dhammarājā.",
  "anya-e0601n1:468_13": "Pārasaddo hi pariyanta vācako. Taṁ pārapattaṁ. Pajānanti sabbasattānaṁ.",
  "anya-e0601n1:468_14": "Tehi kammakilesehi pakārena janiyati nibbattiyatīti pajāti vuccanti. Tesaṁ pajānaṁ.",
  "anya-e0601n1:469_0": "Tāṇanti tāyanaṭṭhena tāṇaṁ.",
  "anya-e0601n1:469_1": "Sattānaṁ saṁsāra bhayato tāyati rakkhatīti tāṇo, dhammarājā. Tādhātu rakkhane yu.",
  "anya-e0601n1:469_2": "Atha vā tāṇanti sattānaṁ saṁsāravaṭṭadukkhato paripālanaṭṭhena tāṇaṁ.",
  "anya-e0601n1:469_3": "So hi dhammarājā sattānaṁ saṁsāravaṭṭadukkhato dhammadesanāya magga phalanibbānasukhaṁ dadanto tāyati pāletīti tāṇoti vuccati. Taṁ tāṇaṁ.",
  "anya-e0601n1:469_4": "Leṇanti nilīyanaṭṭhena leṇaṁ,",
  "anya-e0601n1:469_5": "jātibhayādīhi pīḷitehi sattehi līyanti nilīyanti etthāti leṇo, dhammarājā. Līdhātu nilīyane yu.",
  "anya-e0601n1:469_6": "Atha vā leṇanti saṁsārabhayaṁ passantehi nilīyanaṭṭhena leṇaṁ.",
  "anya-e0601n1:469_7": "So hi dhammarājā saṁsāranissaraṇatthikehi līyanti nilīyanti etthāti leṇoti vuccati. Taṁ leṇaṁ.",
  "anya-e0601n1:469_8": "Dhammarājā hi saṁsārabhayehi pīḷitānaṁ sabbasattānaṁ tāṇaṁ leṇaṁ saraṇaṁ parāyanaṁ ṭhānaṁ hotīti vuttaṁ hoti.",
  "anya-e0601n1:470_0": "Asamasaraṇanti sabbasattānaṁ asadisaavassayanaṁ,",
  "anya-e0601n1:470_1": "natthi etassa samo sadiso sīlādiguṇenāti asamo, dhammarājā.",
  "anya-e0601n1:470_2": "Sarati gacchati avassayati etthāti saraṇo, dhammarājā. Saradhātu gatimhi yu.",
  "anya-e0601n1:470_3": "Asamo asadiso hutvā saraṇoti asamasaraṇo, dhammarājā.",
  "anya-e0601n1:470_4": "Sambhāva nākammadhārayasamāsoyaṁ.",
  "anya-e0601n1:470_5": "Dhammarājā hi sabbasampattisukhānaṁ dāyakattā sabbasattānaṁ anaññasādhāraṇaṁ asamaṁ saraṇaṁ avassayanaṁ parāyanaṁ hotīti attho. Taṁ asamasaraṇaṁ.",
  "anya-e0601n1:470_6": "Ekatitthanti nibbānapāragamanānaṁ ekatitthabhūtaṁ.",
  "anya-e0601n1:470_7": "Taranti uttaranti ettha etena vā najjasamuddādinti titthaṁ.",
  "anya-e0601n1:470_8": "Najjasamuddādīnaṁ pārimatīragamanatthaṁ otaraṇaṭṭhānaṁ labbhati. Taradhātu otaraṇe tha. Rassa to, ikārāgamo.",
  "anya-e0601n1:470_9": "Manussānaṁ ekaṁ titthaṁ ekatitthaṁ, taṁ viyāti ekatittho, dhammarājā.",
  "anya-e0601n1:470_10": "Yathā hi titthena najjādiṁ tarantā manussā pārimatīraṁ sukhaṁ pāpuṇanti, na atitthena,",
  "anya-e0601n1:470_11": "evaṁ seṭṭhabhūtena buddhatitthena saṁsāroghaṁ tarantā veneyyasattā nibbānapāraṁ sukhaṁ pāpuṇanti, na atitthena aññatitthiyena,",
  "anya-e0601n1:470_12": "tasmā dhammarājaṁ ekatitthoti thometi.",
  "anya-e0601n1:470_13": "Nītatthena pana eko seṭṭho hutvā nibbānapāraṁ taranti uttaranti etthāti eka tittho, dhammarājā.",
  "anya-e0601n1:470_14": "Khemaṁ nibbānapāraṁ taritukāmā veneyyasattā ettha buddhatitthe desitadhammaṁ sutvā desitadhammānurūpaṁ paṭipajjitvā saṁsāroghaṁ aṭṭhamaggaṅganāvāya chinditvā khemaṁ nibbānapāraṁ sukhaṁ taranti,",
  "anya-e0601n1:470_15": "ititasmā etthātipadena niddiṭṭho so buddho sabbasattānaṁ eko seṭṭho tittho nāma.",
  "anya-e0601n1:470_16": "Na aññatitthiyā ekatitthā nāma hontīti attho. Taṁ ekatitthaṁ.",
  "anya-e0601n1:471_0": "Patiṭṭhanti sabbasattānaṁ mahādīpaṁ viya patiṭṭhaṁ ādhārabhūtaṁ.",
  "anya-e0601n1:471_1": "Paṭisaraṇaṁ leṇaṁ parāyananti attho.",
  "anya-e0601n1:471_2": "Patiṭṭhahanti etthāti patiṭṭho, dhammarājā.",
  "anya-e0601n1:471_3": "Patipubbaṭṭhādhātu gatinivattimhi a.",
  "anya-e0601n1:471_4": "Dhammarājā hi sabbasukhatthikānaṁ sattānaṁ mahādīpo viya patiṭṭho paṭisaraṇo leṇo parāyano hotīti attho, taṁ patiṭṭhaṁ.",
  "anya-e0601n1:471_5": "Puññakkhettanti nibbānasukhatthikānaṁ puññabījassa khettabhūtaṁ.",
  "anya-e0601n1:471_6": "Puññatthikānaṁ puññabījassa vapanaṭhānaṁ khettabhūtaṁ vā,",
  "anya-e0601n1:471_7": "attano kārakaṁ pavati sodhetīti puññaṁ, kusalaṁ. Pudhātu sodhane ṇyo.",
  "anya-e0601n1:471_8": "Atha vā paraṁ pujjabhāvaṁ janetīti puññaṁ,",
  "anya-e0601n1:471_9": "sadā pūjitaṁ vā janetīti puññaṁ, kusalaṁ.",
  "anya-e0601n1:471_10": "Pūjasaddūpapada janadhātu ṇyo.",
  "anya-e0601n1:471_11": "Niruttinayena saddasiddhi veditabbā.",
  "anya-e0601n1:471_12": "Avasesaṁ apuññaṁ punāti sodhetīti vā puññaṁ, kusalaṁ. Pudhātu sodhane ṇyo.",
  "anya-e0601n1:471_13": "Khittaṁ vuttaṁ bījaṁ tāyati rakkhatīti khettaṁ, kedārādi.",
  "anya-e0601n1:471_14": "Khipasaddūpapada tādhātu rakkhane kvi.",
  "anya-e0601n1:471_15": "Bījāni vapantānaṁ manussānaṁ mahapphalabhāvakaraṇena bījaṁ rakkhatīti attho.",
  "anya-e0601n1:471_16": "Atha vā khipanti vapanti ettha bījānīti khettaṁ.",
  "anya-e0601n1:471_17": "Khipadhātu peraṇe khepe vā ta. Khettaṁ viyāti khetto. Dhammarājā.",
  "anya-e0601n1:471_18": "Nītatthena pana puññabījāni vapantānaṁ sattānaṁ mahapphala bhāvakaraṇena khittaṁ vuttaṁ puññabījaṁ tāyati rakkhatīti khetto.",
  "anya-e0601n1:471_19": "Atha vā nibbānatthikehi puññabījāni khipiyanti vapiyanti etthāti khetto. Dhammarājāti kātabbo.",
  "anya-e0601n1:471_20": "Puññānaṁ khettaṁ puññakkhetto, dhammarājā.",
  "anya-e0601n1:471_21": "Yathā hi rañño vā amaccādīnaṁ vā sālīnaṁ vā yavānaṁ vā virūhanaṭṭhānaṁ rañño vā amaccādīnaṁ vā sālikhettaṁ yavakhettanti vuccati.",
  "anya-e0601n1:471_22": "Evaṁ dhammarājā sabbalokassa puññamahabbalabhāvakaraṇena puññānaṁ virūha naṭṭhānaṁ dhammarājaṁ nissāya sattalokassa nānāppakārahita sukhasaṁvattanikāni puññāni virūhanti,",
  "anya-e0601n1:471_23": "tasmā dhammarājā puññakkhettanti abhitthavitoti vuttaṁ hoti. Taṁ puññakkhettaṁ.",
  "anya-e0601n1:472_0": "Paramasukhadanti uttamaṁ nibbānasukhaṁ dadamānaṁ.",
  "anya-e0601n1:472_1": "Vuttañhi ‘‘nibbānaṁ paramaṁ sukha’’nti.",
  "anya-e0601n1:472_2": "Ettha ca paramasaddo uttamatthavācako anipphannapāṭi padiko.",
  "anya-e0601n1:472_3": "Atha vā paraṁ atirekaṁ ariyehi mānitabbanti paramaṁ, nibbānaṁ. Parapubbamādhātu māne a.",
  "anya-e0601n1:472_4": "Pakārena ariyehi ramiyati etthāti vā paramaṁ, nibbānaṁ. Papubbaramudhātu ramane ṇa.",
  "anya-e0601n1:472_5": "Abhidhānaṭīkāyaṁ pana ‘‘paraṁ paccanīkaṁ māretīti paramaṁ.",
  "anya-e0601n1:472_6": "Pakaṭṭhabhāve ramatīti paramaṁ. Ṇo’’ti vuttaṁ. Tassa sukhaṁ paramasukhaṁ.",
  "anya-e0601n1:472_7": "Paramaṁ uttamaṁ vā sukhaṁ paramasukhaṁ. Taṁ dadātīti paramasukhado, dhammarājā.",
  "anya-e0601n1:472_8": "Paramasukhasaddūpapada dādhātu dāne kvi.",
  "anya-e0601n1:472_9": "Dhammarājā pana veneyyasattānaṁ dhammadesanāya ca catupaccayappaṭiggahaṇena ca nibbānasukhaṁ detīti vuttaṁ hoti. Taṁ paramasukhadaṁ. Dhammarājanti buddhaṁ.",
  "anya-e0601n1:472_10": "So hi lokiya lokuttaradhammehi devamanussānaṁ rañjeti tosetīti dhammarājāti.",
  "anya-e0601n1:472_11": "Atha vā pāramīdhammeneva buddhattaṁ patvā rājā jātoti dhammarājāti.",
  "anya-e0601n1:472_12": "Pāramīdhammeneva jāto vā rājāti dhammarājāti ca vuccati.",
  "anya-e0601n1:472_13": "Taṁ dhammarājaṁ ahaṁ namāmīti sambandho.",
  "anya-e0601n1:473_0": "Ayaṁ panettha saṅkhepayojanā.",
  "anya-e0601n1:473_1": "Yo dhammarājā muha paṭighāsādiullolavīciṁ mohadosataṇhādisaṅkhātaṁ mahātaraṅga khuddakaūmikaṁ,",
  "anya-e0601n1:473_2": "saṁsāroghaṁ saṁsārasaṅkhātaṁ oghaṁ samuddajalappavāhaṁ .",
  "anya-e0601n1:473_3": "Maggoḷumpena aṭṭhamaggaṅgasaṅkhātena kullena tari atariṁ, abhayaṁ khemaṁ,",
  "anya-e0601n1:473_4": "jātiādīnaṁ abhāvato nibbhayaṁ vā,",
  "anya-e0601n1:473_5": "pārapattaṁ nibbānapāraṁ pattaṁ adhigataṁ, pajānaṁ sabba sattānaṁ,",
  "anya-e0601n1:473_6": "tāṇaṁ tāyanaṭṭhena tāṇaṁ rakkhaṇaṁ.",
  "anya-e0601n1:473_7": "Leṇaṁ nilīyanaṭṭhena leṇaṁ nilīyanaṁ,",
  "anya-e0601n1:473_8": "asamasaraṇaṁ sabbasattānaṁ asadisaavassayanaṁ,",
  "anya-e0601n1:473_9": "ekatitthaṁ nibbānapāragamanānaṁ ekatittha bhūtaṁ,",
  "anya-e0601n1:473_10": "patiṭṭhaṁ sabbasattānaṁ mahādīpaṁ viya patiṭṭhaṁ ādhārabhūtaṁ,",
  "anya-e0601n1:473_11": "puññakkhettaṁ nibbānasukhatthikānaṁ puññabījassa khettabhūtaṁ,",
  "anya-e0601n1:473_12": "puññatthikānaṁ puññabījassa vapanaṭṭhānaṁ khettabhūtaṁ vā,",
  "anya-e0601n1:473_13": "paramasukhaṁ uttamaṁ nibbānasukhaṁ dadamānaṁ,",
  "anya-e0601n1:473_14": "dhammarājaṁ buddhaṁ lokiyalokuttara dhammehi pajānaṁ rañjāpanaṁ vā,",
  "anya-e0601n1:473_15": "pāramīdhammeneva buddhabhāvaṁ jātaṁ buddhaṁ vā, ahaṁ tīhi dvārehi namāmīti.",
  "anya-e0601n1:474_0": "Aṭṭhārasamavandanagāthāvaṇṇanā samattā.",
  "anya-e0601n1:475_0": "19.",
  "anya-e0601n1:476_0": " Kaṇḍambaṁmūle parahitakaro yo munindo nisinno;",
  "anya-e0601n1:477_0": "Accheraṁ sīghaṁ nayanasubhagaṁ ākulaṇṇaggijālaṁ;",
  "anya-e0601n1:478_0": "Dujjāladdhaṁsaṁ munibhijahitaṁ pāṭiheraṁ akāsi;",
  "anya-e0601n1:479_0": "Vande taṁ seṭṭhaṁ paramaratijaṁ iddhidhammehupetaṁ.",
  "anya-e0601n1:480_0": "19.",
  "anya-e0601n1:480_1": "Evaṁ aṭṭhārasamagāthāya dhammarājaṁ vanditvā idāni sāvatthiyaṁ kaṇḍambamūle iddhipāṭiherādīhi guṇehi munindassa thometvā vanditukāmo kaṇḍambaṁmūletyādi gāthamāha.",
  "anya-e0601n1:480_2": "Ayaṁ pana matanayayayagaṇehi ca pañca yati chayati sattaya tīhi ca racitattā aṭṭhārasakkharehi yuttā kusumitalatā vellitāgāthāti daṭṭhabbā.",
  "anya-e0601n1:480_3": "Vuttañhi vuttodaye ‘‘mo to no yo yā kusumitalatā vellitākkhutvisīhī’’ti. Ayaṁ panettha yojanā.",
  "anya-e0601n1:480_4": "Yassaṁ paṭipādaṁ akkhutvisīhi pañcayati chayati sattayatīhi mogaṇo ca togaṇo ca nogaṇo ca yogaṇo ca yā yagaṇadvayañca ce yuttā ,",
  "anya-e0601n1:480_5": "sā gāthā kusumitalatā vellitā kusumitalatā vellitā gāthā nāmāti.",
  "anya-e0601n1:480_6": "Ettha ca akkhasaddassa pañcindriyavācakattā akkhasaddo pañcasaṅkhyāvācakoti veditabbo.",
  "anya-e0601n1:480_7": "Utūnaṁ hemantasisīravassantagimhavassānasaradavasena chabbidhattā utusaddo chasaṅkhyāvācakoti.",
  "anya-e0601n1:480_8": "Isisaddo vipassīādīnaṁ buddhānaṁ sattavidhattā sattasaṅkhyāvācakoti veditabboti.",
  "anya-e0601n1:481_0": "Tattha pana parahitakaro yo munindo kaṇḍambamūle nisinno pāṭiheraṁ sīghaṁ akāsi,",
  "anya-e0601n1:481_1": "taṁ munindaṁ ahaṁ vande vandāmīti sambandho.",
  "anya-e0601n1:481_2": "Atthakkamena panettha vaṇṇayissāmi.",
  "anya-e0601n1:481_3": "Parahitakaroti attanā paresaṁ sabbasattānaṁ hitaṁ atthaṁ karonto.",
  "anya-e0601n1:481_4": "Hinoti vaḍḍhati sukhaṁ etenāti hitaṁ, atthaṁ payojanaṁ vā. Hidhātu vaḍḍhane ta.",
  "anya-e0601n1:481_5": "Taṁsamaṅgino lokiyalokuttarasukhaṁ vaḍḍhatīti attho. Paresaṁ hitaṁ parahitaṁ, taṁ karotīti parahitakaro, munindo.",
  "anya-e0601n1:481_6": "So hi dīpaṅkarassa bhagavato pādamūle laddhabyākaraṇato paṭṭhāya attano sukhaṁ pajahanto sattalokassa hitasukhatthāya kappasata sahassādhikāni cattāri asaṅkhyeyyāni samatiṁsapāramiyo pañcamahāpariccāge ca karonto sabbaññubuddhabhāvaṁ pattakāle ca pañcacattālīsavassāni dhamma desanāya sattalokassa lokiyalokuttarahita sukhaṁ karotīti parahitakaroti thometi. Yoti yo yādiso. Munindoti buddho. So hi agāriya muni, anagāriyamuni, sekkhamuni, asekkhamuni,",
  "anya-e0601n1:481_7": "paccekamunivasena pañcannaṁ munīnaṁ indoti munindoti vuccati.",
  "anya-e0601n1:481_8": "Kaṇḍambamūleti ettha kaṇḍaambamūleti padacchedo.",
  "anya-e0601n1:481_9": "Chandānurakkhaṇatthaṁ bindāgamo.",
  "anya-e0601n1:481_10": "Kaṇḍanāmikena pasenadīkosalarañño uyyānapālena ropitassa setambarukkhassa samīpeti attho.",
  "anya-e0601n1:481_11": "Ettha ca kaṇḍanti tasseva nāmaṁ. Atha vā kaṁ vuccati sukhaṁ,",
  "anya-e0601n1:481_12": "taṁ ḍeti gacchati pāpuṇātīti kaṇḍo, uyyānapālo.",
  "anya-e0601n1:481_13": "Kaṁsaddūpapadaḍi dhātu gatiyaṁ ṇa. Kaṁ vuccati vā udakaṁ,",
  "anya-e0601n1:481_14": "taṁ rukkhesu siñcanaṁ ṭināti jānātīti kaṇḍo, uyyānapālo uyyāna nāyako vā.",
  "anya-e0601n1:481_15": "Phalakāmehi janehi amiyati gamiyatīti ambo, setambarukkho. Amadhātu gatiyaṁ bo.",
  "anya-e0601n1:481_16": "Kaṇḍanāmikena uyyānapālena ropito ambo kaṇḍambo,",
  "anya-e0601n1:481_17": "tassa mūlaṁ samīpanti kaṇḍambamūlaṁ, tasmiṁ kaṇḍambamūle.",
  "anya-e0601n1:482_0": "Nisinnoti vasamāno. Vimhāpaniyaṭṭhena accheraṁ.",
  "anya-e0601n1:482_1": "Ayañhi accherasaddo vimhayatthavācako anipphannapāṭi padiko.",
  "anya-e0601n1:482_2": "Atha vā ābhuso vimhayo carati pavattatīti accheraṁ, pāṭiheraṁ. Āpubba caradhātu gatiyaṁ a. Caradhātussaccherādeso. Ākārassa rasso.",
  "anya-e0601n1:482_3": "Andhassa pabbatārohanaṁ viya niccaṁ na carati na pavattatīti accheraṁ, pāṭiheraṁ. Napubba caradhātu gatiyaṁ a.",
  "anya-e0601n1:482_4": "Yathā hi andhassa pabbātārohanaṁ niccaṁ na hoti, kadāciyeva hoti,",
  "anya-e0601n1:482_5": "evameva bhagavato pāṭihāriyaṁ niccaṁ na hoti, kadāciyeva hoti. Tasmā taṁ accheranti vuccati.",
  "anya-e0601n1:482_6": "Tena vuttaṁ nettiaṭṭhakathāyaṁ ‘‘yaṁ abhiṇhaṁ na pavattati, taṁ acchariya’’nti.",
  "anya-e0601n1:482_7": "Atha vā accharaṁ paharituṁ yogganti acchariyaṁ. Yoggataddhite ṇiyapaccayo.",
  "anya-e0601n1:482_8": "Acchariyanti hi vattabbe chandānurakkhaṇatthaṁ iyasaddalopena accheranti vuttaṁ.",
  "anya-e0601n1:482_9": "Vuttañhetaṁ sīlakkhandhavaggaṭṭhakathāyaṁ ‘‘andhassa pabbatārohanaṁ viya niccaṁ na hotīti acchariyaṁ. Ayaṁ tāva saddanayo. Ayaṁ pana aṭṭhakathānayo, accharāyogganti acchariyaṁ,",
  "anya-e0601n1:482_10": "accharaṁ paharituṁ yuttanti attho’’ti.",
  "anya-e0601n1:482_11": "Nayanasubhaganti devamanussānaṁ pasādacakkhussa sobhanapattaṁ.",
  "anya-e0601n1:482_12": "Samavisamaṁ dassentaṁ attabhāvaṁ netīti nayanaṁ, pasādacakkhu. Nīdhātu naye yu.",
  "anya-e0601n1:482_13": "Tassa subhaṁ sobhanaṁ gacchatīti nayanasubhagaṁ, pāṭiheraṁ.",
  "anya-e0601n1:482_14": "Nayanasubha saddūpapadagamudhātu gatiyaṁ kvi. Taṁ nayanasubhagaṁ.",
  "anya-e0601n1:483_0": "Ākulaṇṇaggijālanti ettha ākulaaṇṇaaggijālanti padacchedo.",
  "anya-e0601n1:483_1": "Parikiṇṇa udakadhāra aggisikhāvantaṁ.",
  "anya-e0601n1:483_2": "Atha vā parisamantato kulaṁ pakiṇṇaṁ aññamaññamissakaṁ yamakaṁ yamakaṁ udakajālaaggijālavantanti attho.",
  "anya-e0601n1:483_3": "Ābhuso kulati udakaggijālaṁ aññamaññamissakaṁ karotīti ākulaṁ, udakaggijālaṁ. Āpubbakuladhātu karaṇe a.",
  "anya-e0601n1:483_4": "Ābhusaṁ kulati bandhati aññamaññanti vā ākulaṁ.",
  "anya-e0601n1:483_5": "Atha vā āsamantato kulati yamakaṁ yamakaṁ udakaggijālaṁ pavattatīti ākulaṁ, udakaggijālaṁ.",
  "anya-e0601n1:483_6": "Udakajālaṁ aggijālena aggijālañca udakajālena sammisso hotīti attho.",
  "anya-e0601n1:483_7": "Ananti jīvanti etena sattāti aṇṇaṁ, udakaṁ. Anadhātu jīvāyaṁ a. Nassa ṇo. Tassa dvittaṁ. Dvibhāvo vā.",
  "anya-e0601n1:483_8": "Atha vā arati gacchati taṁ taṁ ṭhānanti aṇṇaṁ. Aradhātu gatimhito. Tassa annādeso, dhātvantalopo, nnassa ṇṇattaṁ. Aṇṇassa dhāraṁ aṇṇaṁ. Uttarapadalopena.",
  "anya-e0601n1:483_9": "Kuṭilabhāvena ajati gacchatīti aggi, ajadhātu gatiyaṁ i. Jassa ggo. Jalati dibbatīti jālaṁ, sikhaṁ. Jaladhātu dittiyaṁ ṇa. Aggino jālaṁ aggijālaṁ.",
  "anya-e0601n1:483_10": "Aṇṇañca aggijālañca aṇṇaggijālaṁ,",
  "anya-e0601n1:483_11": "ākulaṁ parikiṇṇaṁ aṇṇaggijālaṁ assāti ākulaṇṇaggijālaṁ, yamaka pāṭiheraṁ labbhati. Taṁ ākulaṇṇaggijālaṁ.",
  "anya-e0601n1:484_0": "Dujjāladdhaṁsanti duṭṭhu diṭṭhivādasaṅkhātajālaṁ viddhaṁsitaṁ.",
  "anya-e0601n1:484_1": "Duṭṭhu jalati bandhati saṁsāravaṭṭeti dujjālaṁ, diṭṭhivādajālaṁ.",
  "anya-e0601n1:484_2": "Titthiya vādo hi natthi dinnantiādinayapavatto saṁsārato nissaritumappadānavasena jālasadisattā dujjālanti attho.",
  "anya-e0601n1:484_3": "Dupubba jaladhātu bandhane ṇo.",
  "anya-e0601n1:484_4": "Taṁ dhaṁsati viddhaṁsatīti dujjāladdhaṁsaṁ, yamakapāṭihāriyaṁ.",
  "anya-e0601n1:484_5": "Munibhijahitanti munibhi ajahitanti padacchedo.",
  "anya-e0601n1:484_6": "Tattha munibhīti sabbasammāsambuddhehi.",
  "anya-e0601n1:484_7": "Te hi monaṁ vuccati sabbaññutañāṇaṁ,",
  "anya-e0601n1:484_8": "taṁ etesaṁ atthīti munīti vuccanti.",
  "anya-e0601n1:484_9": "Kāyamoneyya vacīmoneyya manomoneyyaṁ etesaṁ atthīti vā muni. Assatthitaddhite ṇīpaccayo.",
  "anya-e0601n1:484_10": "Atha vā idhaloka paralokaṁ attahita parahitaṁ hitāhitañca munanti jānantīti munīti vuccanti. Tehi munībhi.",
  "anya-e0601n1:485_0": "Ajahitanti avijahitaṁ apariccattaṁ vā,",
  "anya-e0601n1:485_1": "hātabbaṁ cajitabbanti jahitaṁ. Hādhātu cāge ta. Na jahitaṁ ajahitaṁ, pāṭiheraṁ. Taṁ ajahitaṁ.",
  "anya-e0601n1:485_2": "Bhagavato hi sāvatthinagarassa dakkhiṇadvāre kaṇḍambarukkhamūle kataṁ pāṭihāriyañca bhagavā pana tasmiṁ pāṭihāriyāvasāne tāvatiṁsapuraṁ gato,",
  "anya-e0601n1:485_3": "tasmiṁ pārichattakamūlamhi paṇḍukambalanāmake silāsane sannisinno devānaṁ abhidhammakathāya desanā ca sabbasammāsambuddhehi avijahitā dhammatāyeva hotīti vuttaṁ hoti.",
  "anya-e0601n1:485_4": "Buddhavaṁsaṭṭhakathāyañhi samatiṁsadhammatāpakāsane sāvatthi nagaradvāre yamakapāṭihāriyakaraṇaṁ.",
  "anya-e0601n1:485_5": "Tāvatiṁse bhavane abhidhammadesanāti dhammatābhāvena vuttaṁ.",
  "anya-e0601n1:485_6": "Tasmā pāṭiheraṁ munībhijahitanti thometi.",
  "anya-e0601n1:486_0": "Pāṭiheranti paccanīkapaṭiharaṇavasena pāṭihāriyaṁ,",
  "anya-e0601n1:486_1": "paṭipakkhe titthiye madditvā hinoti pavattatīti pāṭiheraṁ. Paṭipubbahidhātu gatiyaṁ ṇo. Hissa heraṇideso.",
  "anya-e0601n1:486_2": "Atha vā bhagavato ca sāsanassa ca paṭipakkhe titthiye harati apanetīti pāṭiheraṁ, iddhividhañāṇaṁ.",
  "anya-e0601n1:486_3": "Paṭipubbaharadhātu apanayane ṇo.",
  "anya-e0601n1:486_4": "Paṭiharati apaneti sattānaṁ diṭṭhimānopagatāni cittānīti vā pāṭiheraṁ.",
  "anya-e0601n1:486_5": "Appasannānaṁ pasādaṁ āharatīti vā pāṭiheraṁ.",
  "anya-e0601n1:486_6": "Samāhite citte vigatūpakkilese katakiccena paṭipacchā haritabbaṁ pavattetabbanti vā pāṭiheraṁ.",
  "anya-e0601n1:486_7": "Paṭīti hi ayaṁsaddo pacchāti etassa atthaṁ bodheti.",
  "anya-e0601n1:486_8": "Tasmiṁ paṭipaviṭṭhamhi añño āgacchi brāhmaṇotiādīsu viya.",
  "anya-e0601n1:486_9": "Atha vā paṭipunappunaṁ udakaggijālaṁ abbocchinnaṁ yamakaṁ yamakaṁ hutvā harati pavattatīti pāṭiheraṁ, yamakapāṭihāriyaṁ. Tañca pana iddhipāṭihāriya, ādesanāpāṭihāriya,",
  "anya-e0601n1:486_10": "anusā sanī pāṭihāriyavasena tividhaṁ hoti.",
  "anya-e0601n1:486_11": "Tesu pana idha iddhipāṭihāriyaṁ adhippetanti.",
  "anya-e0601n1:486_12": "Sīghanti khippaṁ āsuṁ lahuṁ vā.",
  "anya-e0601n1:486_13": "Taṁ pana akāsītipade kriyāvisesanaṁ.",
  "anya-e0601n1:486_14": "Seti lahu hutvā pavattatīti sīghaṁ. Sidhātu gatimhi ghapaccayo. Dīgho. Akāsīti akari.",
  "anya-e0601n1:487_0": "Ettha ca pāṭihāriyamevaṁ veditabbaṁ.",
  "anya-e0601n1:487_1": "Bhagavā hi abhisambodhito sattame saṁvacchare sāvatthinagarassa dakkhiṇadvāre kaṇḍambarukkhamūle devānamindena sakkena āṇāpitena visukammadevaputtena nimmite dvādasayojane ratana maṇḍape bhagavatā nimmite yojanappamāṇe ratanapallaṅke ratanacaṅkame ca nisīditvā tiyojanike dibbasetacchatte dhārayamāne samantato dvādasayojanāya parisāya atthādānaparidīpanaṁ titthiyamaddanaṁ uparimakāyato aggikkhandho pavattati,",
  "anya-e0601n1:487_2": "heṭṭhimakāyato udakadhārā pavattati, heṭṭhimakāyato aggikkhandho, uparimakāyato udakadhārā.",
  "anya-e0601n1:487_3": "Puratthimakāyato aggikkhandho, pacchimakāyato udakadhārā. Pacchimakāyato aggikkhandho, puratthimakāyato udakadhārā,",
  "anya-e0601n1:487_4": "dakkhiṇaakkhito aggikkhandho, vāmaakkhito udakadhārā. Vāmaakkhito aggikkhandho, dakkhiṇaakkhito udakadhārā.",
  "anya-e0601n1:487_5": "Dakkhiṇakaṇṇasotato aggikkhandho, vāmakaṇṇasotato udakadhārā.",
  "anya-e0601n1:487_6": "Vāmakaṇṇasotato aggikkhandho,",
  "anya-e0601n1:487_7": "dakkhiṇakaṇṇasotato udakadhārā.",
  "anya-e0601n1:487_8": "Dakkhiṇa nāsikāsotato aggikkhandho, vāmanāsikāso tato udakadhārā.",
  "anya-e0601n1:487_9": "Vāmanāsikāsotato aggikkhandho,",
  "anya-e0601n1:487_10": "dakkhiṇanāsikāsotato udakadhārā.",
  "anya-e0601n1:487_11": "Dakkhiṇaaṁsakūṭato aggikkhandho, vāmaaṁsakūṭato udakadhārā. Vāmaaṁsakūṭato aggikkhandho,",
  "anya-e0601n1:487_12": "dakkhiṇaaṁsakūṭato udakadhārā.",
  "anya-e0601n1:487_13": "Dakkhiṇahatthato aggikkhandho, vāmahatthato udakadhārā. Vāmahatthato aggikkhandho, dakkhiṇahatthato udakadhārā.",
  "anya-e0601n1:487_14": "Dakkhiṇapassato aggikkhandho, vāmapassato udakadhārā. Vāmapassato aggikkhandho, dakkhiṇapassato udakadhārā. Dakkhiṇapādato aggikkhandho, vāmapādato udakadhārā. Vāmapādato aggikkhandho, dakkhiṇapādato udakadhārā. Aṅgulaṅgulehi aggikkhandho, aṅgulantarikāhi udakadhārā.",
  "anya-e0601n1:487_15": "Aṅgulantarikāhi aggikkhandho, aṅgulaṅgulehi udakadhārā. Ekekalomato aggikkhandho, ekekalomato udakadhārā.",
  "anya-e0601n1:487_16": "Lomakūpato lomakūpato aggikkhandho,",
  "anya-e0601n1:487_17": "lomakūpato lomakūpato udakadhārā pavattati.",
  "anya-e0601n1:487_18": "Channaṁ vaṇṇānaṁ nīlānaṁ pītānaṁ lohitakānaṁ odātānaṁ mañjaṭṭhānaṁ pabhassarānaṁ ubbahanabhūtānaṁ yamakā yamakā vaṇṇā pavattanti. Bhagavā caṅkamati,",
  "anya-e0601n1:487_19": "nimmito tiṭṭhati vā nisīdati vā seyyaṁ vā kappeti. Bhagavā tiṭṭhati,",
  "anya-e0601n1:487_20": "nimmito caṅkamati vā nisīdati vā seyyaṁ vā kappeti. Bhagavā nisīdati,",
  "anya-e0601n1:487_21": "nimmito caṅkamati vā tiṭṭhati vā seyyaṁ vā kappeti. Bhagavā seyyaṁ kappeti,",
  "anya-e0601n1:487_22": "nimmito caṅkamati vā tiṭṭhati vā nisīdati vā. Nimmito caṅkamati,",
  "anya-e0601n1:487_23": "bhagavā tiṭṭhati vā nisīdati vā seyyaṁ vā kappeti. Nimmito tiṭṭhati,",
  "anya-e0601n1:487_24": "bhagavā caṅkamati vā nisīdati vā seyyaṁ vā kappeti. Nimmito nisīdati,",
  "anya-e0601n1:487_25": "bhagavā caṅkamati vā tiṭṭhati vā seyyaṁ vā kappeti. Nimmito seyyaṁ kappeti,",
  "anya-e0601n1:487_26": "bhagavā caṅkamati vā tiṭṭhati vā nisīdati vāti vividhaṁ yamakapāṭihāriyaṁ titthiyānaṁ maddanatthāya akāsīti.",
  "anya-e0601n1:487_27": "Ettha ca pana yo koci evarūpaṁ pāṭihāriyaṁ kātuṁ samattho ce.",
  "anya-e0601n1:487_28": "So āgacchatūti codanāsadisattā vuttaṁ atthādānaparidīpananti. Atthādānañhi anuyogo,",
  "anya-e0601n1:487_29": "paṭipakkhassa atthassa ādānaṁ gahaṇanti katvā,",
  "anya-e0601n1:487_30": "tassa paridīpanaṁ atthādānaparidīpanaṁ.",
  "anya-e0601n1:487_31": "Titthiyamaddananti pāṭihāriyaṁ karissāmāti kuhāyanavasena pubbe uṭṭhitānaṁ titthiyānaṁ maddanaṁ.",
  "anya-e0601n1:487_32": "Tañca tathā kātuṁ asamatthatā sampādanameva.",
  "anya-e0601n1:487_33": "Tadetaṁ padadvayaṁ yamakapāṭihāriyanti etena sambandhitabbanti.",
  "anya-e0601n1:488_0": "Seṭṭhanti pasatthataraṁ.",
  "anya-e0601n1:488_1": "Tassa vacanattho heṭṭhā vuttoyeva.",
  "anya-e0601n1:488_2": "Paramaratijanti devamanussānaṁ uttamaratiṁ janakaṁ.",
  "anya-e0601n1:488_3": "Paramānaṁ uttamasādhūnaṁ cittaramanaṁ janāpetaṁ vā,",
  "anya-e0601n1:488_4": "ettha ca paṭhamavikappe paramasaddo uttamavācako anipphannapāṭipadiko nipāto.",
  "anya-e0601n1:488_5": "Dutiyavikappe sādhuvācako nipphannapāṭipadiko.",
  "anya-e0601n1:488_6": "Devamanussānaṁ paramaṁ uttamaṁ ratiṁ janetīti paramaratijo, munindo.",
  "anya-e0601n1:488_7": "Paramaratisaddūpapada janadhātu janane kvi.",
  "anya-e0601n1:488_8": "Atha vā pakārena saddhamme ramantīti paramā, sādhū labbhanti. Papubba ramudhātu kīḷāyaṁ a.",
  "anya-e0601n1:488_9": "Tesaṁ cittassa ratiṁ ramanaṁ janetīti paramaratijo, munindo. Taṁ paramaratijaṁ.",
  "anya-e0601n1:488_10": "So hi dhamma desanāya ca pāṭihāriyena iddhiyā sarīrasobhagga sampattiādīhi ca devamanussānaṁ cittassa abhiratiṁ abhikkantaṁ janetīti paramaratijanti thometi.",
  "anya-e0601n1:489_0": "Iddhidhammehupetanti iddhidhammehi upetanti padacchedo.",
  "anya-e0601n1:489_1": "Iddhi dhammehīti acinteyyaappameyyehi buddhaiddhisaṅkhātaguṇehi.",
  "anya-e0601n1:489_2": "Dhammasaddo hi guṇe vattati buddhadhammātiādīsu viya. Ijjhanaṁ samijjhanaṁ iddhi.",
  "anya-e0601n1:489_3": "Ijjhati samijjhatīti vā iddhi.",
  "anya-e0601n1:489_4": "Ijjhati samijjhati yathicchitattho etāyāti iddhi. Idhadhātu vuddhiyaṁ i, tipaccayo vā.",
  "anya-e0601n1:489_5": "Bhagavā etāya iddhiyā yathicchitattho iddho vuddho ukkaṁsagato hotīti attho.",
  "anya-e0601n1:489_6": "Dhāreti pakāseti taṁsamaṅgino dabbanti dhammo, guṇo. Iddhieva dhammo iddhidhammo, tehi dhammehi. Upetanti samannāgataṁ.",
  "anya-e0601n1:489_7": "Upagacchati sampajjatīti upeto, munindo. Upapubbaidhātu gatiyaṁ ta. Taṁ upetaṁ.",
  "anya-e0601n1:490_0": "Iddhi pana adhiṭṭhānā iddhi, vikuppanā iddhi, manomayā iddhi, ñāṇavipphārā iddhi, samādhivipphārā iddhi, ariyā iddhi, kammavipākajā iddhi, puññavato iddhi, vijjāmayā iddhi,",
  "anya-e0601n1:490_1": "tattha tattha sammāpayogapaccayā ijjhanaṭṭhena iddhi cāti dasavidhā hoti.",
  "anya-e0601n1:490_2": "Tattha pakatiyā eko bahukaṁ āpajjati.",
  "anya-e0601n1:490_3": "Sataṁ vā sahassaṁ vā āvajjitvā ñāṇena adhiṭṭhāti bahuko homīti evaṁ vibhajitvā dassitā iddhi adhiṭṭhāna vasena nipphannattā adhiṭṭhānā iddhi nāma.",
  "anya-e0601n1:490_4": "Pakativaṇṇaṁ vijahitvā kumāravaṇṇaṁ vā dasseti nāgavaṇṇaṁ vā supaṇṇavaṇṇaṁ vā yakkhavaṇṇaṁ vā…pe… vividhampi senābyūhaṁ dassetīti evaṁ āgatā iddhi pakativaṇṇavijahanavikāravasena pavattattā vikuppanā iddhi nāma.",
  "anya-e0601n1:490_5": "Idha bhikkhu imamhā kāyā aññaṁ kāyaṁ abhinimmināti rūpaṁ manomayanti iminā nayena āgatā iddhi sarīrabbhantare aññasseva manomayassa sarīrassa nipphattivasena pavattattā manomayā iddhi nāma.",
  "anya-e0601n1:490_6": "Ñāṇuppattito pubbe vā pacchā vā taṅkhaṇe vā ñāṇānubhāvanibbattā visesā ñāṇavipphārā iddhi nāma.",
  "anya-e0601n1:490_7": "Ettha ca āyasmato bākulattherassa ca āyasmato saṁkiccattherassa ca āyasmato bhūtapālattherassa ca ñāṇavipphārā iddhi veditabbā.",
  "anya-e0601n1:490_8": "Samādhito pubbe vā pacchā vā taṅkhaṇe vā samathānubhāvena nibbattā visesā samādhivipphārā iddhi nāma.",
  "anya-e0601n1:490_9": "Ettha ca āyasmato sāriputtattherassa ca āyasmato sañjīvattherassa ca āyasmato khāṇukoṇḍaññattherassa ca uttarāya upāsikāya ca sāmāvatiyā upāsikāya ca samādhivipphārā iddhi veditabbā.",
  "anya-e0601n1:491_0": "Paṭikūlādīsu appaṭikūlasaññī vihārādikā pana ariyā iddhi nāma.",
  "anya-e0601n1:491_1": "Pakkhidevādīnaṁ vehāsagamanādikā kamma vipākajā iddhi nāma.",
  "anya-e0601n1:491_2": "Yathāha ‘‘katamā vipākajā iddhi.",
  "anya-e0601n1:491_3": "Sabbesaṁ pakkhīnaṁ sabbesaṁ devānaṁ ekaccānaṁ manussānaṁ ekaccā nañca vinipātikānaṁ ayaṁ kammavipākajā iddhī’’tiādi.",
  "anya-e0601n1:491_4": "Cakkavattiādīnaṁ vehāsagamanādikā pana puññavato iddhi nāma.",
  "anya-e0601n1:491_5": "Yathāha ‘‘katamā puññavato iddhi.",
  "anya-e0601n1:491_6": "Rājā cakkavatti vehāsaṁ gacchati saddhiṁ caturaṅginiyā senāya antamaso assabandhagobandhapurise upādāya.",
  "anya-e0601n1:491_7": "Jotikassa gahapatissa puññavato iddhi.",
  "anya-e0601n1:491_8": "Jaṭilassa gahapatissa puññavato iddhi.",
  "anya-e0601n1:491_9": "Ghosakassa gahapatissa puññavato iddhi.",
  "anya-e0601n1:491_10": "Meṇḍakassa gahapatissa puññavato iddhi.",
  "anya-e0601n1:491_11": "Pañcannaṁ mahāpuññānaṁ puññavato iddhī’’ti.",
  "anya-e0601n1:491_12": "Vijjādharādīnaṁ vehāsagamanādikā pana vijjāmayā iddhi nāma.",
  "anya-e0601n1:491_13": "Ettha ca ādisaddena ākāse antalikkhe hatthimpi dasseti.",
  "anya-e0601n1:491_14": "Assampi…pe… vividhampi senābyūhaṁ dasseti tyādiṁ saṅgaṇhāti.",
  "anya-e0601n1:491_15": "Tena tena sammāpayogena tassa tassa kammassa ijjhanaṁ tattha tattha sammā payogapaccayā ijjhanaṭṭhena iddhi nāma.",
  "anya-e0601n1:492_0": "Ayaṁ panettha saṅkhepo.",
  "anya-e0601n1:492_1": "Vitthāro pana paṭisambhidāmagge iddhikathāya ca visuddhimaggaṭṭhakathāya ca gahetabbo.",
  "anya-e0601n1:492_2": "Tāsu pana iddhīsu bhagavato ṭhapetvā vijjāmayiddhiṁ avasesā atthīti veditabbā.",
  "anya-e0601n1:492_3": "Atha vā bhagavato tīhi vijjāhi ca aṭṭhahi vijjāhi ca samannāgatattā sabbā buddhaiddhiyo santīti vijjāmayiddhipi labbhatīti daṭṭhabbā.",
  "anya-e0601n1:492_4": "Taṁ munindaṁ ahaṁ vande vandāmīti sambandho.",
  "anya-e0601n1:493_0": "Ayaṁ panettha saṅkhepatthayojanā.",
  "anya-e0601n1:493_1": "Parahitakaro attanā paresaṁ sabbasattānaṁ atthaṁ payojanaṁ karonto, yo munindo yo yādiso buddho,",
  "anya-e0601n1:493_2": "kaṇḍambaṁmūle kaṇḍanāmikena pasenadikosalarañño uyyānapālena ropitassa setambarukkhassa samīpe sannisinno vasamāno accheraṁ vimhāpanīyaṁ nayanasubhagaṁ devamanussānaṁ pasāda cakkhussa sobhanapattaṁ ākulaṇṇaggijālaṁ parikiṇṇaudaka dhāraaggisikhavantaṁ parisamantato kulaṁ parikiṇṇaṁ aññamañña missakaṁ yamakaṁ yamakaṁ udakajālaaggijālavantaṁ vā,",
  "anya-e0601n1:493_3": "dujjāladdhaṁsaṁ duṭṭhuṁ micchādiṭṭhivādasaṅkhātaṁ jālaṁ viddhaṁsitaṁ,",
  "anya-e0601n1:493_4": "munibhijahitaṁ sabbasammāsambuddhehi avijahitaṁ,",
  "anya-e0601n1:493_5": "pāṭiheraṁ paccanīka paṭihārakaṁ pāṭihāriyaṁ udakaggiyamakaṁyamakaṁ pāṭihāriyaṁ vā , sīghaṁ khippaṁ akāsi akari, seṭṭhaṁ pasatthataraṁ,",
  "anya-e0601n1:493_6": "paramaratijaṁ devamanussānaṁ uttamaratiṁ janakaṁ uttamānaṁ sādhūnaṁ cittaramanaṁ janāpetaṁ vā,",
  "anya-e0601n1:493_7": "iddhidhammehi acinteyyaappameyyehi buddhaiddhi guṇehi upetaṁ samannāgataṁ,",
  "anya-e0601n1:493_8": "taṁ munindaṁ ahaṁ sirasā vande vandāmīti.",
  "anya-e0601n1:494_0": "Ekūnavīsatimavandanagāthāvaṇṇanā samattā.",
  "anya-e0601n1:495_0": "20.",
  "anya-e0601n1:495_1": "Munindakko yveko dayudayaruṇo ñāṇavitthiṇṇabimbo,",
  "anya-e0601n1:495_2": "vineyyappāṇoghaṁ kamalakathitaṁ dhammaraṁsīvarehi.",
  "anya-e0601n1:495_3": "Subodhesī suddhe tibhavakuhare byāpitakkittinañca,",
  "anya-e0601n1:495_4": "tilokekaccakkhuṁ dukhamasahanaṁ taṁ mahesiṁ namāmi.",
  "anya-e0601n1:496_0": "20.",
  "anya-e0601n1:496_1": "Evaṁ ekūnavīsatimāya gāthāya munindaṁ vanditvā idāni vineyyappāṇoghaṁ dhammadesanāya catusaccadhammaṁ bodhaneyyādīhi navahi guṇehi thomitvā munindakkaṁ vanditukāmo munindakkotyādigāthamāha.",
  "anya-e0601n1:496_2": "Ayaṁ pana ya ma na sa ra ragaṇehi ca ekagarunā ca chayatīhi ca sattayatīhi ca racitattā ekūnavīsatakkharā meghavipphujjitāgāthāti daṭṭhabbā.",
  "anya-e0601n1:496_3": "Vuttañhi vuttodaye ‘‘rasutvassehi ymā na sa ra ra garū meghavipphujjitā sā’’ti. Ayaṁ panettha yojanā.",
  "anya-e0601n1:496_4": "Yassaṁ paṭipādaṁ rasutvassehi cha cha satta yatīhi ymā yagaṇamagaṇā ca na sa rara garū nagaṇa sagaṇa ragaṇa ragaṇa ekagaru ca ce yuttā,",
  "anya-e0601n1:496_5": "sā gāthā meghavipphujjitā megha vipphujjitā gāthā nāmāti.",
  "anya-e0601n1:496_6": "Ettha ca rasānaṁ kasāva titta madhuralavaṇa ambila kaṭukavasena chabbidhattā rasasaddo chasaṅkhyāvācakoti daṭṭhabbo.",
  "anya-e0601n1:496_7": "Utūnaṁ hemanta sisīra vasanta gimhavassānasaradavasena chabbidhattā utusaddo chasaṅkhyāvācakoti.",
  "anya-e0601n1:496_8": "Assasaddo sattasaṅkhyāvācakoti daṭṭhabbo.",
  "anya-e0601n1:496_9": "Assasaddassa hi sattasaṅkhyāvācakabhāvo chandaṭīkāsu vuttoti.",
  "anya-e0601n1:497_0": "Tattha pana dayudayaruṇo ñāṇavitthiṇṇabimbo eko yo munindakko suddhe tibhavakuhare kamalakathitaṁ vineyyappāṇoghaṁ dhammaraṁsīvarehi subodhesi byāpitakkitti nañca tilokekaccakkhuṁ dukhamasahanaṁ mahesiṁ taṁ munindakkaṁ namāmīti yojanā.",
  "anya-e0601n1:498_0": "Imissā gāthāya ca atthakkameneva sukhajānanatthaṁ vaṇṇayissāma, na saddakkamena.",
  "anya-e0601n1:498_1": "Dayudayaruṇotipadassa dayāudayaaruṇoti padavibhāgo kātabbo.",
  "anya-e0601n1:498_2": "Mahākaruṇāsaṅkhātaudayapabbatuggatasūriyāruṇo.",
  "anya-e0601n1:498_3": "Atha vā udayapabbatato uggatasūriyāruṇo viya mahākaruṇā vāti attho.",
  "anya-e0601n1:498_4": "Ettha ca dayāsaddo karuṇāmettāsu vattati.",
  "anya-e0601n1:498_5": "Adayāti vuccati nikkaruṇatanti ettha hi karuṇāyaṁ.",
  "anya-e0601n1:498_6": "Dayāpannoti ettha mettāyaṁ vattati. Mettācittataṁ āpannoti attho. Idha pana karuṇā adhippetā.",
  "anya-e0601n1:499_0": "Ayaṁ pana vacanattho.",
  "anya-e0601n1:499_1": "Dayati hiṁsati kāruṇikaṁ yāva yathādhippetaṁ parassa hitanibbattiṁ na pāpuṇāti tāvāti dayā, mahākaruṇā. Dayadhātu hiṁsāyaṁ a.",
  "anya-e0601n1:499_2": "Dayati anuggaṇhāti pāpajanampi etāyāti vā dayā. Dayadhātu anuggahaṇe.",
  "anya-e0601n1:499_3": "Dayati attano sukhampi pahāya khedaṁ gaṇhātīti vā dayā. Dayadhātu gahaṇe.",
  "anya-e0601n1:499_4": "Atha vā dayanti gaṇhanti etāya bodhisattā saṁsāradukkhañca sabbaññutañāṇañcāti dayā, mahākaruṇā.",
  "anya-e0601n1:499_5": "Mahābodhisattā hi buddhabhāvāya abhinīhārakaraṇakāle hatthagatampi arahatta phalaṁ chaṭṭetvā saṁsārasāgarato satte samuddharitukāmā anassāsakaraṁ atibhayānakaṁ saṁsāradukkhaṁ pacchimabhave ca saha amatadhātupaṭilābhena anekaguṇasamalaṅkataṁ sabbaññutañāṇañca gaṇhantīti attho.",
  "anya-e0601n1:499_6": "Karuṇāmūlakā hi sabbe buddhaguṇā.",
  "anya-e0601n1:499_7": "Tena vuttaṁ aṅguttaraṭīkāyaṁ ‘‘sabbesañca buddhaguṇānaṁ karuṇā ādi, tannidānabhāvato’’ti.",
  "anya-e0601n1:500_0": "Api ca dayanti anurakkhanti satte etāya,",
  "anya-e0601n1:500_1": "sayaṁ vā anuddayati anudayamattameva vā etanti dayā.",
  "anya-e0601n1:500_2": "Dayadhātu anurakkhaṇe apaccayo. Udeti vaḍḍhetīti udayo, pabbato. Udidhātu pasavane ṇa.",
  "anya-e0601n1:500_3": "Āsamantato ālokaṁ karonto uṇati gacchatīti aruṇo, sūriyaraṁsī viseso. Āpubbauṇadhātu gatiyaṁ ṇa.",
  "anya-e0601n1:500_4": "Dayāsaṅkhātato udayapabbatato uggatasūriyassa aruṇo yassāti dayudayaruṇo.",
  "anya-e0601n1:500_5": "Atha vā udayapabbatato uggatasūriyāruṇo viya dayā mahākaruṇā yassāti dayudayaruṇo, munindakko.",
  "anya-e0601n1:500_6": "Yathā hi uggatasūriyassa aruṇo ālokassa ādi hoti,",
  "anya-e0601n1:500_7": "evaṁ bodhisatto dīpaṅkarabuddhassa pādamūle karopayātaṁ nibbānasukhamosajja mahākaruṇāya saṁsārasamuddato satte samuddharitukāmo buddhabhāvāya sudukkarā dānādayo dasa pāramiyo ca pañca mahāpariccāge ca kappasatasahassādhikāni cattāri asaṅkhyeyyāni akāsīti karuṇā buddhabhāvāya ādi.",
  "anya-e0601n1:500_8": "Tasmā buddhasseva dayudayaruṇoti abhitthavituṁ arahatīti vuttaṁ hoti.",
  "anya-e0601n1:501_0": "Ñāṇavitthiṇṇabimboti sabbaññutañāṇasaṅkhāto vitthāra parimaṇḍalo.",
  "anya-e0601n1:501_1": "Vitthāracakkavāḷamaṇḍalaṁ viya vipulārammaṇa sabbaññutañāṇavā.",
  "anya-e0601n1:501_2": "Saṅkhatāsaṅkhatabhedaṁ sabbeñeyyadhammaṁ jānātīti ñāṇaṁ, sabbaññutañāṇaṁ. Ñādhātu avabodhaneyu.",
  "anya-e0601n1:501_3": "Visesena tanoti vitthāretīti vitthiṇṇaṁ, ñāṇaṁ.",
  "anya-e0601n1:501_4": "Vipubbatanudhātu vitthāre tapaccayo. Tassa iṇṇādeso. Dhātvantassa lopo, asarūpadvittaṁ.",
  "anya-e0601n1:501_5": "Atha vā vittharati pattharatīti vitthiṇṇaṁ. Tharadhātumevettha viseso.",
  "anya-e0601n1:501_6": "Vamati parimaṇḍalākārena gacchati pavattatīti bimbaṁ, ñāṇamaṇḍalaṁ. Vamadhātu gatiyaṁ bo. Assi. Vassa bo.",
  "anya-e0601n1:502_0": "Ṇvādimoggallāne pana ‘‘vama uggiraṇe ba. Vamissa vassa bittaṁ. Vamati uggiratīti bimbaṁ, sarīra’’nti vuttaṁ.",
  "anya-e0601n1:502_1": "Taṁ pana bimbasaddassa sarīravācake yuttameva. Na parimaṇḍalavācake.",
  "anya-e0601n1:502_2": "Idha pana bimbasaddassa parimaṇḍalavācakattā.",
  "anya-e0601n1:502_3": "Ācariyā pana idha bimbasaddassa atthaṁ cakkamaṇḍalanti vadanti. Taṁ pana vicāretabbaṁ. Kasmā,",
  "anya-e0601n1:502_4": "abhidhānappadīpikāyaṁ ‘‘bimbaṁ tu paṭibimbe ca, maṇḍale bimbikāphale’’ti ca.",
  "anya-e0601n1:502_5": "Taṭṭīkāyañca ‘‘maṇḍale paṭimaṇḍale’’ti ca vuttattā.",
  "anya-e0601n1:502_6": "Ñāṇaṁ sabbaññutañāṇasaṅkhātaṁ vitthiṇṇaṁ vitthāraṁ bimbaṁ parimaṇḍalaṁ assāti ñāṇavitthiṇṇabimbo.",
  "anya-e0601n1:502_7": "Atha vā vitthiṇṇaṁ vitthāraṁ bimbaṁ cakkavāḷaparimaṇḍalaṁ viya vipulārammaṇaṁ ñāṇaṁ sabbaññutañāṇaṁ assāti ñāṇavitthiṇṇabimbo, munindakko.",
  "anya-e0601n1:502_8": "Yathā hi cakkavāḷassa anantattā cakkavāḷamaṇḍalaṁ vipulaṁ mahantaṁ hoti,",
  "anya-e0601n1:502_9": "eva meva buddhassa sabbaññutañāṇaṁ anantārammaṇattā vipulaṁ mahantaṁ.",
  "anya-e0601n1:502_10": "Tasmā tassa ñāṇavitthiṇṇabimboti thometīti. Yvekoti yo ekoti padacchedo. Yekotipi katthaci pāṭho.",
  "anya-e0601n1:502_11": "Tassa pana yo ekoti padacchedo kātabbo.",
  "anya-e0601n1:502_12": "Taṁ pana pāṭhadvayaṁ yuttameva.",
  "anya-e0601n1:502_13": "Yvekoti hi pāṭhe ādesasandhi hoti.",
  "anya-e0601n1:502_14": "Yekoti pāṭhe pana lopasandhīti ayametesaṁ viseso. Yo munindakkoti sambandho.",
  "anya-e0601n1:503_0": "Ekoti asahāyo,",
  "anya-e0601n1:503_1": "adutiyako eka buddhabhūtoti attho.",
  "anya-e0601n1:503_2": "Ettha ca ekasaddo aññaseṭṭhāsahāya saṅkhyādīsu dissati.",
  "anya-e0601n1:503_3": "Tathāhesa sassato attā ca loko ca,",
  "anya-e0601n1:503_4": "idameva saccaṁ moghamaññanti ittheke abhivadantītiādīsu aññatthe dissati.",
  "anya-e0601n1:503_5": "Cetaso ekodibhāvantiādīsu seṭṭhe.",
  "anya-e0601n1:503_6": "Eko vūpakaṭṭhotiādīsu asahāye.",
  "anya-e0601n1:503_7": "Ekova kho bhikkhave khaṇo ca samayo ca brahmacariyāyātiādīsu saṅkhyāyaṁ. Idha pana asahāye adhippeto. Ayaṁ panassa vacanattho.",
  "anya-e0601n1:503_8": "Asahāyo hutvā eti gacchati pavattatīti eko,",
  "anya-e0601n1:503_9": "adutiyako hutvā anuttaraṁ sammāsambodhiṁ eti jānāti paṭivijjhatīti vā eko, munindakko.",
  "anya-e0601n1:503_10": "Edhātu idhātu vā ñāṇagatīsu ṇvu.",
  "anya-e0601n1:503_11": "Atha vā eko bhagavā pabbajjasaṅkhātena eko. Adutiyaṭṭhena eko, taṇhāya pahānaṭṭhena eko , ekantavītarāgoti eko, ekantavītadosoti eko, ekantavītamohoti eko, ekantanikkilesoti eko, ekāya maggaṁ gatoti eko,",
  "anya-e0601n1:503_12": "anuttaraṁ sammāsambodhiṁ abhisambuddhoti ekotiādinā āgatena mahāniddesanayenapettha attho veditabbo.",
  "anya-e0601n1:504_0": "Api ca anantacakkavāḷesuyeva ekova buddho eti uppajjati vikasati vāti eko.",
  "anya-e0601n1:504_1": "Vuttañhi ekanipāta aṅguttara pāḷiyaṁ ‘‘aṭṭhānametaṁ bhikkhave anavakāso,",
  "anya-e0601n1:504_2": "yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ, netaṁ ṭhānaṁ vijjati.",
  "anya-e0601n1:504_3": "Ṭhānañca kho etaṁ bhikkhave vijjati,",
  "anya-e0601n1:504_4": "yaṁ ekissā lokadhātuyā ekova arahaṁ sammāsambuddho uppajjeyya, ṭhānametaṁ vijjatī’’ti.",
  "anya-e0601n1:504_5": "Tadaṭṭhakathāyañca ‘‘ekissā lokadhātuyāti dasasahassilokadhātuyā.",
  "anya-e0601n1:504_6": "Tīṇi hi khettāni jātikkhettaṁ āṇakkhettaṁ visayakkhettanti.",
  "anya-e0601n1:504_7": "Tattha jātikkhettaṁ nāma dasasahassilokadhātu.",
  "anya-e0601n1:504_8": "Sā hi tathāgatassa mātukucchiṁ okkamanakāle nikkhamanakāle sambodhikāle dhammacakkappavattane āyu saṅkhāravossajjane parinibbāne ca kampati,",
  "anya-e0601n1:504_9": "koṭisatasahassa cakkavāḷaṁ pana āṇakkhettaṁ nāma.",
  "anya-e0601n1:504_10": "Āṭānāṭiyaparitta moraparittadhajaggaparitta ratanaparittādīnañhi ettha āṇā pavattati.",
  "anya-e0601n1:504_11": "Visayakkhettassa pana parimāṇaṁ natthi. Buddhānañhi yāvatakaṁ ñāṇaṁ, tāvatakaṁ ñeyyaṁ. Yāvatakaṁ ñeyyaṁ, tāvatakaṁ ñāṇaṁ. Ñāṇapariyantikaṁ ñeyyaṁ,",
  "anya-e0601n1:504_12": "ñeyyapariyantikaṁ ñāṇanti vacanato avisayo nāma natthi.",
  "anya-e0601n1:504_13": "Imesu pana tīsu khettesu ṭhapetvā imaṁ cakkavāḷaṁ aññasmiṁ cakkavāḷe buddhā uppajjantīti suttaṁ natthi. Na uppajjantīti pana atthi.",
  "anya-e0601n1:504_14": "Tīṇi hi piṭakāni vinayapiṭakaṁ, suttantapiṭakaṁ, abhidhammapiṭakaṁ.",
  "anya-e0601n1:504_15": "Tisso saṁgītiyo mahākassapattherassa saṁgīti, yasattherassa saṁgīti,",
  "anya-e0601n1:504_16": "moggaliputtattherassa saṁgīti,",
  "anya-e0601n1:504_17": "imā tisso saṁgītiyo āruḷhe tepiṭake buddhavacane imaṁ cakkavāḷaṁ muñcitvā aññattha buddhā uppajjantīti suttaṁ natthi.",
  "anya-e0601n1:504_18": "Na uppajjantīti pana atthī’’ti.",
  "anya-e0601n1:505_0": "Ettha ca ekissā lokadhātuyāti dasasahassi lokadhātuyāti idaṁ jātikkhettaṁ sandhāya vuttaṁ.",
  "anya-e0601n1:505_1": "Dasasahassilokadhātu hi imaṁ lokadhātuṁ parivāretvā ṭhitā hoti.",
  "anya-e0601n1:505_2": "Tattakānaṁyeva jātikkhettabhāvo dhammatā vasena veditabbo.",
  "anya-e0601n1:505_3": "Imesu pana tīsu khettesūti iminā dasasahassilokadhātusaṅkhāte jātikkhette koṭisatasahassacakkavāḷasaṅkhāte āṇakkhette anantacakkavāḷa saṅkhāte visayakkhette cāti imesu tīsu buddhakkhettesu ito cakkavāḷato aññesu anantacakkavāḷesu buddhā nuppajjantīti dasseti.",
  "anya-e0601n1:505_4": "Tividhañhi buddhakkhettaṁ dassetvā imesu pana tīsu khettesūti ādhārabhāvena vuttaṁ, na niddhāraṇabhāvena. Kasmā,",
  "anya-e0601n1:505_5": "aṭṭhakathāyaṁ niddhāraṇīyapadassa abhāvato.",
  "anya-e0601n1:505_6": "Sati hi aṭṭhakathācariyo tassa padassa niddhāraṇatthe adhippete imesu tīsu khettesu āṇakkhette ṭhapetvā imaṁ cakkavāḷantiādi vucceyya. Na.",
  "anya-e0601n1:505_7": "Tasmā tassa padassa ādhāratthoyeva gahetabbo.",
  "anya-e0601n1:505_8": "Pubbanissayā cariyehi ca tassa padassa ādhārabhāvena atthayojanā katāti.",
  "anya-e0601n1:505_9": "Tatheva pana abhidhammañāṇavibhaṅgapāḷiyañca,",
  "anya-e0601n1:505_10": "tadaṭṭhakathāyañca uparipaṇṇāse bahudhātusuttapāḷiyañca,",
  "anya-e0601n1:505_11": "tadaṭṭhakathāyañca nettipāḷiyañca tadaṭṭhakathāyañca taṁ kāraṇaṁ āgatamevāti.",
  "anya-e0601n1:505_12": "Taṁ aṅguttaraṭīkāyaṁ pana ‘‘na uppajjantīti pana atthīti na me ācariyo atthi, sadiso me navijjatītiādi.",
  "anya-e0601n1:505_13": "Imissā lokadhātuyā ṭhatvā vadantena bhagavatā kiṁpanāvuso sāriputta atthetarahi añño samaṇo vā brāhmaṇo vā bhagavatā samasamo sambodhiyanti evaṁ puṭṭhohaṁ bhante noti vadeyyanti vatvā tassa kāraṇaṁ dassetuṁ aṭṭhānametaṁ anavakāso,",
  "anya-e0601n1:505_14": "yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyunti imaṁ suttaṁ āharantena dhamma senāpatinā ca buddhakkhettabhūtaṁ imaṁ lokadhātuṁ ṭhapetvā aññattha anuppatti vuttā hotīti adhippāyo’’ti vuttaṁ.",
  "anya-e0601n1:505_15": "Tatheva pana ñāṇavibhaṅgamūlaṭīkāyaṁ,",
  "anya-e0601n1:505_16": "uparipaṇṇāsabahudhātu suttaṭīkāyañca vuttaṁ.",
  "anya-e0601n1:505_17": "Ettha ca imaṁ lokadhātuṁ ṭhapetvā aññattha anuppatti vuttā hotīti iminā buddhakkhettabhūtato ito cakkavāḷato aññesu anantacakkavāḷesu buddhānaṁ anuppatti dassitā hoti.",
  "anya-e0601n1:505_18": "Aññatthāti hi sāmaññena vuttepi aṭṭhakathāyaṁ vuttena imesu tīsu khettesūti saddantarasannidhānena anantacakkavāḷabhūto visesattho gahetabbo.",
  "anya-e0601n1:505_19": "Sāmaññavacanopi hi saddo saddantarasannidhānena visesavisayoti.",
  "anya-e0601n1:506_0": "Ayaṁ panettha aparo nayo.",
  "anya-e0601n1:506_1": "Aṭṭhakathāyaṁ vutte buddhā hi uppajjamānā imasmiṁyeva cakkavāḷe uppajjanti.",
  "anya-e0601n1:506_2": "Uppajjanaṭṭhāne pana vārite ito aññesu cakkavāḷesu nuppajjantīti vāritameva hotītiettha vākye imasmiṁ yevātipade samabhiniviṭṭho evasaddo nivattāpanāvadhāraṇattho.",
  "anya-e0601n1:506_3": "Etena aññesu anantacakkavāḷesu aññesaṁ buddhānaṁ uppattiṁ nivatteti.",
  "anya-e0601n1:506_4": "Yadipi hi aññesu anantacakkavāḷesu aññe buddhā uppajjeyyuṁ.",
  "anya-e0601n1:506_5": "Evaṁ santesu saṅkhatāsaṅkhatabhedaṁ sabbadhammaṁ jānanto passanto amhākaṁ bhagavā aññacakkavāḷesu aññe buddhā uppajjantīti evaṁ vucceyya. Na.",
  "anya-e0601n1:506_6": "Taṇhaṅkarādayo hi aṭṭhavīsati sambuddhā ito cakkavāḷato aññesu cakkavāḷesu uppajjantītivacanaṁ tepiṭake buddhavacane natthi, tathā aṭṭhakathā ṭīkāsu ca.",
  "anya-e0601n1:506_7": "Tasmā ito cakkavāḷato aññesu ananta cakkavāḷesu aññe buddhā nuppajjantīti daṭṭhabbā.",
  "anya-e0601n1:506_8": "Vuttañhetaṁ suttantamahāvaggaṭṭhakathāyaṁ mahāsamayasuttavaṇṇanāyaṁ –",
  "anya-e0601n1:507_0": "‘‘Athassa etadahosi mādiso buddhoyeva sakkuṇeyya.",
  "anya-e0601n1:507_1": "Atthi pana katthaci añño buddhoti anantāsu lokadhātūsu anantañāṇaṁ pattharitvā olokento aññaṁ buddhaṁ na addasa. Anacchariyañcetaṁ,",
  "anya-e0601n1:507_2": "yaṁ idāni attanā samaṁ na passeyya.",
  "anya-e0601n1:507_3": "Yo jātadivasepi brahmajālasuttavaṇṇanāyaṁ vuttanayena attanā samaṁ apassanto aggohamasmi lokassāti appaṭivattiyaṁ sīhanādaṁ nadi.",
  "anya-e0601n1:507_4": "Evaṁ aññaṁ attanā samaṁ apassitvā cintesī’’ti. Tathevetaṁ.",
  "anya-e0601n1:507_5": "Purābhedasutta mahāniddesaṭṭhakathāyañca,",
  "anya-e0601n1:507_6": "taṁ mahāsamayasuttaṭīkāyañca ekissā lokadhātuyāti sutte āgatanayena sabbattheva pana apubbaṁ acarimaṁ dve buddhā nāma na honteva.",
  "anya-e0601n1:507_7": "Tenevāha ‘‘anantāsu loka dhātūsu…pe… na addasā’’ti saṁvaṇṇeti.",
  "anya-e0601n1:508_0": "Apaṇṇakajātakaṭṭhakathāyañca ‘‘satthā upāsakā heṭṭhā avīciṁ upari bhavaggaṁ paricchedaṁ katvā aparimāṇāsu lokadhātūsu sīlādīhi guṇehi buddhena sadiso nāma natthi.",
  "anya-e0601n1:508_1": "Kuto adhikataro…pe… āhā’’ti vuttaṁ.",
  "anya-e0601n1:508_2": "Imāsu dvīsu aṭṭhakathāsu ca anantāsu lokadhātūsūti ca aparimāṇāsu lokadhātūsūti ca anantaaparimāṇa saddena vuttaṁ.",
  "anya-e0601n1:508_3": "Tehi dvīhi saddehi ṭīkāvacanena ca anantāsu lokadhātūsu aññesaṁ buddhānaṁ anuppattiṁ dasseti.",
  "anya-e0601n1:509_0": "Sammohavinodanīaṭṭhakathāya yojanāyaṁ pana imesu panātiādinā koṭisatasahassa cakkavāḷato aññasmiṁ cakkavāḷe buddhā na uppajjantīti ñāpeti. Mayaṁ pana evaṁ vitakkayāma.",
  "anya-e0601n1:509_1": "Aññasmiṁ cakkavāḷeti ito cakkavāḷato aññesu sabbesupi tīsu buddhakkhettesūti atthe gayhamāne sati koṭisatasahassacakkavāḷato aññasmiṁ cakkavāḷe buddhā na uppajjantīti viññāyati.",
  "anya-e0601n1:509_2": "Yadi pana aññasmiṁ cakkavāḷeti ito aññasmiṁ jātiāṇākhettabhūte cakkavāḷeti atthe gahite koṭisatasahassacakkavāḷato aññasmiṁ cakkavāḷe buddhānaṁ uppatti bhaveyyāti viññāyati. ‘‘Aṭṭhānametaṁ anavakāso,",
  "anya-e0601n1:509_3": "yaṁ ekissā lokadhātuyā dve arahanto sammāsambuddhā’’tiādipāḷiyā ca. ‘‘Aṭṭhānametaṁ anavakāso,",
  "anya-e0601n1:509_4": "yaṁ ekissā lokadhātuyā dve rājāno cakkavattī’’tiādipāḷiyā saddhiṁ kathanato koṭisatasahassacakkavāḷato buddhānaṁ anuppatti viya aññissā lokadhātuyā cakkavattirañño anuppatti bhaveyya.",
  "anya-e0601n1:509_5": "Kathāvatthuppakaraṇe ca koṭisatasahassacakkavāḷato aññasmiṁ cakkavāḷe buddhānaṁ uppatti na paṭisedhitā.",
  "anya-e0601n1:509_6": "Tasmā āṇakkhettabhūtato koṭisatasahassacakkavāḷato aññasmiṁ cakkavāḷe buddhassa bhaveyyāti ayaṁ amhākaṁ khanti.",
  "anya-e0601n1:509_7": "Vīmaṁsetvā gahetabbanti vuttaṁ.",
  "anya-e0601n1:510_0": "Ettha ca yaṁ kathāvatthuppakaraṇe ca…pe… na paṭisedhitāti vuttaṁ.",
  "anya-e0601n1:510_1": "Taṁ pana kathāvatthupāḷiyaṁ nattheva.",
  "anya-e0601n1:510_2": "Imissā pana sabbadisākathāyaṁ paravādīnaṁ parikappavacanamattameva atthi.",
  "anya-e0601n1:510_3": "Tena vuttaṁ tassaṁ pāḷiyaṁ ‘‘sabbadisā buddhā tiṭṭhantīti. Āmantā.",
  "anya-e0601n1:510_4": "Puratthimāya disāya buddho tiṭṭhatīti.",
  "anya-e0601n1:510_5": "Nahevaṁ vattabbe…pe… puratthimāya disāya buddho tiṭṭhatīti. Āmantā.",
  "anya-e0601n1:510_6": "Kinnāmo so bhagavā kiṁjacco kiṁgotto,",
  "anya-e0601n1:510_7": "kinnāmā tassa bhagavato mātāpitaro,",
  "anya-e0601n1:510_8": "kinnāmaṁ tassa bhagavato sāvakayugaṁ,",
  "anya-e0601n1:510_9": "ko nāmo tassa bhagavato upaṭṭhako, kiṁdisaṁ cīvaraṁ dhāreti, kiṁdisaṁ pattaṁ dhāreti.",
  "anya-e0601n1:510_10": "Katarasmiṁ gāme vā nigame vā nagare vā raṭṭhe vā janapade vāti. Nahevaṁ vattabbe’’tyādi.",
  "anya-e0601n1:511_0": "Tadaṭṭhakathāyaṁ pana ‘‘idāni sabbadisākathā nāma hoti.",
  "anya-e0601n1:511_1": "Tattha catūsu disāsu heṭṭhā uparīti samantato lokadhātusannivesaṁ sabbalokadhātūsu ca buddho atthīti attano vikappasippaṁ uppādetvā sabbadisāsu buddhā tiṭṭhantīti yesaṁ…pe… seyyathāpi mahāsaṅghikānaṁ,",
  "anya-e0601n1:511_2": "te sandhāya pucchā sakavādissa. Paṭiññā itarassa.",
  "anya-e0601n1:511_3": "Puratthimāyāti puṭṭho sakyamuniṁ sandhāya paṭikkhipati.",
  "anya-e0601n1:511_4": "Puna puṭṭho laddhivasena aññalokadhātuyaṁ ṭhitaṁ sandhāya paṭijānāti.",
  "anya-e0601n1:511_5": "Kinnāmo so bhagavātiādi sace tvaṁ jānāsi.",
  "anya-e0601n1:511_6": "Nāmādivasena naṁ kathehīti codanatthaṁ vuttaṁ.",
  "anya-e0601n1:511_7": "Iminā upāyena sabbattha attho veditabbo’’ti vuttaṁ.",
  "anya-e0601n1:511_8": "Ettha ca catūsu disāsu…pe… seyyathāpi mahāsaṅghikānanti iminā paravādīnaṁ laddhiṁ dasseti.",
  "anya-e0601n1:511_9": "Tattha pana catūsu disāsu ca heṭṭhā ca upari ca iti evaṁ samantato lokadhātusannivesaṁ atthīti yojanā.",
  "anya-e0601n1:511_10": "Yesaṁ…pe… mahāsaṅghikānanti yesaṁ paravādīnaṁ laddhi hoti. Kesaṁ laddhi viya.",
  "anya-e0601n1:511_11": "Mahāsaṅghikānaṁ laddhi seyyathāpīti attho.",
  "anya-e0601n1:511_12": "Te sandhāyāti te paravādīpuggale sandhāya ñāṇena dhāretvā sallakkhetvāti attho.",
  "anya-e0601n1:511_13": "Pucchā sakavādissāti sakavādissa sabbadisāsu buddhā tiṭṭhantīti pucchā hoti.",
  "anya-e0601n1:511_14": "Paṭiññā itarassāti paravādissa paṭijānanā hoti.",
  "anya-e0601n1:511_15": "Puratthimāyāti puṭṭhoti sakavādinā puratthi māyātiādinā pucchite sati.",
  "anya-e0601n1:511_16": "Sakyamuninti sakyavaṁsa khattiyajātibhūtaṁ amhākaṁ gotamabuddhaṁ sandhāya.",
  "anya-e0601n1:511_17": "Paṭikkhipatīti paravādīpuggalo apaneti.",
  "anya-e0601n1:511_18": "Puna puṭṭhoti sakavādinā puna puratthimāya buddho tiṭṭhatīti pucchite sati.",
  "anya-e0601n1:511_19": "Laddhivasenāti attano aññalokadhātuyaṁ buddho atthi ca uppajjati cāti micchāladdhivasena paṭijānātīti paravādī puggalo paṭijānāti.",
  "anya-e0601n1:511_20": "Yadi pana aññalokadhātuyaṁ buddho tiṭṭhati.",
  "anya-e0601n1:511_21": "Evaṁ sati tassa nāmagottādiṁ tvaṁ kathehīti sakavādissa codanāvacanaṁ dassetuṁ kinnāmo so bhagavātiādimāha.",
  "anya-e0601n1:511_22": "Iminā ca ito cakkavāḷato aññesu anantacakkavāḷesu aññesaṁ buddhānaṁ abhāvaṁ dasseti.",
  "anya-e0601n1:511_23": "Tena vuttaṁ kathāvatthupāḷiyaṁ ‘‘kinnāmo so bhagavā kiṁjacco…pe… janapadevāti. Nahevaṁ vattabbe’’ti.",
  "anya-e0601n1:512_0": "Ettha ca pana sakavādinā kinnāmotyādinā pucchite paravādīpuggalo attano laddhiyā sabbalokadhātūsu uppajjamānānaṁ buddhānaṁ nāmādiṁ ajānanto apassanto na hevaṁ vattabbeti paṭikkhipati.",
  "anya-e0601n1:512_1": "Tasmā panettha sakavādī puggalassa laddhiyā aññesu anantacakkavāḷesu aññesaṁ buddhānaṁ uppajjanābhāvo viññāyati.",
  "anya-e0601n1:512_2": "Yadipi hi aññānantacakkavāḷesu aññabuddhā uppajjeyyuṁ.",
  "anya-e0601n1:512_3": "Evaṁ santesu buddhassa matiṁ yathābhūtato jānanto passanto mahāpañño iddhimā dibbacakkhuādīhi chaḷabhiññehi sampanno paṭisambhidā patto satthārā dinnamātikānayena kathāvatthupāḷiṁ desento āyasmā mahāmoggaliputtatthero aññānantacakkavāḷesu aññabuddhānaṁ uppattiṁ katheyya ca. Nāti.",
  "anya-e0601n1:512_4": "Tasmā ayaṁ kathāvatthupāḷi ca tadaṭṭhakathāvacanañca aññānantacakkavāḷesu aññabuddhānaṁ abhāvadīpane sabbaṭṭhakathāṭīkāsu vuttavacanehi daḷhataraṁ padhānavacanameva hotīti daṭṭhabbaṁ.",
  "anya-e0601n1:513_0": "Na pana buddhāeva aññānantacakkavāḷesu na uppajjeyyuṁ,",
  "anya-e0601n1:513_1": "atha kho laddhabyākaraṇā mahābodhisattā ca paccekabodhi sattā aggasāvakamahāsāvakabodhisattā paripākindriyā sāvakabodhisattā ca buddhakkhettabhūte imasmiṁyeva cakkavāḷe uppajjanti, na aññattha. Kasmā, tesu buddhānaṁ anuppannattā,",
  "anya-e0601n1:513_2": "tesaṁ pana abhinīhāro pāramīsambharaṇaṁ ñāṇaparipācanañca tasmiṁeva samijjhati, na aññattha.",
  "anya-e0601n1:513_3": "Tena vuttaṁ mahāpadāna suttaṭīkāyaṁ –",
  "anya-e0601n1:514_0": "‘‘Purimabuddhānaṁ mahābodhisattānaṁ paccekabuddhānañca nibbattiyā sāvakabodhisattānaṁ sāvakabodhiyā abhinīhāro sāvakapāramiyā sambharaṇaṁ paripācanañca buddhakkhettabhūte imasmiṁ cakkavāḷe jambudīpeeva ijjhati, na aññatthā’’ti.",
  "anya-e0601n1:514_1": "Tathevetaṁ ekanipātaaṅguttaraṭīkāyañcāti.",
  "anya-e0601n1:515_0": "Etarahi pana apare ācariyā ‘‘āṇakkhettabhūtato koṭisatasahassacakkavāḷato aññesu cakkavāḷesu buddhā uppajjantī’’ti vadanti.",
  "anya-e0601n1:515_1": "Tesaṁ pana vacanaṁ ayuttameva. Kasmā,",
  "anya-e0601n1:515_2": "aṭṭhakathāyaṁ vutte aññasmiṁ cakkavāḷeti ettha aññasaddassa ṭhapetvā imaṁ cakkavāḷantipadato aññassa apādānassa asambhavato ca anantacakkavāḷesu bahūsu buddhesu uppannesu buddhassa anacchariyattā ca.",
  "anya-e0601n1:515_3": "Acchariyamanusso hi sammāsambuddho.",
  "anya-e0601n1:515_4": "Vuttañhi ekanipāta aṅguttarapāḷiyaṁ",
  "anya-e0601n1:516_0": "‘‘Ekapuggalo bhikkhave loke uppajjamāno uppajjati acchariyamanusso. Katamo ekapuggalo,",
  "anya-e0601n1:516_1": "tathāgato arahaṁ sammāsambuddho.",
  "anya-e0601n1:516_2": "Ayaṁ kho bhikkhave ekapuggalo loke uppajjati acchariyamanusso’’ti.",
  "anya-e0601n1:516_3": "Aññaṁ pana kāraṇaṁ mayā heṭṭhā vuttanayenapi viññūhi viññātabbanti.",
  "anya-e0601n1:516_4": "Aññe pana ācariyā buddhaapadānapāḷiyaṁ –",
  "anya-e0601n1:517_0": "‘‘Disā dasavidhā loke, yāyato natthi antakaṁ;",
  "anya-e0601n1:518_0": "Tasmiñca disābhāgamhi, buddhakkhette asaṅkhayā;",
  "anya-e0601n1:519_0": "Pabhā pakittitā mayhaṁ, yamakā raṁsivāhanā;",
  "anya-e0601n1:520_0": "Etthantare raṁsijālaṁ, āloko vipulo bhave’’ti.",
  "anya-e0601n1:521_0": "Vuttāsu dvīsu gāthāsu paṭhamagāthāya atthaṁ buddhassa anādhippāyena gahetvā micchāñāṇena aññānantacakkavāḷesu uppajjamānā buddhā asaṅkhayāti vadanti.",
  "anya-e0601n1:521_1": "Tesaṁ panetaṁ ayuttameva asundarameva. Kasmā,",
  "anya-e0601n1:521_2": "pāḷiyā ca aṭṭhakathāṭīkāvacanehi ca viruddhattā ca tassā gāthāya atthaggahaṇassa micchattā ca.",
  "anya-e0601n1:521_3": "Imāya hi pāḷiyā gāthāya vā aññānantacakkavāḷesu aññe buddhā uppajjantīti atthe gayhamāne aṭṭhakathāsu imesu pana tīsu khettesu ṭhapetvā imaṁ cakkavāḷaṁ aññasmiṁ cakkavāḷe buddhā uppajjantīti suttaṁ natthi,",
  "anya-e0601n1:521_4": "na uppajjantīti pana atthīti vuttavacanena ca,",
  "anya-e0601n1:521_5": "tīṇi hi piṭakāni…pe… imā tisso saṁgītiyo āruḷhe tepiṭake buddhavacane…pe… suttaṁ natthi.",
  "anya-e0601n1:521_6": "Na uppajjantīti pana atthīti vuttavacanena ca ujukaṁ virujjhati ca.",
  "anya-e0601n1:521_7": "Bhaddantamahā buddhaghosādayo aṭṭhakathācariyā taṁ pāḷiṁ na passantīti attano duggahitena aṭṭhakathācariyānaṁ abbhakkhānaṁ āpajjati ca.",
  "anya-e0601n1:521_8": "Kiṁ panete tipiṭakadharā tikkhavisadajavana gambhīrādiñāṇikā aṭṭhakathācariyā na passeyyuṁ. Passeyyuṁ eva. Tasmā ayuttameva.",
  "anya-e0601n1:521_9": "Aṭṭhakathāsu pana āgataṁ suttaṁ natthītiādivacanameva yuttataraṁ hotīti daṭṭhabbaṁ.",
  "anya-e0601n1:522_0": "Ettha ca buddhakkhettetipadaṁ tasmiñca disābhāgamhītipade visesanaṁ,",
  "anya-e0601n1:522_1": "asaṅkhayātipadaṁ dutiyagāthāya pabhātipadassa visesananti daṭṭhabbaṁ. Ayaṁ panettha yojanā.",
  "anya-e0601n1:522_2": "Loke cakkavāḷaloke dasavidhā dasa koṭṭhāsā disā honti.",
  "anya-e0601n1:522_3": "Tattha koṭṭhāse yāyato yāyantassa gacchantassa me antakaṁ pariyosānaṁ natthi.",
  "anya-e0601n1:522_4": "Buddhakkhette buddhassa dasasahassisaṅkhātajātikkhettabhūte tasmiñca disābhāgamhi mayhaṁ asaṅkhayā saṅkhārahitā yamakā yugaḷā yugaḷā hutvā raṁsivāhanā raṁsivahantā raṁsimuñcamānā vā pabhā cakkaratanamaṇiratanādīnaṁ ālokā pakittitā pākaṭā pattharitā vā.",
  "anya-e0601n1:522_5": "Etthantare dasasahassacakkavāḷantare raṁsijālaṁ raṁsisamūhena vipulo bahutaro āloko bhave ahosinti.",
  "anya-e0601n1:522_6": "Ayamattho cakkindābhisirīsaddhamma dhajamahādhammarājādhirājagurūtiladdhalañchitena ācariyabudhena likhitoti daṭṭhabbo.",
  "anya-e0601n1:523_0": "Bhagavā hi imāhi gāthāhi cakkavattirājakāle mayhaṁcakkaratanamaṇīratanādīnaṁ asaṅkhayā pabhā buddhakkhettabhūte dasasahassicakkavāḷe pākaṭā pattharitāti dasseti.",
  "anya-e0601n1:523_1": "Na anantacakkavāḷesu uppajjanabuddhānaṁ asaṅkhayabhāvanti.",
  "anya-e0601n1:524_0": "Vuttañhetaṁ buddhaapadānaṭṭhakathāyaṁ ‘‘disā dasavidhā loketi cakkavāḷaloke dasavidhā dasakoṭṭhāsā disā honti.",
  "anya-e0601n1:524_1": "Tattha koṭṭhāse yāyato yāyantassa gacchantassa antakaṁ natthīti attho.",
  "anya-e0601n1:524_2": "Cakkavattikāle tasmiṁ mayā gataṭṭhāne disābhāge vā buddhakkhette buddhavisayā asaṅkhayā saṅkhārahitā.",
  "anya-e0601n1:524_3": "Pabhā pakittitāti tadā cakkavatti rājakāle mayhaṁ pabhā cakkaratanamaṇiratanādīnaṁ pabhā ālokā yamakā yugaḷā yugaḷā hutvā raṁsivāhanā raṁsimuñcamānā pakittitā pākaṭā.",
  "anya-e0601n1:524_4": "Etthantare dasasahassacakkavāḷantare raṁsijālaṁ raṁsisamūhaṁ āloko vipulo bahutaro bhave ahosinti attho’’ti.",
  "anya-e0601n1:524_5": "Ettha ca paṭhamagāthāya pubbaḍḍhassa ekavākyabhāvato disā dasavidhā loketi cakkavāḷaloke…pe… antakaṁ natthīti atthoti vuttaṁ.",
  "anya-e0601n1:524_6": "Aparaḍḍhassa dutiyagāthāyaṁ antogadhattā cakkavattikāle…pe… asaṅkhayā saṅkhārahitā pabhā pakittitāti tadā cakkavattikāle…pe… bhave ahosinti atthoti vuttaṁ.",
  "anya-e0601n1:524_7": "Tasmā asaṅkhayātipadaṁ dutiyagāthāya pabhātipadassa visesananti daṭṭhabbaṁ.",
  "anya-e0601n1:525_0": "Jinālaṅkāraṭīkāyaṁ pana evamassa sabbadhammesu appaṭihata ñāṇācāraṁ dassetvā idāni loke tādisassa aññassa abhāvaṁ dassento āha.",
  "anya-e0601n1:526_0": "‘‘Anantasattesu ca lokadhātusu,",
  "anya-e0601n1:527_0": "Ekova sabbepi samā na tenā’’ti.",
  "anya-e0601n1:528_0": "Tattha anantalokadhātūsu ekekissaṁ lokadhātuyā anantasattesu tena tathāgatena samo ekopi natthi.",
  "anya-e0601n1:528_1": "Sace eko pana samo na bhaveyya.",
  "anya-e0601n1:528_2": "Sabbe sattā ekajjhaṁ hutvā samā bhaveyyunti ce. Tathāpi natthi,",
  "anya-e0601n1:528_3": "sabbe ekajjhaṁ hutvāpi iminā ekakena samā na hontīti adhippāyoti vuttaṁ.",
  "anya-e0601n1:528_4": "Ettha ca anantalokadhātusūtiādinā ito cakkavāḷato aññesu anantacakkavāḷesu aññesaṁ buddhānaṁ abhāvaṁ dasseti.",
  "anya-e0601n1:528_5": "Evaṁ pana mayā pathavojaṁ uddharitvā dassito viya dassitehi atidaḷhatarehi sādhakavacanehi ito cakkavāḷato aññacakkavāḷesu buddhā uppajjantīti micchāvādo sūriyo andhakāraṁ paṭihanati viya paṭihaniyati apaniyatīti saddhahakaṁ daṭṭhabboti.",
  "anya-e0601n1:529_0": "Munindakkoti muninda akkoti padacchedo. Buddhādiccoti attho.",
  "anya-e0601n1:529_1": "Sabbadhamme manati jānātīti muni. Manadhātu ñāṇe i. Makāre assuttaṁ.",
  "anya-e0601n1:529_2": "Atha vā munāti sabbadhamme saka sāmaññalakkhaṇādinā paṭivijjhatīti muni.",
  "anya-e0601n1:529_3": "Munati hitāhitaṁ paricchindatīti vā muni, bhagavā. Munadhātu paṭivijjhane,",
  "anya-e0601n1:529_4": "catusaccadhamme munāti jānātīti vā monaṁ. Catumaggañāṇaṁ.",
  "anya-e0601n1:529_5": "Vuttañhi saṁyuttaṭṭhakathāyaṁ ‘‘monanti catumaggañāṇaṁ. Tañhi munātīti monaṁ,",
  "anya-e0601n1:529_6": "catusaccadhamme jānātīti attho’’ti. Monaṁ assa atthīti muni, bhagavā.",
  "anya-e0601n1:529_7": "Muni ca so indati veneyyasatte dhammena abhibhavati indo cāti munindo, bhagavā.",
  "anya-e0601n1:529_8": "Atha vā munīnaṁ pañcamunīnaṁ indoti munindo, bhagavā.",
  "anya-e0601n1:529_9": "Na kamati na gacchati pādena attano puññajavimānena gacchatīti akko, ādicco.",
  "anya-e0601n1:529_10": "Napubba kamudhātu gatiyaṁ kvi. Dhātvantalopo. Kassa dvittaṁ.",
  "anya-e0601n1:529_11": "Atha vā yugandharubbedhappamāṇe ākāse arati gacchatīti akko. Aradhātu gamane kapaccayo. Kassa dvittaṁ.",
  "anya-e0601n1:529_12": "Taṁ taṁ rāsito taṁ taṁ rāsiṁ arati yātīti vā akko.",
  "anya-e0601n1:529_13": "Atha vā mahantajutatāya akkiyati abhitthaviyati tappasannehi janehīti akko, ādicco. Akkadhātu thavane a.",
  "anya-e0601n1:529_14": "Munindo ca so akko cāti munindakko,",
  "anya-e0601n1:529_15": "akko ādicco viya vā munindoti munindakko, buddho.",
  "anya-e0601n1:529_16": "Yathā hi sūriyo attano sahassaraṁsiyā ekacakkavāḷe timirandhakāraṁ vidhametvā dine dine navayojanasatasahassappadesaṁ koṭisahassappadesaṁ vā dasadisaṁ vā obhāsetvā virocamāno carati,",
  "anya-e0601n1:529_17": "evameva bhagavāpi attano saddhammaraṁ siyā buddhakkhettabhūtesu dasasahassacakkavāḷesu vineyyānaṁ avijjandhakāraṁ vidhametvā dine dine tasmiṁ tasmiṁ disābhāge veneyyasattasamūhaṁ catusaccadhammobhāsena jotayamāno virocanaṁ caratīti ṭhānānurūpaṁ munindakkoti thometi.",
  "anya-e0601n1:529_18": "Ayaṁ samāsopamā hīnūpamāti daṭṭhabbā.",
  "anya-e0601n1:530_0": "Suddheti rāgādimalehi visuddhe.",
  "anya-e0601n1:530_1": "Sujjhati visujjhatīti suddho, tibhavo. Sudhadhātu soceyyeti.",
  "anya-e0601n1:530_2": "Tibhava kuhareti tibhavasaṅkhātakamalasare.",
  "anya-e0601n1:530_3": "Kamalasaraṁ viya tibhavasmiṁ vā bhavanti sattā etthāti bhavo. Bhūdhātu sattāyaṁ ṇa. Tayo bhavā tibhavā, kāmarūpārūpabhūmi labbhati. Kuṁ vuccati udakaṁ, taṁ haratīti kuharo. Kupubbaharadhātu haraṇe a.",
  "anya-e0601n1:530_4": "Tayo bhavā ca te kuharo cāti tibhavakuharo,",
  "anya-e0601n1:530_5": "kuharo viya tayo bhavāti vā tathā. Tasmiṁ tibhavakuhare.",
  "anya-e0601n1:530_6": "Kamala kathitanti uppalanti kathetabbaṁ kaṁ jalaṁ alayati vibhūsayatīti kamalaṁ, uppalaṁ.",
  "anya-e0601n1:530_7": "Kaṁsaddūpapada aladhātu vibhūsane a.",
  "anya-e0601n1:530_8": "Atha vā kamiyati icchiyatīti kamalaṁ.",
  "anya-e0601n1:530_9": "Kamudhātu icchāyaṁ alapaccayo.",
  "anya-e0601n1:530_10": "Kamalanti uppalanti kathiyatīti kamalakathitaṁ.",
  "anya-e0601n1:530_11": "Vineyyappāṇoghanti vineyyapāṇaoghanti padavibhāgo.",
  "anya-e0601n1:530_12": "Vinetabbasattasamūhanti attho.",
  "anya-e0601n1:530_13": "Vinetabbo dametabbo satthārāti vineyyo, satto. Vipubbanidhātu damane ṇyo.",
  "anya-e0601n1:530_14": "Paṇanti jīvanti sattā anenāti pāṇaṁ, jīvitindriyaṁ. Paṇadhātu jīvāyaṁ ṇa.",
  "anya-e0601n1:530_15": "Taṁ assa atthi tasmiṁ vā vijjatīti pāṇo, satto. Assatthitaddhite ṇapaccayo.",
  "anya-e0601n1:530_16": "Vineyyo ca so pāṇo cāti vineyyappāṇo.",
  "anya-e0601n1:530_17": "Avayavena saha hanati gacchati pavattatīti ogho, samūho.",
  "anya-e0601n1:530_18": "Avapubba hanadhātu gatiyaṁ ṇo. Avassa o. Hanassa gho.",
  "anya-e0601n1:530_19": "Vineyyappāṇānaṁ ogho samūhoti vineyyappāṇogho, taṁ.",
  "anya-e0601n1:531_0": "Dhammaraṁsivarehīti uttamadhammasaṅkhātaraṁsīhi.",
  "anya-e0601n1:531_1": "Ettha ca dhammoti yathānusiṭṭhaṁ paṭipajjamāne satte catūsu apāyesu vaṭṭadukkhesu ca apatamāne katvā dhāretīti dhammo.",
  "anya-e0601n1:531_2": "Dharadhātu dhāraṇe rammapaccayo.",
  "anya-e0601n1:531_3": "Dhāreti ca apāyādinibbattakakilesaṁ viddhaṁsetīti attho.",
  "anya-e0601n1:531_4": "Caturiyamaggo ca nibbānañca nippariyāyato labbhati. Kasmā,",
  "anya-e0601n1:531_5": "ariyamaggassa kilesānaṁ samucchedappahānavasena samucchedakattā,",
  "anya-e0601n1:531_6": "nibbānassa ca nissaraṇappahānavasena tassa ārammaṇabhāvaṁ patvā tadatthasiddhihetuttā.",
  "anya-e0601n1:531_7": "Caturiyaphalañca pariyattidhammo ca pariyāyato labbhati. Kasmā,",
  "anya-e0601n1:531_8": "phalassa maggena viddhaṁsi tabbānaṁ kilesānaṁ paṭippassambhanappahānavasena maggānukūlappa vattattā.",
  "anya-e0601n1:531_9": "Pariyattidhammassa ca tadaṅgappahānavasena tadadhigama hetuttā.",
  "anya-e0601n1:531_10": "Atha vā kilese dhunāti kampati calati viddhaṁsetīti dhammo, caturiyamaggo. Dhunadhātu kampane rammo.",
  "anya-e0601n1:531_11": "Ariyehi dhāriyati paṭivijjhiyati sacchikariyati ārammaṇa karaṇavasenāti dhammo, nibbānaṁ. Dharadhātu ñāṇe.",
  "anya-e0601n1:531_12": "Dhaṁseti paṭippassambheti maggappahīnakilesavāsananti dhammo, ariyaphalaṁ. Dhaṁsadhātu viddhaṁsane.",
  "anya-e0601n1:531_13": "Attano sabhāvaṁ dhāreti ca dhāriyati ca paṇḍitehi na bālehīti dhammo, pariyattidhammo.",
  "anya-e0601n1:531_14": "Dhammo ca dhammo ca dhammo ca dhammo cāti dhammo eka sesanayena, dasavidho dhammo labbhati. Vuttañhetaṁ chattavimāne –",
  "anya-e0601n1:532_0": "‘‘Rāgavirāgamanejamasokaṁ,",
  "anya-e0601n1:533_0": "Dhammamasaṅkhatamappaṭikūlaṁ;",
  "anya-e0601n1:534_0": "Madhuramimaṁ paguṇaṁ suvibhattaṁ,",
  "anya-e0601n1:535_0": "Dhammamimaṁ saraṇattamupehī’’ti.",
  "anya-e0601n1:536_0": "Ayaṁ panettha yojanā.",
  "anya-e0601n1:536_1": "Māṇava rāgavirāgaṁ rāgavigataṁ imaṁ dhammaṁ maggadhammañca anejaṁ ejāsaṅkhātataṇhāvirahitaṁ asokaṁ sokavirahitaṁ imaṁ dhammaṁ phaladhammañca,",
  "anya-e0601n1:536_2": "asaṅkhataṁ saṅkhatavirahitaṁ imaṁ dhammaṁ nibbānadhammañca.",
  "anya-e0601n1:536_3": "Appaṭikūlaṁ avirodhanaṁ madhuraṁ atthabyañjana sampannattā madhuraṁ,",
  "anya-e0601n1:536_4": "paguṇaṁ pakaṭṭhaguṇaṁ suvibhattaṁ suṭṭhu vibhajitabbaṁ,",
  "anya-e0601n1:536_5": "imaṁ dhammaṁ pariyattidhammañca saraṇattaṁ saraṇabhāvaṁ upehi upagacchāhīti.",
  "anya-e0601n1:537_0": "Ettha hi kāmarāgādibhedo sabbopi rāgo virajjati pahiyati etenāti rāgavirāgoti maggo kathito.",
  "anya-e0601n1:537_1": "Ejāsaṅkhātāya taṇhāya antonijjhānalakkhaṇassa ca sokassa taduppattiyā sabbaso parikkhīṇattā anejama sokanti phalaṁ kathitaṁ.",
  "anya-e0601n1:537_2": "Kenaci paccayena asaṅkhatattā dhammamasaṅkhatanti nibbānaṁ kathitaṁ.",
  "anya-e0601n1:537_3": "Avirodhadīpanato pana atthabyañjanassa sampannatāya pakaṭṭhaguṇavibhāvanato suṭṭhu vibhajitattā ca appaṭikūlantiādinā sabbopi pariyatti dhammo kathito.",
  "anya-e0601n1:537_4": "Vuttañhi tadaṭṭhakathāyaṁ ‘‘ettha hi rāgavirāganti maggo kathito. Anejamasokanti phalaṁ. Dhammamasaṅkhatanti nibbānaṁ.",
  "anya-e0601n1:537_5": "Appaṭikūlaṁ madhuramimaṁ paguṇaṁ suvibhattanti piṭakattayena vibhattā sabbadhammakkhandhā’’ti.",
  "anya-e0601n1:537_6": "Idha pana sāmaññato dasavidho dhammo.",
  "anya-e0601n1:537_7": "Visesato pana pariyatti dhammo adhippeto. Kasmā, subodhesīti vuccamānattā.",
  "anya-e0601n1:537_8": "Raṁsīti rasiyanti assādiyantīti raṁsī,",
  "anya-e0601n1:537_9": "rasanti assādenti sattā etāyāti vā raṁsī, rasadhātu assādane a ca ī ca.",
  "anya-e0601n1:537_10": "Atha vā rasiyati sinehiyati taṁ janehīti raṁsī. Rasadhātu sinehe. Niggahītāgamo.",
  "anya-e0601n1:538_0": "Varoti uttamo,",
  "anya-e0601n1:538_1": "varitabbo patthitabboti varo,",
  "anya-e0601n1:538_2": "varati nivāreti hīnanti vā varo.",
  "anya-e0601n1:538_3": "Varadhātu patthane nivāraṇe vā a.",
  "anya-e0601n1:538_4": "Dhammo ca so raṁsi cāti dhammaraṁsi,",
  "anya-e0601n1:538_5": "dhammassa vā raṁsi dhammaraṁsi.",
  "anya-e0601n1:538_6": "Ayaṁ pana samāso abhedūpacārena vutto .",
  "anya-e0601n1:538_7": "Varo ca so dhammaraṁsi cāti dhammaraṁsivaro, tehi dhammaraṁsivarehi.",
  "anya-e0601n1:538_8": "Subodhesīti catusaccadhammaṁ paṭivijjhayamānena suṭṭhu pabodhesi vikāsetīti attho.",
  "anya-e0601n1:538_9": "Yathā hi sūriyo attano raṁsiyā phusayitvā kuhara saṅkhāte sare jātaṁ uppalaṁ vikāseti,",
  "anya-e0601n1:538_10": "evameva bhagavāpi attano dhammadesanāsaṅkhātaraṁsiyā kamalasarasaṅkhāte bhavattaye vasantaṁ puññūpanissayaṁ paṭivijjhārahaṁ kamala saṅkhātaṁ vineyyappāṇoghaṁ catusaccadhammaṁ paṭivijjhayamāno phaladhammena pabodhesi vikāsetīti vuttaṁ hoti.",
  "anya-e0601n1:539_0": "Byāpitakkittinañcāti tiloke patthaṭaparikittanaṁ.",
  "anya-e0601n1:539_1": "Sīlādiguṇehi patthaṭathutighosikanti attho.",
  "anya-e0601n1:539_2": "Casaddo cettha padapūraṇamattoyeva.",
  "anya-e0601n1:539_3": "Visesena vividhaṁ vā āpati vaḍḍhatīti byāpito.",
  "anya-e0601n1:539_4": "Vipubbaāpadhātu byāpane vaḍḍhane vā ta. Byāpanaṁ vā byāpitaṁ.",
  "anya-e0601n1:539_5": "Kittiyate abhitthaviyate kittinaṁ. Bhāvasādhanoyaṁ. Thutikriyā labbhati.",
  "anya-e0601n1:539_6": "Kittiyati abhitthaviyati devamanussehīti kittinaṁ, thutighoso. Kittadhātu abhitthavane yu.",
  "anya-e0601n1:539_7": "Byāpito patthaṭo kittano thutighoso yassa soti byāpitakkittino, munindakko. Taṁ.",
  "anya-e0601n1:539_8": "Bhagavato hi tiloke devamanussehi sīlādiguṇehi ca arahaṁ sammāsambuddhotyādīhi guṇehi ca thomito kittisaddo yāva bhavaggaṁ abbhuggacchatīti byāpitakkittinanti thometīti vuttaṁ hoti.",
  "anya-e0601n1:540_0": "Tilokekaccakkhunti tiloke ekacakkhūti padacchedo.",
  "anya-e0601n1:540_1": "Kāmarūpa arūpasaṅkhātānaṁ tilokānaṁ ekaṁ paññācakkhubhūtanti attho. Tayo lokā tilokaṁ.",
  "anya-e0601n1:540_2": "Tassa cakkhu viya eka bhūtaṁpaññācakkhu yassa soti tilokekaccakkhu, munindakko.",
  "anya-e0601n1:540_3": "Ettha ca ekacakkhusaddassa lopo hoti brahmassarotiādīsu viya.",
  "anya-e0601n1:540_4": "Atha vā tilokassa ekaṁ paññācakkhuṁ bhūto pattoti tilokekaccakkhu, munindakko.",
  "anya-e0601n1:540_5": "Tilokekaccakkhubhūtanti vattabbe chandānurakkhaṇatthaṁ bhūtasaddalopaṁ katvā tilokekaccakkhunti vuttaṁ.",
  "anya-e0601n1:540_6": "Atha vā tilokassa ekabhūto paññācakkhu hutvā sabbadhamme cakkhati passatīti tilokekaccakkhu, munindakko. Taṁ.",
  "anya-e0601n1:540_7": "Bhagavā hi paññācakkhu mayattā sattesu ca taduppādanato tilokassa cakkhubhūto ñāṇabhūto dhammabhūto brahmabhūto hoti.",
  "anya-e0601n1:540_8": "Vuttañhi madhupiṇḍikasutte ‘‘so hāvuso bhagavā jānaṁ jānāti,",
  "anya-e0601n1:540_9": "passaṁ passati cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato’’ti.",
  "anya-e0601n1:540_10": "Tasmā tilokekaccakkhunti thometi.",
  "anya-e0601n1:541_0": "Dukhamasahananti puthujjanehi atidukkhamitaṭṭhānaṁ khamanaṁ.",
  "anya-e0601n1:541_1": "Puthujjanehi dukkhena kasirena khamitabbanti dukhamaṁ, iṭṭhāniṭṭhādi ārammaṇaṁ.",
  "anya-e0601n1:541_2": "Dukkhamanti vattabbe gajjabandhattā chandānurakkhaṇatthaṁ kakāralopaṁ katvā dukhamanti vuttaṁ.",
  "anya-e0601n1:541_3": "Taṁ sahati khamatīti dukhamasahano, munindakko. Sahadhātu parisahane yu. Taṁ dukhamasahanaṁ.",
  "anya-e0601n1:541_4": "Bhagavā hi puthujjanehi sudukkhamitaṁ iṭṭhā niṭṭhādiārammaṇaṁ sītuṇhādiṁ lābhālābhayasāyasa nindapasaṁsasukhadukkhasaṅkhātaṁ lokadhammañca ativiya khamati adhivāseti,",
  "anya-e0601n1:541_5": "tasmā dukhamasahananti thometi.",
  "anya-e0601n1:542_0": "Mahesinti mahantaṁ sīlakkhandhādiṁ pariyesamānaṁ mahantaṁ nibbānaṁ gavesamānaṁ vā mahante sīlakkhandhādike esati gavesati pariyesatīti mahesī, munindakko.",
  "anya-e0601n1:542_1": "Mahantasaddūpa pada esadhātu gavesane ī.",
  "anya-e0601n1:542_2": "Vuttañhi mahāniddese ‘‘mahesīti mahesī.",
  "anya-e0601n1:542_3": "Bhagavā mahantaṁ sīlakkhandhaṁ esi gavesi pariyesīti mahesī.",
  "anya-e0601n1:542_4": "Mahantaṁ samādhikkhandhaṁ mahantaṁ paññākkhandhaṁ mahantaṁ vimuttikkhandhaṁ mahantaṁ vimuttiñāṇadassanakkhandhaṁ esī gavesī pariyesīti mahesī’’ti.",
  "anya-e0601n1:542_5": "Mahante sattatiṁsabodhipakkhiya dhamme esati gavesatīti vā mahesī,",
  "anya-e0601n1:542_6": "mahantaṁ nibbānaṁ esati gavesatīti vā mahesī.",
  "anya-e0601n1:542_7": "Vuttañhi mahāniddese ‘‘mahante satipaṭṭhāne mahante sammappadhāne mahante iddhipāde mahantāni indriyāni mahantāni balāni mahante bojjhaṅge mahantaṁ ariyaṁ aṭṭhaṅgikaṁ maggaṁ mahantaṁ paramatthaṁ amataṁ nibbānaṁ esī gavesī pariyesīti mahesī’’ti.",
  "anya-e0601n1:542_8": "Atha vā mahesakkhehi sattehi esiyati gavesiyati pariyesiyati amhākaṁ kahaṁ buddhoti mahesī.",
  "anya-e0601n1:542_9": "Vuttañhi mahāniddese ‘‘mahesakkhehi vā sattehi esito gavesito kahaṁ buddho’’tyādi. Taṁ mahesiṁ. Tanti munindakkaṁ.",
  "anya-e0601n1:542_10": "Ahaṁ sirasā namāmīti sambandho.",
  "anya-e0601n1:543_0": "Ayaṁ panettha saṅkhepayojanā.",
  "anya-e0601n1:543_1": "Dayudayaruṇo mahākaruṇāsaṅkhātaudayapabbatuggatasūriyāruṇo,",
  "anya-e0601n1:543_2": "udayapabba tato uggatasūriyāruṇo viya mahākaruṇā vā,",
  "anya-e0601n1:543_3": "ñāṇa vitthiṇṇabimbo sabbaññutañāṇasaṅkhāto vitthāraparimaṇḍalo,",
  "anya-e0601n1:543_4": "vitthāracakkavāḷamaṇḍalaṁ viya vipulārammaṇasabbaññutañāṇavā, eko asahāyo ekabuddhabhūto,",
  "anya-e0601n1:543_5": "yo yādiso munindakko buddhādicco suddhe rāgādimalehi visuddhe tibhava kuhare tibhavasaṅkhātakamalasare,",
  "anya-e0601n1:543_6": "kamalakathitaṁ uppalanti kathetabbaṁ,",
  "anya-e0601n1:543_7": "vineyyappāṇoghaṁ vinetabbasattasamūhaṁ,",
  "anya-e0601n1:543_8": "dhammaraṁ sīvarehi uttamadhammasaṅkhātaraṁsīhi,",
  "anya-e0601n1:543_9": "subodhesi catusaccadhammaṁ paṭivedhayamānena suṭṭhu pabodhesi vikāsesi,",
  "anya-e0601n1:543_10": "byāpitakkittinaṁ tiloke patthaṭaparikittanaṁ,",
  "anya-e0601n1:543_11": "sīlādiguṇehi patthaṭathutighosikaṁ vā,",
  "anya-e0601n1:543_12": "tilokekaccakkhuṁ kāmarūpaarūpa saṅkhātānaṁ tilokānaṁ ekaṁ paññācakkhubhūtaṁ,",
  "anya-e0601n1:543_13": "dukhamasahanaṁ puthujjanehi atidukkhamitaṭṭhānaṁ khamanaṁ,",
  "anya-e0601n1:543_14": "mahesiṁ mahantaṁ sīlakkhandhādiṁ pariyesamānaṁ mahantaṁ nibbānaṁ gavesamānaṁ vā,",
  "anya-e0601n1:543_15": "taṁ munindakkaṁ ahaṁ sirasā namāmi vandāmīti.",
  "anya-e0601n1:544_0": "Vīsatimavandanagāthāvaṇṇanā samattā.",
  "anya-e0601n1:545_0": "21.",
  "anya-e0601n1:546_0": " Yo jino anekajātiyaṁ saputtadāramaṅgajīvitampi;",
  "anya-e0601n1:547_0": "Bodhipemato alaggamānaso adāsiyeva atthi kassa;",
  "anya-e0601n1:548_0": "Dānapāramiṁ tato paraṁ apūri sīlapāramādikampi;",
  "anya-e0601n1:549_0": "Tāsamiddhiyopayātamaggataṁ tamekadīpakaṁ namāmi.",
  "anya-e0601n1:550_0": "21.",
  "anya-e0601n1:550_1": "Evaṁ vīsatimāya gāthāya munindakkaṁ vanditvā idāni pubbe anekajātiyaṁ bodhisattakāle jīvitapariccāgādīhi ca dānādidasapāramiyo pūrentehi guṇehi ca thometvā jinaṁ vanditukāmo yo jino tyādimāha.",
  "anya-e0601n1:550_2": "Ayaṁ pana raja raja raja gaṇehi ca garulahūhi ca racitattā vīsatakkharehi lakkhitā vuttagāthāti daṭṭhabbā.",
  "anya-e0601n1:550_3": "Vuttañhi vuttodaye ‘‘vutta mīdisantu nāmato rajā rajā rajā garullahū cā’’ti.",
  "anya-e0601n1:551_0": "Ayaṁ panettha yojanā.",
  "anya-e0601n1:551_1": "Yassaṁ paṭipādaṁ rajā rajagaṇā ca rajā rajagaṇā ca rajā rajagaṇā ca garullahū ca ce siyyuṁ,",
  "anya-e0601n1:551_2": "īdisantu īdisaṁ pana gāthā nāmato nāmena vuttaṁ vutta gāthā nāmāti.",
  "anya-e0601n1:552_0": "Tattha pana yo jinoti yo buddho.",
  "anya-e0601n1:552_1": "So hi devaputtakilesābhisaṅkhārakhandhamaccuvasena pañcamāre ajini jināti jinissatīti jinoti vuccati.",
  "anya-e0601n1:552_2": "Nanu ca buddhasāvakāpi pañcamāre jinattā jinā nāmāti ce.",
  "anya-e0601n1:552_3": "Na bhagavato parūpa nissayavirahaniratisayavasena pañcamārajinattā bhagavāyeva jino nāmāti.",
  "anya-e0601n1:552_4": "Vuttañhi dhātukathāmūlaṭīkāyaṁ –",
  "anya-e0601n1:553_0": "‘‘Tattha balavidhamana visayātikkamavasena devaputtamārassa,",
  "anya-e0601n1:553_1": "apavattikaraṇavasena kilesābhisaṅkhāramārānaṁ,",
  "anya-e0601n1:553_2": "samudayappahānapariññāvasena khandhamārassa, maccumārassa,",
  "anya-e0601n1:553_3": "ca bodhimūle eva bhañjitattā parūpanissayarahitaṁ niratisayaṁ taṁ bhañjanaṁ upādāya bhagavāeva mārabhañjanoti thomito’’ti.",
  "anya-e0601n1:554_0": "Anekajātiyanti anekasaṁsārabhave.",
  "anya-e0601n1:554_1": "Ettha hi ayaṁ jātisaddo anekattho.",
  "anya-e0601n1:554_2": "Tathā hesa ekampi jātiṁ dvepi jātiyoti ettha bhave āgato.",
  "anya-e0601n1:554_3": "Atthi visākhe nigaṇṭhā nāma samaṇajātīti ettha nikāye.",
  "anya-e0601n1:554_4": "Tiri nāma tiṇajāti nābhiyā uggantvā nabhaṁ āhacca ṭhitā ahosīti ettha paññattiyaṁ.",
  "anya-e0601n1:554_5": "Jāti dvīhi khandhehi saṅgahitāti ettha saṅkhatalakkhaṇe.",
  "anya-e0601n1:554_6": "Yaṁ mātukucchiyaṁ paṭhamaṁ cittaṁ uppannaṁ paṭhamaṁ viññāṇaṁ pātubhūtaṁ.",
  "anya-e0601n1:554_7": "Tadupādāya sāvassa jātīti ettha paṭisandhiyaṁ.",
  "anya-e0601n1:554_8": "Sampatijāto ānanda bodhisattoti ettha pasūtiyaṁ.",
  "anya-e0601n1:554_9": "Anupakuṭṭho jātivādenāti ettha kule.",
  "anya-e0601n1:554_10": "Yatohaṁ bhagini ariyāya jātiyā jātoti ettha ariyasīle. Idha panāyaṁ bhave vattati.",
  "anya-e0601n1:554_11": "Tasmā anekasaṁsārabhaveti attho viññātabbo.",
  "anya-e0601n1:554_12": "So hi jāyati yoni gatiādi vibhāgoti jātīti vuccati.",
  "anya-e0601n1:554_13": "Atha vā jāyanti nibbattanti ettha khandhādayoti jāti, bhavo. Janidhātu nibbattaneti. Na ekā anekā,",
  "anya-e0601n1:554_14": "anekā ca sā jāti cāti aneka jāti. Tassaṁ anekajātiyaṁ.",
  "anya-e0601n1:555_0": "Saputtadāranti puttena ca bhariyāya ca sahitaṁ.",
  "anya-e0601n1:555_1": "Attano kulaṁ punāti pavati sodhetīti vā putto. Pudhātu pavane ta.",
  "anya-e0601n1:555_2": "Mātāpitūnaṁ manaṁ pūretīti vā putto. Pūradhātu pūraṇe ta. Putto ca dhītā ca putto. Virūpeka sesoyaṁ. Sāmikena dhariyateti dāro. Dharadhātu dhāraṇe ṇo. Dhassa do.",
  "anya-e0601n1:555_3": "Atha vā purisena bhogaṁ dīyatīti dāro. Dādhātu dāne rapaccayo.",
  "anya-e0601n1:555_4": "Dākucchitā kārena purisena ramiyati etthāti vā dāro, bhariyā. Dāpubbaramudhātu ramane kvi. Dāsaddo kucchitattho.",
  "anya-e0601n1:555_5": "Abhidhānaṭīkāyaṁ pana ‘‘dārayante yenāti dāro, dara vidāraṇe.",
  "anya-e0601n1:555_6": "Akattari ca kārake saññāyaṁ ṇo’’ti vuttaṁ. Putto ca dāro ca puttadāro.",
  "anya-e0601n1:555_7": "Samāhāradvandepi hi pulliṅgaṁ icchanti ācariyā.",
  "anya-e0601n1:555_8": "Tena saha vattati yassāti saputtadāro, puttadārapariccāgo. Taṁ saputtadāraṁ.",
  "anya-e0601n1:555_9": "Aṅgajīvitampīti hatthapādakaṇṇanāsacakkhādisarīrāvayavañca jīvitindriya paṭibaddhasakalasarīrañca aṅgati gacchati kāyeti aṅgo, cakkhādisarīrāvayavo. Agidhātu gatiyaṁ a.",
  "anya-e0601n1:555_10": "Jīvanti sattā etenāti jīvitaṁ, jīvitindriyaṁ. Jīvadhātu pāṇadhāraṇe ta.",
  "anya-e0601n1:555_11": "Aṅgo ca jīvitañca aṅgajīvitaṁ.",
  "anya-e0601n1:555_12": "Ettha ca pisaddo sampiṇḍanattho.",
  "anya-e0601n1:555_13": "Tena dhanaraṭṭhapariccāgaṁ sampiṇḍeti.",
  "anya-e0601n1:555_14": "Vuttañhi sīlakkhandhaṭṭha kathāyaṁ –",
  "anya-e0601n1:556_0": "‘‘Aṅgapariccāgaṁ jīvitadhanarajjaputtadārapariccāganti ime pañca mahāpariccāge pariccajitvā’’ti. Atha vā sambhāvanattho.",
  "anya-e0601n1:556_1": "Tena bhagavā sabbaññutañāṇahetupi puttadāraaṅgajīvitampi alaggamānaso pariccajeti,",
  "anya-e0601n1:556_2": "pageva dhanādibāhiravatthu pariccāgepīti sambhāveti.",
  "anya-e0601n1:557_0": "Bodhipematoti arahattamaggasabbaññutañāṇasaṅkhātāya bodhiyā piyamānattā, hetvatthe hi topaccayo.",
  "anya-e0601n1:557_1": "Cattāri saccāni bujjhatīti bodhi, arahattamaggañāṇaṁ.",
  "anya-e0601n1:557_2": "Sabba ñeyyadhamme bujjhatīti bodhi, sabbaññutañāṇaṁ. Budhadhātu ñāṇe ṇa. Itthiliṅgajotako īpaccayo ca.",
  "anya-e0601n1:557_3": "Vuttañhi abhidhānappadīpikāyaṁ – ‘‘bodhi sabbaññutañāṇe, ariyamagge ca nāriya’’nti.",
  "anya-e0601n1:557_4": "Bodhi ca bodhi ca bodhi sarūpekase savasena. Piyanaṁ pemo, piyāyitabboti vā pemo.",
  "anya-e0601n1:557_5": "Pīdhātu tappanakantīsu manipaccayo. Bodhiyā pemo bodhipemo, tato bodhipemato.",
  "anya-e0601n1:557_6": "Bhagavatā hi puttadāraaṅgajīvitehipi sataguṇena sahassaguṇena sata sahassaguṇenapi bodhiñāṇameva piyanti vuttaṁ hoti. Vuttañhi vessantarajātake –",
  "anya-e0601n1:558_0": "‘‘Na me dessā ubho puttā, maddī devī na dessiyā;",
  "anya-e0601n1:559_0": "Sabbaññutaṁ piyaṁ mayhaṁ, tasmā piye adāsaha’’nti.",
  "anya-e0601n1:561_0": "Alaggamānasoti puttadāraaṅgajīvitādīsu anallīyana citto hutvā laganaṁ saṅganaṁ laggo,",
  "anya-e0601n1:561_1": "lagati saṅgati allayati vāti laggo.",
  "anya-e0601n1:561_2": "Lagadhātu saṅge allīyane vā gapaccayo. Na laggo alaggo,",
  "anya-e0601n1:561_3": "natthi laggo ettha puttadāra aṅgajīvitādīsūti vā alaggo.",
  "anya-e0601n1:561_4": "Manati jānāti ārammaṇanti mano. Soyeva mānaso.",
  "anya-e0601n1:561_5": "Alaggo mānaso yassa soti alaggamānaso, jino.",
  "anya-e0601n1:561_6": "Atthikassāti putta dārādiṁ kāmikassa,",
  "anya-e0601n1:561_7": "yācakassa paṭiggāhakassa vāti attho.",
  "anya-e0601n1:561_8": "Attho kāmo assa atthīti atthiko, ṇiko. Tassa atthikassa.",
  "anya-e0601n1:561_9": "Adāsiyevāti pūjānuggahakāmatāya ñāṇasampayuttapariccāgacetanāya adāsievāti attho.",
  "anya-e0601n1:561_10": "Bodhisatto hi pāramīpūraṇa kāle sarāgasadosasamohasseva sato āgatā gatānaṁ yācakānaṁ alaṅkatapaṭiyattaṁ sīsaṁ kantitvā galalohitaṁ nīharitvā suañjitāni akkhīni uppāṭetvā kulavaṁsappadīpaṁ puttaṁ manāpacāriniṁ bhariyañca kheḷapiṇḍamiva anapekkho pariccajitvā dīyamānova sammāsambodhiñāṇaṁ laddhuṁ sakkā,",
  "anya-e0601n1:561_11": "na puttadāraaṅgajīvitampi apariccajitvā.",
  "anya-e0601n1:561_12": "Pañca hi mahāpariccāge apariccajitvā buddhabhūtapubbā nāma natthi.",
  "anya-e0601n1:561_13": "Paccekabuddhāriyasāvakā pana puttadāraaṅgajīvitaṁ apariccajantāpi paccekabuddhāriyasāvakabodhiñāṇaṁ laddhuṁ samatthāva.",
  "anya-e0601n1:561_14": "Tasmāyeva bhagavantaṁyeva saputtadāramaṅgajīvitampi bodhipemato alaggamānaso adāsiyeva atthi kassāti thometi.",
  "anya-e0601n1:561_15": "Vuttañhetaṁ vessantarajātakaṭṭha kathāyaṁ ‘‘sabbabodhisattā dhanapariccāgaṁ, puttapariccāgaṁ, bhariyapariccāgaṁ, aṅgapariccāgaṁ,",
  "anya-e0601n1:561_16": "jīvitapariccāganti ime pañca mahāpariccāge apariccajitvā buddhabhūtapubbā nāma natthī’’ti.",
  "anya-e0601n1:562_0": "Evaṁ pañcahi mahāpariccāgaguṇehi bhagavato thomanaṁ katvā idāni dānādipāramīpūraṇaguṇena thomanaṁ kattu kāmo dānapāramintiādimāha.",
  "anya-e0601n1:562_1": "Tattha dānanti tividhaṁ hoti cāgacetanā ca, virati ca, deyyadhammo cāti.",
  "anya-e0601n1:562_2": "Saddhā hiriyaṁ kusalañca dānanti āgataṭṭhāne hi cāgacetanā dānaṁ nāma.",
  "anya-e0601n1:562_3": "Abhayaṁ detīti āgataṭṭhāne viratī dānaṁ nāma.",
  "anya-e0601n1:562_4": "Dānaṁ deti annaṁ pānanti āgataṭṭhāne deyyadhammo dānaṁ nāma.",
  "anya-e0601n1:562_5": "Tattha cāgacetanā deti vā deyyadhammaṁ denti vā etāya deyyadhammanti dānaṁ.",
  "anya-e0601n1:562_6": "Virati avakhaṇḍanaṭṭhena lavanaṭṭhena vā dānaṁ.",
  "anya-e0601n1:562_7": "Sā hi uppajjamānā bhayabheravasaṅkhātaṁ dussilyaṁ cetanaṁ dāti lunāti cāti dānaṁ, deyyadhammo diyyatīti dānaṁ.",
  "anya-e0601n1:562_8": "Idha pana tividhaṁ dānaṁ adhippetaṁ.",
  "anya-e0601n1:562_9": "Pāramīsaddassa vacanattho heṭṭhā vuttoyeva.",
  "anya-e0601n1:562_10": "Atha vā pāraṁ nibbānaṁ eti gacchati etāyāti pārami.",
  "anya-e0601n1:562_11": "Pārasaddūpapada idhātu gatiyaṁ kvi.",
  "anya-e0601n1:562_12": "Pāraṁ itīti padacchedo kātabbo. Dānameva pāramī dānapāramī, taṁ dānapāramiṁ. Tatoti dānapāramito. Paranti aññaṁ.",
  "anya-e0601n1:562_13": "Sīlapāramādikampīti sīlatīti sīlaṁ. Sīla dhātu samādhimhi a.",
  "anya-e0601n1:562_14": "Kāyavacīkammāni samādahati samādhapetīti attho.",
  "anya-e0601n1:562_15": "Sīlati samādhiyati kāyakammādīnaṁ susilyavasena na vippakiratīti vā sīlaṁ,",
  "anya-e0601n1:562_16": "sīlanti samādahanti cittaṁ etenāti vā sīlaṁ.",
  "anya-e0601n1:562_17": "Atha vā sīlayati upadhāretīti sīlaṁ, sīladhātu upadhāraṇe a.",
  "anya-e0601n1:562_18": "Kusala dhammānaṁ patiṭṭhānabhāvena ābhuso dhāretīti attho.",
  "anya-e0601n1:562_19": "Sīlenti vā etena kusale dhamme upadhārenti sādhavoti sīlaṁ,",
  "anya-e0601n1:562_20": "sīliyati upadhāriyati sappurisehi hadayamaṁsantaraṁ upanetvāti vā sīlaṁ,",
  "anya-e0601n1:562_21": "sīleti upadhāreti taṁ samaṅgī puggalaṁ apāyesu uppattinīvāraṇavasena suggati nibbānanti vā sīlaṁ, sīlameva pāramī sīlapāramī,",
  "anya-e0601n1:562_22": "sā ādi yāsanteti sīlapāramādikā.",
  "anya-e0601n1:562_23": "Ettha ca ādisaddena nekkhammapaññā vīriyakhantisaccaadhiṭṭhānamettāupekkhāpāramiṁ saṅgaṇhāti.",
  "anya-e0601n1:562_24": "Vuttañhetaṁ buddhavaṁsapāḷiyaṁ –",
  "anya-e0601n1:563_0": "‘‘Dānaṁ sīlañca nekkhammaṁ, paññā vīriyena pañcamaṁ;",
  "anya-e0601n1:564_0": "Khantisaccamadhiṭṭhānaṁ, mettupekkhā imā dasā’’ti.",
  "anya-e0601n1:565_0": "Pisaddo cettha sampiṇḍanattho.",
  "anya-e0601n1:565_1": "Tena pañca mahāpariccāge sampiṇḍeti.",
  "anya-e0601n1:566_0": "Apūrīti sammāsambodhatthāya pūraṇaṁ akāsīti attho.",
  "anya-e0601n1:566_1": "Bhagavato hi dīpaṅkarapādamūle aṭṭha dhamme samodhānetvā buddhatthāya abhinīhārato paṭṭhāya anekajātīsu sammāsambodhiṁ paṭivijjhituṁ vāyamanto adinnadānaṁ nāma natthi, arakkhitasīlaṁ nāma natthi. Apūritā pāramī nāma natthi. Atibahumpi pūraṇaṁ akāsiyeva.",
  "anya-e0601n1:566_2": "Bhagavā hi bodhisatta bhūto catūsu mahāsamuddesu udakaṁ parājetvā adhikaṁ lohitadānamakāsi.",
  "anya-e0601n1:566_3": "Sakalapathaviyā paṁsuṁ parājetvā adhikaṁ maṁsamadāsi.",
  "anya-e0601n1:566_4": "Sinerupabbatarājaṁ parājetvā adhikaṁ sīsadānamadāsi.",
  "anya-e0601n1:566_5": "Ākāse tārakasamūhaṁ parājetvā adhikaṁ nayanamadāsi.",
  "anya-e0601n1:567_0": "Tena vuttaṁ jinālaṅkāre –",
  "anya-e0601n1:568_0": "‘‘So sāgare jaladhikaṁ rudhiraṁ adāsi,",
  "anya-e0601n1:569_0": "Bhūmiṁ parājiya samaṁsamadāsi dānaṁ;",
  "anya-e0601n1:570_0": "Meruppamāṇamadhikañca samoḷisīsaṁ,",
  "anya-e0601n1:571_0": "Khe tārakādhikataraṁ nayanaṁ adāsī’’ti.",
  "anya-e0601n1:572_0": "Vasantatilakagāthā.",
  "anya-e0601n1:573_0": "Tattha ca soti so evaṁvidho bodhisatto.",
  "anya-e0601n1:573_1": "Sāgareti catūsu mahāsamuddesu.",
  "anya-e0601n1:573_2": "Jaladhikanti udakato adhikaṁ katvā.",
  "anya-e0601n1:573_3": "Rudhiraṁ adāsīti lohitadānamadāsi.",
  "anya-e0601n1:573_4": "Bhūmiṁ parājiyāti paṁsupathaviyā paṁsuṁ parājetvā attano sarīramaṁsaṁ adhikaṁ adāsi.",
  "anya-e0601n1:573_5": "Meruppamāṇamadhikanti yojana aṭṭhasaṭṭhisatasahassubbedhassa girirājassa pamāṇatopi adhikaṁ katvā.",
  "anya-e0601n1:573_6": "Samoḷisīsanti moḷiyā saha abhisittasīsaṁ adāsi.",
  "anya-e0601n1:573_7": "Kheti cakkavāḷapabbatapariyante ākāse.",
  "anya-e0601n1:573_8": "Tārakādhikataranti nakkhattāditārakarūpatopi adhikaṁ katvā .",
  "anya-e0601n1:573_9": "Nayanaṁ adāsīti nettadānaṁ adāsīti evamettha attho daṭṭhabbo.",
  "anya-e0601n1:574_0": "Tāsamiddhiyopayātamaggatanti tāsaṁ iddhiyā upayātaṁ aggatanti padacchedo. Tāsanti tāsaṁ pāramīnaṁ. Iddhiyāti samiddhiyā,",
  "anya-e0601n1:574_1": "hetvatthe cetaṁ karaṇavacanaṁ. Upayātanti upagataṁ.",
  "anya-e0601n1:574_2": "Aggatanti sabbasattānaṁ uttamabhāvaṁ,",
  "anya-e0601n1:574_3": "seṭṭhabhūtaṁ buddhattanti attho.",
  "anya-e0601n1:574_4": "Taṁ pana padaṁ upayātantipade kammaṁ.",
  "anya-e0601n1:574_5": "Aggasaddo cettha uttamavācako anipphannapāṭipadiko.",
  "anya-e0601n1:574_6": "Atha vā aggati uttamabhāvaṁ seṭṭhabhūtaṁ vā buddhabhāvaṁ pāpuṇātīti aggo, jino. Aggadhātu gatiyaṁ a. Aggassa bhāvo aggataṁ.",
  "anya-e0601n1:574_7": "Bhagavā hi anantalokadhātūsu sabba sattānaṁ aggo uttamataro seṭṭhataroti attho.",
  "anya-e0601n1:574_8": "Vuttañhetaṁ dasanipāta aṅguttarapāḷiyaṁ –",
  "anya-e0601n1:575_0": "‘‘Yāvatā bhikkhave sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññīnāsaññino vā,",
  "anya-e0601n1:575_1": "tathāgato tesaṁ aggamakkhāyati arahaṁ sammāsambuddho’’ti.",
  "anya-e0601n1:576_0": "Tamekadīpakanti taṁ ekadīpakanti padacchedo. Tanti jinaṁ.",
  "anya-e0601n1:576_1": "Ekadīpakanti sabbasattānaṁ ekapaṭisaraṇabhūtaṁ patiṭṭhabhūtaṁ vā.",
  "anya-e0601n1:576_2": "Dīpakasaddo hi paṭisaraṇapatiṭṭhavācako nipphannapāṭipadiko.",
  "anya-e0601n1:576_3": "Vuttañhi saṁyuttaṭṭhakathāyaṁ ‘‘patiṭṭhāpanaṭṭhena dīpa’’nti.",
  "anya-e0601n1:576_4": "Dīpanti patiṭṭhahanti paṭisaraṇabhāvena sattā etthāti vā dīpako, jino. Dīpadhātu patiṭṭhāyaṁ ako. Ekasaddo saṅkhyāvācako.",
  "anya-e0601n1:576_5": "Eko ekabhūto dīpakoti ekadīpako, jino.",
  "anya-e0601n1:576_6": "Atha vā ekadīpakanti manussānaṁ paṭisaraṇabhūtaṁ patiṭṭhānabhūtaṁ samuddadīpakamiva sabbasattānaṁ paṭisaraṇabhūtaṁ patiṭṭhānabhūtaṁ ekabuddhabhūtaṁ.",
  "anya-e0601n1:577_0": "Ayaṁ panettha vacanattho. Jalamajjhe dippatīti dīpo.",
  "anya-e0601n1:577_1": "Dvidhā āposandati etthāti vā dīpo. Soyeva dīpako.",
  "anya-e0601n1:577_2": "Soviya eko buddho hutvā eti gacchati pavattatīti ekadīpako, jino.",
  "anya-e0601n1:577_3": "Yathā hi mahāsamudde bhinnanāvānaṁ manussānaṁ samuddadīpo paṭisaraṇo patiṭṭho hoti,",
  "anya-e0601n1:577_4": "evaṁ jino saṁsārasāgare alabbhaneyyapatiṭṭhe osīdantānaṁ sabbasattānaṁ ekabuddhabhūto paṭisaraṇo patiṭṭho hotīti ekadīpakanti thometi.",
  "anya-e0601n1:577_5": "Taṁ jinaṁ ahaṁ namāmīti sambandhoti.",
  "anya-e0601n1:578_0": "Ayaṁ panettha saṅkhepayojanā.",
  "anya-e0601n1:578_1": "Yo jino aneka jātiyaṁ anekasaṁsārabhave,",
  "anya-e0601n1:578_2": "saputtadāraṁ puttena ca bhariyāya ca sahitaṁ,",
  "anya-e0601n1:578_3": "aṅgajīvitampi aṅgapaccaṅgajīvitindriyampi.",
  "anya-e0601n1:578_4": "Atha vā hatthapādakaṇṇanāsacakkhādisarīrāvayavañca jīvitindriya paṭibaddhasakalasarīrañca,",
  "anya-e0601n1:578_5": "bodhipemato arahattamagga sabbaññutañāṇasaṅkhātāya bodhiyā piyamānattā,",
  "anya-e0601n1:578_6": "alagga mānasoti puttadāraaṅgajīvitādīsu anallīyanacitto hutvā,",
  "anya-e0601n1:578_7": "atthikassa puttadārādiṁ kāmikassa yācakassa adāsiyeva pariccāgacetanāya adāsieva.",
  "anya-e0601n1:578_8": "Dānapāramimpi tato dānapāramito paraṁ aññaṁ sīlapāramādikampi sīlapāramīādikampi,",
  "anya-e0601n1:578_9": "apūri sammāsambodhatthāya pūraṇaṁ akāsi,",
  "anya-e0601n1:578_10": "tāsaṁ pāramīnaṁ iddhiyā samiddhiyā aggataṁ uttama bhāvaṁ seṭṭhabuddhattaṁ vā, upayātaṁ upagataṁ,",
  "anya-e0601n1:578_11": "ekadīpakaṁ sabbasattānaṁ ekapaṭisaraṇabhūtaṁ ekapatiṭṭhānabhūtaṁ vā,",
  "anya-e0601n1:578_12": "dīpakamiva ekapaṭisaraṇabhūtaṁ patiṭṭhānabhūtaṁ vā taṁ jinaṁ tīhi dvārehi namāmīti.",
  "anya-e0601n1:579_0": "Ekavīsatimavandanagāthāvaṇṇanā samattā.",
  "anya-e0601n1:580_0": "22.",
  "anya-e0601n1:581_0": " Devādevātidevaṁ nidhanavapudharaṁ mārabhaṅgaṁ abhaṅgaṁ,",
  "anya-e0601n1:582_0": "Dīpaṁ dīpaṁ pajānaṁ jayavarasayane bodhipattaṁdhipattaṁ;",
  "anya-e0601n1:583_0": "Brahmābrahmāgatānaṁ varagirakathikaṁ pāpahīnaṁ pahīnaṁ,",
  "anya-e0601n1:584_0": "Lokālokābhirāmaṁ satatamabhiname taṁ munindaṁ munindaṁ.",
  "anya-e0601n1:585_0": "22.",
  "anya-e0601n1:585_1": "Evaṁ ekavīsatimāya gāthāya jinaṁ vanditvā idāni devādevātidevantyādīhi dasahi guṇehi thometvā munindaṁ vanditukāmo devādevātidevantiādimāha.",
  "anya-e0601n1:585_2": "Ayaṁ pana ma ra bha na ya ya gaṇehi ca timuniyatīhi ca racitattā ekavīsatakkharehi yuttā ādyantayamakā saddharā gāthāti daṭṭhabbā.",
  "anya-e0601n1:585_3": "Vuttañhi vuttodaye ‘‘mrā bhnā yo yotra yena timuniyatiyutā saddharā kittitāya’’nti.",
  "anya-e0601n1:586_0": "Ayaṁ panettha yojanā.",
  "anya-e0601n1:586_1": "Yassaṁ paṭipādaṁ mrā maragaṇā ca bhnā bhanagaṇā ca yogaṇo ca yena yagaṇena saha yogaṇo ca timuniyatiyutā sattamakkharantetīhi yatīhi yuttā ca ce siyuṁ.",
  "anya-e0601n1:586_2": "Atra imasmiṁ pakati chande ayaṁ gāthā saddharāgāthāti kittitāti.",
  "anya-e0601n1:586_3": "Ettha ca munisaddo sattasaṅkhyāvācakoti daṭṭhabbo.",
  "anya-e0601n1:586_4": "Ekasmiṁ pāde sattamakkharante sattamakkharante yatīnaṁ tiparivattattā timuniyatiyutāti vuttaṁ.",
  "anya-e0601n1:586_5": "Ekavīsatakkharavantoti vuttaṁ hoti.",
  "anya-e0601n1:587_0": "Tattha ca devādevātidevanti rājasaṅkhātasammutideva catumahārājādikaupapattidevānaṁ atiuttamaṁ atiseṭṭhaṁ visuddhidevabhūtaṁ. Ettha hi devāti sammutidevā.",
  "anya-e0601n1:587_1": "Te hi mānussaissariyasampattīhi dibbantīti manussarājadevī kumārā devāti vuccanti. Puna devāti upapattidevā.",
  "anya-e0601n1:587_2": "Te hi dibbaissariyasampattīhi dibbantīti catumahārājikā devā vuccanti,",
  "anya-e0601n1:587_3": "dibbanti kāmaguṇādīhi kīḷanti laḷanti, tesu vā viharanti,",
  "anya-e0601n1:587_4": "vijayasamatthatāyogena paccatthike vijetuṁ icchanti,",
  "anya-e0601n1:587_5": "issariyadhanādisakkāradānaggahaṇaṁ taṁ taṁ atthānusāsanañca karontā voharanti.",
  "anya-e0601n1:587_6": "Puññātisayayogānubhāvappattāya jutiyā jotanti.",
  "anya-e0601n1:587_7": "Yathādhippetañca visayaṁ appaṭighātena gacchanti.",
  "anya-e0601n1:587_8": "Yathicchitanipphādane ca sakkontīti devāti visuddhimaggamahāṭīkāyaṁ āgatanayenapi veditabbo.",
  "anya-e0601n1:587_9": "Atidevanti tesaṁ devānaṁ atiuttamaṁ atiseṭṭhaṁ vā visuddhi devabhūtaṁ bhagavantanti attho.",
  "anya-e0601n1:587_10": "So hi tesaṁ sammuti upapattidevānaṁ sīlādiguṇehi atirekattā atireko devoti bhagavā atidevoti vuccati.",
  "anya-e0601n1:587_11": "Devo devānaṁ atireko atiuttamo atiseṭṭho ativisiṭṭho devo devādevātidevo,",
  "anya-e0601n1:587_12": "visuddhidevabhūto munindo labbhati. Taṁ devādevātidevaṁ.",
  "anya-e0601n1:588_0": "Vuttañhi dhammahadayavibhaṅge ‘‘devāti tayo devā sammuti devā, upapattidevā, visuddhidevā.",
  "anya-e0601n1:588_1": "Sammutidevā nāma rājāno deviyo rājakumārā.",
  "anya-e0601n1:588_2": "Upapattidevā nāma catumahārājike deve upādāya tadupari devā.",
  "anya-e0601n1:588_3": "Visuddhidevā nāma arahanto vuccantī’’ti.",
  "anya-e0601n1:589_0": "Bhagavā pana nirātisayāya abhiññākīḷāya uttamehi dibbabrahmaariyavihārehi saparasantānagatapañcavidhamāravija yicchānipphattiyācittissariya sattadhanādi sammāpaṭipatti aveccappasādasakkāradānaggahaṇasaṅkhātena dhammasabhāvapuggalajjhāsayānurūpānusāsanīsaṅkhātena ca vohārātisayena paramāya paññāsarīrappabhāsaṅkhātāya jutiyā anaññasādhāraṇāya ñāṇasarīragatiyā māravijaya sabbaññuguṇaparahita nipphādanesu appaṭihatāya sattiyā ca samannāgatattā sadevakena lokena saraṇanti gamanīyato abhitthavanīyato bhattivasena kamanīyato ca sabbe te deve tehi guṇehi abhibhuyya ṭhitattā tesaṁ devānaṁ atiseṭṭho atiuttamo devoti devādevātidevoti visuddhimagga mahāṭīkāyaṁ āgatanayenapi veditabbo.",
  "anya-e0601n1:590_0": "Nidhanavapudharanti antimakāyadhāraṇaṁ.",
  "anya-e0601n1:590_1": "Ettha ca nidhanasaddo pariyosānavācako anipphannapāṭipadiko.",
  "anya-e0601n1:590_2": "Atha vā nidheti pariyosānaṁ karoti etenāti nidhanaṁ.",
  "anya-e0601n1:590_3": "Nidheti vināseti bhavanti vā nidhanaṁ, antimakāyo labbhati. Nipubba dhā dhātu nāse yu.",
  "anya-e0601n1:590_4": "Vapati kusalākusalabījametthāti vapu, kāyo. Vapadhātu bījasantāne u.",
  "anya-e0601n1:590_5": "Nidhanañca taṁ vapu cāti nidhanavapu,",
  "anya-e0601n1:590_6": "taṁ dhāretīti nidhanavapudharo, munindo. Taṁ nidhanavapudharaṁ.",
  "anya-e0601n1:590_7": "So hi anamataggasaṁsārabhavesu nibbattentānaṁ sabbakilesānaṁ bodhimaṇḍe aggamaggañāṇasatthena samucchindi tattā punabbhavābhinibbatti natthi.",
  "anya-e0601n1:590_8": "Ayañhi buddhabhāvajāti antima bhavo hoti,",
  "anya-e0601n1:590_9": "tasmā visesena munindameva nidhanavapudharanti thometi.",
  "anya-e0601n1:590_10": "Vuttañhetaṁ aṅguttarapāḷiyaṁ ‘‘buddho antima dharo’’ti.",
  "anya-e0601n1:591_0": "Mārabhaṅganti devaputtādipañcamāre viddhaṁsanaṁ.",
  "anya-e0601n1:591_1": "Mārasaddattho heṭṭhā vuttoyeva.",
  "anya-e0601n1:591_2": "Pañcamāre bhañjati abhañji bhañjissatīti mārabhaṅgo, munindo.",
  "anya-e0601n1:591_3": "Mārasaddūpapada bhanjadhātu avamaddane tapaccayo.",
  "anya-e0601n1:591_4": "Tassa saha dhātvantena goādeso. Nakārassa niggahitādeso. Tassa kavaggantādeso. Taṁ mārabhaṅgaṁ.",
  "anya-e0601n1:591_5": "Abhaṅganti mārasenāya bhañjituṁ viddhaṁsituṁ asamatthaṁ, bhañjiyate bhaṅgo. Nabhaṅgo abhaṅgo.",
  "anya-e0601n1:591_6": "Atha vā mārasenāya na bhañjiyatīti abhaṅgo.",
  "anya-e0601n1:591_7": "Mārasenāya bhañjituṁ na arahatīti attho.",
  "anya-e0601n1:591_8": "Mārasenā bhañjituṁ na samatthoti vā abhaṅgo, munindo. Taṁ abhaṅgaṁ.",
  "anya-e0601n1:592_0": "Dīpaṁdīpaṁ pajānanti ettha pajānaṁ dīpaṁ dīpanti sambandho. Tattha pajānanti sattānaṁ.",
  "anya-e0601n1:592_1": "Tehi kammakilesehi pajāyanti nibbattiyanti,",
  "anya-e0601n1:592_2": "pakārena vā jāyanti nibbattanti paṭisandhicutivasenāti pajāti vuccanti. Dīpanti paññāpadīpaṁ.",
  "anya-e0601n1:592_3": "Tañhi kusalākusale dhamme vibhajitvā dīpeti pakāseti jotetīti dīpanti vuccati.",
  "anya-e0601n1:592_4": "Atha vā dippati jotetīti dīpo.",
  "anya-e0601n1:592_5": "Andhakāraṁ vidhametvā ālokaṁ pakāsetīti attho. Dīpadhātu dittiyaṁ a. Dīpamivāti dīpā, paññā.",
  "anya-e0601n1:592_6": "Yathā hi padīpo andhakāraṁ vidhamitvā ālokaṁ pakāseti,",
  "anya-e0601n1:592_7": "evaṁ paññā avijjandhakāraṁ hantvā dhammālokaṁ pakāsetīti vuttaṁ hoti. Taṁ dīpaṁ.",
  "anya-e0601n1:592_8": "Puna dīpanti dīpakaṁ pakāsentanti attho.",
  "anya-e0601n1:592_9": "So hi dīpeti pakāsetīti dīpoti vuccati.",
  "anya-e0601n1:592_10": "Munindo hi payirupāsanavasena gatāgatānaṁ vineyyasattānaṁ dhammadesanāya catumaggañāṇādipaññāpadīpaṁ pakāsetīti vuttaṁ hoti. Taṁ dīpaṁ.",
  "anya-e0601n1:593_0": "Jayavarasayaneti pañcamāravijayantaṭṭhānabhūte uttama bodhipallaṅkāsane.",
  "anya-e0601n1:593_1": "Pañcamāre jināti etthāti jayo, bodhirukkhapallaṅko. Jidhātu jaye ṇa.",
  "anya-e0601n1:593_2": "Varitabbo patthi tabboti varo, varadhātu patthane a.",
  "anya-e0601n1:593_3": "Varati nivāreti hīnanti vā varo. Varadhātu nivāraṇe a.",
  "anya-e0601n1:593_4": "Buddhena seviyati bhajiyati etthāti sayano. Sidhātu sevāyaṁyu.",
  "anya-e0601n1:593_5": "Varo uttamo sayano varasayano,",
  "anya-e0601n1:593_6": "jayoeva varasayano jayavarasayano, bodhirukkhapallaṅko. Tasmiṁ.",
  "anya-e0601n1:594_0": "Bodhipattaṁdhipattanti bodhipattaṁ adhipattanti padacchedo.",
  "anya-e0601n1:594_1": "Bodhipattanti arahattamaggasabbaññutañāṇaṁ gataṁ.",
  "anya-e0601n1:594_2": "Ettha ca bodhisaddo rukkhamaggañāṇasabbaññutañāṇanibbānesupi vattati.",
  "anya-e0601n1:594_3": "Tathā hesa bodhirukkhamūle paṭhamābhisambuddhotiādīsu rukkhe vattati.",
  "anya-e0601n1:594_4": "Bodhi vuccati catūsu maggesu ñāṇantiādīsu magge.",
  "anya-e0601n1:594_5": "Pappoti bodhiṁ varabhūrī medhasotiādīsu sabbaññutañāṇe.",
  "anya-e0601n1:594_6": "Patvāna bodhiṁ amataṁ asaṅkhatantiādīsu nibbāne.",
  "anya-e0601n1:594_7": "Idha pana bhagavato arahattamaggasabbaññutañāṇaṁ adhippetaṁ.",
  "anya-e0601n1:594_8": "Cattāri saccāni bujjhatīti bodhi, arahatta maggañāṇaṁ.",
  "anya-e0601n1:594_9": "Sabbañeyyadhamme bujjhatīti bodhi, sabbaññutañāṇaṁ. Budhadhātu ñāṇe ṇa ī ca.",
  "anya-e0601n1:594_10": "Bodhi ca bodhi ca bodhi sarūpekasesavasena.",
  "anya-e0601n1:594_11": "Taṁ apajjiṁ agaminti bodhi patto, munindo. Taṁ bodhipattaṁ.",
  "anya-e0601n1:594_12": "Adhipattanti sadevake loke sabbadevamanussānaṁ jeṭṭhabhāvaṁ gatanti attho.",
  "anya-e0601n1:594_13": "Sabbadevamanussānaṁ adhikaṁ jeṭṭhabhāvaṁ vuḍḍhatarabhāvaṁ patto gatoti adhipatto, munindo. Taṁ adhipattaṁ.",
  "anya-e0601n1:594_14": "Yathā hi kukkuṭapotakānaṁ yo kukkuṭapotako aṇḍakosaṁ padāletvā abhinibbhido,",
  "anya-e0601n1:594_15": "so tesaṁ jeṭṭhabhāvaṁ vuḍḍhatarabhāvaṁ gato,",
  "anya-e0601n1:594_16": "evameva bhagavā sadevake loke avijjā gatāya pajāya taṁ avijjaṇḍakosaṁ padāletvā paṭhamataraṁ ariyāya jātiyā jātattā ca sīlasamādhipaññādi sabbaguṇehi adhikattā ca appaṭisamattā ca sabbadevamanussānaṁ jeṭṭhabhāvaṁ vuḍḍhatarabhāvaṁ seṭṭhabhāvaṁ appaṭisamabhāvañca patto gatoti vuttaṁ hoti. Tasmā adhipattanti thometi.",
  "anya-e0601n1:595_0": "Brahmābrahmāgatānanti brahma abrahma āgatānanti padacchedo.",
  "anya-e0601n1:595_1": "Āgatānaṁ payirupāsanavasena āgatānaṁ brahma devamanussaparisānanti attho.",
  "anya-e0601n1:595_2": "Tattha brahmāti brahmapārisajjādi brahmā.",
  "anya-e0601n1:595_3": "Te hi jhānādiguṇehi brūhanti vaḍḍhantīti brahmāti vuccanti, abrahmāti devamanussā.",
  "anya-e0601n1:595_4": "Te hi na brahmā abrahmāti vuccanti,",
  "anya-e0601n1:595_5": "āgacchanti payirupāsanavasenāti āgatā, brahmā brahmāno labbhanti. Āpubbagamudhātu gatiyaṁ ta.",
  "anya-e0601n1:595_6": "Āgatā brahmā ca abrahmā cāti brahmābrahmāgatā, tesaṁ.",
  "anya-e0601n1:595_7": "Visesana paranipātapadametaṁ agyāhitotiādīsu viya.",
  "anya-e0601n1:595_8": "Taṁ pana padaṁ varagirakathikantipade sampadānaṁ.",
  "anya-e0601n1:595_9": "Payirupāsanānaṁ brahma devamanussaparisānanti attho.",
  "anya-e0601n1:596_0": "Varagirakathikanti uttamaṁ dhammavācaṁ desentaṁ.",
  "anya-e0601n1:596_1": "Seṭṭhavācāya dhammaṁ desamānaṁ vā, gāyati kathiyatīti girā, vācā. Gādhātu sadde īro.",
  "anya-e0601n1:596_2": "Varā seṭṭhā girā vācā varagirā.",
  "anya-e0601n1:596_3": "Tāya dhammaṁ kathetīti varagirakathiko, munindo.",
  "anya-e0601n1:596_4": "Uttamāya manāpabhūtavācāya dhammaṁ desetīti attho. Taṁ.",
  "anya-e0601n1:597_0": "Pāpahīnanti lāmakaakusalakilesaṁ.",
  "anya-e0601n1:597_1": "Tañhi apāyādi dukkhaṁ pāpetīti pāpoti vuccati. Akusalakileso. Papubbaapadhātu pāpuṇane.",
  "anya-e0601n1:597_2": "Kusaladhammena hātabbaṁ caji tabbanti hīnanti vuccati. Lāmakadhammo. Hādhātu cāge tapaccayo, tassino. Pāpoeva hīnaṁ pāpahīnaṁ.",
  "anya-e0601n1:597_3": "Pahīnanti arahattamaggañāṇena susamucchinnaṁ. Pajahatīti pahīno, munindo. Papubbahādhātu cāge ino.",
  "anya-e0601n1:597_4": "Sabbe akusaladhamme aggamaggañāṇena samucchindatīti attho.",
  "anya-e0601n1:598_0": "Lokālokābhirāmanti lokaalokaabhirāmanti padacchedo.",
  "anya-e0601n1:598_1": "Manussalokadevabrahmalokānaṁ abhirāmaṭṭhānabhūtanti attho. Lokoti manussa loko,",
  "anya-e0601n1:598_2": "so hi lokayati patiṭṭhahati pavattati vā ettha puññāpuññaṁ tabbipāko cāti loko, manussa loko. Lokadhātu patiṭṭhāyaṁ a. Na loko aloko. Devabrahmaloko. Loko ca aloko ca lokālokā,",
  "anya-e0601n1:598_3": "tesaṁ sattalokānaṁ abhiadhikaṁ ramanti etthāti lokālokābhirāmo. Munindo, taṁ.",
  "anya-e0601n1:598_4": "So hi tilokānaṁ pūjānuggahādikaraṇavasena abhirāmaṭṭhānaṁ hotīti lokālokābhirāmanti thometi. Satatanti niccaṁ. Rattidivaṁ abhiṇhanti attho. Munindanti pañcamunissaraṁ, taṁ munindaṁ.",
  "anya-e0601n1:598_5": "Abhinameti ahaṁ abhisakkaccaṁ namāmīti sambandhoti.",
  "anya-e0601n1:599_0": "Ayaṁ panettha saṅkhepayojanā.",
  "anya-e0601n1:599_1": "Devādevātidevaṁ sammutidevaupapattidevānaṁ atiuttamaṁ visuddhidevabhūtaṁ nidhanavapudharaṁ antimakāyadhāraṇaṁ,",
  "anya-e0601n1:599_2": "mārabhaṅgaṁ devaputtādipañcamāre viddhaṁsanaṁ abhaṅgaṁ mārasenāya bhañjituṁ asamatthaṁ, mārasenā bhañjanārahaṁ vā,",
  "anya-e0601n1:599_3": "pajānaṁ sattānaṁ dīpaṁ paññāpadīpaṁ,",
  "anya-e0601n1:599_4": "kammabhūtaṁ dīpaṁ dīpakaṁ pakāsentaṁ,",
  "anya-e0601n1:599_5": "jayavarasayane pañcamāravijayantaṭṭhānabhūte uttamabodhipallaṅkāsane ādhārabhūte,",
  "anya-e0601n1:599_6": "bodhipattaṁ arahattamaggasabbaññutañāṇaṁ gataṁ adhipattaṁ sadevake loke sabbadevamanussānaṁ jeṭṭhabhāvaṁ gataṁ,",
  "anya-e0601n1:599_7": "brahmā brahmāgatānaṁ payirupāsanavasena āgatānaṁ brahmadeva manussaparisānaṁ varagirakathikaṁ seṭṭhavācāya dhammaṁ desamānaṁ pāpahīnaṁ lāmakaakusalakilesaṁ pahīnaṁ arahattamagga ñāṇena susamucchinnaṁ lokālokābhirāmaṁ manussa lokadevabrahmalokānaṁ abhirāmabhūtaṁ,",
  "anya-e0601n1:599_8": "munindaṁ pañcamunissaraṁ taṁ munindaṁ satataṁ niccaṁ abhiṇhaṁ ahaṁ abhiname abhisakkaccaṁ namāmīti.",
  "anya-e0601n1:600_0": "Dvāvīsatimavandanagāthāvaṇṇanā samattā.",
  "anya-e0601n1:601_0": "23.",
  "anya-e0601n1:602_0": " Buddho nigrodhabimbo mudukaracaraṇo brahmaghoseṇijaṅgho,",
  "anya-e0601n1:603_0": "Kosacchādaṅgajāto punarapi sugato suppatiṭṭhitapādo;",
  "anya-e0601n1:604_0": "Mūdodātuṇṇalomo athamapi sugato brahmujuggattabhāvo,",
  "anya-e0601n1:605_0": "Nīlakkhī dīghapaṇhī sukhumamalachavī thomyarasaggasaggī.",
  "anya-e0601n1:606_0": "24.",
  "anya-e0601n1:607_0": " Cattālīsaggadanto samakalapanajo antaraṁsappapīno,",
  "anya-e0601n1:608_0": "Cakkenaṅkitapādo aviraḷadasano mārajussaṅkhapādo;",
  "anya-e0601n1:609_0": "Tiṭṭhanto nonamantobhayakaramudunā jaṇṇukānāmasanto,",
  "anya-e0601n1:610_0": "Vaṭṭakkhandho jino gotaruṇapakhumako sīhapubbaḍḍhakāyo.",
  "anya-e0601n1:611_0": "25.",
  "anya-e0601n1:612_0": " Sattappīno ca dīghaṅguli matha sugato lomakūpekalomo,",
  "anya-e0601n1:613_0": "Sampannodātadāṭho kanakasamataco nīlamuddhaggalomo;",
  "anya-e0601n1:614_0": "Sambuddho thūlajivho atha sīhahanuko jālikappādahattho,",
  "anya-e0601n1:615_0": "Nātho uṇhīsasīso itiguṇasahitaṁ taṁ mahesiṁ namāmi.",
  "anya-e0601n1:616_0": "23.",
  "anya-e0601n1:616_1": "Evaṁ dvāvīsatimāya gāthāya munindassa paṇāmaṁ katvā idāni buddho nigrodhabimbotyādīhi tīhi gāthāhi buddhassa dvattiṁsamahāpurisalakkhaṇasampannehi guṇehi thomitvā mahesiṁ vanditukāmo buddho nigrodhabimbotyādigāthāttayamāha.",
  "anya-e0601n1:616_2": "Taṁ pana gāthāttayaṁ saddharāgāthāti daṭṭhabbaṁ.",
  "anya-e0601n1:616_3": "Sādhakaṁ pana heṭṭhā vuttameva.",
  "anya-e0601n1:617_0": "Tattha paṭhamagāthāyaṁ buddhoti paṭividdhacatusaccadhammo paṭividdhaniravasesasabbadhammo vā.",
  "anya-e0601n1:617_1": "Taṁ pana padaṁ nigrodhabimbo tyādīsu padesu tulyaliṅgattabhāvena sambandhitabbaṁ.",
  "anya-e0601n1:617_2": "So hi cattāri saccāni bujjhati abujjhi bujjhissatīti ca,",
  "anya-e0601n1:617_3": "niravasesasabbadhamme bujjhati abujjhi bujjhissatīti ca buddhoti vuccati.",
  "anya-e0601n1:617_4": "Tesu pana dvīsu vikappesu paṭhamavikappe budhadhātussa vāccaṁ catusaccadhammapaṭivijjhanaṁ arahattamaggañāṇaṁ mukhyena labbhati.",
  "anya-e0601n1:617_5": "Heṭṭhā maggaphalañāṇañca vipassanāñāṇañca pāramīñāṇañca phalūpacārena.",
  "anya-e0601n1:617_6": "Arahattaphalañāṇañca sabbaññutañāṇādipacchimapacchimañāṇāni ca kāraṇūpacārena.",
  "anya-e0601n1:617_7": "Tapaccayassa vāccaṁ tena mukhyopacārena upalakkhito aparimitaguṇagaṇālaṅkāraṁ khandhapañcakaṁ paṭicca buddhobuddhoti paññatto sattaviseso labbhati.",
  "anya-e0601n1:617_8": "Dutiya vikappe budhadhātussa vāccaṁ sabbañeyyadhammapaṭivijjhanasamatthaṁ sabbaññutañāṇaṁ mukhyena labbhati.",
  "anya-e0601n1:617_9": "Catumaggaphalañāṇañca vipassanā pāramīñāṇañca phalūpacārena.",
  "anya-e0601n1:617_10": "Āsayānusayañāṇādipacchima pacchimañāṇāni kāraṇūpacārena.",
  "anya-e0601n1:617_11": "Tapaccayassa vāccaṁ tena mukhyopacārena upalakkhito aparimāṇaguṇoghālaṅkataṁ khandhapañcakaṁ paṭicca buddhobuddhoti paññatto sattaviseso labbhati.",
  "anya-e0601n1:617_12": "Kiṁpanettha budhadhātussa vāccabhūtaṁ ñāṇameva buddho nāma hoti.",
  "anya-e0601n1:617_13": "Udāhu tapaccayassa vāccabhūto khandhasantāno buddho nāmāti.",
  "anya-e0601n1:617_14": "Ñāṇena pana malakara kilesānaṁ savāsanānaṁ niravasesaṁ pahīnattā citta santāno suddho hoti.",
  "anya-e0601n1:617_15": "Tassa pana suddhattā tassa nissayabhūto rūpakāyopi suddho hoti.",
  "anya-e0601n1:617_16": "Tasmā tapaccayassa vāccabhūto arahattamaggañāṇādīnaṁ ādhārabhūto khandhasantāno nāmapaññattivohārena buddho nāmāti.",
  "anya-e0601n1:617_17": "Tena vuttaṁ paṭisambhidāmaggaṭṭhakathāyaṁ –",
  "anya-e0601n1:618_0": "‘‘Sabbesu dhammesu appaṭihatañāṇa nimittānuttaravimokkhādhigamaparibhāvitaṁ khandhasantānaṁ upādāya paṇṇattiko sabbaññutapadaṭṭhānaṁ vā saccābhisambodhimupādāya paṇṇattiko sattaviseso buddho’’ti.",
  "anya-e0601n1:619_0": "Paramatthabhūte hi khandhasantāne vohārasukhatthaṁ satta puggalādivohāro āropito.",
  "anya-e0601n1:619_1": "Evaṁ vohārappatto satto yāva bodhiñāṇatthāya na vāyamati, paṇidhānaṁ na karoti.",
  "anya-e0601n1:619_2": "Tāva sattotveva saṅkhaṁ gacchati.",
  "anya-e0601n1:619_3": "Yato pana paṭṭhāya bodhiñāṇatthāya vāyamati, paṇidhānaṁ karoti,",
  "anya-e0601n1:619_4": "tadā bodhisatto nāma vohāro hoti.",
  "anya-e0601n1:619_5": "So pana yadā bodhiñāṇaṁ labhati, tadā buddho nāma vohāro hoti.",
  "anya-e0601n1:619_6": "Tasmā paññattisaṅkhāto khandhasantāno buddho nāmāti daṭṭhabbo.",
  "anya-e0601n1:619_7": "Vuttañhi mahāniddese ‘‘buddhoti netaṁ nāmaṁ mātarā kataṁ, na pitarā kataṁ, na bhātarā kataṁ, na bhaginiyā kataṁ, na mittāmaccehi kataṁ, na ñātisā lohitehi kataṁ, na samaṇabrāhmaṇehi kataṁ, na devatāhi kataṁ,",
  "anya-e0601n1:619_8": "vimokkhantikametaṁ buddhānaṁ bhagavantānaṁ bodhiyā mūle saha sabbaññutañāṇassa paṭilābhā sacchikā paññatti yadidaṁ buddhoti taṁ buddha’’nti.",
  "anya-e0601n1:619_9": "Atha vā paṭṭhānanayena vā nānantarikanayena vā ñāṇappadhāno suvisuddhakhandhasantāno buddho nāmāti atthopi yujjatevāti.",
  "anya-e0601n1:620_0": "Nigrodhabimboti nigrodharukkhassa parimaṇḍalo viya parimaṇḍalasarīro.",
  "anya-e0601n1:620_1": "Adhobhāgaṁ rundhatīti nigrodho, vaṭarukkho.",
  "anya-e0601n1:620_2": "Nipubbarudhadhātu āvaraṇe ṇa, usso gāgamo. Vamati uggiratīti bimbo, sarīro. Vamudhātu uggiraṇe bo. Vamissa vassa bittaṁ.",
  "anya-e0601n1:620_3": "Nigrodhassa parimaṇḍalo viya parimaṇḍalo bimbo sarīro yassāti nigrodhabimbo, buddho.",
  "anya-e0601n1:620_4": "Nigrodhaparimaṇḍalabimboti vattabbe parimaṇḍalasaddalope nevaṁ vuttaṁ.",
  "anya-e0601n1:620_5": "Yathā hi paṇṇāsahatthatāya vā satahatthatāya vā samakkhandhasākho nigrodho dīghatopi vitthāratopi ekappamāṇova hoti,",
  "anya-e0601n1:620_6": "evaṁ kāyatopi byāmatopi ekappamāṇo.",
  "anya-e0601n1:620_7": "Yathā aññesaṁ kāyo vā dīgho hoti,",
  "anya-e0601n1:620_8": "byāmo vā na evaṁ visamappamāṇoti attho.",
  "anya-e0601n1:620_9": "Vuttañhi brahmāyusutte ‘‘nigrodhaparimaṇḍalo kho pana bhavaṁ gotamo. Yāvatakvāssa kāyo, tāva takvāssa byāmo. Yāvatakvāssa byāmo, tāva takvāssa kāyo’’ti.",
  "anya-e0601n1:621_0": "Mudukaracaraṇoti saṇhahatthapādo.",
  "anya-e0601n1:621_1": "Ettha ca mudusaddo saṇhasukhumavācako anipphannapāṭipadiko.",
  "anya-e0601n1:621_2": "Atha vā mudeti modayati satteti mudu, saṇhahatthapādo. Mudadhātu modane hāse vā u.",
  "anya-e0601n1:621_3": "Taṁ taṁ kammaṁ karoti etenāti karo,",
  "anya-e0601n1:621_4": "hattho carati gacchati etena taṁ taṁ ṭhānanti caraṇo, pādo. Caradhātu gatiyaṁ yu.",
  "anya-e0601n1:621_5": "Mudukaro ca caraṇo ca yassāti mudukaracaraṇo, buddho.",
  "anya-e0601n1:621_6": "Sappi maṇḍe osāritvā ṭhapitaṁ satavāraṁ vihatakappāsapaṭalaṁ viya mudujātamattakumārassa viya ca niccakālaṁ muduhattha pādoti attho.",
  "anya-e0601n1:622_0": "Brahmaghoseṇijaṅghoti brahmaghoso eṇijaṅghoti padacchedo.",
  "anya-e0601n1:622_1": "Brahmaghosoti brahmuno saro viya aṭṭhaṅga sampannasaravantoti attho.",
  "anya-e0601n1:622_2": "Jhānādiguṇehi brūhati vaḍḍhatītibrahmā. Brūhadhātu manipaccayo.",
  "anya-e0601n1:622_3": "Ghusiyati saddiyati kathiyatīti ghoso, saro. Ghusadhātu sadde ṇa.",
  "anya-e0601n1:622_4": "Brahmuno ghoso saro brahmaghoso,",
  "anya-e0601n1:622_5": "so viya ghoso saro yassāti brahmaghoso, buddho.",
  "anya-e0601n1:622_6": "Yathā hi mahābrahmuno pittasemhehi apalibuddhattā saro visuddho hoti,",
  "anya-e0601n1:622_7": "evameva tathāgatenapi kataṁ kammaṁ vatthuṁ sodheti,",
  "anya-e0601n1:622_8": "vatthussa suddhattā nābhito paṭṭhāya samuṭṭhahanto saro visuddho aṭṭhaṅgasamannāgatoti attho.",
  "anya-e0601n1:622_9": "Tasmā brahmaghoso viya aṭṭhaṅgasamannāgatasaravantoti thometi.",
  "anya-e0601n1:623_0": "Eṇijaṅghoti eṇimigassa jaṅghā viya suvaṭṭajāṇuko. Eti gacchatīti eṇi, migo. Idhātu gatiyaṁ ṇi.",
  "anya-e0601n1:623_1": "Jāyati kamanametāyāti jaṅgho, jāṇu. Janadhātu janane gho. Nassa niggahitādeso.",
  "anya-e0601n1:623_2": "Eṇimigassa jaṅgho viya jaṅgho yassa soti eṇijaṅgho, buddho.",
  "anya-e0601n1:623_3": "Yathā hi eṇimigassa jaṅgho suvaṭṭo hoti,",
  "anya-e0601n1:623_4": "evameva buddhassa maṁsussadena paripuṇṇajaṅgho. Na ekato bandhapiṇḍikamaṁso.",
  "anya-e0601n1:623_5": "Samantato samasaṇṭhitena maṁsena parikkhittāhi suvaṭṭitāhi sāli gabbhayavagabbhasadisāhi jaṅghāhi samannāgatoti attho.",
  "anya-e0601n1:623_6": "Tasmā eṇimigajaṅghasadiso suvaṭṭajāṇukoti thometi.",
  "anya-e0601n1:624_0": "Kosacchādaṅgajātoti kosacchādaaṅgajātoti padacchedo.",
  "anya-e0601n1:624_1": "Usabhavāraṇādīnaṁ aṅgajāto viya suvaṇṇapaduma kaṇṇikasadisena vatthakosena paṭicchannena guyhaṅgajātena samannāgatoti attho. Kusati tiṭṭhati etthāti koso. Kusadhātu gatiyaṁ ṇa. Chādiyatīti chādo. Chadadhātu paṭicchanne ṇa. Kosena chādo kosacchādo.",
  "anya-e0601n1:624_2": "Aṅge sarīrāvayave jātanti aṅgajātaṁ.",
  "anya-e0601n1:624_3": "Kosacchādaṁ aṅgajātaṁ byañjanaṁ yassāti kosacchādaṅgajāto, buddho.",
  "anya-e0601n1:624_4": "Bhagavato hi usabhavāraṇādīnaṁ aṅgajāto viya suvaṇṇapadumakaṇṇi kasadisena kosohitavatthaguyhena byañjanena samannāgatoti attho.",
  "anya-e0601n1:624_5": "Tasmā kosacchādaṅgajātasampannoti thometi.",
  "anya-e0601n1:624_6": "Punarapīti puna apīti padacchedo. Rakārā gamo .",
  "anya-e0601n1:624_7": "Punāti eso atthantaratthe nipāto. Apisaddo sampiṇḍanattho. Sugatoti buddho.",
  "anya-e0601n1:624_8": "So hi sundaraṁ nibbānaṁ gacchatīti sugatoti vuccati.",
  "anya-e0601n1:625_0": "Suppatiṭṭhitapādoti suvaṇṇapādukatalamiva bhūmiyaṁ samaṁ suṭṭhu patiṭṭhitapādo.",
  "anya-e0601n1:625_1": "Samaṁ suṭṭhu bhūmiyaṁ patiṭṭhatīti suppatiṭṭhito, pādo.",
  "anya-e0601n1:625_2": "Su pati pubbo ṭhā dhātu gatinivattiyaṁ ta.",
  "anya-e0601n1:625_3": "Pajjati gacchati etenāti pādo. Padadhātu gatimhi ṇa.",
  "anya-e0601n1:625_4": "Suppatiṭṭhito pādo yassāti suppatiṭṭhitapādo, sugato.",
  "anya-e0601n1:625_5": "Yathā hi aññesaṁ bhūmiyaṁ pādaṁ ṭhapentānaṁ aggatalaṁ vā paṇhiṁ vā passaṁ vā paṭhamaṁ phusati vemajjhaṁ vā pana chiddaṁ hoti,",
  "anya-e0601n1:625_6": "ukkhipantānampi aggatalādīsu ekakoṭṭhāsova paṭhamaṁ uṭṭhahati, na evaṁ tassa.",
  "anya-e0601n1:625_7": "Tassa pana suvaṇṇapādukatalaṁ viya ekappahāreneva sakalapādatalaṁ bhūmiṁ phusati, bhūmito uṭṭhahati.",
  "anya-e0601n1:625_8": "Sacepi hi bhagavā anekasataporisaṁ narakaṁ akkamissāmīti pādaṁ nīharati,",
  "anya-e0601n1:625_9": "tāvadeva ninnaṭṭhānaṁ vātapūritaṁ viya kammārabhastaṁ unnamitvā pathavīsamaṁ hoti,",
  "anya-e0601n1:625_10": "unnataṭṭhānampi anto pavisati,",
  "anya-e0601n1:625_11": "dūre akkamissāmīti abhinīharantassa sineruppamāṇopi pabbato seditavetthaṅkuro viya namitvā pādasamīpaṁ āgacchati.",
  "anya-e0601n1:625_12": "Tathā hissa yamakapāṭihāriyaṁ katvā yugandharapabbataṁ akkamissāmīti pāde abhinīharato pabbato namitvā pādasamīpaṁ āgato.",
  "anya-e0601n1:625_13": "So taṁ akkamitvā dutiyapādena tāvatiṁsabhavanaṁ akkami.",
  "anya-e0601n1:625_14": "Na hi cakkalakkhaṇena patiṭṭhātabbaṭṭhānaṁ visamaṁ bhavituṁ sakkoti.",
  "anya-e0601n1:625_15": "Khāṇu vā kaṇḍako vā sakkharakathalā vā uccārapassāvo vā kheḷasiṅghaṇikādīni vā purimatarāva apagacchanti.",
  "anya-e0601n1:625_16": "Tattha tattheva pathaviṁ pavisanti.",
  "anya-e0601n1:625_17": "Tathāgatassa hi sīlatejena paññātejena dhammatejena dasannaṁ pāramīnaṁ ānubhāvena ayaṁ mahāpathavī samā mudu pupphākiṇṇā honti.",
  "anya-e0601n1:625_18": "Tatra tathāgato samaṁ pādaṁ nikkhipati. Samaṁ uddharati,",
  "anya-e0601n1:625_19": "sabbāvantehi pādatalehi bhūmiṁ phusati,",
  "anya-e0601n1:625_20": "tasmā suppatiṭṭhitapādoti thometi.",
  "anya-e0601n1:626_0": "Mūdo dātuṇṇalomoti muda odāta uṇṇalomoti padacchedo.",
  "anya-e0601n1:626_1": "Bhamukantare jāto saṇhasukhumo seto suddho uṇṇalomavantoti attho.",
  "anya-e0601n1:626_2": "Ettha ca mudasaddo saṇhasukhumavācako anipphannapāṭipadiko.",
  "anya-e0601n1:626_3": "Atha vā mudeti mudayati satteti mudo, sukhumo. Mudadhātu modane a. Avadāyati khaṇḍiyatīti odāto.",
  "anya-e0601n1:626_4": "Avapubba dādhātu avakhaṇḍane ta.",
  "anya-e0601n1:626_5": "Atha vā avadāyati sujjhatīti odāto, yathā vodānanti. Mudo ca odāto ca mudodāto,",
  "anya-e0601n1:626_6": "uṇati uddhaṁ gacchatīti uṇṇā, lomo.",
  "anya-e0601n1:626_7": "Uṇṇasaddo hi loke lomasaddapariyāyoti vadanti ācariyā.",
  "anya-e0601n1:626_8": "Maṁsassa upari pavattatīti attho. Uṇadhātu gatiyaṁ ṇa.",
  "anya-e0601n1:626_9": "Maṁsacammāni lunāti chindatīti lomo. Ludhātu chindane manipaccayo. Lunitabboti vā lomo,",
  "anya-e0601n1:626_10": "uṇṇā ca sā lomo cāti uṇṇalomo, lomaviseso.",
  "anya-e0601n1:626_11": "Mudo dāto uṇṇalomo yassa soti mudodātuṇṇa lomo, sugato.",
  "anya-e0601n1:626_12": "Uṇṇālomaṁ pana bhagavato dvinnaṁ bhamukānaṁ vemajjhe nāsimatthakeyeva jātaṁ.",
  "anya-e0601n1:626_13": "Uggantvā pana nalāṭamajjhe jātaṁ.",
  "anya-e0601n1:626_14": "Sappimaṇḍe osāretvā ṭhapitasata vitatakappāsapaṭalaṁ viya mudaṁ.",
  "anya-e0601n1:626_15": "Parisuddhaosadhitārakavaṇṇaṁ viya ca sippalitūlalatātūlaṁ viya ca vigatamalena odātaṁ uṇṇālomaṁ atthi, na aññesanti attho. Vuttañhetaṁ brahmāyusutte –",
  "anya-e0601n1:627_0": "‘‘Uṇṇā kho panassa bhoto gotamassa bhamukantare jātā odātā mudu tūlasannibhā’’ti.",
  "anya-e0601n1:628_0": "Taṁ panetaṁ koṭiyaṁ gahetvā ākaḍḍhiyamānaṁ upaḍḍha bāhuppamāṇaṁ hoti.",
  "anya-e0601n1:628_1": "Vissaṭṭhaṁ dakkhiṇāvaṭṭavasena āvaṭṭitvā uddhaggā hutvā santiṭṭhati.",
  "anya-e0601n1:628_2": "Suvaṇṇaphalakamajjhe ṭhapitarajata pupphuḷakaṁ viya,",
  "anya-e0601n1:628_3": "suvaṇṇaghaṭato nikkhammamānaṁ khīradhāraṁ viya aruṇappabhārañjite gaganatale osadhitārakaṁ viya ca atimanoharāya siriyā virocati,",
  "anya-e0601n1:628_4": "tasmā mūdodātuṇṇalomoti thometi.",
  "anya-e0601n1:629_0": "Athamapīti tadaññaṁ api. Sugatoti buddho.",
  "anya-e0601n1:629_1": "So hi sundaravācaṁ gadati vadatīti sugatoti vuccati.",
  "anya-e0601n1:629_2": "Brahmujuggattabhāvoti brahmaujuuggataattabhāvoti padavibhāgo.",
  "anya-e0601n1:629_3": "Brahmuno uju uggataattabhāvo viya ujumeva uggataattabhāvo dīghasarīroti attho.",
  "anya-e0601n1:629_4": "Brahmāyusutte pana ‘‘brahmujugatto’’tipāṭho.",
  "anya-e0601n1:629_5": "Tadaṭṭhakathāyañca brahmujugattoti brahmā viya ujugatto ujumeva uggatadīghasarīroti vivarati.",
  "anya-e0601n1:629_6": "Taṁ pana sandhāya brahmujuggattabhāvoti vuttaṁ.",
  "anya-e0601n1:630_0": "Ayaṁ panettha vacanattho.",
  "anya-e0601n1:630_1": "Jhānādiguṇehi uparūparibrūhati vaḍḍhatīti brahmā. Brūhadhātu vaḍḍhane ma,",
  "anya-e0601n1:630_2": "arati avaṅkabhāvena pavattatīti uju, avaṅko. Aradhātu gatiyaṁ jupaccayo. Arissa uādeso.",
  "anya-e0601n1:630_3": "Uddhaṁ gacchati pāpuṇātīti uggato. Upubba gamudhātu gatiyaṁ to.",
  "anya-e0601n1:630_4": "Āhito āropito ahaṁ māno etthāti attā, sarīro.",
  "anya-e0601n1:630_5": "Āpubba dhā dhātu ropane manipaccayo tupaccayo vā. Dhassa to. Massa to.",
  "anya-e0601n1:630_6": "Atha vā sukhadukkhaṁ adati anubhavatīti attā.",
  "anya-e0601n1:630_7": "Adadhātu anubhavane manipaccayo.",
  "anya-e0601n1:630_8": "Kaccāyanasaddasatthe pana ‘‘sukhadukkhaṁ adati bhakkhatīti attā,",
  "anya-e0601n1:630_9": "jātijarāmaraṇādīhi adiyate bhakkhiyateti vā attā. Ātumā’’ti vuttaṁ.",
  "anya-e0601n1:630_10": "Khyādīhi manimaca tovāti suttena padasiddhi veditabbā.",
  "anya-e0601n1:630_11": "Attāti abhidhānaṁ buddhi ca bhavanti etasmāti attabhāvo, rūpakāyo.",
  "anya-e0601n1:630_12": "Anuṭīkāyaṁ pana ‘‘āhito ahaṁ māno etthāti attā,",
  "anya-e0601n1:630_13": "soeva bhavati uppajjati na paraparikappito viya niccoti attabhāvo.",
  "anya-e0601n1:630_14": "Attāti vā diṭṭhigatikehi gahetabbākārena bhavati pavattatīti attabhāvo’’ti vuttaṁ .",
  "anya-e0601n1:630_15": "Brahmuno ujumeva uggato attabhāvo viya ujumeva uggato attabhāvo yassa soti brahmujuggattabhāvo, sugato.",
  "anya-e0601n1:630_16": "Yebhuyyena hi sattā khandhe kaṭiyaṁ jāṇusūti tīsu ṭhānesu namanti.",
  "anya-e0601n1:630_17": "Thokaṁ kaṭiyaṁ namantā pacchato namanti. Itaresu dvīsu ṭhānesu purato.",
  "anya-e0601n1:630_18": "Dīghasarīrā paneke passā vaṅkā honti,",
  "anya-e0601n1:630_19": "eke mukhaṁ unnametvā nakkhattāni gaṇayantā viya caranti,",
  "anya-e0601n1:630_20": "eke appamaṁsalohitā sūlasadisā honti, pavedhamānā gacchanti,",
  "anya-e0601n1:630_21": "tathāgato pana ujumeva uggantvā dīghappamāṇo devanagare ussitasuvaṇṇa toraṇaṁ viya hoti.",
  "anya-e0601n1:630_22": "Tasmā brahmujuggattabhāvoti thometi.",
  "anya-e0601n1:631_0": "Nīlakkhīti nīlaakkhīti padacchedo.",
  "anya-e0601n1:631_1": "Atinīlanettena samannāgatoti attho.",
  "anya-e0601n1:631_2": "Ikkhati passati anena rūpārammaṇaṁ samavisamaṁ vāti akkhi, nettaṁ. Ikkhadhātu dassane i. Issa attaṁ.",
  "anya-e0601n1:631_3": "Nīlā atinīlā akkhi nettā yassāti nīlakkhi, sugato.",
  "anya-e0601n1:631_4": "Bhagavato hi na sakalanīlakkhiva hoti.",
  "anya-e0601n1:631_5": "Nīlayuttaṭṭhāne panassa ummārapupphasadisena ativisuddhena nīlavaṇṇena samannāgatāni akkhīni honti.",
  "anya-e0601n1:631_6": "Pītayuttaṭṭhāne kaṇikārapupphasadisena lohitavaṇṇena.",
  "anya-e0601n1:631_7": "Lohitayuttaṭṭhāne bandhujīvakapupphasadisena lohitavaṇṇena.",
  "anya-e0601n1:631_8": "Seta yuttaṭṭhāne osadhitārakasadisena setavaṇṇena.",
  "anya-e0601n1:631_9": "Kāḷa yuttaṭṭhāne addāriṭṭhakasadisena kāḷavaṇṇena samannāgatāni suvaṇṇavimāne ugghāṭitamaṇisīhapañjarasadisāni khāyanti.",
  "anya-e0601n1:631_10": "Vuttañhi mahāniddese ‘‘maṁsacakkhumhi bhagavato pañcavaṇṇā saṁvijjanti. Nīlo ca vaṇṇo, pītako ca vaṇṇo, lohitako ca vaṇṇo, kaṇho ca vaṇṇo,",
  "anya-e0601n1:631_11": "odāto ca vaṇṇo akkhilomāni ca bhagavato,",
  "anya-e0601n1:631_12": "yattha ca akkhi lomāni patiṭṭhitāni.",
  "anya-e0601n1:631_13": "Taṁ nīlaṁ hoti sunīlaṁ pāsādikaṁ dassaneyyaṁ ummārapupphasamānaṁ.",
  "anya-e0601n1:631_14": "Tassa parato pītakaṁ hoti supītakaṁ suvaṇṇavaṇṇaṁ pāsādikaṁ dassaneyyaṁ kaṇikārapupphasamānaṁ.",
  "anya-e0601n1:631_15": "Ubhato akkhikuṭāni bhagavato lohitakāni honti sulohikāni pāsādikāni dassaneyyāni indagopakasamānāni.",
  "anya-e0601n1:631_16": "Majjhe kaṇhaṁ hoti sukaṇhaṁ alūkhaṁ suddhaṁ pāsādikaṁ dassaneyyaṁ addāriṭṭhaka samānaṁ.",
  "anya-e0601n1:631_17": "Tassa parato odātaṁ hoti suodātaṁ setaṁ paṇḍaraṁ pāsādikaṁ dassaneyyaṁ osadhitārakasamāna’’nti.",
  "anya-e0601n1:631_18": "Bhagavā pana tena maṁsacakkhunā caturaṅgasamannāgate andhakārepi samantā yojanaṁ passati divā ceva rattiñca.",
  "anya-e0601n1:632_0": "Vuttañhi mahāniddese –",
  "anya-e0601n1:633_0": "‘‘Tena bhagavā pākatikena maṁsacakkhunā attabhāva pariyāpannena purimasucaritakammābhinibbattena samantā yojanaṁ passati divā ceva rattiñca.",
  "anya-e0601n1:633_1": "Yadāpi caturaṅgasamannāgato andhakāro hoti, sūriyo ca atthaṅgamito hoti, kāḷapakkho ca uposatho hoti, tibbo ca vanasaṇḍo hoti,",
  "anya-e0601n1:633_2": "mahā ca kāḷamegho abbhuṭṭhito hoti,",
  "anya-e0601n1:633_3": "evarūpepi caturaṅgasamannāgate andhakāre samantā yojanaṁ passati.",
  "anya-e0601n1:633_4": "Natthi so kuṭṭo vā kavāṭaṁ vā pākāro vā pabbato vā gaccho vā latā vā āvaraṇaṁ rūpānaṁ dassanāyā’’ti.",
  "anya-e0601n1:633_5": "Tasmā upalakkhaṇanayena nīlakkhīti thometi.",
  "anya-e0601n1:634_0": "Dīghapaṇhīti āyatapaṇhi. Paripuṇṇapaṇhīti attho.",
  "anya-e0601n1:634_1": "Pasati bādhati anena paresanti paṇhi, pādassa pacchābhāgo. Pasadhātu bādhane ṇi. Sassa ho.",
  "anya-e0601n1:634_2": "Ṇvādimoggallāne pana ‘‘paṇa byavahārathutīsu hi paṇiyati vohāriyatīti paṇhi,",
  "anya-e0601n1:634_3": "pādassa pacchābhāgo’’ti vuttaṁ.",
  "anya-e0601n1:634_4": "Dīghā paṇhi yassa soti dīghapaṇhi, sugato.",
  "anya-e0601n1:634_5": "Yathā hi aññesaṁ agga pādo dīgho hoti.",
  "anya-e0601n1:634_6": "Paṇhimatthake jaṅghā patiṭṭhāti paṇhiṁ tacchetvā ṭhapitā viya hoti. Na evaṁ tathāgatassa.",
  "anya-e0601n1:634_7": "Tathāgatassa pana catūsu koṭṭhāsesu dve koṭṭhāsā aggapādā honti.",
  "anya-e0601n1:634_8": "Tatiye koṭṭhāse jaṅghā patiṭṭhāti.",
  "anya-e0601n1:634_9": "Catutthe koṭṭhāse āraggena vaṭṭetvā ṭhapitā viya rattakambale geṇḍukasadisā paṇhi hoti. Tasmā dīghapaṇhīti thometi.",
  "anya-e0601n1:635_0": "Sukhumamalachavīti sukhuma amala chavīti padacchedo.",
  "anya-e0601n1:635_1": "Saṇhamalavisuddhataco saṇhamalavirahitataco vāti attho.",
  "anya-e0601n1:635_2": "Ettha ca sukhumasaddo saṇhavācako anipphannapāṭipadiko.",
  "anya-e0601n1:635_3": "Atha vā sukhayati saṇhabhāvenāti sukhumaṁ, saṇhaṁ.",
  "anya-e0601n1:635_4": "Sukhadhātu takkariyaṁ umapaccayo.",
  "anya-e0601n1:635_5": "Taṁsamaṅgīpuggalaṁ kiliṭṭhaṁ malati dhāretīti malaṁ, rajādimalaṁ. Maladhātu dhāraṇe a, natthi malametissāti amalā, chavī. Maṁsaṁ chādetīti chavī.",
  "anya-e0601n1:635_6": "Chada dhātu saṁvaraṇe ravapaccayo īpaccayo ca.",
  "anya-e0601n1:635_7": "Sukhumā saṇhā amalā malavirahitā chavī yassāti sukhumamalachavī, sugato.",
  "anya-e0601n1:635_8": "Bhagavato hi suvaṇṇasiniddhasaṇhasarīrattā kañcanasannibha tacattā ca rūpakāye padumapalāse udakabindhu viya rajojallaṁ vā malaṁ vā na limpati.",
  "anya-e0601n1:635_9": "Vuttañhi majjhimapaṇṇāse brahmāyusutte –",
  "anya-e0601n1:636_0": "‘‘Sukhumacchavī kho pana bhavaṁ gotamo sukhumattā chaviyā rajojallaṁ kāye na upalimpatī’’ti.",
  "anya-e0601n1:636_1": "Tasmā sukhuma malachavīti thometi.",
  "anya-e0601n1:637_0": "Thomyarasaggasaggīti thomyarasa gasa aggīti padacchedo.",
  "anya-e0601n1:637_1": "Thomitabba rasaharaṇasattasahassanhārū uddhaggikāti attho. Thomiyatīti thomyo, nhāru. Thomadhātu sīlāghāyaṁ ṇyo.",
  "anya-e0601n1:637_2": "Madhurādibhedaṁ rasaṁ gasenti anto pavesentīti rasaggasā, nhāru.",
  "anya-e0601n1:637_3": "Rasasaddūpapadagasadhātu adane a.",
  "anya-e0601n1:637_4": "Atha vā rasaṁ gasati harati etehīti rasaggasā , nhāru. Gasadhātu haraṇe a. Dhātusaddo hi anekattho.",
  "anya-e0601n1:637_5": "Rasaggasānaṁ aggāti rasaggasaggā,",
  "anya-e0601n1:637_6": "te ettha santīti rasaggasaggī, nhāru. Assathyatthe īpaccayo.",
  "anya-e0601n1:637_7": "Thomyo rasaggasaggī yassa soti thomyarasaggasaggī, sugato.",
  "anya-e0601n1:637_8": "Tathāgatassa hi sattarasaharaṇisahassāni uddhaggāni hutvā gīvāyameva paṭimukkāni.",
  "anya-e0601n1:637_9": "Tilaphalamattopi āhāro jivhagge ṭhapito sabbaṁ kāyaṁ anupharati.",
  "anya-e0601n1:637_10": "Teneva mahāpadhānaṁ padahantassa ekataṇḍulādīhipi kaḷāyayūsapasatenapi kāyassa yāpanaṁ hoti.",
  "anya-e0601n1:637_11": "Aññesaṁ pana tathā abhāvā na sakalakāyaṁ ojā pharati. Tena te bahvābādhā honti.",
  "anya-e0601n1:637_12": "Idaṁ lakkhaṇaṁ appābādhatāsaṅkhātassa nissandaphalassavasena pākaṭaṁ hoti,",
  "anya-e0601n1:637_13": "tasmā thomyarasaggasaggīti thometi.",
  "anya-e0601n1:638_0": "Tevīsatimavandanagāthāvaṇṇanā samattā.",
  "anya-e0601n1:639_0": "24.",
  "anya-e0601n1:639_1": "Dutiyagāthāyaṁ jinoti pañcamārajitavā buddho.",
  "anya-e0601n1:639_2": "Tassa pana padassa samacattālīsaggadantotyādīhi padehi tulyaliṅgattabhāvena sambandho.",
  "anya-e0601n1:639_3": "Cattālīsaggadantoti cattālīsaaggadantoti padacchedo.",
  "anya-e0601n1:639_4": "Samacattālīsa uttamadantoti attho.",
  "anya-e0601n1:639_5": "Ettha ca aggasaddo uttamavācako anipphannapāṭipadiko.",
  "anya-e0601n1:639_6": "Atha vā uttamabhāvaṁ ajati gacchatīti aggo, danto.",
  "anya-e0601n1:639_7": "Daṁsati vidaṁsati bhojjamanenāti danto. Daṁsadhātu daṁsane ta. Tassa nto dhātvantalopo.",
  "anya-e0601n1:639_8": "Samacattālīsaṁ aggo uttamo danto yassāti cattālīsaggadanto, jino.",
  "anya-e0601n1:639_9": "Uparimahanuke patiṭṭhitā dantā vīsati heṭṭhime vīsatīti samacattālīsadantā hontīti attho.",
  "anya-e0601n1:639_10": "Aññesañhi paripuṇṇadantānampi dvattiṁsadantā honti.",
  "anya-e0601n1:639_11": "Tathā gatassa pana cattālīsaṁ.",
  "anya-e0601n1:639_12": "Tasmā cattālīsaggadantoti thometi.",
  "anya-e0601n1:640_0": "Samakalapanajoti kakacena chinditvā ṭhapito viya samadantoti attho.",
  "anya-e0601n1:640_1": "Lapati vadati etenāti lapanaṁ, mukhaṁ. Lapadhātu vadane yu.",
  "anya-e0601n1:640_2": "Tasmiṁ lapane mukhe jātoti lapanajo, danto. Tappurisasamāsoyaṁ,",
  "anya-e0601n1:640_3": "samako lapanajo danto yassāti samakalapanajo, jino.",
  "anya-e0601n1:640_4": "Pāḷiyaṁ pana ‘‘samadanto’’ti pāṭho atthi. Ayamevattho. Aññesañhi keci dantā uccā, keci nīcāti visamā honti.",
  "anya-e0601n1:640_5": "Tathāgatassa pana ayapaṭṭachinnasaṅkhapaṭalaṁ viya samā honti.",
  "anya-e0601n1:640_6": "Tasmā samakalapanajoti thometi.",
  "anya-e0601n1:641_0": "Antaraṁsappapīnoti antaraaṁsapīnoti padavibhāgo.",
  "anya-e0601n1:641_1": "Gāthābandhavasena chandānurakkhaṇatthaṁ pakārāgamaṁ katvā evaṁ vuttaṁ.",
  "anya-e0601n1:641_2": "Dvinnaṁ aṁsānaṁ khandhānaṁ antaraṁ vemajjhe paripuṇṇapiṭṭhitaloti attho.",
  "anya-e0601n1:641_3": "Ettha ca aṁsasaddo khandhatthe vattati.",
  "anya-e0601n1:641_4": "Vuttañhetaṁ abhidhānappadīpikāyaṁ ‘‘aṁso nitthi bhujasiro,",
  "anya-e0601n1:641_5": "khandho tassandhi jattu ta’’nti.",
  "anya-e0601n1:642_0": "Anati jīvati etenāti aṁso, khandho. Anadhātu pāṇe sopaccayo. Nassa niggahitādeso.",
  "anya-e0601n1:642_1": "Sarīrassa avayavabhāvena anati gacchati pavattatīti vā aṁso,",
  "anya-e0601n1:642_2": "dvinnaṁ aṁsānaṁ khandhānaṁ antaraṁ vemajjhanti antaraṁso, piṇati pūratīti pīno, piṭṭhitalaṁ.",
  "anya-e0601n1:642_3": "Piṇadhātu pinane pūraṇe vā ṇa. Ṇassa no.",
  "anya-e0601n1:642_4": "Dvinnaṁ aṁsānaṁ khandhānaṁ antaraṁ vemajjhe pīnaṁ paripuṇṇaṁ piṭṭhitalaṁ yassāti antaraṁsappapīno, jino.",
  "anya-e0601n1:642_5": "Uttarapadalopabahubbīhisamāsoyaṁ.",
  "anya-e0601n1:642_6": "Aññesañhi taṁ ṭhānaṁ ninnaṁ hoti,",
  "anya-e0601n1:642_7": "dve piṭṭhikoṭṭā pāṭiekkaṁ paññāyanti.",
  "anya-e0601n1:642_8": "Tathāgatassa pana kaṭito paṭṭhāya maṁsapaṭalaṁ yāva khandhā uggamma samussitasuvaṇṇaphalakaṁ viya piṭṭhiṁ chādetvā patiṭṭhitaṁ.",
  "anya-e0601n1:642_9": "Tasmā antaraṁsappapīnoti thometi.",
  "anya-e0601n1:642_10": "Pāḷiyaṁ pana ‘‘citantaraṁso’’ti pāṭho.",
  "anya-e0601n1:642_11": "Tadaṭṭhakathāyañca ‘‘citantaraṁ soti antaraṁsaṁ vuccati dvinnaṁ koṭṭānamantaraṁ.",
  "anya-e0601n1:642_12": "Taṁ paripuṇṇa massāti antaraṁso’’ti vuttaṁ.",
  "anya-e0601n1:643_0": "Cakkenaṅkitapādoti cakkena aṅkitapādoti padacchedo.",
  "anya-e0601n1:643_1": "Aṭṭhasatapādacakkalakkhaṇena lakkhitapādataloti attho.",
  "anya-e0601n1:643_2": "Cakkena aṭṭhasatapādacakkena aṅkito lakkhito pādo yena soti cakkenaṅkitapādo, jino. Tatiyābahubbīhi samāsoyaṁ.",
  "anya-e0601n1:643_3": "Aññesañhi pādatale aṭṭhasatapādacakka lakkhaṇaṁ natthi.",
  "anya-e0601n1:643_4": "Tathāgatassa pādataleeva vicitraṁ aṭṭhasata pādacakkalakkhaṇaṁ atthi.",
  "anya-e0601n1:643_5": "Tasmā cakkenaṅkitapādoti thometi.",
  "anya-e0601n1:644_0": "Vuttañhi brahmāyusutte ‘‘heṭṭhā kho pana tassa bhoto gotamassa pādatalesu cakkāni jātāni sahassārāni sanemikāni sanābhikāni sabbākāraparipūrānī’’ti.",
  "anya-e0601n1:644_1": "Aṭṭhasatapādacakkalakkhaṇasarūpaṁ pana yo pādapaṅkajamuduttalarā jikehīti gāthāvaṇṇanāyaṁ vuttamevāti.",
  "anya-e0601n1:645_0": "Aviraḷadasanoti avivaradanto.",
  "anya-e0601n1:645_1": "Avivaradantena sampannoti attho. Vivarati phullatīti viraḷo. Varadhātu phullaneḷo. Assi. Na viraḷo aviraḷo,",
  "anya-e0601n1:645_2": "natthi viraḷo etassāti aviraḷo, danto.",
  "anya-e0601n1:645_3": "Daṁsati vidaṁsati khādanīyaṁ vā bhojanīyaṁ vā etenāti dasano, danto. Daṁsadhātu daṁsane yu. Niggahitalopo.",
  "anya-e0601n1:645_4": "Aviraḷo dasano danto yassāti aviraḷadasano, jino.",
  "anya-e0601n1:645_5": "Aññesañhi kumbhilānaṁ viya dantā viraḷā honti.",
  "anya-e0601n1:645_6": "Macchamaṁsādīni khādantānaṁ dantantaraṁ pūrati.",
  "anya-e0601n1:645_7": "Tathāgatassa pana kanakalatāya samussāpitavajira panti viya aviraḷā tulikāya dassitaparicchedā viya dantā honti,",
  "anya-e0601n1:645_8": "tasmā aviraḷadasanoti thometi.",
  "anya-e0601n1:646_0": "Mārajussaṅkhapādoti māraji ussaṅkhapādoti padacchedo.",
  "anya-e0601n1:646_1": "Ettha ca mārajīti pañcamārajitavā buddho kattubhūto.",
  "anya-e0601n1:646_2": "So hi pañcamāre jitavāti mārajīti vuccati.",
  "anya-e0601n1:646_3": "Ussaṅkhapādoti pādassa upari ṭhitena saṅkhasadisattā saṅkhanāmikena gopphakena samannāgatoti attho.",
  "anya-e0601n1:646_4": "Saṁsuṭṭhuṁ pathaviṁ khanatīti saṅkhe.",
  "anya-e0601n1:646_5": "Saṁpubbakhanudhātu avadāraṇe kvi.",
  "anya-e0601n1:646_6": "Apadānaṭṭhakathāyaṁ pana ‘‘saṁsuṭṭhuṁ khādanto khaṇanto gacchatīti saṅkhe.",
  "anya-e0601n1:646_7": "Samuddajalapariyante caramāno gacchati caratīti attho’’ti vuttaṁ. Saṅkhe viyāti saṅkhe, gopphako.",
  "anya-e0601n1:646_8": "Pādassa uddhaṁ upari ṭhitaṁ saṅkhasadisaṁ gopphaka massāti ussaṅkhapādo, jino.",
  "anya-e0601n1:646_9": "Vuttañhi brahmāyusuttaṭṭhakathāyaṁ ‘‘uddhaṁ patiṭṭhitagopphakattā ussaṅkhā pādā assāti ussaṅkhapādo’’ti.",
  "anya-e0601n1:646_10": "Aññesañhi piṭṭhipāde gopphakā honti.",
  "anya-e0601n1:646_11": "Tena tesaṁ pādā āṇibaddhā viya baddhā honti. Na yathāsukhaṁ parivattanti.",
  "anya-e0601n1:646_12": "Gacchantānaṁ pādatalāni na dissanti.",
  "anya-e0601n1:646_13": "Tathāgatassa pana abhirūhitvā upari gopphakā patiṭṭhahanti.",
  "anya-e0601n1:646_14": "Tenassa nābhito paṭṭhāya uparimakāyo nāvāya ṭhapita suvaṇṇapaṭimā viya niccalo hoti. Adhokāyova iñjati. Sukhena pādā parivattanti.",
  "anya-e0601n1:646_15": "Puratopi pacchato ubhayapassesupi ṭhatvā passantānaṁ pādatalāni paññāyanti.",
  "anya-e0601n1:646_16": "Na hatthīnaṁ viya pacchatoyevāti. Tasmā ussaṅkhapādoti thometi.",
  "anya-e0601n1:647_0": "Tiṭṭhanto nonamantobhayakaramudunā jaṇṇukānāma santoti ettha tiṭṭhanto no namanto ubhaya karamudunā jaṇṇukāni āmasantoti padavibhāgo. Tiṭṭhantoti ṭhitakova. Nonamantoti anamamāno hutvā.",
  "anya-e0601n1:647_1": "Ubhaya karamudunāti sukhumena hatthadvayena. Jaṇṇukānīti jaṅghāni.",
  "anya-e0601n1:647_2": "Jāyati gamanāgamanaṁ anenāti jaṇṇu, janadhātu janane ṇu. Soeva jaṇṇukā, jaṅghorūnaṁ sandhi labbhati. Tāni.",
  "anya-e0601n1:647_3": "Āmasantoti parimajjituṁ sakkonto.",
  "anya-e0601n1:647_4": "Ettha ca tiṭṭhanto nonamantoti iminā tathāgatassa akhujjaavāmanabhāvo dīpito .",
  "anya-e0601n1:647_5": "Avasesajanā hi khujjā vā honti vāmanā vā.",
  "anya-e0601n1:647_6": "Khujjānaṁ uparimakāyo aparipuṇṇo hoti vāmanānaṁ heṭṭhimakāyo.",
  "anya-e0601n1:647_7": "Te aparipuṇṇakāyattā na sakkonti nonamanto jaṇṇukāni parimajjituṁ.",
  "anya-e0601n1:647_8": "Tathāgato pana paripuṇṇaubhayakāyattā sakkoti,",
  "anya-e0601n1:647_9": "tasmā tiṭṭhanto…pe… jaṇṇukā nāmasantoti thometi.",
  "anya-e0601n1:648_0": "Vaṭṭakkhandhoti suvaṇṇāliṅgo viya samavaṭṭitagaliko.",
  "anya-e0601n1:648_1": "Vuttañhi brahmāyusutte ‘‘samavaṭṭakkhandho’’ti.",
  "anya-e0601n1:648_2": "Parimaṇḍalā kārena vaṭṭati pavattatīti vaṭṭo, parimaṇḍalo. Vaṭṭadhātu vaṭṭane a.",
  "anya-e0601n1:648_3": "Bhojanaṁ khādati etena galenāti khandho, galo.",
  "anya-e0601n1:648_4": "Khādadhātu khādane bhakkhane vā kvipaccayo.",
  "anya-e0601n1:648_5": "Khādāmagamānaṁ khandhandhagandhāti suttena padasiddhi veditabbā.",
  "anya-e0601n1:648_6": "Abhidhānaṭīkāyaṁ pana ‘‘kaṁ matthakaṁ dadhātīti kandho.",
  "anya-e0601n1:648_7": "Soeva kakārassa khakārakaraṇavasenā’’ti vuttaṁ.",
  "anya-e0601n1:648_8": "Vaṭṭo samaparimaṇḍalo khandho galo yassāti vaṭṭakkhandho, jino.",
  "anya-e0601n1:648_9": "Yathā hi eke koñcā viya bakā viya varāhā viya ca dīghagalā vaṅkagalā puthugalā ca honti.",
  "anya-e0601n1:648_10": "Kathanakāle sirājalaṁ paññāyati. Mando saro nikkhamati, na evaṁ tassa.",
  "anya-e0601n1:648_11": "Tathāgatassa pana suvaṭṭitasuvaṇṇāliṅgasadiso khandho galo hoti.",
  "anya-e0601n1:648_12": "Kathanakāle sirājalaṁ na paññāyati.",
  "anya-e0601n1:648_13": "Meghassa viya gajjato saro mahā hoti.",
  "anya-e0601n1:648_14": "Tasmā vaṭṭakkhandhoti thometi.",
  "anya-e0601n1:649_0": "Puna jinoti buddho kattubhūto.",
  "anya-e0601n1:649_1": "Tassa pana padassa gotaruṇapakhumakotyādīhi padehi tulyaliṅgattabhāvena sambandho.",
  "anya-e0601n1:649_2": "Gotaruṇapakhumakoti taṁmuhuttajātaratta vacchassa cakkhubhaṇḍo viya vippasannacakkhubhaṇḍo,",
  "anya-e0601n1:649_3": "vippasannacakkhubhaṇḍena samannāgato vā.",
  "anya-e0601n1:649_4": "Ettha ca pakhumakoti sakalaṁ cakkhubhaṇḍaṁ adhippetaṁ.",
  "anya-e0601n1:649_5": "Cakkhubhaṇḍanti cakkhuparivāraṁ.",
  "anya-e0601n1:649_6": "Cakkhubhaṇḍanti akkhidalanti keci.",
  "anya-e0601n1:649_7": "Akkhidalapattanti vadanti aññe.",
  "anya-e0601n1:649_8": "Akkhidale hi pana saddhiṁ akkhibimbanti veditabbaṁ. Ayaṁ panettha vacanattho.",
  "anya-e0601n1:649_9": "Patati cakkhuṁ parivāreti etenāti pakhumaṁ, pamhādiparivāraṁ. Patadhātu parivāre umo. Takārassa kho.",
  "anya-e0601n1:649_10": "Atha vā akkhino pakkhadvaye jātanti pakhumaṁ, pamhaṁ. Jātataddhite umo.",
  "anya-e0601n1:649_11": "Pakkhumanti vattabbe kakāralopavasena pakhumanti vuccati. Pakhumaṁyeva pakhumako.",
  "anya-e0601n1:649_12": "Gotaruṇassa taṁmuhuttajātarattavacchassa pakhumaṁ viya pakhumaṁ yassa soti gotaruṇapakhumako, jino.",
  "anya-e0601n1:649_13": "Gotaruṇassa taṁmuhuttajātarattavacchassa pakhumasadisaṁ vippasannacakkhubhaṇḍaṁ atthīti attho.",
  "anya-e0601n1:649_14": "Aññesañhi akkhibhaṇḍo aparipuṇṇo hoti.",
  "anya-e0601n1:649_15": "Hatthimūsikakākādīnaṁ akkhisadisehi viniggatehi gambhīrehipi akkhīhi samannāgatā.",
  "anya-e0601n1:649_16": "Tathāgatassa pana dhovitvā majjitvā ṭhapitamaṇiguḷikā viya mudusiniddhanīla sukhumapakhumācitāni akkhīni honti.",
  "anya-e0601n1:649_17": "Tasmā gotaruṇapakhumakoti thometi.",
  "anya-e0601n1:650_0": "Sīhapubbaḍḍhakāyoti sīhassa pubbaḍḍhakāyo viya paripuṇṇakāyo.",
  "anya-e0601n1:650_1": "Vātātapādiparissayaṁ sahati khamatīti sīho, sahadhātu khamane a. Īkārāgamo.",
  "anya-e0601n1:650_2": "Atha vā sūkaramahiṁsādayo satte hiṁsatīti sīho. Hiṁsadhātu hanane ṇa.",
  "anya-e0601n1:650_3": "Hiṁsoti vattabbe akkharavipariyāyena sīhoti vuccati.",
  "anya-e0601n1:650_4": "Atha vā sabbiriyāpathesu daḷhavīriyattā suṭṭhu īhati vāyamatīti sīho, kesarasīho. Supubba īhadhātu cetāyaṁ a.",
  "anya-e0601n1:650_5": "Tena vuttaṁ saddanītiyaṁ ‘‘sahahiṁsa īhāvasā, sīhasaddagatiṁ vade’’ti.",
  "anya-e0601n1:650_6": "Sīhassa pubbaḍḍhe jāto kāyo viya paripuṇṇakāyo yassāti sīhapubbaḍḍhakāyo, jino.",
  "anya-e0601n1:650_7": "Yathā hi sīhassa pubbaḍḍhakāyova paripuṇṇo hoti, na evaṁ tassa.",
  "anya-e0601n1:650_8": "Tathāgatassa pana kāyo sabbaparipuṇṇoti attho.",
  "anya-e0601n1:650_9": "Sīhassa pana purimakāyova paripuṇṇo hoti, pacchima kāyo aparipuṇṇo.",
  "anya-e0601n1:650_10": "Tathāgatassa pana sīhassa pubbaḍḍhakāyoiva sabbo kāyo paripuṇṇo.",
  "anya-e0601n1:650_11": "Sopi sīhasseva na tattha tattha vinatunnatādivasena dussaṇṭhita visaṇṭhito. Dīghayuttaṭṭhāne pana dīgho.",
  "anya-e0601n1:650_12": "Rassakisathūla anuvaṭṭitayuttaṭṭhānesu tathāvidhova hoti.",
  "anya-e0601n1:650_13": "Vuttañhetaṁ ‘‘manāpiye ca kho bhikkhave kammavipāke paccupaṭṭhite yehi aṅgehi dīghehi sobhati,",
  "anya-e0601n1:650_14": "tāni aṅgāni thūlāni saṇṭhahanti. Yehi aṅgehi kisehi sobhati,",
  "anya-e0601n1:650_15": "tāni aṅgāni kisāni saṇṭhahanti. Yehi aṅgehi vaṭṭehi sobhati,",
  "anya-e0601n1:650_16": "tāni aṅgāni vaṭṭāni saṇṭhahantī’’ti.",
  "anya-e0601n1:650_17": "Iti nānācittena puññacittena cittito dasahi pāramīhi sajjito tathāgatassa attabhāvo tassa loke sabbasippino vā iddhimanto vā patirūpakampi kātuṁ na sakkonti.",
  "anya-e0601n1:650_18": "Tasmā sīhapubbaḍḍhakāyoti thometi.",
  "anya-e0601n1:651_0": "Catuvīsatimavandanagāthāvaṇṇanā samattā.",
  "anya-e0601n1:652_0": "25.",
  "anya-e0601n1:652_1": "Tatiya gāthāyaṁ sugatoti buddho kattubhūto.",
  "anya-e0601n1:652_2": "Tassa pana padassa sattappīnotyādīhi padehi tulyaliṅgattabhāvena sambandho.",
  "anya-e0601n1:652_3": "Sattappīnoti dvihatthapāda aṁsakūṭa ekagalavasena sattasu ṭhānesu paripuṇṇamaṁsikoti attho.",
  "anya-e0601n1:652_4": "Ācariyā pana paripuṇṇadvihatthapāda aṁsakūṭa khandhasaṅkhātasattaṭṭhānoti atthaṁ vadanti.",
  "anya-e0601n1:652_5": "Maṁsena pīṇati paripūratīti pīno. Pīṇate paripūrate vā pīno. Pīṇadhātu pīṇane, pūraṇe vā ṇa. Ṇassa no.",
  "anya-e0601n1:652_6": "Dve hatthapiṭṭhiyo dve pādapiṭṭhiyo dve aṁsakūṭāni ekagalo cāti sattasu ṭhānesu pīno paripuṇṇo maṁso assāti sattapīno, sugato labbhati.",
  "anya-e0601n1:652_7": "Aññesañhi hatthapādapiṭṭhīsu nhārujālā paññāyanti aṁsakūṭagalesu aṭṭhikoṭiyo.",
  "anya-e0601n1:652_8": "Te manussā petā viya khāyanti. Na tathāgato.",
  "anya-e0601n1:652_9": "Tathāgato pana sattasu ṭhānesu paripuṇṇamaṁsussadattā niguḷanhārujālehi hatthapiṭṭhādīhi vaṭṭetvā ṭhapitasuvaṇṇavaṇṇāliṅgasadisena galena sīlārūpakaṁ viya cittakammarūpakaṁ viya ca khāyati, tasmā sattappīnoti thometi.",
  "anya-e0601n1:653_0": "Brahmāyusutte pana ‘‘sattussado’’ti pāṭho.",
  "anya-e0601n1:653_1": "Tassa pana sattasu ṭhānesu paripuṇṇamaṁsussadoti attho daṭṭhabbo.",
  "anya-e0601n1:654_0": "Dīghaṅgulīti dīghaaṅgulīti padacchedo.",
  "anya-e0601n1:654_1": "Samaāyatahattha pādaṅgulīti attho.",
  "anya-e0601n1:654_2": "Aṅgati uddhaṁ gacchatīti aṅguli.",
  "anya-e0601n1:654_3": "Aṅgati taṁ taṁ kāyaṅgaṁ parāmasati etāyāti vā aṅguli, karasākhā. Agidhātu gatiyaṁ ulipaccayo.",
  "anya-e0601n1:654_4": "Atha vā aṅgaṁ kāyaṅgaṁ ulati gacchati parāmasati etāyāti aṅguli, karasākhā.",
  "anya-e0601n1:654_5": "Aṅga saddūpapadauladhātu gatiyaṁ i.",
  "anya-e0601n1:654_6": "Samadīghā aṅguli hattha pādaṅguli yassa soti dīghaṅguli, sugato.",
  "anya-e0601n1:654_7": "Samadīghā hatthapādaṅguli atthīti attho.",
  "anya-e0601n1:654_8": "Yathā hi aññesaṁ kāci aṅguli dīghā hoti kāci rassā, na evaṁ tathāgatassa.",
  "anya-e0601n1:654_9": "Tathāgatassa pana makkaṭasseva dīghahatthapādaṅguliyo mūle thūlā anupubbena gantvā agge tanukā niyyāsatelena madditvā vaṭṭitaharitālavaṭṭasadisā honti. Tasmā dīghaṅgulīti thometi. Mathāti maathāti padacchedo. Makāro hi padasandhikaro. Athāti atthantare nipāto. Tadaññanti attho.",
  "anya-e0601n1:655_0": "Lomakūpekalomoti lomakūpaekalomoti padacchedo.",
  "anya-e0601n1:655_1": "Ekekalomakūpe ekekajātalomoti attho.",
  "anya-e0601n1:655_2": "Cammamaṁsaṁ lunāti chindatīti lomo,",
  "anya-e0601n1:655_3": "vaḍḍhamānaṁ lunitabbanti vā lomo, lūdhātu chedane manipaccayo. Kuvuccati udakaṁ, taṁ pāti rakkhatīti kūpo. Kupubbapādhātu rakkhane kvi. Ussa dīgho. Kūpo viyāti kūpo, atha vā kuvuccati lomaṁ, taṁ pāti rakkhatīti kūpo.",
  "anya-e0601n1:655_4": "Abhidhānaṭīkāyaṁ pana ‘‘kusadde po. Dīghādi. Kūpo. Kena ubhatīti vā kūpo. Bhassa po’’ti vuttaṁ. Lomassa kūpo lomakūpo.",
  "anya-e0601n1:655_5": "Tasmiṁ tasmiṁ jāto ekeka lomo yassāti lomakūpekalomo, sugato.",
  "anya-e0601n1:655_6": "Yathā hi aññesaṁ ekekasmimpi lomakūpe anekāni lomāni jāyanti, na evaṁ tathāgatassa.",
  "anya-e0601n1:655_7": "Tathāgatassa pana ekekasmiṁ lomakūpe ekekalomo jāyati.",
  "anya-e0601n1:655_8": "Vuttañhi brahmāyusutte ‘‘ekekalomo kho pana bhavaṁ gotamo.",
  "anya-e0601n1:655_9": "Ekekāni lomāni lomakūpesu jātā nī’’ti.",
  "anya-e0601n1:655_10": "Tasmā lomakūpekalomoti thometi.",
  "anya-e0601n1:656_0": "Sampannodātadāṭhoti sampannoodātadāṭhoti padacchedo. Sampannasukkadāṭhoti attho. Sampajjatīti sampanno. Saṁpubbapadadhātu gatiyaṁ ta. Tassa anno.",
  "anya-e0601n1:656_1": "Avadāyati avakhaṇḍiyati aññavaṇṇobhāsanti odāto.",
  "anya-e0601n1:656_2": "Avapubba dādhātu avakhaṇḍane ta.",
  "anya-e0601n1:656_3": "Daṁsati odanādiṁ etāyāti dāṭho, dantaviseso. Daṁsadhātu daṁsane ṭho. Daṁsissa dā.",
  "anya-e0601n1:656_4": "Sampanno ca odāto ca dāṭho yassāti sampanno dātadāṭho, sugato.",
  "anya-e0601n1:656_5": "Aññesañhi pūtidantā uṭṭhahanti.",
  "anya-e0601n1:656_6": "Tena kāci dāṭhā kāḷāpi vivaṇṇāpi honti.",
  "anya-e0601n1:656_7": "Tathāgato pana sukkadāṭho osadhitārakampi atikkamma virocamānāya pabhāya samannāgatadāṭho hoti.",
  "anya-e0601n1:656_8": "Pāḷiyaṁ pana ‘‘susukkadāṭho’’ti pāṭho. Ayamevattho.",
  "anya-e0601n1:656_9": "Tasmā sampannodātadāṭhoti thometi.",
  "anya-e0601n1:657_0": "Kanakasamatacoti suvaṇṇena sadisacammo.",
  "anya-e0601n1:657_1": "Kanati dibbati obhāsenāti kanakaṁ.",
  "anya-e0601n1:657_2": "Kaniyati icchiyati manusse hīti vā kanakaṁ, suvaṇṇaṁ.",
  "anya-e0601n1:657_3": "Kanadhātu dittigatikantīsu akapaccayo,",
  "anya-e0601n1:657_4": "saṁsadisena amati gacchati pavattatīti samaṁ. Saṁpubbaamadhātu gatiyaṁ a.",
  "anya-e0601n1:657_5": "Tacati maṁsaṁ chādeti saṁvarati vāti taco,",
  "anya-e0601n1:657_6": "tacati dibbati suvaṇṇobhāsenāti vā taco, cammaṁ. Tacadhātu saṁvaraṇadittīsu a.",
  "anya-e0601n1:657_7": "Kanakena suvaṇṇena samo sadiso taco yassāti kanaka samataco, sugato.",
  "anya-e0601n1:657_8": "Yathā hi aññesaṁ taco koci nīlataco setataco pītataco hoti, na evaṁ tathāgatassa.",
  "anya-e0601n1:657_9": "Tathāgatassa pana jātihiṅgulakena majjitvā nisadāya ghaṁsitvā gerukaparikammaṁ katvā ṭhapita ghanasuvaṇṇarūpakaṁ viya kañcanasadisataco hoti.",
  "anya-e0601n1:657_10": "Pāḷiyaṁ pana ‘‘suvaṇṇavaṇṇo kañcanasannibhattaco’’ti vutto.",
  "anya-e0601n1:657_11": "Ettha ca suvaṇṇavaṇṇo viya vaṇṇo yassāti suvaṇṇavaṇṇo,",
  "anya-e0601n1:657_12": "kañcanena sannibhaṁ sadisaṁ tacamassāti kañcanasannibhattacoti vacanattho kātabbo.",
  "anya-e0601n1:657_13": "Ettha ca suvaṇṇavaṇṇanti iminā tathāgatassa ghanasiniddhasaṇhasarīrataṁ dasseti.",
  "anya-e0601n1:657_14": "Kañcanasannibhattacoti iminā chavivaṇṇaṁ dasseti.",
  "anya-e0601n1:657_15": "Atha vā vevacanametaṁ padadvayaṁ.",
  "anya-e0601n1:657_16": "Tasmā kanakasamatacoti thometi.",
  "anya-e0601n1:658_0": "Nīlamuddhaggalomoti nīlaṁ uddhaṁ aggalomoti padacchedo.",
  "anya-e0601n1:658_1": "Nīlaṁ uddhaṁ aggā koṭi hutvā mukhasobhaṁ ullokayamāno viya ṭhitalomo,",
  "anya-e0601n1:658_2": "nīlāni uddhaṁ aggāni koṭīni hutvā ṭhitāni lomāni yassāti nīlamuddhaggalomo, sugato.",
  "anya-e0601n1:658_3": "Yathā hi aññesaṁ lomāni heṭṭhā aggāni hutvā tiṭṭhanti, na evaṁ tathāgatassa.",
  "anya-e0601n1:658_4": "Tathāgatassa pana lomāni āvaṭṭapariyosāne uddhaṁ aggāni hutvā mukhasobhaṁ ullokayamānāni viya tiṭṭhanti.",
  "anya-e0601n1:658_5": "Vuttañhetaṁ brahmāyusutte ‘‘uddhaggalomo bhavaṁ gotamo.",
  "anya-e0601n1:658_6": "Uddhaggāni lomāni jātāni nīlāni añjanavaṇṇāni kuṇḍalāvaṭṭāni padakkhiṇāvaṭṭakajātānī’’ti.",
  "anya-e0601n1:658_7": "Tasmā nīlamuddhaggalomoti thometi.",
  "anya-e0601n1:659_0": "Sambuddhoti tathāgato.",
  "anya-e0601n1:659_1": "So hi anaññabuddho hutvā sāmaṁyeva cattāri saccāni bujjhatīti sambuddhoti vuccati.",
  "anya-e0601n1:659_2": "Tassa pana padassa thūlajivhotyādīhi tīhi padehi tulyaliṅgattabhāvena sambandho.",
  "anya-e0601n1:660_0": "Thūlajivhoti mududīghaputhula jivhāya sampannoti attho.",
  "anya-e0601n1:660_1": "Gāthābandhavasena hi mududīghasaddalopaṁ katvā evaṁ vuttaṁ.",
  "anya-e0601n1:660_2": "Tena vuttaṁ aṭṭhakathāyaṁ ‘‘mudujivhā dīghā thūlā vaṇṇa sampannā’’ti. Thūlati brūhatīti thūlā, jivhā. Thūladhātu buddhiyaṁ a.",
  "anya-e0601n1:660_3": "Jīvati pāṇaṁ dhāretīti jivhā, rasanā.",
  "anya-e0601n1:660_4": "Jīvadhātu pāṇadhāraṇe hapaccayo.",
  "anya-e0601n1:660_5": "Jīvanti sattā etena rasenāti jīvitaṁ, chabbidharaso. Taṁ avhāyatīti jivhā, jivhāpasādarūpaṁ.",
  "anya-e0601n1:660_6": "Sambhārajivhā ṭhānūpacārena labbhati.",
  "anya-e0601n1:660_7": "Jīvitasaddūpapada avhadhātu avhāyane a.",
  "anya-e0601n1:660_8": "Jīvitaavhāti vattabbe niruttinayena vitasaddalopaṁ katvā jivhāti vuttaṁ.",
  "anya-e0601n1:660_9": "Thūlā mahantā dīghā mudukā jivhā yassāti thūlajivho, sambuddho.",
  "anya-e0601n1:660_10": "Aññesañhi jivhā thūlāpi hoti kisāpi rassāpi thaddhāpi visamāpi.",
  "anya-e0601n1:660_11": "Tathāgatassa pana mudujivhā dīghā puthulā vaṇṇa sampannā hoti.",
  "anya-e0601n1:660_12": "So taṁ lakkhaṇaṁ pariyesituṁ āgatānaṁ brahmāyubrāhmaṇādīnaṁ kaṅkhāvinodanatthaṁ jivhāya mudukattā taṁ jivhaṁ kathinasūci viya vaṭṭetvā ubhopi nāsikāsotāni parāmasati,",
  "anya-e0601n1:660_13": "dīghattā ubho kaṇṇasotāni parāmasati,",
  "anya-e0601n1:660_14": "puthulattā kesantapariyosānaṁ kevalampi nalāṭaṁ paṭicchādeti,",
  "anya-e0601n1:660_15": "evaṁ tassā mududīghaputhulabhāvaṁ pakāsento kaṅkhāvinodeti,",
  "anya-e0601n1:660_16": "evaṁ tilakkhaṇasampannaṁ jivhaṁ sandhāya thūla jivhoti thometi.",
  "anya-e0601n1:660_17": "Pāḷiyaṁ pana ‘‘pahūtajivho’’ti pāṭho. Ayamevattho.",
  "anya-e0601n1:661_0": "Athāti atthantaratthe nipāto. Tadaññanti attho.",
  "anya-e0601n1:661_1": "Sīhahanukoti sīhassa heṭṭhā hanu viya paripuṇṇa hanuko.",
  "anya-e0601n1:661_2": "Sīhasaddattho heṭṭhā vuttoyeva.",
  "anya-e0601n1:661_3": "Hanati odanādīnaṁ vaṇṇavisesaṁ nāsetīti hanu. Hanadhātu hiṁsāyaṁ u.",
  "anya-e0601n1:661_4": "Sīhassa heṭṭhā hanu viya hanu yassāti sīhahanuko , sambuddho. Samāsante ko.",
  "anya-e0601n1:661_5": "Sīhassa hi heṭṭhimahanumeva paripuṇṇaṁ hoti, na uparimaṁ.",
  "anya-e0601n1:661_6": "Tathāgatassa pana sīhassa heṭṭhimaṁ viya dvepi paripuṇṇāni dvādasiyaṁ pakkhassa candasadisāni honti. Tasmā sīhahanukoti thometi.",
  "anya-e0601n1:662_0": "Jālikappādahatthoti kusalena vaḍḍhakinā vātapāne sammāyojitajālaṁ viya cammena appaṭibaddhahatthapādaṅgulantaro. Jalati dibbatīti jālaṁ, jaladhātu dittiyaṁ ṇa.",
  "anya-e0601n1:662_1": "Jālaṁ assa atthi tasmiṁ vā vijjatīti jālikaṁ, vātapānaṁ. Assathyatthe ṇiko. Atha vā jālaṁ eva jālikaṁ.",
  "anya-e0601n1:662_2": "Pajjati gacchati etenāti pādo, caraṇo. Padadhātu gamane ṇa.",
  "anya-e0601n1:662_3": "Taṁ taṁ bhāraṁ haratīti hattho, karo. Haradhātu haraṇe tho.",
  "anya-e0601n1:662_4": "Jālikaṁ viya hatthapādaṅgulantaraṁ yassāti jālikappādahattho, sambuddho.",
  "anya-e0601n1:662_5": "Kusalena vaḍḍhakinā vātapāne sammāyojitāni jālasadisāni hatthapādaṅgulantarāni honti.",
  "anya-e0601n1:662_6": "Na ca cammena paṭibaddhaaṅgulantarānīti attho.",
  "anya-e0601n1:662_7": "Ettha jālikappādahatthaṅgulantaranti vattabbe uttarapadalopena evaṁ vuttaṁ.",
  "anya-e0601n1:662_8": "Cammena paṭibaddhahatthapādaṅgulantaro hi phaṇahatthako purisadosena upahato pabbajjampi na labhati.",
  "anya-e0601n1:662_9": "Tathāgatassa pana catasso hatthaṅguliyo pañcapi pādaṅguliyo ekappamāṇā honti.",
  "anya-e0601n1:662_10": "Tāsaṁ ekappamāṇa tāya yavalakkhaṇaṁ aññamaññaṁ paṭivijjhitvā tiṭṭhati.",
  "anya-e0601n1:662_11": "Athassa hatthapādā kusalena vaḍḍhakinā sammāyojitajālavāta pānasadisā honti,",
  "anya-e0601n1:662_12": "tasmā jālikappādahatthoti thometi.",
  "anya-e0601n1:662_13": "Pāḷiyaṁ pana ‘‘jālahatthapādo’’ti pāṭho. Ayamevattho.",
  "anya-e0601n1:663_0": "Nāthoti buddho kattuvasena.",
  "anya-e0601n1:663_1": "So hi nāthati vineyyānaṁ hitapaṭipattiṁ yācati,",
  "anya-e0601n1:663_2": "parasantānagataṁ vā kilesabyasaṁ upatāpeti,",
  "anya-e0601n1:663_3": "paramena cittissariyena samannā gato .",
  "anya-e0601n1:663_4": "Sabbasatte vā guṇehi īsati abhibhavati,",
  "anya-e0601n1:663_5": "veneyyānaṁ hitasukhaṁ vā āsīsatīti nāthoti vuccati.",
  "anya-e0601n1:663_6": "Vuttañhi saddanītiyaṁ ‘‘nāthadhātu yācane upatāpe issariye āsisane cāti catūsvatthesu pavattatī’’ti.",
  "anya-e0601n1:664_0": "Tassa pana padassa uṇhīsasīsotipadena tulyaliṅgattabhāvena sambandho.",
  "anya-e0601n1:664_1": "Uṇhīsasīsoti rañño baddhauṇhīsa paṭṭo viya virocamāno pakatimaṁsapiṇḍasaṅkhāto uṇhīsapaṭṭasīso.",
  "anya-e0601n1:664_2": "Nalāṭe nahiyati bandhiyatīti uṇhīso. Upubbanahadhātu bandhane, īso. Vaṇṇavikāro. Vuttañhi jāliniyaṁ –",
  "anya-e0601n1:665_0": "‘‘Vaṇṇāgamo vaṇṇavipariyāyo,",
  "anya-e0601n1:666_0": "Dve cāpare vaṇṇavikāranāsā;",
  "anya-e0601n1:667_0": "Dhātūnamatthātisayena yogo,",
  "anya-e0601n1:668_0": "Taduccate pañcavidhaṁ nirutti’’nti.",
  "anya-e0601n1:669_0": "Tattha ca avijjamānassa āgamā vaṇṇāgamo nāma.",
  "anya-e0601n1:669_1": "Vijjamānaakkharānaṁ heṭṭhupariyāyavasena vaṇṇavipariyāyo nāma.",
  "anya-e0601n1:669_2": "Aññakkharassa aññakkharāpajjanatā vaṇṇavikāro nāma.",
  "anya-e0601n1:669_3": "Vijjamānakkharavināso vaṇṇavināso nāma.",
  "anya-e0601n1:669_4": "Tattha tattha yathāyogaṁ visesatthayogo dhātūnaṁ atthātisaya yogo nāmāti adhippāyo.",
  "anya-e0601n1:669_5": "Ettha pana nakārassa ṇakāraṁ katattā vaṇṇavikāroti daṭṭhabbo.",
  "anya-e0601n1:669_6": "Mālādiṁ siyati bandhiyatīti sīso, uttamaṅgo. Sidhātu bandhane īso.",
  "anya-e0601n1:669_7": "Rājūnaṁ uṇhīsapaṭṭena veṭhitasīso viya sīso yassāti uṇhīsasīso.",
  "anya-e0601n1:669_8": "Atha vā rājūnaṁ uṇhīsaṁ viya sabbattha parimaṇḍalasīso yassāti uṇhīsasīso, nātho.",
  "anya-e0601n1:670_0": "Vuttañhi brahmāyusuttaṭṭhakathāyaṁ ‘‘uṇhīsasīsoti idaṁ paripuṇṇanalāṭañceva paripuṇṇasīsañcāti dve atthavase paṭicca vuttaṁ.",
  "anya-e0601n1:670_1": "Tathāgatassa hi dakkhiṇakaṇṇacūḷikato paṭṭhāya maṁsapaṭaṁ uṭṭhahitvā sakalaṁ nalāṭaṁ chādayamānaṁ pūrayamānaṁ gantvā vāmakaṇṇacūḷikāya patiṭṭhitaṁ.",
  "anya-e0601n1:670_2": "Rañño baddhauṇhīsapaṭṭo viya virocati.",
  "anya-e0601n1:670_3": "Pacchimabhavikabodhisattānaṁ kira imaṁ lakkhaṇaṁ viditvā rājūnaṁ uṇhīsapaṭṭaṁ akaṁsu. Ayaṁ tāva eko attho.",
  "anya-e0601n1:670_4": "Aññe pana janā aparipuṇṇasīsā honti. Keci kapisīsā, keci phalasīsā, keci aṭṭhisīsā, keci tumba sīsā, keci pabbhārasīsā.",
  "anya-e0601n1:670_5": "Tathāgatassa pana āraggena vaṭṭetvā ṭhapitaṁ viya suparipuṇṇaṁ udakapupphulasadisaṁ sīsaṁ hoti.",
  "anya-e0601n1:670_6": "Tattha purimanayena uṇhīsaveṭhitasīso viyāti uṇhīsasīso.",
  "anya-e0601n1:670_7": "Dutiyanayena uṇhīsaṁ viya sabbattha parimaṇḍala sīsoti uṇhīsasīso’’ti.",
  "anya-e0601n1:670_8": "Taṭṭīkāyañca ‘‘dve attha vase paṭicca vuttanti,",
  "anya-e0601n1:670_9": "yasmā buddhā cakkavattino ca paripuṇṇa nalāṭatāya paripuṇṇasīsabimbatāya uṇhīsasīsāti vuccanti.",
  "anya-e0601n1:670_10": "Tasmā te dve atthavase paṭicca uṇhīsasīsoti vutta’’nti vaṇṇeti. Tasmā uṇhīsasīsoti thometi.",
  "anya-e0601n1:671_0": "Itiguṇasahitanti iminā vuttappakārena nigrodhabimbotyādinā dvattiṁsamahāpurisalakkhaṇaguṇena sampannaṁ.",
  "anya-e0601n1:671_1": "Itievaṁ vuttappakāraṁ guṇaṁ itiguṇaṁ.",
  "anya-e0601n1:671_2": "Tena saha ito pattoti itiguṇasahito, mahesī.",
  "anya-e0601n1:671_3": "Aññe hi dvattiṁsa mahāpurisalakkhaṇehi sampannā na honti,",
  "anya-e0601n1:671_4": "cakkavattirājāno mahāpurisalakkhaṇehi sampannāpi ṭhapetvā kosohitavattha guyhalakkhaṇaṁ avasesehi sampannā honti.",
  "anya-e0601n1:671_5": "Tathāgatoyeva sabbamahāpurisalakkhaṇehi samannāgato.",
  "anya-e0601n1:671_6": "Tasmā bhagavantaṁyeva itiguṇasahitanti thomanaṁ arahatīti vuttaṁ hoti.",
  "anya-e0601n1:671_7": "Taṁ mahesinti sīlakkhandhādike ca nibbānañca esati gavesatīti mahesī.",
  "anya-e0601n1:671_8": "Taṁ mahesiṁ ahaṁ tīhi dvārehi namāmi vandāmīti sambandho.",
  "anya-e0601n1:672_0": "Pañcavīsatimavandanagāthāvaṇṇanā samattā.",
  "anya-e0601n1:673_0": "23.",
  "anya-e0601n1:673_1": "Ayaṁ pana imāsu tīsu gāthāsu saṅkhepatthayojanā.",
  "anya-e0601n1:673_2": "Buddho kattubhūto nigrodhabimbo nigrodhassa parimaṇḍalo viya parimaṇḍalasarīro mudukaracaraṇo saṇhahatthapādo,",
  "anya-e0601n1:673_3": "brahmaghoso brahmuno saro viya aṭṭhaṅgasampannasaravanto,",
  "anya-e0601n1:673_4": "eṇijaṅghā eṇimigassa jaṅghā viya suvaṭṭajāṇuko,",
  "anya-e0601n1:673_5": "kosacchādaṅgajāto usabhavāraṇā dīnaṁ aṅgajāto viya suvaṇṇapadumakaṇṇikasadisena vatthakosena paṭicchannena guyhaṅgajātena samannāgato, punarapi punaapi,",
  "anya-e0601n1:673_6": "sugato buddho suppatiṭṭhitapādo suvaṇṇa pādukatalamiva bhūmiyaṁ samaṁ suṭṭhu patiṭṭhitapādo,",
  "anya-e0601n1:673_7": "mūdo dātuṇṇalomo bhamukantare jāto saṇhasukhumo seto suddho uṇṇalomavanto, athamapi tadaññaṁapi, sugato buddho,",
  "anya-e0601n1:673_8": "brahmujuggattabhāvo brahmuno ujuuggata attabhāvo viya ujumeva attabhāvo,",
  "anya-e0601n1:673_9": "nīlakkhī atinīlanettena samannāgato,",
  "anya-e0601n1:673_10": "dīghapaṇhi āyatapaṇhi paripuṇṇapaṇhi vā,",
  "anya-e0601n1:673_11": "sukhumamalachavī saṇhamalavisuddhataco saṇhamala virahitataco vā,",
  "anya-e0601n1:673_12": "thomyarasaggasaggī thomitabbasattara saharaṇasahassanhāruuddhaggikā.",
  "anya-e0601n1:674_0": "24. Jino pañcamārajitavā buddho,",
  "anya-e0601n1:674_1": "cattālīsaggadanto samacattālīsauttamadanto,",
  "anya-e0601n1:674_2": "samakalapanajo kakacena chinditvā ṭhapito viya samadanto,",
  "anya-e0601n1:674_3": "antaraṁsappapīno dvinnaṁ aṁsānaṁ khandhānaṁ antaraṁ vemajjhe paripuṇṇapiṭṭhitalo,",
  "anya-e0601n1:674_4": "cakkenaṅkitapādo aṭṭhasatapādacakkalakkhaṇena lakkhita pādatalo,",
  "anya-e0601n1:674_5": "aviraḷadasano avivaradantena sampanno,",
  "anya-e0601n1:674_6": "māraji pañcamārajitavā buddho,",
  "anya-e0601n1:674_7": "ussaṅkhapādo pādassa upari ṭhitena saṅkhasadisattā saṅkhanāmikena gopphakena samannāgato,",
  "anya-e0601n1:674_8": "tiṭṭhanto ṭhitakova nonamanto anamamāno hutvā ubhayakaramudunā sukhumena hatthadvayena jaṇṇukāni jaṅghāni āmasanto parimajjituṁ sakkonto,",
  "anya-e0601n1:674_9": "vaṭṭakkhandho suvaṇṇāliṅgo viya samavaṭṭitagaliko,",
  "anya-e0601n1:674_10": "gotaruṇa pakhumako taṁmuhuttajātarattavacchassa cakkhubhaṇḍo viya vippasannacakkhubhaṇḍo,",
  "anya-e0601n1:674_11": "vippasannacakkhubhaṇḍena samannāgato vā,",
  "anya-e0601n1:674_12": "sīhapubbaḍḍhakāyo sīhassa pubbaḍḍhakāyo viya paripuṇṇakāyo.",
  "anya-e0601n1:675_0": "25. Sugato buddho,",
  "anya-e0601n1:675_1": "sattapīno dvihatthapādaaṁsakūṭaekagalavasena sattasu ṭhānesu paripuṇṇamaṁsiko,",
  "anya-e0601n1:675_2": "dīghaṅguli samaāyatahatthapādaṅguli,",
  "anya-e0601n1:675_3": "atha tadaññaṁ loma kūpekalomo ekekalomakūpe ekekajātalomo,",
  "anya-e0601n1:675_4": "sampannodātadāṭho sampannasukkadāṭho,",
  "anya-e0601n1:675_5": "kanaka samataco suvaṇṇena sadisacammo nīlamuddhaggalomo nīlaṁ uddhaṁ aggā koṭi hutvā mukhasobhaṁ ullokayamāno viya ṭhitalomo, sambuddho tathāgato,",
  "anya-e0601n1:675_6": "thūlajivho mududīghaputhulajivhāya sampanno, atha tadaññaṁ,",
  "anya-e0601n1:675_7": "sīhahanuko sīhassa heṭṭhāhanu viya paripuṇṇahanuko,",
  "anya-e0601n1:675_8": "jālikappāda hattho kusalena vaḍḍhakinā vātapāne sammāyojita jālaṁ viya cammena appaṭibaddhahatthapādaṅgulantaro, nātho buddho,",
  "anya-e0601n1:675_9": "uṇhīsasīso rañño uṇhīsapaṭṭo viya virocamāno pakatimaṁsapiṇḍasaṅkhāto uṇhīsapaṭṭasīso,",
  "anya-e0601n1:675_10": "iti guṇasahitaṁ evaṁ iminā vuttappakārena dvattiṁsamahāpurisalakkhaṇaguṇena samannāgataṁ taṁ mahesiṁ buddhaṁ tīhi dvārehi ahaṁ namāmi vandāmīti.",
  "anya-e0601n1:676_0": "Tīsu gāthāsu saṅkhepatthayojanā samattā.",
  "anya-e0601n1:677_0": "Imissaṁ pana namakkārapāḷiyaṁ dvattiṁsamahāpurisalakkhaṇaṁ buddhavacanapāḷiyaṁ āgatanayānukkamena na vuttaṁ.",
  "anya-e0601n1:677_1": "Gāthābandhavasena chandānurakkhaṇatthameva pana nigrodhabimbotyādinā akkamena vuttaṁ.",
  "anya-e0601n1:677_2": "Tasmā pātheyyavagge lakkhaṇasutte vuttaṁ dvattiṁsamahāpurisalakkhaṇakkamaṁ saṅkhepena dassayissāma bahussutapaññāvaḍḍhanatthaṁ.",
  "anya-e0601n1:678_0": "1",
  "anya-e0601n1:679_0": ". Buddho suppatiṭṭhitapādo 2. heṭṭhāpādatalesu cakkajāto 3. āyatapaṇhi 4. dīghaṅguli 5. mudutaluna hatthapādo 6. jālahatthapādo 7. ussaṅkhapādo 8. eṇijaṅgho 9.",
  "anya-e0601n1:679_1": "ṭhitakova anonamanto ubhohi pāṇitalehi jāṇukāni parimasati 10. kosohita vatthaguyho 11.",
  "anya-e0601n1:679_2": "suvaṇṇavaṇṇo kañcanasannibhattaco 12. sukhumacchavī 13. ekekalomakūpesu ekekalomo 14. nīlamuddhaggalomo 15. brahmujugatto 16. sattussado 17. sīhapubbaḍḍhakāyo 18. citantaraṁso 19. nigrodhaparimaṇḍalo 20. samavaṭṭakkhandho 21. rasaggasaggī 22. sīhahanuko 23. cattālīsadanto 24. samadanto 25. aviraḷadanto 26. susukkadāṭho 27. pahuta jivho 28. brahmasaro 29. abhinīlanetto 30. gopa khumo 31.",
  "anya-e0601n1:679_3": "uṇṇā bhamukantare jātā odātā mudutūla sannibhā 32.",
  "anya-e0601n1:679_4": "uṇhīsasīsoti dvattiṁsamahāpurisalakkhaṇassa kamo veditabbo.",
  "anya-e0601n1:679_5": "Imāni pana bhagavato dvattiṁsamahāpurisalakkhaṇāni pāramīpuññakammena yathārahaṁ kammasarikkhakaṁ labbhantīti veditabbāni.",
  "anya-e0601n1:679_6": "Tāni pana kammāni pātheyyavagge lakkhaṇasutte vuttāni,",
  "anya-e0601n1:679_7": "tāni panettha oloketvā gahetabbānīti.",
  "anya-e0601n1:680_0": "Tisso vandanagāthāvaṇṇanā samattā.",
  "anya-e0601n1:681_0": "26.",
  "anya-e0601n1:682_0": " Buddhobuddhotighoso atidulabhataro kā kathā buddhabhāvo,",
  "anya-e0601n1:683_0": "Loke tasmā vibhāvī vividhahitasukhaṁ sādhavo patthayantā;",
  "anya-e0601n1:684_0": "Iṭṭhaṁ atthaṁ vahantaṁ suranaramahitaṁ nibbhayaṁ dakkhiṇeyyaṁ,",
  "anya-e0601n1:685_0": "Lokānaṁ nandivaḍḍhaṁ dasabalamasamaṁ taṁ namassantu niccaṁ.",
  "anya-e0601n1:686_0": "26.",
  "anya-e0601n1:686_1": "Evaṁ sugatantiādīhi pañcavīsativandanagāthāhi buddhassa paṇāmaṁ katvā idāni tassa vandane uyyojanaṁ karonto āha buddho buddhotighoso tyādigāthaṁ.",
  "anya-e0601n1:686_2": "Ayaṁ pana saddharāgāthāti daṭṭhabbo.",
  "anya-e0601n1:687_0": "Tattha pana loke buddho buddhoti ghoso atidulabhataro buddhabhāvo kā kathāti sambandho.",
  "anya-e0601n1:687_1": "Ettha ca loketi manussaloke tiloke vā anantacakkavāḷa loke vā.",
  "anya-e0601n1:687_2": "Buddho buddhotighosoti buddho buddho iti kittisaddo thutisaddo vā. Ghusanaṁ ghoso.",
  "anya-e0601n1:687_3": "Ghusiyati kathiyatīti vā ghoso, kittisaddo. Ghusadhātu sadde ṇa.",
  "anya-e0601n1:687_4": "Atha vā ghusiyati thaviyatīti ghoso, thutisaddo.",
  "anya-e0601n1:687_5": "Tena vuttaṁ pārājikaṇḍaṭṭhakathāyaṁ ‘‘kittisaddoti kittieva. Thutighoso vā’’ti.",
  "anya-e0601n1:687_6": "Buddho buddho iti pavatto ghoso thutighosoti buddhobuddhotighoso.",
  "anya-e0601n1:687_7": "Atidulabhataroti ativiya dullabhatamo.",
  "anya-e0601n1:687_8": "Dullabhataroti hi vattabbe chandānurakkhaṇatthaṁ lakāralopena dulabhataroti vuttaṁ.",
  "anya-e0601n1:687_9": "Dukkhena labhiyatīti dullabho. Dupubbalabhadhātu labhane a.",
  "anya-e0601n1:687_10": "Atha vā labhassa asamiddhanti dullabho,",
  "anya-e0601n1:687_11": "dubbhijāneyya abyayībhāvasamāsoyaṁ. Dusaddo asamiddhattho, yathā dubbhikkhoti.",
  "anya-e0601n1:687_12": "Ati viya dullabhoti atidulabho.",
  "anya-e0601n1:687_13": "Tesaṁ visesena atidullabhoti atidulabhataro.",
  "anya-e0601n1:687_14": "Buddhā hi loke kadāci karahaci uppajjanti.",
  "anya-e0601n1:687_15": "Tasmā buddho buddhoti ghoso atidulabhataroti vuttaṁ.",
  "anya-e0601n1:687_16": "Vuttañhetaṁ cūḷavaggakhandhake ‘‘ghosopi kho eso gahapati dullabho lokasmiṁ, yadidaṁ buddho buddho’’ti.",
  "anya-e0601n1:687_17": "Yathā ca hi loke udumbarikapupphaṁ dullabhaṁ.",
  "anya-e0601n1:687_18": "Candamhi sasakaṁ hatthena gaṇhituṁ. Vāyasānaṁ khīraṁ,",
  "anya-e0601n1:687_19": "evaṁ buddhabhāvo atidullabhataroti vuttaṁ hoti.",
  "anya-e0601n1:687_20": "Ayaṁ pana hīnūpamāti daṭṭhabbā. Vuttañhetaṁ apadānapāḷiyaṁ –",
  "anya-e0601n1:688_0": "‘‘Udumbarikapupphaṁva , candamhi sasakaṁ yathā;",
  "anya-e0601n1:689_0": "Vāyasānaṁ yathā khīraṁ, dullabhaṁ lokanāyaka’’nti ca;",
  "anya-e0601n1:690_0": "Dullabho buddhuppādo lokasmi’’nti ca;",
  "anya-e0601n1:691_0": "Kiñcāpi hi loke cakkavattirājūnaṁ uppajjamāno dullabho.",
  "anya-e0601n1:691_1": "Ekasmimpi pana kappe cakkavattirājāno anekā uppajjanti.",
  "anya-e0601n1:691_2": "Tathāgatā pana loke uppajjamānāpi ekasmiṁ kappe eka dviti catu pañca buddhāyeva uppajjanti, na taduttari.",
  "anya-e0601n1:691_3": "Yasmā hi asaṅkhyeyyepi kappe tathāgatasuñño hoti.",
  "anya-e0601n1:691_4": "Tasmā tathāgatasseva kadāci karahaci uppajjanato buddhobuddhotighoso atidulabhataro kā kathā buddhabhāvoti vutto.",
  "anya-e0601n1:691_5": "Vuttampi cetaṁ bhagavatā mahāparinibbānasamaye ‘‘devatā ānanda ujjhāyanti.",
  "anya-e0601n1:691_6": "Durāvatamhā āgatā tathāgataṁ dassanāya kadāci karahaci tathāgatā loke uppajjanti arahanto sammāsambuddhā.",
  "anya-e0601n1:691_7": "Ajja rattiyā paccūsasamaye tathāgatassa parinibbānaṁ bhavissati.",
  "anya-e0601n1:691_8": "Ayañca mahesakkho bhikkhu bhagavato purato ṭhito ovārento otarento vā na mayaṁ labhāma pacchime kāle tathāgataṁ dassanāyā’’ti.",
  "anya-e0601n1:692_0": "Buddhabhāvoti buddhassa bhāvo.",
  "anya-e0601n1:692_1": "Kā kathāti kiṁ vattabboevāti attho.",
  "anya-e0601n1:692_2": "Kasmā pana buddho atidullabhataroti ca,",
  "anya-e0601n1:692_3": "buddho kadāci karahaci uppajjantīti ca vuttaṁ.",
  "anya-e0601n1:692_4": "Nanu buddhā loke anekā uppajjantīti. Saccametaṁ.",
  "anya-e0601n1:692_5": "Buddho nāma pana anekāsaṅkhyeyyavārena vā anekāsaṅkhyeyyadivasamāsasaṁvaccharaṁ vā anekāsaṅkhyeyyakappaṁ vā dasapāramiyo ca pañcamahāpariccāge ca pūretvāva bhavituṁ sakkoti, na ekekavārādinā.",
  "anya-e0601n1:692_6": "Atha kho pana antamaso kappasatasahassādhikāni cattāri asaṅkhyeyyāni dasapāramiyo ca pañca mahāpariccāge ca pūretvāva buddho bhavituṁ sakkoti.",
  "anya-e0601n1:692_7": "Tasmā buddho atidullabhataroti ca,",
  "anya-e0601n1:692_8": "buddhā kadāci karahaci uppajjantīti ca vuttanti.",
  "anya-e0601n1:693_0": "Evaṁ buddhassa atidullabhatarattā ca kadāci karahaci uppannattā caeva buddhobuddhoti kittayantassa mahapphalaṁ hoti. Vuttañhetaṁ apadāne –",
  "anya-e0601n1:694_0": "‘‘Buddhoti kittayantassa, kāye bhavati yā pīti;",
  "anya-e0601n1:695_0": "Varameva hi sā pīti, kasiṇenapi jambudīpassā’’ti.",
  "anya-e0601n1:696_0": "Tasmāti yasmā buddho buddhoti ghoso atidullabhataro, buddhabhāvo kā kathā. Tasmā. Vibhāvīti medhāvī.",
  "anya-e0601n1:696_1": "Te hi hitāhitaṁ kāraṇākāraṇaṁ vā visesena bhāveti pakāsetīti vibhāvā, paññā. Vipubba bhūdhātu sattāyaṁ ṇa.",
  "anya-e0601n1:696_2": "Sā etesaṁ atthīti vibhāvīti vuccanti, sādhavo labbhati.",
  "anya-e0601n1:696_3": "Taṁ pana sādhavoti pade visesanaṁ.",
  "anya-e0601n1:697_0": "Vividhahitasukhanti nānappakāraṁ lokiyalokuttara saṅkhātaṁ hitasukhaṁ.",
  "anya-e0601n1:697_1": "Tassa pana attho heṭṭhā vuttoyeva.",
  "anya-e0601n1:697_2": "Taṁ pana patthayantātipade kammaṁ. Sādhavoti sappurisā.",
  "anya-e0601n1:697_3": "Te hi saparahitaṁ sādheti nibbattetīti sādhavoti vuccati. Sādhadhātu saṁsiddhiyaṁ avo.",
  "anya-e0601n1:697_4": "Tassa pana padassa namassantūti padena kattubhāvena sambandho. Patthayantāti yācantā.",
  "anya-e0601n1:697_5": "Vividhahitasukhaṁ patthayanti yācantīti patthayantā, sādhavo. Patthadhātu yācane anto. Yakārāgamo.",
  "anya-e0601n1:697_6": "Taṁ pana sādhavotipade visesanaṁ. Iṭṭhanti kāmayamānaṁ.",
  "anya-e0601n1:697_7": "Icchitabbaṁ kamitabbanti iṭṭhaṁ.",
  "anya-e0601n1:697_8": "Isudhātu icchā kantīsu tapaccayo. Tassa raṭṭho, dhātvantalopo.",
  "anya-e0601n1:697_9": "Atthanti diṭṭhadhammikasamparāyikādiatthaṁ.",
  "anya-e0601n1:697_10": "Atthiyati patthiyatīti attho, vipākānisaṁsaphalaṁ. Atthadhātu yācanāyaṁ a .",
  "anya-e0601n1:697_11": "Atha vā asati bhavati phalabhāvenāti attho. Asadhātu bhuvimhi tha.",
  "anya-e0601n1:697_12": "Taṁ pana padadvayaṁ vahantantipade kammaṁ. Vahantanti dhārakaṁ. Vahati haratīti vahanto, buddho.",
  "anya-e0601n1:697_13": "Vahadhātu vahane pāpuṇane vā anto.",
  "anya-e0601n1:697_14": "Buddho hi sattānaṁ lokiyalokuttarahitasukhaṁ dhammadesanāya dhāretīti attho.",
  "anya-e0601n1:698_0": "Suranaramahitanti devehi ca manussehi ca catupaccayādīhi pūjitaṁ. Idaṁ panettha nibbacanaṁ.",
  "anya-e0601n1:698_1": "Issariyakīḷādīhi suranti dibbantīti surā, devā. Suradhātu dittiyaṁ.",
  "anya-e0601n1:698_2": "Atha vā suranti īsanti devissariyaṁ pāpuṇanti virocanti cāti surā, devā.",
  "anya-e0601n1:698_3": "Sundarā rā vācā etesanti vā surā, devā.",
  "anya-e0601n1:698_4": "Khandhasantānaṁ naranti nentīti narā, manussā. Naradhātu nayane a. Surā ca narā ca suranarā.",
  "anya-e0601n1:698_5": "Tehi mahitabbā pūjitabbāti suranaramahito, buddho. Mahadhātu pūjāyaṁ ta. Taṁ suranaramahitaṁ. Nibbhayanti abhayaṁ. Bhiyate bhayaṁ.",
  "anya-e0601n1:698_6": "Natthi bhayaṁ etassāti nibbhayo, buddho. Taṁ nibbhayaṁ.",
  "anya-e0601n1:698_7": "Tathāgatassa aṭṭhasu parisāsu kenaci kāraṇena bhayaṁ hadayacalanaṁ kampanaṁ natthīti attho.",
  "anya-e0601n1:699_0": "Dakkhiṇeyyanti paralokaṁ saddahitvā dātabbauttamadānārahaṁ. Dātabbāti dakkhiṇā, deyyadhammavatthu. Dādhātu dānekkhiṇapaccayo.",
  "anya-e0601n1:699_1": "Atha vā dakkhanti vaḍḍhanti etāya sattā yathādhippetāhi sampattīhīti dakkhiṇā,",
  "anya-e0601n1:699_2": "paralokaṁ saddahitvā dātabbadānaṁ. Dakkhadhātu vaḍḍhaneyu, taṁ arahatīti dakkhiṇeyyo, buddho. Arahatitaddhite ṇeyyo.",
  "anya-e0601n1:699_3": "Atha vā dakkhiṇāya hitaṁ anurūpaṁ mahapphalakaraṇatāya visodhetīti dakkhiṇeyyo, buddho. Visodhetitaddhitāyaṁ.",
  "anya-e0601n1:699_4": "Buddhoyeva hi dakkhiṇāya mahapphalakaraṇavasena ca, visodhanavasena ca, devasakkabrahmehi ca, kosalarājādīhi ca,",
  "anya-e0601n1:699_5": "anāthapiṇḍikaseṭṭhādīhi ca paralokaṁ saddahitvā dātabbaṁ uttamadānaṁ visesena arahati, tasmā dakkhiṇeyyanti thometi.",
  "anya-e0601n1:700_0": "Lokānanti sattalokānaṁ.",
  "anya-e0601n1:700_1": "Tassa pana attho heṭṭhā vuttoyeva.",
  "anya-e0601n1:700_2": "Nandivaḍḍhanti pītiyā vaḍḍhāpentaṁ. Nandiyate nandi. Bhāvasādhanoyaṁ.",
  "anya-e0601n1:700_3": "Nandadhātu samiddhiyaṁ nandane vā i. Pītiyā adhivacanametaṁ.",
  "anya-e0601n1:700_4": "Sā vaḍḍheti buddhetīti nandivaḍḍho, buddho.",
  "anya-e0601n1:700_5": "Nandisaddūpapadavaḍḍhadhātu vaḍḍhane a.",
  "anya-e0601n1:700_6": "Buddho hi dvattiṁsamahāpurisalakkhaṇāsītānubyañjanalakkhaṇasampannena ca sabbaññutañāṇādiguṇasampannena dhammadesanāya ca loke sabbasattānaṁ pītiṁ vaḍḍhetīti attho.",
  "anya-e0601n1:700_7": "Sabbasattānañhi buddhadassane dhammasavane ca titto natthi,",
  "anya-e0601n1:700_8": "tasmā lokānaṁ nandivaḍḍhanti thometi.",
  "anya-e0601n1:700_9": "Vuttañhetaṁ apadānaṭṭhakathāyaṁ ‘‘pakatiyāeva hi buddhadassane puṇṇacandasamuddarājadassane atitto lokoti.",
  "anya-e0601n1:700_10": "Kathaṁ pana sabbasattānaṁ buddhadassane atitto hotī’’ti.",
  "anya-e0601n1:700_11": "Buddhassa pana bāttiṁsamahāpurisalakkhaṇādīhi sīlādiasādhāraṇaguṇehi ca adhika sampanno hutvā sabbadevamanussehi ativirocamānattā.",
  "anya-e0601n1:700_12": "Vuttañhetaṁ bhagavatā tāvatiṁse –",
  "anya-e0601n1:701_0": "‘‘Na koci devo vaṇṇena, sambuddhaṁ atirocati;",
  "anya-e0601n1:702_0": "Sabbe deve adhiggayha, sambuddhova virocatī’’ti.",
  "anya-e0601n1:703_0": "Dasabalanti aññehi paccekabuddhāriyasāvakehi asādhāraṇena dasakāyabalena ca dasañāṇabalena sampannaṁ.",
  "anya-e0601n1:703_1": "Tañhi kehici viruddhehi kāraṇehi balanti na kampentīti balanti vuccati.",
  "anya-e0601n1:703_2": "Atha vā balanti jīvitaṁ kappenti etenāti balaṁ, kāyabalaṁ. Baladhātu pāṇe a.",
  "anya-e0601n1:703_3": "Balanti bhāraṁ vahituṁ sakkuṇantīti vā balaṁ,",
  "anya-e0601n1:703_4": "balanti jānanti sabbadhammanti balaṁ, ñāṇa balaṁ.",
  "anya-e0601n1:703_5": "Dasabalañca dasabalañca dasabalāni ekasesanayena. Tāni yassa soti dasabalo, buddho.",
  "anya-e0601n1:703_6": "Idha pana sāmaññavasena vuttopi visesaṭṭhāniyattā bhagavato dasakāyabalāni ca,",
  "anya-e0601n1:703_7": "dasañāṇabalāni ca adhippetāni.",
  "anya-e0601n1:703_8": "Tesaṁ pana sarū patthaṁ nayanasubhagakāyaṅgantyādi gāthāvaṇṇanāyaṁ vuttameva.",
  "anya-e0601n1:704_0": "Asamanti sīlādiguṇehi kenaci asadisaṁ.",
  "anya-e0601n1:704_1": "Natthi samo sadiso puggalo etassāti asamo, buddho. Taṁ asamaṁ.",
  "anya-e0601n1:704_2": "Tanti tādisaṁ guṇasampannaṁ buddhaṁ.",
  "anya-e0601n1:704_3": "Niccanti satataṁ samitaṁ sabbakālaṁ nirantaranti attho. Namassantūti abhivandantūti.",
  "anya-e0601n1:705_0": "Ayaṁ panettha saṅkhepayojanā. Loke tiloke manussaloke vā,",
  "anya-e0601n1:705_1": "buddhobuddhotighoso buddho buddhoiti kittisaddo thutisaddo vā,",
  "anya-e0601n1:705_2": "atidulabhataro ativiya dullabhatamo, buddhabhāvo buddhassa bhāvo, kā kathā kiṁvattabbo eva,",
  "anya-e0601n1:705_3": "tasmā buddhobuddhoti ghosassa atidullabhatarattā,",
  "anya-e0601n1:705_4": "vibhāvī medhāvī vividhahitasukhaṁ nānappakāraṁ lokiyalokuttarasaṅkhātaṁ hitasukhaṁ patthayantā yācantā,",
  "anya-e0601n1:705_5": "sādhavo sappurisā iṭṭhaṁ kāmayamānaṁ,",
  "anya-e0601n1:705_6": "atthaṁ diṭṭhadhammikasamparāyikādiatthaṁ, vahantaṁ dhārakaṁ,",
  "anya-e0601n1:705_7": "suranaramahitaṁ devamanussehi pūjitaṁ,",
  "anya-e0601n1:705_8": "nibbhayaṁ abhayaṁ asantāsaṁ vā,",
  "anya-e0601n1:705_9": "dakkhiṇeyyaṁ paralokaṁ saddahitvā dātabbauttamadānārahaṁ,",
  "anya-e0601n1:705_10": "lokānaṁ sattalokānaṁ nandivaḍḍhaṁ pītiyā vaḍḍhāpanentaṁ.",
  "anya-e0601n1:705_11": "Dasabalaṁ asādhāraṇena dasakāyañāṇabalena sampannaṁ,",
  "anya-e0601n1:705_12": "asamaṁ sīlādiguṇehi kenaci asadisaṁ taṁ tādisaṁ guṇasampannaṁ buddhaṁ niccaṁ satataṁ samitaṁ sabbakālaṁ nirantaraṁ, namassantu abhivandantūti.",
  "anya-e0601n1:706_0": "Chabbīsatimavandanagāthāvaṇṇanā samattā.",
  "anya-e0601n1:707_0": "27.",
  "anya-e0601n1:708_0": " Puññenetena sohaṁ nipuṇamati sato samparāye ca titto,",
  "anya-e0601n1:709_0": "Dakkho diṭṭhujjupañño avikalavīriyo bhogavā saṁvibhāgī;",
  "anya-e0601n1:710_0": "Tikkho sūro dhitatto saparahitadharo dīghajīvī arogo,",
  "anya-e0601n1:711_0": "Dhañño vaṇṇo yasassī atibalavadharo kittimā khantupeto.",
  "anya-e0601n1:712_0": "28.",
  "anya-e0601n1:713_0": " Saddho dātaṅgupeto paramasiridharo diṭṭhadhamme viratto,",
  "anya-e0601n1:714_0": "Lajjī kalyāṇamitto abhiratakusalo pañcasīlādirakkho;",
  "anya-e0601n1:715_0": "Appiccho appakodho ativujuhadayo iddhimā appameyyo,",
  "anya-e0601n1:716_0": "Pāsaṁso pemavāco sujanaguṇavidū māmako so bhaveyyaṁ.",
  "anya-e0601n1:717_0": "27.",
  "anya-e0601n1:717_1": "Evaṁ buddho buddhoti ghosotyādigāthāya buddhavandane uyyojanaṁ katvā idāni sugatantyādīhi gāthāhi buddhaṁ vanditvā paṇidhiṁ karonto āha puññenetena sohantyādi gāthādvayaṁ.",
  "anya-e0601n1:717_2": "Ayaṁ pana gāthādvayampi saddharāgāthāti daṭṭhabbā.",
  "anya-e0601n1:717_3": "Tattha paṭhamagāthāyaṁ soahaṁ etena puññena samparāye nipuṇamati ca sato ca…pe… khantupeto ca bhaveyyanti sambandho. Sohanti so ahaṁ.",
  "anya-e0601n1:717_4": "Buddhassa namakkāro soahanti attho.",
  "anya-e0601n1:717_5": "Etena puññenāti iminā buddhavandanapuññakammena attano kārakaṁ pavati sodhetīti puññaṁ. Pudhātu sodhane ṇya.",
  "anya-e0601n1:717_6": "Puññanti ca idha pana buddhapaṇāmakriyābhinipphādikā kusalacetanā adhippetā.",
  "anya-e0601n1:717_7": "Sā ca vandaneyyavandakānaṁ khettajjhāsayasampadāhi diṭṭhadhamma vedanīyabhūtā yathāladdhasampattinimittakassa kammassa anubalappadānavasena tannibbattitavipākasantatiyā antarāyakarāni upapīḷakaupacchedakakammāni paṭibāhitvā tannidānānaṁ yathādhippetasiddhivibandhakānaṁ rogādiantarāyānamappavattiṁsādheti cāti attho ca veditabbo.",
  "anya-e0601n1:717_8": "Samparāye cāti ettha casaddo aṭṭhānayogo.",
  "anya-e0601n1:717_9": "So ca nipuṇamatityādīsu padesu yojetabbo. Samparāyeti paraloke.",
  "anya-e0601n1:717_10": "So hi samparāyitabbā upagamitabbā ettha sattehīti ca,",
  "anya-e0601n1:717_11": "kammakilesavasena sattehi samparāyitabbā pāpuṇitabbāti vā etthāti ca samparāyoti vuccati.",
  "anya-e0601n1:717_12": "Saṁparipubba ayadhātu hi gatiyaṁ ṇa.",
  "anya-e0601n1:717_13": "Atha vā kammavasena abhimukho sampareti gacchati pavattatīti samparāyoti vuccati.",
  "anya-e0601n1:717_14": "Saṁpubbaparadhātu gatiyaṁ ṇya.",
  "anya-e0601n1:717_15": "Iti kho ānanda kusalāni sīlāni anupubbena aggāya parentītiādīsu viya hi curādi gaṇavasena parasaddaṁ gatiyamicchanti saddavidū. Tasmiṁ samparāye.",
  "anya-e0601n1:718_0": "Nipuṇamatīti saṇhasukhumapaññavā ca.",
  "anya-e0601n1:718_1": "Saṇhasukhumaṁ atthantaraṁ paṭivijjhanasamatthāya paññāya sampanno ca vā.",
  "anya-e0601n1:718_2": "Ettha ca nipuṇasaddo saṇhasukhumavācako anipphannapāṭipadiko.",
  "anya-e0601n1:718_3": "Hitāhitaṁ manati jānātīti mati, paññā. Manadhātu ñāṇeti.",
  "anya-e0601n1:718_4": "Nipuṇā saṇhā mati paññā yassa meti nipuṇamati. Satoti satimā ca. Saratīti sati, saradhātu cintāyanti. Sā assa me atthīti sato. Tittoti tappano ca.",
  "anya-e0601n1:718_5": "Yathāladdhavatthunā santuṭṭho cāti attho. Tisanaṁ tappanaṁ titto. Tisadhātu tappane tapaccayo. Sakārassa toādeso. Yathālābha santoso, yathābalasantoso,",
  "anya-e0601n1:718_6": "yathāsāruppasanto so cāti tividhena santosena santuṭṭhoti vuttaṁ hoti.",
  "anya-e0601n1:719_0": "Dakkhoti taṁ taṁ kicce cheko ca kusalo ca vā.",
  "anya-e0601n1:719_1": "So hi kusalakamme aññasmiñca kiccākicce adandhatāya sīghaṁ gacchatīti dakkho. Dakkhadhātu sīghatthe a.",
  "anya-e0601n1:719_2": "Diṭṭhujjupaññoti diṭṭhiujupaññoti padacchedo.",
  "anya-e0601n1:719_3": "Uju diṭṭhipaññāya samannāgatoti attho.",
  "anya-e0601n1:719_4": "Kesuci potthakesu diṭṭhijju paññoti pāṭho. Diṭṭhiujupaññoti padacchedo, soye vattho .",
  "anya-e0601n1:719_5": "Ujūti akuṭilabhāvena bhavatīti uju, ajjavo. Ujudhātu ajjave kvi.",
  "anya-e0601n1:719_6": "Atha vā arati akuṭilabhāvena pavattatīti uju, avaṅko. Aradhātu gatiyaṁ jupaccayo. Arissa uādeso. Sammā passatīti diṭṭhi, mati. Disadhātu passane tapaccayo. Tassa raṭṭhādeso. Dhātvantalopo ca ī ca.",
  "anya-e0601n1:719_7": "Uju ajjavā diṭṭhi mati diṭṭhuju visesanaparanipātavasena.",
  "anya-e0601n1:719_8": "Pakārena jānāti aniccādivasena avabujjhatīti paññā. Papubbañādhātu avabodhane a.",
  "anya-e0601n1:719_9": "Ujudiṭṭhi ca ujupaññā ca yassa meti diṭṭhujjupañño, puggalo.",
  "anya-e0601n1:719_10": "Avikalavīriyoti anūnavīriyo ca paripuṇṇavīriyo cāti attho. Vihīnaṁ karotīti vikalo. Vipubbakaradhātu karaṇe a. Rassalo. Vīrānaṁ kammaṁ vīriyaṁ.",
  "anya-e0601n1:719_11": "Avikalaṁ anūnaṁ vīriyaṁ assameti avikalavīriyo.",
  "anya-e0601n1:719_12": "Na sakkā kusīteneva navalokuttaradhammā laddhuṁ, āraddhavīriyeneva sakkā.",
  "anya-e0601n1:719_13": "Tasmā avikalavīriyoti patthetīti vuttaṁ hoti.",
  "anya-e0601n1:720_0": "Bhogavāti bhuñjitabbasampattisukhena sampanno ca. Bhuñjitabboti bhogo, sampatti.",
  "anya-e0601n1:720_1": "Bhujadhātu pālanabyavaharaṇesu ṇa.",
  "anya-e0601n1:720_2": "Bhogo assa me atthīti bhogavā.",
  "anya-e0601n1:720_3": "Saṁvibhāgīti saṁvibhajanasīlo ca saṁvibhajanasampanno ca vā,",
  "anya-e0601n1:720_4": "saṁvibhajati sīlenāti saṁvibhāgī.",
  "anya-e0601n1:720_5": "Saṁvibhajanasīloti vā saṁvibhāgī,",
  "anya-e0601n1:720_6": "saṁvibhajituṁ sīlamassāti vā saṁvibhāgī.",
  "anya-e0601n1:720_7": "Saṁvibhāge sīlamassāti saṁvibhāgī. Ayaṁ tassīlattho.",
  "anya-e0601n1:720_8": "Saṁvibhajati dhammenāti saṁvibhajanadhammoti vā.",
  "anya-e0601n1:720_9": "Saṁvibhajituṁ dhammo assāti vā,",
  "anya-e0601n1:720_10": "saṁvibhajane dhammo assāti vā saṁvibhāgī. Ayaṁ taddhammattho.",
  "anya-e0601n1:720_11": "Saṁvibhajanaṁ sādhukāro assa atthi.",
  "anya-e0601n1:720_12": "Sādhukārinā saṁvibhajatīti vā,",
  "anya-e0601n1:720_13": "saṁvibhajituṁ sādhukārīti vā,",
  "anya-e0601n1:720_14": "saṁvibhajane sādhukārīti vā saṁvibhāgī. Ayaṁ tassā dhukārattho.",
  "anya-e0601n1:720_15": "Saṁvipubba bhajadhātu vibhāge ṇa. Jassa go.",
  "anya-e0601n1:720_16": "Atha vā saṁvibhajanaṁ saṁvibhāgo.",
  "anya-e0601n1:720_17": "So me assa atthīti saṁvibhāgī . Assathyatthe ī.",
  "anya-e0601n1:720_18": "Paresaṁ yācakānaṁ annādidānavatthuṁ niccaṁ pariccajanakārīti vuttaṁ hoti.",
  "anya-e0601n1:721_0": "Tikkhoti tikkhappaññavā ca nisānapaññavā vā. Tijanaṁ nisanaṁ tikkhā, paññā. Tijadhātu nisāne kha. Jassa ko.",
  "anya-e0601n1:721_1": "Tikkhā paññā me assa atthīti tikkho. Assathyatthe ṇo.",
  "anya-e0601n1:721_2": "Tikkha paññāya sampanno cāti attho.",
  "anya-e0601n1:721_3": "Paññāya ca sabba kusalānaṁ dhammānaṁ seṭṭhattā mūlakāraṇattā ca tikkhoti patthanaṁ karoti. Vuttañhi milindapañhe –",
  "anya-e0601n1:722_0": "‘‘Paññā pasaṭṭhā lokasmiṁ, katā saddhammaṭṭhitiyā;",
  "anya-e0601n1:723_0": "Paññāya vimatiṁ hantvā, santiṁ pappoti paṇḍito’’ti.",
  "anya-e0601n1:724_0": "Sūroti catūsu parisāsu aṭṭhasu parisāsu ca vīro ca. Sattivanto nibbhayoti attho. Sūrayate virayate sūro. Bhāvasādhanoyaṁ.",
  "anya-e0601n1:724_1": "Sūradhātu vikkantiyaṁ vīre vā a.",
  "anya-e0601n1:724_2": "Atha vā abhiruachambhianutrāsabhāvena sūrati gacchati pavattatīti sūro. Sūradhātu gatiyaṁ a.",
  "anya-e0601n1:724_3": "Sīho viya parisamajjhe sūravīrasampanno cāti attho.",
  "anya-e0601n1:724_4": "Sāsani kehi pana saddhammavidūhi sūrasaddassa nibbacanaṁ na dassitaṁ.",
  "anya-e0601n1:724_5": "Kevalaṁ pana sūroti visiṭṭhasūroti atthavivaraṇamattameva dassitaṁ.",
  "anya-e0601n1:724_6": "Dhitattoti ettha dhita attoti padacchedo. Dhitoti samādhi. Attanti cittaṁ.",
  "anya-e0601n1:724_7": "Ekaggacittasampanno cāti attho.",
  "anya-e0601n1:724_8": "Dhāti tiṭṭhati ekārammaṇehi dhito,",
  "anya-e0601n1:724_9": "ekārammaṇe sampayuttadhamme dhāretīti vā dhito, samādhi. Dhādhātu dhāraṇe ta.",
  "anya-e0601n1:724_10": "Ārammaṇaṁ arati jānātīti attaṁ, cittaṁ. Aradhātu gatiyaṁ ta. Rassa to.",
  "anya-e0601n1:724_11": "Dhito samādhi attaṁ cittaṁ assa meti dhitatto.",
  "anya-e0601n1:725_0": "Saparahitacaroti attahitaparahitacaro,",
  "anya-e0601n1:725_1": "attano ca parassa ca atthaṁ paṭipannako cāti attho.",
  "anya-e0601n1:725_2": "Attano ca parassa ca hitaṁ atthaṁ payojanaṁ carati paṭipajjatīti saparahitacaro .",
  "anya-e0601n1:725_3": "Saparahitasaddūpapada caradhātu caraṇe a. Dīghajīvīti dīghāyuko ca.",
  "anya-e0601n1:725_4": "Dīghena jīvitindriyena sampanno vā.",
  "anya-e0601n1:725_5": "Dīgho jīvo jīvitaṁ assa meti dīghajīvi.",
  "anya-e0601n1:725_6": "Āyukappampi dīghajīvitasampanno cāti attho.",
  "anya-e0601n1:725_7": "Arogoti rogaviraho ca ārogyaṁ vā.",
  "anya-e0601n1:725_8": "Rujjati bhañjati aṅgapaccaṅgānīti rogo, byādhi. Rujadhātu bhaṅge ṇa.",
  "anya-e0601n1:725_9": "Atha vā rujjati hiṁsatīti rogo. Rujadhātu hiṁsāyaṁ ṇa.",
  "anya-e0601n1:725_10": "Natthi rogo tassa meti arogo,",
  "anya-e0601n1:725_11": "channavutirogānaṁ abhāvo bhaveyyanti attho.",
  "anya-e0601n1:725_12": "Dhaññoti sirīpuññapaññālakkhaṇasampanno ca.",
  "anya-e0601n1:725_13": "Dhaññasaddo hi sirīpuññapaññālakkhaṇavācakoti daṭṭhabbo.",
  "anya-e0601n1:725_14": "Vuttañhi vessantarajātake ‘‘dhaññaṁ maṅgala sammata’’nti ca.",
  "anya-e0601n1:725_15": "Temiyajātake ‘‘dhaññapuññalakkhaṇasampannaṁ puttaṁ vijāyī’’ti ca. Idaṁ pana nibbacanaṁ.",
  "anya-e0601n1:725_16": "Dhananaṁ sampajjanaṁ dhaññaṁ,",
  "anya-e0601n1:725_17": "sirīpaññāpuññalakkhaṇānaṁ sampannanti attho. Dhanadhātu sampanne.",
  "anya-e0601n1:725_18": "Dhātūnaṁ anekatthattā ṇyapaccayo.",
  "anya-e0601n1:725_19": "Ṇakārānubandhe lope kate yapaccayena saddhiṁ nakārassa ñakāraṁ katvā dhaññanti rūpasiddhi veditabbā.",
  "anya-e0601n1:725_20": "Atha vā dhanaṁ sirīpaññā puññalakkhaṇasampadaṁ assa me atthīti dhañño. Assathyatthe ṇyo.",
  "anya-e0601n1:726_0": "Vaṇṇoti vaṇṇasampanno ca.",
  "anya-e0601n1:726_1": "Ettha ca vaṇṇo duvidho hoti sarīravaṇṇaguṇavaṇṇavasena.",
  "anya-e0601n1:726_2": "Tattha sarīra vaṇṇo nāma rūpakāyassa pāsādikarūpasampannatā.",
  "anya-e0601n1:726_3": "Guṇa vaṇṇo nāma sīlasamādhipaññādiguṇena ca dhutaṅgādipaṭipadāguṇena ca sampannatā. Idaṁ pana nibbacanaṁ.",
  "anya-e0601n1:726_4": "Vaṇṇeti vikāramāpannānaṁ hadayaṅgatabhāvaṁ pakāsetīti vaṇṇo, sarīrarūpaṁ.",
  "anya-e0601n1:726_5": "Vaṇṇeti attano dabbaṁ pakāsetīti vaṇṇo, guṇo. Vaṇṇadhātu pakāsane a.",
  "anya-e0601n1:726_6": "Idha pana tadubhayampi yujjati. Vaṇṇaṁ assa me atthīti vaṇṇo. Assathyatthe a.",
  "anya-e0601n1:726_7": "Yasassīti parivārasampanno kittivanto vā.",
  "anya-e0601n1:726_8": "Ettha ca duvidho hoti yaso parivārakittiyasavasena.",
  "anya-e0601n1:726_9": "Tattha yajiyati pūjiyati etena parivārenāti yaso, parivāro. Yajadhātu pūjāyaṁ a. Jassa so.",
  "anya-e0601n1:726_10": "Atha vā yāti gacchati pāpuṇāti sāmikassa parivāranti yaso, parivāro. Yādhātu gatiyaṁ sopaccayo.",
  "anya-e0601n1:726_11": "Yajiyati pūjiyati etenāti yaso, kittisaddo.",
  "anya-e0601n1:726_12": "Yajadhātu devapūjāsaṅgahakaraṇadānadhammesu a. Jassa so.",
  "anya-e0601n1:726_13": "Atha vā yāti gacchati pāpuṇāti sabbattha byāpananti yaso, kittighoso thutisaddo vā. Yādhātu gatiyaṁ sopaccayo.",
  "anya-e0601n1:726_14": "Yaso ca yaso ca yaso ekasesanayena. So assa me atthīti yasassī, assathyatthe sīpaccayo.",
  "anya-e0601n1:727_0": "Atibalavadharoti atibalavantadhārako ca ativiya kāyabalañāṇabalavantaṁ dhāretīti atibalavadharo.",
  "anya-e0601n1:727_1": "Ajātasatturājādayo viya pañcahatthi dasahatthibalassa dhāraṇasamattho ca,",
  "anya-e0601n1:727_2": "sāriputtattherādayo viya ñāṇabalassa dhāraṇasamattho ca bhaveyyanti attho. Kittimāti kittighosavanto ca.",
  "anya-e0601n1:727_3": "Kittiyate kathiyate guṇanti kitti, thutighoso. Kittadhātu sadde i.",
  "anya-e0601n1:727_4": "Kittighoso assa me atthīti kittimā. Assathyatthe mantupaccayo.",
  "anya-e0601n1:727_5": "Khantupetoti khantiyā upeto samupeto samannāgato ca. Khamanaṁ sahanaṁ khanti. Khamudhātu sahane tapaccayo.",
  "anya-e0601n1:727_6": "Tassanti tāya upeto samupeto samannāgatoti khantupeto.",
  "anya-e0601n1:727_7": "Khantivādatāpaso viya khantupeto ca bhaveyyanti attho.",
  "anya-e0601n1:727_8": "Khantiyā hi dukkarattā sabbakusala dhammānaṁ padhānattā seṭṭhatapattā ca khantupetoti patthanaṁ karoti.",
  "anya-e0601n1:727_9": "Vuttañhetaṁ bhagavatā ‘‘khantī paramaṁ tapo titikkhā’’ti ca.",
  "anya-e0601n1:727_10": "‘‘Khantyā bhiyyo na vijjatī’’ti ca.",
  "anya-e0601n1:727_11": "‘‘Khantībalaṁ balānīka’’nti ca.",
  "anya-e0601n1:728_0": "‘‘Sīlasamādhipaññānaṁ , khantippadhānakāraṇaṁ;",
  "anya-e0601n1:729_0": "Sabbepi kusalā dhammā,",
  "anya-e0601n1:729_1": "khantyāyattāva vaḍḍhare’’ti ca.",
  "anya-e0601n1:730_0": "Ayaṁ panettha saṅkhepayojanā. Sohaṁ so ahaṁ,",
  "anya-e0601n1:730_1": "etena puññena iminā buddhavandanapuññakammena samparāye paraloke,",
  "anya-e0601n1:730_2": "nipuṇamati ca saṇhasukhumapaññavā ca,",
  "anya-e0601n1:730_3": "sato satimā ca titto tappano yathāladdhavatthunā santuṭṭho ca, dakkho taṁtaṁkicce cheko ca,",
  "anya-e0601n1:730_4": "diṭṭhujjupañño ujudiṭṭhi paññāya sampanno ca avīkalavīriyo anūnavīriyo ca paripuṇṇavīriyo vā,",
  "anya-e0601n1:730_5": "bhogavābhuñjitabbasampattisukhena sampanno ca saṁvibhāgī saṁvibhajanasīlo ca tikkho tikkhapaññavā ca,",
  "anya-e0601n1:730_6": "sūroti sattivanto nibbhayo ca,",
  "anya-e0601n1:730_7": "dhitatto samāhita citto ca ekaggacitto vā,",
  "anya-e0601n1:730_8": "saparahitacaro attahita parahitapaṭipannako ca dīghajīvī dīghāyuko ca arogo rogaviraho ca dhañño sirīpuññapaññālakkhaṇasampanno ca vaṇṇo vaṇṇasampanno ca yasassī parivārasampanno ca atibalavadharo atibalavantadhārako ca kittimā kitti ghosavanto ca khantupeto khantiyā upeto samupeto samannāgato ca bhaveyyanti.",
  "anya-e0601n1:731_0": "Sattavīsatimagāthāvaṇṇanā samattā.",
  "anya-e0601n1:732_0": "28.",
  "anya-e0601n1:732_1": "Evaṁ puññenetenatyādigāthāya samparāye paṇidhiṁ katvā idāni diṭṭhadhamme patthanaṁ kattukāmo saddho dātaṅgupeto tyādigāthamāha.",
  "anya-e0601n1:732_2": "Tattha saddhoti kammādi saddahanalakkhaṇāya saddhāya sampanno ca. Saddahanaṁ saddhā, saddahatīti vā saddhā.",
  "anya-e0601n1:732_3": "Saddahanti sampayuttadhammā etāyāti saddhā. Saṁpubbadhādhātu dhāraṇe ta.",
  "anya-e0601n1:732_4": "Sā pana kammādīsu saddahanalakkhaṇā. Okappanalakkhaṇā vā. Pasādarasā. Udakappasādakamaṇi viya. Pakkhandanarasā vā. Oghuttaraṇo viya .",
  "anya-e0601n1:732_5": "Akālussiyapaccupaṭṭhānā adhimuttipaccupaṭṭhānā vā,",
  "anya-e0601n1:732_6": "saddheyyavatthupadaṭṭhānā sotāpattiyaṅgapadaṭṭhānā vā.",
  "anya-e0601n1:732_7": "Sā hatthavittabījāni viya daṭṭhabbā.",
  "anya-e0601n1:732_8": "Bhagavatā hi sā saddhā ‘‘saddhāhattho mahānāgo’’ti ca.",
  "anya-e0601n1:732_9": "‘‘Saddhīdha vittaṁ purisassa seṭṭha’’nti ca.",
  "anya-e0601n1:732_10": "‘‘Saddhābījaṁ tapo vuṭṭhī’’ti ca ‘‘saddhāya tarati ogha’’nti ca ‘‘saddhā bandhati pātheyyaṁ,",
  "anya-e0601n1:732_11": "saddhā dutiyā purisassa hotī’’ti ca,",
  "anya-e0601n1:732_12": "‘‘saddhesiko bhikkhave ariyasāvako’’ti ca, ‘‘saddhādhana’’nti ca.",
  "anya-e0601n1:733_0": "‘‘Yesaṁ atthi saddhā buddhe, dhamme ca saṅgharatane;",
  "anya-e0601n1:734_0": "Te maṁ ativirocanti, āyunā yasasā siriyā’’ti.",
  "anya-e0601n1:735_0": "Ca.",
  "anya-e0601n1:735_1": "‘‘Saddhaṁ upanissāya dānaṁ deti, sīlaṁ samādiyati, uposathakammaṁ karoti, jhānaṁ uppādeti, vipassanaṁ uppādeti, maggaṁ uppādeti, abhiññaṁ uppādeti, samāpattiṁ uppādetī’’ti ca.",
  "anya-e0601n1:735_2": "‘‘Dullabhā saddhāsampattī’’ti ca vuttā.",
  "anya-e0601n1:735_3": "Tasmā saddho ca bhaveyyanti patthanaṁ karoti.",
  "anya-e0601n1:736_0": "Sā ca pana catubbidhā hoti āgamasaddhā, adhigamasaddhā, okappanasaddhā, pasādasaddhā cāti.",
  "anya-e0601n1:736_1": "Tattha sabbaññubodhisattānaṁ abhinīhārato āgatattā āgamasaddhā nāma.",
  "anya-e0601n1:736_2": "Ariyasāvakānaṁ saccapaṭivedhena adhigatattā adhigamasaddhā nāma.",
  "anya-e0601n1:736_3": "Buddho dhammo saṅghoti vutte acalabhāvena okappanaṁ okappanasaddhā nāma.",
  "anya-e0601n1:736_4": "Buddhādīsu pasāduppattimattā pasādasaddhā nāma.",
  "anya-e0601n1:736_5": "Idha pana paṇidhānaṭṭhānattā sabbasaddhā adhippetā.",
  "anya-e0601n1:736_6": "Saddhā assa me atthīti saddho. Assathyatthe ṇa.",
  "anya-e0601n1:737_0": "Dātaṅgupetoti dātassa aṅgāya kāraṇabhūtāya dhanasampattiyā upeto samupeto samannāgato ca. Dātabbavatthu ca, tappaṭiggāhakapuggalo ca,",
  "anya-e0601n1:737_1": "saddhā cāti tīhi aṅgehi upeto samupeto samannāgato ca vā. Diyate dātaṁ. Bhāvasādhanoyaṁ. Dādhātu dāne a.",
  "anya-e0601n1:737_2": "Aṅgīyati ñāyati etenāti aṅgo, dhanasampatti. Dātassa aṅgo dātaṅgo,",
  "anya-e0601n1:737_3": "tena upeto samupeto samannāgatoti dātaṅgupeto, atha vā diyatīti dātaṁ, dānavatthu. Dātassa aṅgo dātaṅgo,",
  "anya-e0601n1:737_4": "tena upeto samupeto samannāgatoti dātaṅgupeto, dātabbavatthu ca, tappaṭiggāhaka puggalo ca,",
  "anya-e0601n1:737_5": "saddhā cāti tīhi aṅgehi sampajjāmīti patthanaṁ karotīti vuttaṁ hoti.",
  "anya-e0601n1:737_6": "Vuttañhi itivuttaṭṭhakathāyaṁ ‘‘saddhā deyyadhammo paṭiggāhako cāti imesaṁ tiṇṇaṁ samukhībhūtakāleyeva hi dānaṁ sambhavatī’’ti.",
  "anya-e0601n1:738_0": "Paramasiridharoti uttamasirīdhārako ca.",
  "anya-e0601n1:738_1": "Uttamasiriṁ dhāraṇasamattho ca vā.",
  "anya-e0601n1:738_2": "Ettha ca sirīti paññāpuññasarīrasobhaggasampattīnametaṁ adhivacanaṁ. Katapuññehi seviyatīti sirī,",
  "anya-e0601n1:738_3": "katapuññe puggale sevati nissayatīti vā sirī,",
  "anya-e0601n1:738_4": "paññāpuññasarīrasobhaggasampatti labbhati. Sidhātu sevāyaṁ iro ī ca.",
  "anya-e0601n1:738_5": "Paramā uttamā sirī paramasirī,",
  "anya-e0601n1:738_6": "taṁ dhāretīti paramasirīdharo,",
  "anya-e0601n1:738_7": "paramasiriyā dhāraṇasamatthoti attho.",
  "anya-e0601n1:739_0": "Diṭṭhadhammeti paccakkhabhūte attabhāve.",
  "anya-e0601n1:739_1": "Ettha ca diṭṭhadhammo vuccati paccakkhabhūto attabhāvo. So hi passitabboti diṭṭho, attabhāvo.",
  "anya-e0601n1:739_2": "Diṭṭho passitabbo dhammo sabhāvo assāti diṭṭhadhammoti vuccati. Tasmiṁ diṭṭhadhamme.",
  "anya-e0601n1:739_3": "Virattoti kāmaguṇesu vigataratto ca, rajjanaṁ ratto. Ranjadhātu rāge.",
  "anya-e0601n1:739_4": "Vigato ratto assa meti viratto. Lajjīti pāpahirivanto ca,",
  "anya-e0601n1:739_5": "pāpajigucchanalakkhaṇāya lajjāya sampanno ca vā.",
  "anya-e0601n1:739_6": "Atha vā lajjīti hirottappasampanno ca.",
  "anya-e0601n1:739_7": "Lajjīsaddena hi lakkhaṇāhāranayena ottappampi gahetabbaṁ. Kasmā,",
  "anya-e0601n1:739_8": "kusala lakkhaṇasabhāvena samānattā. Vuttañhetaṁ nettipāḷiyaṁ –",
  "anya-e0601n1:740_0": "‘‘Vuttamhi ekadhamme, ye dhammā ekalakkhaṇā keci;",
  "anya-e0601n1:741_0": "Vuttā bhavanti sabbo, sohāro lakkhaṇo nāmā’’ti.",
  "anya-e0601n1:742_0": "Lajjatīti lajjā, hiri. Lajjadhātu hiriyaṁ. Lajjā assa me atthīti lajjā,",
  "anya-e0601n1:742_1": "kāyaduccaritādito hirottappasamannāgato cāti attho.",
  "anya-e0601n1:742_2": "Kalyāṇamittoti sundaramitta sampanno ca.",
  "anya-e0601n1:742_3": "Kalyāṇasaddo hi sundaravācako anipphanna pāṭipadiko.",
  "anya-e0601n1:742_4": "Atha vā kalyaṁ hitaṁ aṇayati pāpayatīti kalyāṇo, sumitto.",
  "anya-e0601n1:742_5": "Kalyasaddūpapadaaṇadhātu gatiyaṁ ṇa. Mijjati sinehatīti mitto,",
  "anya-e0601n1:742_6": "mijjiyati sinehiyatīti vā mitto, midadhātu sinehe ta.",
  "anya-e0601n1:742_7": "Kalyāṇo mitto assa meti kalyāṇamitto.",
  "anya-e0601n1:742_8": "Hitadharasumittasampanno ca bhaveyyanti attho.",
  "anya-e0601n1:742_9": "Idha pana saddhāsīlasutacāgavīriyasati samādhipaññāguṇehi samannāgato kalyāṇamitto adhippeto.",
  "anya-e0601n1:742_10": "Taṁ pana sandhāya bhagavatā siṅgālasutte –",
  "anya-e0601n1:743_0": "‘‘Upakāro ca yo mitto, sukhadukkhe ca yo sakhā;",
  "anya-e0601n1:744_0": "Atthakkhāyī ca yo mitto, yo ca mittānukampako;",
  "anya-e0601n1:745_0": "Etepi mitte cattāro, iti viññāya paṇḍito; Sakkaccaṁ",
  "anya-e0601n1:746_0": "Payirupāseyya, mātā puttaṁva orasa’’nti vutto.",
  "anya-e0601n1:747_0": "Visuddhimagge ca –",
  "anya-e0601n1:748_0": "‘‘Piyo garu bhāvanīyo, vattā ca vacanakkhamo. Gambhīrañca kathaṁ kattā,",
  "anya-e0601n1:748_1": "no cāṭṭhāne niyojaye’’ti vutto.",
  "anya-e0601n1:748_2": "Iti evarūpassa ca kalyāṇamittassa dullabhattā kalyāṇamittena sampajjāmīti patthanaṁ karotīti vuttaṁ hoti.",
  "anya-e0601n1:749_0": "Abhiratakusaloti dānādipuññakusaladhammesu abhiramaṇo ca.",
  "anya-e0601n1:749_1": "Kucchitaṁ apāyadvāraṁ salanti saṁvaranti pidahanti sādhavo etenāti kusalaṁ, dānādipuññadhammā.",
  "anya-e0601n1:749_2": "Kupubba saladhātu saṁvaraṇe a.",
  "anya-e0601n1:749_3": "Tesu abhiatirekaṁ ramatīti abhiratakusalo , kitantasamāsoyaṁ.",
  "anya-e0601n1:749_4": "Kusalābhiratoti vattabbe chandānurakkhaṇatthaṁ padavipariyāyena evaṁ vuttanti.",
  "anya-e0601n1:749_5": "Atha vā abhiatirekaṁ ramanaṁ abhirato,",
  "anya-e0601n1:749_6": "kusalesu abhirato yassa meti abhiratakusalo,",
  "anya-e0601n1:749_7": "niccaṁ kusalapuññassa karaṇe abhiratacittasampanno cāti attho.",
  "anya-e0601n1:750_0": "Pañcasīlādirakkhoti pañcasīlādīnaṁ rakkhituṁ samattho ca.",
  "anya-e0601n1:750_1": "Ettha ca ādisaddena gihīnaṁ aṭṭhaṅguposathasīlaṁ, sāmaṇerānaṁ dasaṅgasīlañca,",
  "anya-e0601n1:750_2": "bhikkhūnaṁ catupārisuddhisīlañca saṅgaṇhāti.",
  "anya-e0601n1:750_3": "Pañcasīlaṁ ādi yesaṁ teti pañcasīlādi,",
  "anya-e0601n1:750_4": "taṁ rakkhati rakkhituṁ samatthetīti pañcasīlādirakkho.",
  "anya-e0601n1:750_5": "Gahaṭṭhānaṁ niccasīlavasena pañcasīlaṁ sati ussāhasamatthe uposathaṅgavasena aṭṭhaṅgasīlaṁ dasaṅgasīlañca akhaṇḍaṁ acchiddaṁ asabalaṁ akammāsaṁ katvā rakkhituṁ sāmaṇerasīlavasena dasasīlañca,",
  "anya-e0601n1:750_6": "bhikkhusīlavasena catupārisuddhisīlañca rakkhituṁ samattho cāti attho.",
  "anya-e0601n1:750_7": "Bhagavatā hi ‘‘sīlavipattihetu vā bhikkhave sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjantī’’ti ca.",
  "anya-e0601n1:750_8": "‘‘Sīlasampadāhetu vā bhikkhave sattā kāyassa bhedā paraṁ maraṇā sugatiṁ saggaṁ lokaṁ upapajjantī’’ti ca.",
  "anya-e0601n1:750_9": "‘‘Sīlasampanno mahantaṁ bhogakkhandhaṁ adhigacchati kalyāṇo kittisaddo abbhuggacchati.",
  "anya-e0601n1:750_10": "Catuparisaṁ visārado upasaṅkamati amaṅkubhūto. Asammūḷho kālaṁ karoti,",
  "anya-e0601n1:750_11": "kāyassa bhedā paraṁ maraṇā sugatiṁ saggaṁ lokaṁ upapajjatī’’ti ca vuttattā ca.",
  "anya-e0601n1:750_12": "Aṭṭhakathāyañca ‘‘sīlālaṅkārasadiso alaṅkāro natthi, sīlasadisaṁ pupphaṁ natthi,",
  "anya-e0601n1:750_13": "sīlagandhasadiso gandho natthī’’ti ca.",
  "anya-e0601n1:750_14": "‘‘Sīla sampattiñhi nissāya tisso vijjā pāpuṇātī’’ti ca.",
  "anya-e0601n1:750_15": "‘‘Ādimhi sīlaṁ visodheyyā’’ti ca.",
  "anya-e0601n1:750_16": "‘‘Sattā sīlena visujjhantī’’ti ca. ‘‘Sīlaṁ sāsanassa ādī’’ti ca.",
  "anya-e0601n1:750_17": "‘‘Sattasu visuddhīsu sīlavisuddhi sarīraṁ nāmā’’ti ca.",
  "anya-e0601n1:750_18": "‘‘Sīlaṁ nāmetaṁ avassayo patiṭṭhā ārammaṇaṁ tāṇaṁ leṇaṁ gati parāyana’’nti ca vuttattā pañcasīlādirakkhoti patthanaṁ karotīti vuttaṁ hoti.",
  "anya-e0601n1:751_0": "Appicchoti aniccho ca,",
  "anya-e0601n1:751_1": "rūpādikāmaguṇesu anicchantoti attho. Abhāvatthohettha appasaddo.",
  "anya-e0601n1:751_2": "Appaḍaṁsamakasavā tātapātiādīsu viya icchanaṁ icchā,",
  "anya-e0601n1:751_3": "rūpādikāmaguṇaṁ icchatīti vā icchā, kāmataṇhā. Isudhātu icchākantīsu a. Dhātvantassaccho.",
  "anya-e0601n1:751_4": "Natthi icchā yassa meti appiccho,",
  "anya-e0601n1:751_5": "rūpādīsu kāmesu anicchanto cāti attho.",
  "anya-e0601n1:751_6": "Appiccho pana catubbidho hoti paccayaappiccho, pariyattiappiccho, dhutaṅgaappiccho, paṭivedhaappiccho cāti.",
  "anya-e0601n1:751_7": "Tattha catūsu paccayesu appiccho paccayaappiccho.",
  "anya-e0601n1:751_8": "Yo pana paccaye bahuṁ dente appaṁ gaṇhati,",
  "anya-e0601n1:751_9": "appaṁ dente appataraṁ vā gaṇhati na vā gaṇhati. Na anavasesagāhī hoti. Ayaṁ paccayaappiccho nāma.",
  "anya-e0601n1:751_10": "Yo pana tepiṭakopi samāno na bahussutabhāvaṁ jānāpetukāmo hoti, ayaṁ pariyattiappiccho nāma.",
  "anya-e0601n1:751_11": "Dhutaṅgasamādānassa pana dhutaṅgapariharaṇabhāvaṁ aññesaṁ jānituṁ na deti, ayaṁ dhutaṅgaappiccho nāma.",
  "anya-e0601n1:751_12": "Yo pana sotāpannādīsu aññataro hutvā sotāpannādibhāvaṁ jānāpetuṁ na icchati, ayaṁ adhigamaappiccho nāma.",
  "anya-e0601n1:751_13": "Imehi appicchaguṇehi sampanno ca ahaṁ bhaveyyanti vuttaṁ hoti.",
  "anya-e0601n1:752_0": "Appakodhoti dussanalakkhaṇadosato virahito ca.",
  "anya-e0601n1:752_1": "So hi kujjhatīti kodhoti vuccati. Dosassetaṁ adhivacanaṁ.",
  "anya-e0601n1:752_2": "Natthi kodho assa meti appakodho.",
  "anya-e0601n1:753_0": "Kuddho atthaṁ na jānāti, kuddho dhammaṁ na passati;",
  "anya-e0601n1:754_0": "Andhatamaṁ tadā hoti, yaṁ kodho sahate naranti.",
  "anya-e0601n1:755_0": "Vuttadesanaṁ manasikaritvā appakodhoti patthanaṁ karotīti vuttaṁ hoti.",
  "anya-e0601n1:756_0": "Ativujuhadayoti atieva ujucittasamannāgato ca.",
  "anya-e0601n1:756_1": "Arati gacchati pavattati akuṭilabhāvenāti uju, ajjavaṁ. Aradhātu gatiyaṁ ju. Arissa u. Ārammaṇaṁ haratīti hadayaṁ, cittaṁ. Haradhātu haraṇe aya. Rassa do.",
  "anya-e0601n1:756_2": "Atha vā ārammaṇaṁ harantaṁ ayati gacchati pavattatīti hadayaṁ, cittaṁ.",
  "anya-e0601n1:756_3": "Harasaddūpapada ayadhātu gatiyaṁ a.",
  "anya-e0601n1:756_4": "Uju ca taṁ hadayañcāti ujuhadayaṁ.",
  "anya-e0601n1:756_5": "Atieva uju hadayaṁ assa meti ativujuhadayo.",
  "anya-e0601n1:756_6": "Gomuttavaṅko ca candalekhāvaṅko ca naṅgalakoṭi vaṅko cāti tīhi vaṅkehi vigato hutvā ativiya ujucittasamannāgato ca bhaveyyanti attho.",
  "anya-e0601n1:756_7": "Tattha ca yo pāpaṁ katvāva na karomīti bhāsati.",
  "anya-e0601n1:756_8": "So gantvā paccosakkanatāya gomuttavaṅko nāma.",
  "anya-e0601n1:756_9": "Yo pāpaṁ karontova bhāyāmahaṁ pāpassāti bhāsati.",
  "anya-e0601n1:756_10": "So yebhuyyena kuṭilatāya candalekhā vaṅko nāma.",
  "anya-e0601n1:756_11": "Yo pāpaṁ karontova ko pāpassa na bhāyeyyāti bhāsati,",
  "anya-e0601n1:756_12": "so nātikuṭilatāya naṅgalakoṭivaṅko nāma hoti.",
  "anya-e0601n1:756_13": "Yassa vā tīṇi kammadvārāni asuddhāni. So gomuttavaṅko nāma hoti. Yassa yāni kānici dve. So candalekhā vaṅko nāma. Yassa yaṁkiñci ekaṁ.",
  "anya-e0601n1:756_14": "So naṅgalakoṭivaṅko nāmāti veditabbo.",
  "anya-e0601n1:757_0": "Iddhimāti iddhiyā samannāgato ca,",
  "anya-e0601n1:757_1": "iddhisaddassa vacanattho heṭṭhā vuttoyeva.",
  "anya-e0601n1:757_2": "Iddhi assa me atthīti iddhimā. Assathyatthe mantupaccayo.",
  "anya-e0601n1:757_3": "Mānussikāle manussiddhiyā devuppattikāle deviddhiyā samaṇuppattikāle samaṇiddhiyā ca sampuṇṇeyyanti attho.",
  "anya-e0601n1:758_0": "Appameyyoti appametabbehi sīlādiguṇehi sampanno ca. Pametabboti pameyyo. Papubbamādhātu pamāṇe ṇya. Na pameyyo appameyyo,",
  "anya-e0601n1:758_1": "appameyyo sīlādiguṇo me assa atthīti appameyyo. Assathyatthe ṇa.",
  "anya-e0601n1:758_2": "Appameyyehi sīlādiguṇehi ca bhogasampattīhi ca sampajjāmīti patthanaṁ karotīti vuttaṁ hoti.",
  "anya-e0601n1:759_0": "Pāsaṁsoti sīlādiguṇehi buddhādisappurisānaṁ pasaṁsāraho ca,",
  "anya-e0601n1:759_1": "pasaṁsiyate thaviyate pasaṁso. Bhāva sādhanoyaṁ. Papubbasaṁsadhātu thutiyaṁ, taṁ arahatīti pāsaṁso. Arahatitaddhite ṇa.",
  "anya-e0601n1:759_2": "Buddhādisappurisehi pasaṁsi tabbehi dānasīlādiguṇehi sampanno ca bhaveyyanti vuttaṁ hoti.",
  "anya-e0601n1:760_0": "Pemavācoti atthabyañjanamadhuratāya buddhādisappurisehi pemitabbavācāya sampanno ca. Piyateti pemā, vācā. Pīdhātu tappanakantīsu imo. Vacitabbāti vācā.",
  "anya-e0601n1:760_1": "Vacadhātu viyattiyaṁ vācāyaṁ ṇa.",
  "anya-e0601n1:760_2": "Pemā vācā assa meti pema vāco.",
  "anya-e0601n1:760_3": "Buddhādisappurisehi pemiyā caturaṅgasamannāgata vācāya sampanno cāti attho.",
  "anya-e0601n1:760_4": "Sappurisānaṁ pana vācā caturaṅgasamannāgatā hoti.",
  "anya-e0601n1:760_5": "Subhāsitavācā ca dhammavācā piyavācā saccavācāti.",
  "anya-e0601n1:760_6": "Tathāhetaṁ vuttaṁ sagāthāvagga saṁyutte –",
  "anya-e0601n1:761_0": "Subhāsitaṁ uttamamāhu santo,",
  "anya-e0601n1:762_0": "Dhammaṁ bhaṇe nādhammaṁ taṁ dutiyaṁ;",
  "anya-e0601n1:763_0": "Piyaṁ bhaṇe nāppiyaṁ taṁ tatiyaṁ,",
  "anya-e0601n1:764_0": "Saccaṁ bhaṇe nālikaṁ taṁ catutthanti.",
  "anya-e0601n1:765_0": "Ayaṁ panettha yojanā.",
  "anya-e0601n1:765_1": "Santo sappurisā uttamaṁ subhāsitaṁ suṭṭhu bhāsitaṁ vācaṁ āhu,",
  "anya-e0601n1:765_2": "dhammaṁ bhaṇe bhaṇeyya adhammaṁ na bhaṇe na bhaṇeyya, dutiyaṁ taṁ vācaṁ āhu, piyaṁ bhaṇe bhaṇeyya,",
  "anya-e0601n1:765_3": "appiyaṁ na bhaṇe na bhaṇeyya, tatiyaṁ taṁ vācaṁ āhu,",
  "anya-e0601n1:765_4": "saccaṁ bhaṇe bhaṇeyya alikaṁ na bhaṇe na bhaṇeyya, catutthaṁ taṁ vācaṁ āhūti.",
  "anya-e0601n1:766_0": "Sujanaguṇavidūti buddhādisappurisānaṁ sīlādiguṇaṁ vijānako ca. Sundaro jano sujano.",
  "anya-e0601n1:766_1": "Guṇati pakāseti sīlādiguṇasamaṅgitaṁ puggalanti guṇaṁ, sīlādiguṇaṁ. Guṇadhātu pakāsane a.",
  "anya-e0601n1:766_2": "Sujanānaṁ buddhādisappurisānaṁ guṇo sujanaguṇo,",
  "anya-e0601n1:766_3": "taṁ vidati jānātīti sujanaguṇavidū.",
  "anya-e0601n1:766_4": "Sujana guṇasaddūpapadavidadhātu ñāṇe ū.",
  "anya-e0601n1:766_5": "Buddhādisappurisānaṁ sīlasamādhipaññādiguṇaṁ jānituṁ samattho ca bhaveyyanti attho.",
  "anya-e0601n1:767_0": "Māmakoti buddhādisajjanānaṁ māmako ca. Mamāyatīti māmako. Mamadhātu mānane peme vā ṇvu. Tassa ako.",
  "anya-e0601n1:767_1": "Buddhādiratanattayañca saddhammañca mānanto ca bhaveyyanti attho. Soti so ahaṁ. Bhaveyyanti bhavāmīti.",
  "anya-e0601n1:768_0": "Ayaṁ panettha saṅkhepayojanā.",
  "anya-e0601n1:768_1": "So ahaṁ diṭṭhadhamme paccakkhabhūte attabhāve,",
  "anya-e0601n1:768_2": "saddho saddhāya samannāgato ca,",
  "anya-e0601n1:768_3": "dātaṅgupeto dātassa aṅgāya kāraṇabhūtāya dhana sampattiyā upeto samupeto samannāgato ca, dātabba vatthu ca, tappaṭiggāhakapuggalo ca,",
  "anya-e0601n1:768_4": "saddhā cāti tīhi aṅgehi upeto samupeto samannāgato ca vā,",
  "anya-e0601n1:768_5": "paramasiridharo uttamasirīdhārako ca,",
  "anya-e0601n1:768_6": "uttamasiriṁ dhāraṇasamattho ca vā,",
  "anya-e0601n1:768_7": "viratto kāmaguṇesu vigataratto ca, lajjī pāpahirivanto ca,",
  "anya-e0601n1:768_8": "pāpajigucchanalakkhaṇāya lajjāya sampanno ca vā, hirottappasamannāgato ca vā,",
  "anya-e0601n1:768_9": "kalyāṇamitto sundaramitta sampanno ca,",
  "anya-e0601n1:768_10": "abhiratakusalo dānādipuññakusaladhammesu abhiramaṇo ca,",
  "anya-e0601n1:768_11": "pañcasīlādirakkho pañcasīlādīni rakkhituṁ samattho ca, appiccho aniccho ca,",
  "anya-e0601n1:768_12": "rūpādikāmaguṇesu anicchanto ca vā,",
  "anya-e0601n1:768_13": "appakodho dussanalakkhaṇadosato virahito ca,",
  "anya-e0601n1:768_14": "ativujuhadayo atieva ujucittasamannāgato ca, iddhiyā samannāgato ca,",
  "anya-e0601n1:768_15": "appameyyo appameyyehi sīlādiguṇehi sampanno ca,",
  "anya-e0601n1:768_16": "pāsaṁso sīlādiguṇehi buddhādisappurisānaṁ pasaṁsāraho ca,",
  "anya-e0601n1:768_17": "pemavāco atthabyañjanamadhuratāya buddhādisappurisehi pemitabbavācāya sampanno ca,",
  "anya-e0601n1:768_18": "sujanaguṇavidū buddhādisappurisānaṁ sīlādiguṇaṁ vijānako ca,",
  "anya-e0601n1:768_19": "māmako buddhādisajjanānaṁ māmako ca,",
  "anya-e0601n1:768_20": "buddhādiratanattayañca saddhammañca mānanto ca vā, bhaveyyaṁ bhavāmīti.",
  "anya-e0601n1:769_0": "Aṭṭhavīsatimagāthāvaṇṇanā samattā.",
  "anya-e0601n1:770_0": "29.",
  "anya-e0601n1:771_0": " Itthaṁ asaṅkhaye nātha, guṇe lakkhaṇadīpite;",
  "anya-e0601n1:772_0": "Gāthāsu sūcakāsveka, gāthampi sarate budho.",
  "anya-e0601n1:773_0": "30.",
  "anya-e0601n1:774_0": " Caturāpāyamutto so, sādhakatthadvayassa ca;",
  "anya-e0601n1:775_0": "Hatūpaddavajālo ca, lābhī hitasukhassa ca.",
  "anya-e0601n1:776_0": "31.",
  "anya-e0601n1:777_0": " Adhipo naradevānaṁ, catudīpissaropi vā;",
  "anya-e0601n1:778_0": "Bhaveyya antime dehe, tamaññaṁ setachattakaṁ.",
  "anya-e0601n1:779_0": "32.",
  "anya-e0601n1:780_0": " Bhāvanāyānamāruyha, samamessati subbato;",
  "anya-e0601n1:781_0": "Imasmiṁ attabhāvepi, arogo dīghajīviko.",
  "anya-e0601n1:782_0": "33.",
  "anya-e0601n1:783_0": " Pūjito sabbalokehi, bhāvanābhiratīmano;",
  "anya-e0601n1:784_0": "Janappiyo manāpo ca, kā kathākhiladhāraṇe.",
  "anya-e0601n1:785_0": "29.",
  "anya-e0601n1:785_1": "Evaṁ puññenetenatyādi gāthādvayena paṇidhiṁ katvā idāni buddhavandanassa phalānisaṁsaṁ dassento itthantyādi gāthāpañcakaṁ āha.",
  "anya-e0601n1:785_2": "Taṁ pana mūlācariyehi na vuttaṁ,",
  "anya-e0601n1:785_3": "pacchā pana hitakāmehi paṇḍitehi pakkhittaṁ gāthāpañcakanti daṭṭhabbaṁ.",
  "anya-e0601n1:785_4": "Tā pana gāthāyo pathyāvattagāthāti daṭṭhabbā.",
  "anya-e0601n1:786_0": "Tāsu pana paṭhamagāthāyaṁ itthaṁ asaṅkhaye lakkhaṇadīpite nāthaguṇe sūcakāsu gāthāsu ekagāthampi yo budho sarateti sambandho.",
  "anya-e0601n1:786_1": "Itthanti iminā sugatantiādinā vuttappakārena.",
  "anya-e0601n1:786_2": "Asaṅkhayeti ettakā buddhaguṇāti gaṇetuṁ asamatthe. Saṅkhiyate saṅkhayā.",
  "anya-e0601n1:786_3": "Saṅkhiyati gaṇiyatīti vā saṅkhayā .",
  "anya-e0601n1:786_4": "Sakhidhātu saṅkhyāyaṁ yapaccayo.",
  "anya-e0601n1:786_5": "Atha vā saṅkhituṁ na sakkontīti asaṅkhayā.",
  "anya-e0601n1:786_6": "Ettakā buddhaguṇā ettakā buddhaguṇāti niravasesato ekabuddhopi anekavassa satasahassakoṭiyāpi gaṇetuṁ asamatthova. Pageva pana aññeti attho. Vuttampi cetaṁ apadāne –",
  "anya-e0601n1:787_0": "‘‘Buddhopi buddhassa bhaṇeyya vaṇṇaṁ,",
  "anya-e0601n1:788_0": "Kappampi ce aññamabhāsamāno;",
  "anya-e0601n1:789_0": "Khīyetha kappo ciradīghamantare,",
  "anya-e0601n1:790_0": "Vaṇṇo na khīyetha tathāgatassā’’ti ca.",
  "anya-e0601n1:791_0": "‘‘Sakkā samudde udakaṁ, pametuṁ āḷhakena vā;",
  "anya-e0601n1:792_0": "Natveva tava sabbaññu, ñāṇaṁ sakkā pametave’’ti ca.",
  "anya-e0601n1:793_0": "Mahāvaggasaṁyuttaṭṭhakathāyañca ‘‘appamāṇā hi buddhā tesaṁ buddhāpi anavasesato vaṇṇaṁ vattuṁ asamatthā, pageva itarā pajā’’ti ca.",
  "anya-e0601n1:793_1": "Lakkhaṇadīpiteti upalakkhaṇa nayena pakāsitabbe.",
  "anya-e0601n1:793_2": "Ettha ca padhānanayo nidassana nayo ca labbhati.",
  "anya-e0601n1:793_3": "Nāthaguṇeti buddhassa sīlasamādhi paññādiguṇe.",
  "anya-e0601n1:793_4": "Tassa pana padassa vacanattho heṭṭhā vuttoyeva.",
  "anya-e0601n1:793_5": "Sūcakāsvekagāthampīti sūcakāsu ekagāthampīti padacchedo. Sūcakāsūti pakāsakāsu.",
  "anya-e0601n1:793_6": "Gāthāsūti sugatantyādinā vuttāsu chabbīsativandanagāthāsu.",
  "anya-e0601n1:793_7": "Niddhāraṇe cetaṁ bhummavacanaṁ.",
  "anya-e0601n1:793_8": "Kavīhi gāyati kathiyatīti gāthā. Pajjaviseso. Gedhātu sadde tha. Gedhātussa gādeso. Atha vā gaṁ vuccati ñāṇaṁ. Taṁ tiṭṭhati etthāti gāthā.",
  "anya-e0601n1:793_9": "Gaṁsaddūpapadathādhātu gatinivattiyaṁ. Gaṁ vuccati ñāṇaṁ,",
  "anya-e0601n1:793_10": "tena kavīhi bandhitvā thiyati thapiyatīti vā gāthā, tāsu gāthāsu. Ekagāthampīti ekapajjampi. Ettha ca pisaddo garahattho.",
  "anya-e0601n1:793_11": "Tena anekagāthāya buddhaguṇasaraṇe kā kathāvāti sambhāveti. Budhoti yo paṇḍito.",
  "anya-e0601n1:793_12": "So hi atthānatthaṁ budhati jānātītibudhoti vuccati. Sarateti sarati.",
  "anya-e0601n1:793_13": "Chandānurakkhaṇatthañhi parassapadativibhattiyā attanopadatevibhattādeso.",
  "anya-e0601n1:794_0": "30.Soti so budho bhaveyyāti sambandho.",
  "anya-e0601n1:794_1": "Caturāpāyamuttoti nirayatiracchānapetaasurakāyasaṅkhātehi catūhi apāyehi vimutto ca.",
  "anya-e0601n1:794_2": "Puññasammatā ayāyebhuyyena apagatoti apāyo.",
  "anya-e0601n1:794_3": "Ayato sukhato apagatoti vā apāyo. Abyayībhāvasamāsoyaṁ.",
  "anya-e0601n1:794_4": "Atha vā tisso sampattiyo ayanti gacchanti pavattanti etenāti ayo, puññaṁ. Ayadhātu gatiyaṁ a.",
  "anya-e0601n1:794_5": "Puññato ayati gacchati pavattatīti vā,",
  "anya-e0601n1:794_6": "puññakārīhi ayitabbo pavattetabboti vā ayo, sukhaṁ. Tato apagatoti apāyo. Caturo apāyo caturāpāyo,",
  "anya-e0601n1:794_7": "tehi mutto vimuttoti caturāpāyamutto.",
  "anya-e0601n1:794_8": "Sādhakatthadvayassa cāti sādhako atthadvayassa cāti padacchedo.",
  "anya-e0601n1:794_9": "Atthadvayassāti diṭṭhadhammikasamparāyikasaṅkhātassa atthadvayassa. Ettha casaddo aṭṭhānayogo.",
  "anya-e0601n1:794_10": "So pana sādhako tyādīsu padesu yutto. Sādhakoti nipphādako ca.",
  "anya-e0601n1:794_11": "So hi sādheti nipphādetīti sādhakoti vuccati.",
  "anya-e0601n1:795_0": "Hatūpaddavajālo cāti hato upaddavasaṅkhātajālo ca.",
  "anya-e0601n1:795_1": "Hanayittha apanayitthāti hato. Hanadhātu hiṁsāyaṁ ta.",
  "anya-e0601n1:795_2": "Upagantvā davati hiṁsatīti upaddavo, jātibhayādi soḷasaupaddavo. Upapubbadudhātu hiṁsāyaṁ,",
  "anya-e0601n1:795_3": "upaddavā nāma pana soḷasavidhā honti jātibhayaṁ, jarābhayaṁ, byādhibhayaṁ, maraṇabhayaṁ, rājabhayaṁ, corabhayaṁ, aggibhayaṁ, udakabhayaṁ, ūmibhayaṁ, kumbhilabhayaṁ, āvaṭṭabhayaṁ, susukābhayaṁ, attānuvādabhayaṁ, parānuvādabhayaṁ, daṇḍabhayaṁ, duggatibhayañcāti.",
  "anya-e0601n1:795_4": "Jalati hiṁsati macche etenāti jālaṁ, macchajālaṁ. Jālaṁ viyāti jālo, upaddavo.",
  "anya-e0601n1:795_5": "Nitatthena pana jalati hiṁsati satte etenāti jālo. Upaddavo. Jaladhātu hiṁsāyaṁ ṇa.",
  "anya-e0601n1:795_6": "Hato upaddavasaṅkhātajālo yena soti hatūpaddavajālo.",
  "anya-e0601n1:795_7": "Buddhapaṇāmacetanāya pahito upaddavasaṅkhātajālo bhaveyyāti attho.",
  "anya-e0601n1:795_8": "Lābhī hitasukhassa cāti hitassa ca sukhassa ca lābhī ca. Labhanaṁ lābho, taṁ assa atthīti lābhī, hinoti vaḍḍhatīti hitaṁ, atthaṁ. Sukhayatīti sukhaṁ. Yassuppajjati, taṁ sukhitaṁ karotīti attho.",
  "anya-e0601n1:795_9": "Atha vā suṭṭhu dukkhaṁ khanatīti sukhaṁ.",
  "anya-e0601n1:795_10": "Supubba khanudhātu avadhāraṇe kvi. Hitañca sukhañca hitasukhaṁ, tassa lābhī bhaveyyāti attho.",
  "anya-e0601n1:796_0": "31-32.",
  "anya-e0601n1:796_1": "Naradevānaṁ adhipo ca catudīpissaropi vā bhaveyyāti sambandho.",
  "anya-e0601n1:796_2": "Naradevānanti narā ca devā ca naradevā, tesaṁ.",
  "anya-e0601n1:796_3": "Kammatthe cetaṁ chaṭṭhīvacanaṁ. Adhipoti issaro ca.",
  "anya-e0601n1:796_4": "So hi attādhīnaṁ pāti rakkhati dhammena vā adhiabhibhavitvā pāti rakkhatīti adhipoti vuccati. Adhipubbapādhātu rakkhane a,",
  "anya-e0601n1:796_5": "narānaṁ adhipo issaro manussarājā ca devānaṁ adhipo issaro devarājā ca bhaveyyāti attho.",
  "anya-e0601n1:796_6": "Catudīpissaropi vāti ettha pisaddo sambhāvanatthe nipāto.",
  "anya-e0601n1:796_7": "Tena pageva ekadīpissararājabhāvo ca,",
  "anya-e0601n1:796_8": "pade sissararājabhāvo cāti sambhāveti.",
  "anya-e0601n1:796_9": "Vā saddo padapūraṇa mattoyeva. Catudīpissaroti pubbavideho, aparago yāno, jambudīpo,",
  "anya-e0601n1:796_10": "uttarakuru cāti catunnaṁ dīpānaṁ issaro cakkavattirājāpi bhaveyyāti attho.",
  "anya-e0601n1:796_11": "Tattha pubbavidehoti sineruno pure bhavaṁ pubbaṁ,",
  "anya-e0601n1:796_12": "vedena paññāya īhanti vāyamanti etthāti vedeho,",
  "anya-e0601n1:796_13": "vidasaddūpapada īhadhātu vāyāme ṇa. Soyeva videho.",
  "anya-e0601n1:796_14": "Imaṁ dīpamupādāya sineruno pubbadisabhāgattā pubbo ca so videho cāti pubbavideho, pubbadīpo.",
  "anya-e0601n1:797_0": "Aparagoyānoti sineruno apare pacchime bhavo aparo.",
  "anya-e0601n1:797_1": "Gavena yanti gacchanti etthāti goyāno.",
  "anya-e0601n1:797_2": "Gosaddūpapada yādhātu gamane yu.",
  "anya-e0601n1:797_3": "Sineruno pacchima disabhāgattā aparo ca so goyāno cāti aparagoyāno, pacchimadīpo. Jambudīpoti jāyatīti jambū. Yojanasatubbedho rukkho. Janadhātu janane ū. Nassa mo. Bakārāgamo. Jalamajjhe dippatīti dīpo,",
  "anya-e0601n1:797_4": "dippanti jotanti ettha saddhammāti vā dīpo. Dīpadhātu dittiyaṁ a.",
  "anya-e0601n1:797_5": "Tassa pana dviāpoti padacchedaṁ katvā dvidhā āpo sandati etthāti dīpoti bahubbīhisamāsopi yujjati.",
  "anya-e0601n1:797_6": "Jambuyā lakkhito paññāto vā dīpo jambudīpo, dakkhiṇadīpo.",
  "anya-e0601n1:797_7": "Uttarakurūti sineruno uttare bhavā uttarā.",
  "anya-e0601n1:797_8": "Dhammatāsiddhassa pañcasīlassa ānubhāvena kaṁ sukhaṁ urumahantaṁ etthāti kuru. Bahubbīhisamāsoyaṁ. Kuṁ vuccati pāpaṁ.",
  "anya-e0601n1:797_9": "Taṁ rundhanti etthāti vā kuru.",
  "anya-e0601n1:797_10": "Kupubbarudhidhātu āvaraṇe kvi. Dhātvantassa lopo.",
  "anya-e0601n1:797_11": "Sineruno uttaradisabhāgattā uttaro ca so kuru cāti uttarakuru.",
  "anya-e0601n1:797_12": "Uttaradīpoti catunnaṁ dīpānaṁ issaro catudīpissaro, cakkavattirājā labbhati.",
  "anya-e0601n1:798_0": "Evaṁ lokiyahitaṁ dassetvā idāni lokuttarahitaṁ dassento āha antime dehe…pe… subbatoti antime dehe subbato bhāvanāyānaṁ āruyha aññaṁ taṁ setachattakaṁ dhārento samaṁ essatīti sambandho.",
  "anya-e0601n1:798_1": "Tattha pana atthakkamena vaṇṇayissāma. Antimeti carime pacchime vā.",
  "anya-e0601n1:798_2": "Ante pariyosāne bhavo antimo, pacchimasarīro. Tasmiṁ. Deheti sarīre.",
  "anya-e0601n1:798_3": "Dihati upaciyati vaḍḍhatīti deho, sarīro. Dihadhātu upacaye ṇa.",
  "anya-e0601n1:798_4": "Atha vā dihati upacayati etena puññāpuññanti deho,",
  "anya-e0601n1:798_5": "pacchimabhavabhūte bhabbakulaputtabhūte vā sarīreti attho.",
  "anya-e0601n1:798_6": "Subbatoti suṭṭhu paṭipannako hutvā .",
  "anya-e0601n1:798_7": "Suṭṭhu vataṁ paṭipannaṁ assāti subbato. Vakārassabbo.",
  "anya-e0601n1:798_8": "Bhāvanāyānamāruyhāti bhāvanāyānaṁ āruyhāti padacchedo.",
  "anya-e0601n1:798_9": "Vipassanābhāvanāsaṅkhātayānaṁ āruhitvāti attho.",
  "anya-e0601n1:798_10": "Bhāvetabbā vaḍḍhetabbāti bhāvanā. Tebhūmaka saṅkhārārammaṇaṁ.",
  "anya-e0601n1:798_11": "Atha vā tadārammaṇaṁ bhāveti vaḍḍhetīti bhāvanā, vipassanāpaññā.",
  "anya-e0601n1:798_12": "Bhūdhātu sattāyaṁ vaḍḍhane vā yu.",
  "anya-e0601n1:798_13": "Sā ca samathavipassanā bhāvanāvasena duvidhā hoti.",
  "anya-e0601n1:798_14": "Tattha idha pana aññaṁ setachattakanti saddantarasanniṭṭhānena vipassanābhāvanā adhippetā.",
  "anya-e0601n1:798_15": "Yanti pāpuṇanti etena nibbānanti yānaṁ, aniccādivipassanāñāṇaṁ. Yādhātu gatiyaṁ yu.",
  "anya-e0601n1:798_16": "Bhāvanāsaṅkhātaṁ yānaṁ bhāvanāyānaṁ,",
  "anya-e0601n1:798_17": "bhāvanā ca sā yānañcāti vā bhāvanāyānaṁ.",
  "anya-e0601n1:799_0": "Āruyhāti ārohitvā.",
  "anya-e0601n1:799_1": "Pakatiyānasadisaṁ anicca dukkhaanattayānaṁ āruhitvāti attho.",
  "anya-e0601n1:799_2": "Aniccādilakkhaṇena hi vinā maggaphalanibbānaṁ patto nāma natthi.",
  "anya-e0601n1:799_3": "Tasmā bhāvanāyānamāruyhāti vuttaṁ. Aññanti arahattaphalaṁ.",
  "anya-e0601n1:799_4": "Tañhi paṭhamamaggena ādiṭṭhamariyādaṁ anatikkamitvā catusaccadhammaṁ avabujjhatīti aññanti vuccati. Āpubbañādhātu avabodhane kvi. Āsaddo mariyādattho.",
  "anya-e0601n1:799_5": "Setachattakanti odātātapattaṁ. Seviyatīti setaṁ, dhavalaṁ. Sidhātu sevāyaṁ ta.",
  "anya-e0601n1:799_6": "Kilesatapaṁ chādetīti chattaṁ. Chadadhātu saṁvaraṇe ta. Taṁyeva chattakaṁ.",
  "anya-e0601n1:799_7": "Setañca taṁ chattakañcāti setachattakaṁ.",
  "anya-e0601n1:799_8": "Arahattaphalaātapattaṁ labbhati.",
  "anya-e0601n1:799_9": "Aññaṁ arahattaphalasaṅkhātaṁ setachattakaṁ dhārento hutvāti sambandho. Samanti nibbānaṁ.",
  "anya-e0601n1:799_10": "Tañhi sabbaṁ vaṭṭadukkhaṁ samati vūpasamati nirujjhati etthāti samanti vuccati. Essatīti pāpuṇissatīti.",
  "anya-e0601n1:800_0": "Idāni diṭṭhadhammikatthaṁ dassento imasmiṁ attabhāvepītiādimāha.",
  "anya-e0601n1:800_1": "Tattha imasmiṁ attabhāvepi arogo ca dīghāyuko ca sabbalokehi pūjito ca bhāvanābhi ratimano ca janappiyo ca manāpo ca bhaveyyāti yojanā.",
  "anya-e0601n1:800_2": "Attabhāvepīti ettha pisaddo sampiṇḍanattho.",
  "anya-e0601n1:800_3": "Tena samparāyikatthaṁ sampiṇḍeti.",
  "anya-e0601n1:800_4": "Attāti bhavati etena abhidhānaṁ buddhi cāti attabhāvo.",
  "anya-e0601n1:800_5": "Khandhapañcakassetamadhivacanaṁ. Arogoti sabbabyādhiviraho ca.",
  "anya-e0601n1:800_6": "So hi natthi rogo assāti arogoti vuccati. Dīghajīvikoti dīghāyuko ca.",
  "anya-e0601n1:800_7": "So hi dīghā jīvi āyu assāti dīghajīvikoti vuccati.",
  "anya-e0601n1:801_0": "33.Sabbalokehīti sabbadevamanussehi. Pūjitoti pūjitabbo ca.",
  "anya-e0601n1:801_1": "Bhāvanābhiratimanoti samathavipassanā saṅkhātāya bhāvanāya abhiramaṇacitto ca.",
  "anya-e0601n1:801_2": "Janappiyoti sabbajanehi piyāyitabbo ca.",
  "anya-e0601n1:801_3": "Manāpoti sabbasattānaṁ cittavaḍḍhanako ca bhaveyyāti sambandho.",
  "anya-e0601n1:802_0": "Evaṁ chabbīsatiyā vandanagāthāsu ekagāthāmattampi buddhaguṇānussaraṇe phalānisaṁsaṁ dassetvā idāni sabbagāthāyo vacasā dhāretvā buddhavandane anekāni phalānisaṁsāni dassetuṁ kā kathākhiladhāraṇeti āha.",
  "anya-e0601n1:802_1": "Tattha kā kathākhiladhāraṇeti kā kathā akhiladhāraṇeti padacchedo.",
  "anya-e0601n1:802_2": "Sabbabuddhavandanagāthāya vacasā dhāraṇe kiṁ vattabbā yevāti attho.",
  "anya-e0601n1:803_0": "Ettha ca akhilasaddo sabbavācako anipphannapāṭipadiko. Atha vā khiyanaṁ khilaṁ. Khidhātu khaye lapaccayo.",
  "anya-e0601n1:803_1": "Khayaṁ lāti gaṇhātīti vā khilaṁ, appakaṁ.",
  "anya-e0601n1:803_2": "Khayasaddūpapadalādhātu gahaṇe a. Na khilaṁ akhilaṁ, sabbagāthāyo. Dhāriyate dhāraṇaṁ,",
  "anya-e0601n1:803_3": "akhilāya sabbāya gāthāya dhāraṇaṁ akhiladhāraṇaṁ, tasmiṁ.",
  "anya-e0601n1:803_4": "Chabbīsatiyā buddhavandanagāthāsu ekaṁ gāthaṁ vacasā dhārayitvā buddhavandane yathāvuttaphalānisaṁsāni labbhanti,",
  "anya-e0601n1:803_5": "pageva pana sabbabuddhavandanagāthāyo vacasā dhārayitvā dine dine buddhavandaneti atthoti.",
  "anya-e0601n1:803_6": "Iminā pana gāthāpañcakena yathāvutta phalānisaṁsaṁ ñatvā saddahako sammādiṭṭhiko kulaputto sabbabuddhavandanagāthāyo vacasā dhārayitvā rattindivaṁ pubbaṇhakāle ca sāyanhakāle ca rattiyā paṭhamayāme ca pacchimayāme ca satataṁ samitaṁ nirantaraṁ buddhaṁ vandeyyāti uyyojanaṁ dassetīti.",
  "anya-e0601n1:804_0": "Pañcakagāthāvaṇṇanā samattā.",
  "anya-e0601n1:805_0": "Iti porāṇācariyehi vanditassa namakkārassa saddatthanayehi chandālaṅkāranayehi ca saṇhasukhumasududdasa gambhīrassa buddhassa duppaṭividhaguṇaparidīpakassa sappurisānaṁ cittapasannajanakassa sāṭṭhakathe piṭakattaye asaṁhira visāradañāṇacārinā sāsanasodhakena bhaddantareva tattheravarena racitā buddhaguṇappadīpikanāmikā vaṇṇanā.",
  "anya-e0601n1:806_0": "Nigamana",
  "anya-e0601n1:807_0": "Idaṁ pana puraṁ nimmitena sirīpavaravijayānantayasapaṇḍita tribhavanādityādhipatimahādhammarājādhirājāti lañchitanāmikena piṭakattayapāḷiṁ silārūḷhaṁ kārayitvā pañcama saṅgītikaraṇena timahādhammarājena ratanāpuñjanti sammate rājadhānībhūte nānākulasaṁkiṇṇe puññadhaññavantānaṁ sādhūnañca sīlasamādhipaññavantānaṁ bhikkhūnañca nivāsabhūte buddhadhammasaṅgharatanākare candimasūriyā viya buddhasāsanujjotane mantale nagare iti parikittite mahārāme dese vasantena upāsaka guṇasampannena nāmikena upāsakena ca tassupaṭṭhākāya nāmikāya upāsikāya ca samakusalacchandaṁ katvā nibbānassa sacchikaraṇatthāya kārite manorame suvaṇṇena limpitattā suvaṇṇavatī nāmike dvibhummike mahiṭṭhakavihāre aṭṭhahi disāhi āgatānaṁ sutesanabhikkhūnaṁ sāṭṭhakathaṁ piṭakattayaṁ dine dine satataṁ nirantaraṁ vācentena adhivasantena sāṭṭhakathe piṭakattaye asaṁhiravisāradañāṇacārinā mantale pure pariyattisāsanahitadhammācariyagaṇassa jeṭṭhukkaṭṭhabhūtena revatābhipaṇḍitadhajasāsanavaṁsamahādhammarājagurūti ca agga mahāpaṇḍitāti ca laddhalañchitena mūladvādasasāsana karamahāgaṇassa jeṭṭhamahānāyakabhūtena sāsanāpruñño ācariyoti vissutena sāsanasodhaka mahānāyakattheravarena porāṇehi tattha tattha pāḷiyaṁ bhagavatā vuttehi buddhaguṇappakāsakehi buddhaguṇapadehi thomitvā vanditassa atthabyañjanena chandālaṅkāranayena ca pathavīsandhārakassa udakakkhandhassa viya gambhīrassa pabbatena paṭicchādetvā ṭhapitassa vatthussa viya atiduddasassa satadhā bhinnassa vālassa aggakoṭiyā viya atisaṇha sukhumassa puthujjanañāṇena buddhassa duppaṭividhaguṇaparidīpakassa namakkārassa līnatthappakāsanā buddhaguṇappadīpikanāmikā saṁvaṇṇanā tāsu tāsu aṭṭhakathāṭīkāsu āgataṁ saṁvaṇṇanānayaṁ nissāya paññāpāṭavatthāya sāsanavuddhiyā ca katā.",
  "anya-e0601n1:808_0": "Ettāvatā ca –",
  "anya-e0601n1:809_0": "Sampatte cakkavasse sā, dvisahasse catūsate;",
  "anya-e0601n1:810_0": "Navādhikāsitīyā ca, sakkarāje ca sampatte.",
  "anya-e0601n1:811_0": "Sattatisatasahassa, vasse phussamāsasseva;",
  "anya-e0601n1:812_0": "Kālapakkhasattame ca, buddhadine suniṭṭhitā; Sāmañña.",
  "anya-e0601n1:813_0": "Esā ca saṅkharontena, yaṁ puññaṁ pasutaṁ mayā;",
  "anya-e0601n1:814_0": "Aññampi tena puññena, patvā sambodhimuttamaṁ.",
  "anya-e0601n1:815_0": "Saṁsārato bahū satte, tārayitvā taṇhakkhayaṁ;",
  "anya-e0601n1:816_0": "Nibbānaṁ sacchikāreyyaṁ, maggañāṇuttarena ca.",
  "anya-e0601n1:817_0": "Sadā rakkhantu rājāno, dhammeneva pajaṁ imaṁ;",
  "anya-e0601n1:818_0": "Sabbe sattā sukhī hontu, jotentu jinasāsanaṁ.",
  "anya-e0601n1:819_0": "Mrammaraṭṭhe manussā ca, sabbadā nirupaddavā;",
  "anya-e0601n1:820_0": "Niccaṁ kalyāṇasaṅkappā, pappontu amataṁ padanti.",
  "anya-e0601n1:821_0": "Buddhaguṇappadīpikanāmikā",
  "anya-e0601n1:822_0": "Namakkāraṭīkā samattā."
}