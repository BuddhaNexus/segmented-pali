{
  "atk-s0201a1:0_0": "1. Mūlapariyāyavaggo",
  "atk-s0201a1:1_0": "1. Mūlapariyāyasuttavaṇṇanā",
  "atk-s0201a1:2_0": "1.",
  "atk-s0201a1:2_1": "Yaṁ panetaṁ ‘‘evaṁ me suta’’ntiādikaṁ nidānaṁ. Tattha evanti nipātapadaṁ. Metiādīni nāmapadāni.",
  "atk-s0201a1:2_2": "Ukkaṭṭhāyaṁ viharatīti ettha vīti upasaggapadaṁ,",
  "atk-s0201a1:2_3": "haratīti ākhyātapadanti iminā tāva nayena padavibhāgo veditabbo.",
  "atk-s0201a1:3_0": "Atthato pana evaṁ-saddo tāva upamūpadesasampahaṁsanagarahaṇavacanasampaṭiggahākāranidassanāvadhāraṇādianekatthappabhedo.",
  "atk-s0201a1:3_1": "Tathāhesa – ‘‘evaṁ jātena maccena kattabbaṁ kusalaṁ bahu’’nti evamādīsu (dha. pa. 53) upamāyaṁ āgato. ‘‘Evaṁ te abhikkamitabbaṁ,",
  "atk-s0201a1:3_2": "evaṁ te paṭikkamitabba’’ntiādīsu (a. ni. 4.122) upadese. ‘‘Evametaṁ bhagavā, evametaṁ sugatā’’tiādīsu (a. ni. 3.66) sampahaṁsane.",
  "atk-s0201a1:3_3": "‘‘Evamevaṁ panāyaṁ vasalī yasmiṁ vā tasmiṁ vā tassa muṇḍakassa samaṇakassa vaṇṇaṁ bhāsatī’’tiādīsu (saṁ. ni. 1.187) garahaṇe.",
  "atk-s0201a1:3_4": "‘‘Evaṁ bhanteti kho te bhikkhū bhagavato paccassosu’’ntiādīsu (ma. ni. 1.1) vacanasampaṭiggahe. ‘‘Evaṁ byākho ahaṁ, bhante,",
  "atk-s0201a1:3_5": "bhagavatā dhammaṁ desitaṁ ājānāmī’’tiādīsu (ma. ni. 1.398) ākāre. ‘‘Ehi tvaṁ, māṇavaka,",
  "atk-s0201a1:3_6": "yena samaṇo ānando tenupasaṅkama,",
  "atk-s0201a1:3_7": "upasaṅkamitvā mama vacanena samaṇaṁ, ānandaṁ,",
  "atk-s0201a1:3_8": "appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha – ‘subho māṇavo todeyyaputto, bhavantaṁ ānandaṁ,",
  "atk-s0201a1:3_9": "appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’ti,",
  "atk-s0201a1:3_10": "evañca vadehi sādhu kira bhavaṁ ānando yena subhassa māṇavassa todeyyaputtassa nivesanaṁ,",
  "atk-s0201a1:3_11": "tenupasaṅkamatu anukampaṁ upādāyā’’tiādīsu (dī. ni. 1.445) nidassane. ‘‘Taṁ kiṁ maññatha, kālāmā,",
  "atk-s0201a1:3_12": "ime dhammā kusalā vā akusalā vāti? Akusalā, bhante. Sāvajjā vā anavajjā vāti? Sāvajjā, bhante.",
  "atk-s0201a1:3_13": "Viññugarahitā vā viññuppasatthā vāti? Viññugarahitā, bhante.",
  "atk-s0201a1:3_14": "Samattā samādinnā ahitāya dukkhāya saṁvattanti no vā, kathaṁ vo ettha hotīti? Samattā, bhante,",
  "atk-s0201a1:3_15": "samādinnā ahitāya dukkhāya saṁvattanti,",
  "atk-s0201a1:3_16": "evaṁ no ettha hotī’’tiādīsu (a. ni. 3.66) avadhāraṇe.",
  "atk-s0201a1:3_17": "Svāyamidha ākāranidassanāvadhāraṇesu daṭṭhabbo.",
  "atk-s0201a1:4_0": "Tattha ākāraṭṭhena evaṁsaddena etamatthaṁ dīpeti – nānānayanipuṇaṁ anekajjhāsayasamuṭṭhānaṁ atthabyañjanasampannaṁ vividhapāṭihāriyaṁ dhammatthadesanāpaṭivedhagambhīraṁ sabbasattānaṁ sakasakabhāsānurūpato sotapathamāgacchantaṁ tassa bhagavato vacanaṁ sabbappakārena ko samattho viññātuṁ,",
  "atk-s0201a1:4_1": "sabbathāmena pana sotukāmataṁ janetvāpi evaṁ me sutaṁ, mayāpi ekenākārena sutanti.",
  "atk-s0201a1:5_0": "Nidassanaṭṭhena ‘‘nāhaṁ sayambhū,",
  "atk-s0201a1:5_1": "na mayā idaṁ sacchikata’’nti attānaṁ parimocento evaṁ me sutaṁ,",
  "atk-s0201a1:5_2": "mayāpi evaṁ sutanti idāni vattabbaṁ sakalaṁ suttaṁ nidasseti.",
  "atk-s0201a1:6_0": "Avadhāraṇaṭṭhena ‘‘etadaggaṁ, bhikkhave,",
  "atk-s0201a1:6_1": "mama sāvakānaṁ bhikkhūnaṁ bahussutānaṁ yadidaṁ ānando, gatimantānaṁ, satimantānaṁ, dhitimantānaṁ,",
  "atk-s0201a1:6_2": "upaṭṭhākānaṁ yadidaṁ ānando’’ti (a. ni. 1.219-223) evaṁ bhagavatā,",
  "atk-s0201a1:6_3": "‘‘āyasmā ānando atthakusalo dhammakusalo byañjanakusalo niruttikusalo pubbāparakusalo’’ti (a. ni.",
  "atk-s0201a1:6_4": "5.169) evaṁ dhammasenāpatinā ca pasatthabhāvānurūpaṁ attano dhāraṇabalaṁ dassento sattānaṁ sotukamyataṁ janeti ‘‘evaṁ me sutaṁ,",
  "atk-s0201a1:6_5": "tañca kho atthato vā byañjanato vā anūnamanadhikaṁ,",
  "atk-s0201a1:6_6": "evameva na aññathā daṭṭhabba’’nti.",
  "atk-s0201a1:7_0": "Me-saddo tīsu atthesu dissati.",
  "atk-s0201a1:7_1": "Tathā hissa ‘‘gāthābhigītaṁ me abhojaneyya’’ntiādīsu (su. ni. 81) mayāti attho. ‘‘Sādhu me, bhante bhagavā,",
  "atk-s0201a1:7_2": "saṁkhittena dhammaṁ desetū’’tiādīsu (saṁ. ni. 4.88) mayhanti attho. ‘‘Dhammadāyādā me, bhikkhave, bhavathā’’tiādīsu (ma. ni. 1.29) mamāti attho.",
  "atk-s0201a1:7_3": "Idha pana ‘‘mayā suta’’nti ca ‘‘mama suta’’nti ca atthadvaye yujjati.",
  "atk-s0201a1:8_0": "Sutanti ayaṁ suta-saddo saupasaggo ca anupasaggo ca gamana-vissuta-kilinna-upacitānuyoga-sotaviññeyya-sotadvārānusāraviññātādianekatthappabhedo.",
  "atk-s0201a1:8_1": "Tathā hissa ‘‘senāya pasuto’’tiādīsu gacchantoti attho.",
  "atk-s0201a1:8_2": "‘‘Sutadhammassa passato’’tiādīsu (udā.",
  "atk-s0201a1:8_3": "11) vissutadhammassāti attho,",
  "atk-s0201a1:8_4": "‘‘avassutā avassutassāti’’ādīsu (pāci.",
  "atk-s0201a1:8_5": "657) kilinnā kilinnassāti attho.",
  "atk-s0201a1:8_6": "‘‘Tumhehi puññaṁ pasutaṁ anappaka’’ntiādīsu (khu. pā. 7.12) upacitanti attho.",
  "atk-s0201a1:8_7": "‘‘Ye jhānapasutā dhīrā’’tiādīsu (dha. pa. 181) jhānānuyuttāti attho.",
  "atk-s0201a1:8_8": "‘‘Diṭṭhaṁ sutaṁ muta’’ntiādīsu (ma. ni. 1.241) sotaviññeyyanti attho.",
  "atk-s0201a1:8_9": "‘‘Sutadharo sutasannicayo’’tiādīsu (ma. ni.",
  "atk-s0201a1:8_10": "1.339) sotadvārānusāraviññātadharoti attho.",
  "atk-s0201a1:8_11": "Idha panassa sotadvārānusārena ‘‘upadhārita’’nti vā ‘‘upadhāraṇa’’nti vāti attho.",
  "atk-s0201a1:8_12": "Me-saddassa hi mayāti atthe sati ‘‘evaṁ mayā sutaṁ sotadvārānusārena upadhārita’’nti yujjati.",
  "atk-s0201a1:8_13": "Mamāti atthe sati ‘‘evaṁ mama sutaṁ sotadvārānusārena upadhāraṇa’’nti yujjati.",
  "atk-s0201a1:9_0": "Evametesu tīsu padesu evanti sotaviññāṇādiviññāṇakiccanidassanaṁ.",
  "atk-s0201a1:9_1": "Meti vuttaviññāṇasamaṅgipuggalanidassanaṁ.",
  "atk-s0201a1:9_2": "Sutanti assavanabhāvappaṭikkhepato anūnānadhikāviparītaggahaṇanidassanaṁ.",
  "atk-s0201a1:9_3": "Tathā evanti tassā sotadvārānusārena pavattāya viññāṇavīthiyā nānappakārena ārammaṇe pavattibhāvappakāsanaṁ. Meti attappakāsanaṁ. Sutanti dhammappakāsanaṁ.",
  "atk-s0201a1:9_4": "Ayañhettha saṅkhepo ‘‘nānappakārena ārammaṇe pavattāya viññāṇavīthiyā mayā na aññaṁ kataṁ, idaṁ pana kataṁ, ayaṁ dhammo suto’’ti.",
  "atk-s0201a1:10_0": "Tathā evanti niddisitabbappakāsanaṁ. Meti puggalappakāsanaṁ.",
  "atk-s0201a1:10_1": "Sutanti puggalakiccappakāsanaṁ.",
  "atk-s0201a1:10_2": "Idaṁ vuttaṁ hoti – yaṁ suttaṁ niddisissāmi, taṁ mayā evaṁ sutanti.",
  "atk-s0201a1:11_0": "Tathā evanti yassa cittasantānassa nānākārappavattiyā nānatthabyañjanaggahaṇaṁ hoti, tassa nānākāraniddeso.",
  "atk-s0201a1:11_1": "Evanti hi ayaṁ ākārapaññatti, meti kattuniddeso, sutanti visayaniddeso.",
  "atk-s0201a1:11_2": "Ettāvatā nānākārappavattena cittasantānena taṁsamaṅgino kattuvisaye gahaṇasanniṭṭhānaṁ kataṁ hoti.",
  "atk-s0201a1:12_0": "Atha vā evanti puggalakiccaniddeso. Sutanti viññāṇakiccaniddeso.",
  "atk-s0201a1:12_1": "Meti ubhayakiccayuttapuggalaniddeso.",
  "atk-s0201a1:12_2": "Ayaṁ panettha saṅkhepo – mayā savanakiccaviññāṇasamaṅginā puggalena viññāṇavasena laddhasavanakiccavohārena sutanti.",
  "atk-s0201a1:13_0": "Tattha evanti ca meti ca saccikaṭṭhaparamatthavasena avijjamānapaññatti.",
  "atk-s0201a1:13_1": "Kiñhettha taṁ paramatthato atthi,",
  "atk-s0201a1:13_2": "yaṁ evanti vā meti vā niddesaṁ labhetha? Sutanti vijjamānapaññatti.",
  "atk-s0201a1:13_3": "Yañhi tamettha sotena upaladdhaṁ,",
  "atk-s0201a1:13_4": "taṁ paramatthato vijjamānanti.",
  "atk-s0201a1:14_0": "Tathā evanti ca meti ca taṁ taṁ upādāya vattabbato upādāpaññatti.",
  "atk-s0201a1:14_1": "Sutanti diṭṭhādīni upanidhāya vattabbato upanidhāpaññatti.",
  "atk-s0201a1:14_2": "Ettha ca evanti vacanena asammohaṁ dīpeti.",
  "atk-s0201a1:14_3": "Na hi sammūḷho nānappakārapaṭivedhasamattho hoti.",
  "atk-s0201a1:14_4": "Sutanti vacanena sutassa asammosaṁ dīpeti.",
  "atk-s0201a1:14_5": "Yassa hi sutaṁ sammuṭṭhaṁ hoti ,",
  "atk-s0201a1:14_6": "na so kālantarena mayā sutanti paṭijānāti.",
  "atk-s0201a1:14_7": "Iccassa asammohena paññāsiddhi, asammosena pana satisiddhi.",
  "atk-s0201a1:14_8": "Tattha paññā pubbaṅgamāya satiyā byañjanāvadhāraṇasamatthatā,",
  "atk-s0201a1:14_9": "satipubbaṅgamāya paññāya atthapaṭivedhasamatthatā,",
  "atk-s0201a1:14_10": "tadubhayasamatthatāyogena atthabyañjanasampannassa dhammakosassa anupālanasamatthato dhammabhaṇḍāgārikattasiddhi.",
  "atk-s0201a1:15_0": "Aparo nayo – evanti vacanena yoniso manasikāraṁ dīpeti,",
  "atk-s0201a1:15_1": "ayoniso manasikaroto hi nānappakārapaṭivedhābhāvato.",
  "atk-s0201a1:15_2": "Sutanti vacanena avikkhepaṁ dīpeti,",
  "atk-s0201a1:15_3": "vikkhittacittassa savanābhāvato.",
  "atk-s0201a1:15_4": "Tathā hi vikkhittacitto puggalo sabbasampattiyā vuccamānopi ‘‘na mayā sutaṁ, puna bhaṇathā’’ti bhaṇati.",
  "atk-s0201a1:15_5": "Yoniso manasikārena cettha attasammāpaṇidhiṁ pubbe ca katapuññataṁ sādheti,",
  "atk-s0201a1:15_6": "sammā apaṇihitattassa pubbe akatapuññassa vā tadabhāvato.",
  "atk-s0201a1:15_7": "Avikkhepena pana saddhammassavanaṁ sappurisūpanissayañca sādheti.",
  "atk-s0201a1:15_8": "Na hi vikkhittacitto sotuṁ sakkoti,",
  "atk-s0201a1:15_9": "na ca sappurise anupassayamānassa savanaṁ atthīti.",
  "atk-s0201a1:16_0": "Aparo nayo – yasmā evanti yassa cittasantānassa nānākārappavattiyā nānatthabyañjanaggahaṇaṁ hoti,",
  "atk-s0201a1:16_1": "tassa nānākāraniddesoti vuttaṁ.",
  "atk-s0201a1:16_2": "So ca evaṁ bhaddako ākāro na sammā appaṇihitattano pubbe akatapuññassa vā hoti,",
  "atk-s0201a1:16_3": "tasmā evanti iminā bhaddakena ākārena pacchimacakkadvayasampattiṁ attano dīpeti,",
  "atk-s0201a1:16_4": "sutanti savanayogena purimacakkadvayasampattiṁ.",
  "atk-s0201a1:16_5": "Na hi appatirūpadese vasato sappurisūpanissayavirahitassa vā savanaṁ atthi.",
  "atk-s0201a1:16_6": "Iccassa pacchimacakkadvayasiddhiyā āsayasuddhi siddhā hoti.",
  "atk-s0201a1:16_7": "Purimacakkadvayasiddhiyā payogasuddhi.",
  "atk-s0201a1:16_8": "Tāya ca āsayasuddhiyā adhigamabyattisiddhi,",
  "atk-s0201a1:16_9": "payogasuddhiyā āgamabyattisiddhi.",
  "atk-s0201a1:16_10": "Iti payogāsayasuddhassa āgamādhigamasampannassa vacanaṁ aruṇuggaṁ viya sūriyassa udayato yonisomanasikāro viya ca kusalakammassa arahati bhagavato vacanassa pubbaṅgamaṁ bhavitunti ṭhāne nidānaṁ ṭhapento evaṁ me sutantiādimāha.",
  "atk-s0201a1:17_0": "Aparo nayo – evanti iminā nānappakārapaṭivedhadīpakena vacanena attano atthapaṭibhānapaṭisambhidāsampattisabbhāvaṁ dīpeti.",
  "atk-s0201a1:17_1": "Sutanti iminā sotabbabhedapaṭivedhadīpakena dhammaniruttipaṭisambhidāsampattisabbhāvaṁ .",
  "atk-s0201a1:17_2": "Evanti ca idaṁ yonisomanasikāradīpakaṁ vacanaṁ bhāsamāno – ‘‘ete mayā dhammā manasānupekkhitā diṭṭhiyā suppaṭividdhā’’ti dīpeti.",
  "atk-s0201a1:17_3": "Sutanti idaṁ savanayogadīpakaṁ vacanaṁ bhāsamāno – ‘‘bahū mayā dhammā sutā dhātā vacasā paricitā’’ti dīpeti.",
  "atk-s0201a1:17_4": "Tadubhayenapi atthabyañjanapāripūriṁ dīpento savane ādaraṁ janeti.",
  "atk-s0201a1:17_5": "Atthabyañjanaparipuṇṇañhi dhammaṁ ādarena assuṇanto mahatā hitā paribāhiro hotīti ādaraṁ janetvā sakkaccaṁ dhammo sotabboti.",
  "atk-s0201a1:18_0": "‘‘Evaṁ me suta’’nti iminā pana sakalena vacanena āyasmā ānando tathāgatappaveditaṁ dhammaṁ attano adahanto asappurisabhūmiṁ atikkamati,",
  "atk-s0201a1:18_1": "sāvakattaṁ paṭijānanto sappurisabhūmiṁ okkamati.",
  "atk-s0201a1:18_2": "Tathā asaddhammā cittaṁ vuṭṭhāpeti,",
  "atk-s0201a1:18_3": "saddhamme cittaṁ patiṭṭhāpeti.",
  "atk-s0201a1:18_4": "‘‘Kevalaṁ sutamevetaṁ mayā tasseva pana bhagavato vacana’’nti dīpento attānaṁ parimoceti, satthāraṁ apadisati, jinavacanaṁ appeti, dhammanettiṁ patiṭṭhāpeti.",
  "atk-s0201a1:19_0": "Apica ‘‘evaṁ me suta’’nti attanā uppāditabhāvaṁ appaṭijānanto purimavacanaṁ vivaranto ‘‘sammukhā paṭiggahitamidaṁ mayā tassa bhagavato catuvesārajjavisāradassa dasabaladharassa āsabhaṭṭhānaṭṭhāyino sīhanādanādino sabbasattuttamassa dhammissarassa dhammarājassa dhammādhipatino dhammadīpassa dhammasaraṇassa saddhammavaracakkavattino sammāsambuddhassa vacanaṁ,",
  "atk-s0201a1:19_1": "na ettha atthe vā dhamme vā pade vā byañjane vā kaṅkhā vā vimati vā kattabbā’’ti sabbadevamanussānaṁ imasmiṁ dhamme assaddhiyaṁ vināseti, saddhāsampadaṁ uppādetīti. Tenetaṁ vuccati –",
  "atk-s0201a1:20_0": "‘‘Vināsayati assaddhaṁ, saddhaṁ vaḍḍheti sāsane;",
  "atk-s0201a1:21_0": "Evaṁ me sutamiccevaṁ, vadaṁ gotamasāvako’’ti.",
  "atk-s0201a1:22_0": "Ekanti gaṇanaparicchedaniddeso. Samayanti paricchinnaniddeso.",
  "atk-s0201a1:22_1": "Ekaṁ samayanti aniyamitaparidīpanaṁ. Tattha samayasaddo –",
  "atk-s0201a1:23_0": "Samavāye khaṇe kāle, samūhe hetudiṭṭhisu;",
  "atk-s0201a1:24_0": "Paṭilābhe pahāne ca, paṭivedhe ca dissati.",
  "atk-s0201a1:25_0": "Tathā hissa ‘‘appeva nāma svepi upasaṅkameyyāma kālañca samayañca upādāyā’’ti evamādīsu (dī. ni. 1.447) samavāyo attho. ‘‘Ekova kho, bhikkhave,",
  "atk-s0201a1:25_1": "khaṇo ca samayo ca brahmacariyavāsāyā’’tiādīsu (a. ni. 8.29) khaṇo.",
  "atk-s0201a1:25_2": "‘‘Uṇhasamayo pariḷāhasamayo’’tiādīsu (pāci. 358) kālo.",
  "atk-s0201a1:25_3": "‘‘Mahāsamayo pavanasmi’’ntiādīsu samūho. ‘‘Samayopi kho te, bhaddāli, appaṭividdho ahosi,",
  "atk-s0201a1:25_4": "bhagavā kho sāvatthiyaṁ viharati, bhagavāpi maṁ jānissati, ‘bhaddāli,",
  "atk-s0201a1:25_5": "nāma bhikkhu satthusāsane sikkhāya na paripūrakārī’ti, ayampi kho te, bhaddāli,",
  "atk-s0201a1:25_6": "samayo appaṭividdho ahosī’’tiādīsu (ma. ni. 2.135) hetu .",
  "atk-s0201a1:25_7": "‘‘Tena kho pana samayena uggāhamāno paribbājako samaṇamuṇḍikāputto samayappavādake tindukācīre ekasālake mallikāya ārāme paṭivasatī’’tiādīsu (ma. ni. 2.260) diṭṭhi.",
  "atk-s0201a1:26_0": "‘‘Diṭṭhe dhamme ca yo attho, yo cattho samparāyiko;",
  "atk-s0201a1:27_0": "Atthābhisamayā dhīro, paṇḍitoti pavuccatī’’ti. –",
  "atk-s0201a1:28_0": "Ādīsu (saṁ. ni. 1.129) paṭilābho.",
  "atk-s0201a1:28_1": "‘‘Sammā mānābhisamayā antamakāsi dukkhassā’’tiādīsu (ma. ni. 1.24) pahānaṁ.",
  "atk-s0201a1:28_2": "‘‘Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho’’tiādīsu (paṭi. ma. 3.1) paṭivedho. Idha panassa kālo attho.",
  "atk-s0201a1:28_3": "Tena saṁvacchara-utu-māsaḍḍhamāsa-ratti-diva-pubbaṇha-majjhanhika-sāyanha- paṭhamamajjhimapacchimayāma-muhuttādīsu kālappabhedabhūtesu samayesu ekaṁ samayanti dīpeti.",
  "atk-s0201a1:29_0": "Tattha kiñcāpi etesu saṁvaccharādīsu samayesu yaṁ yaṁ suttaṁ yamhi yamhi saṁvacchare utumhi māse pakkhe rattibhāge divasabhāge vā vuttaṁ,",
  "atk-s0201a1:29_1": "sabbaṁ taṁ therassa suviditaṁ suvavatthāpitaṁ paññāya.",
  "atk-s0201a1:29_2": "Yasmā pana ‘‘evaṁ me sutaṁ asukasaṁvacchare asukautumhi asukamāse asukapakkhe asukarattibhāge asukadivasabhāge vā’’ti evaṁ vutte na sakkā sukhena dhāretuṁ vā uddisituṁ vā uddisāpetuṁ vā, bahu ca vattabbaṁ hoti,",
  "atk-s0201a1:29_3": "tasmā ekeneva padena tamatthaṁ samodhānetvā ‘‘ekaṁ samaya’’nti āha.",
  "atk-s0201a1:30_0": "Ye vā ime gabbhokkantisamayo jātisamayo saṁvegasamayo abhinikkhamanasamayo dukkarakārikasamayo māravijayasamayo abhisambodhisamayo diṭṭhadhammasukhavihārasamayo desanāsamayo parinibbānasamayoti evamādayo bhagavato devamanussesu ativiya suppakāsā anekakālappabhedā eva samayā,",
  "atk-s0201a1:30_1": "tesu samayesu desanāsamayasaṅkhātaṁ ekaṁ samayanti dīpeti.",
  "atk-s0201a1:30_2": "Yo cāyaṁ ñāṇakaruṇākiccasamayesu aruṇākiccasamayo,",
  "atk-s0201a1:30_3": "attahitaparahitapaṭipattisamayesu parahitapaṭipattisamayo,",
  "atk-s0201a1:30_4": "sannipatitānaṁ karaṇīyadvayasamayesu dhammikathāsamayo,",
  "atk-s0201a1:30_5": "desanāpaṭipattisamayesu desanāsamayo,",
  "atk-s0201a1:30_6": "tesupi samayesu aññataraṁ sandhāya ‘‘ekaṁ samaya’’nti āha.",
  "atk-s0201a1:31_0": "Kasmā panettha yathā abhidhamme ‘‘yasmiṁ samaye kāmāvacara’’nti ca ito aññesu suttapadesu ‘‘yasmiṁ samaye, bhikkhave,",
  "atk-s0201a1:31_1": "bhikkhu vivicceva kāmehī’’ti ca bhummavacanena niddeso kato,",
  "atk-s0201a1:31_2": "vinaye ca ‘‘tena samayena buddho bhagavā’’ti karaṇavacanena,",
  "atk-s0201a1:31_3": "tathā akatvā ‘‘ekaṁ samaya’’nti upayogavacananiddeso katoti.",
  "atk-s0201a1:31_4": "Tattha tathā idha ca aññathā atthasambhavato.",
  "atk-s0201a1:31_5": "Tattha hi abhidhamme ito aññesu suttapadesu ca adhikaraṇattho bhāvenabhāvalakkhaṇattho ca sambhavati.",
  "atk-s0201a1:31_6": "Adhikaraṇañhi kālattho ca samūhattho ca samayo,",
  "atk-s0201a1:31_7": "tattha vuttānaṁ phassādidhammānaṁ khaṇasamavāyahetusaṅkhātassa ca samayassa bhāvena tesaṁ bhāvo lakkhīyati,",
  "atk-s0201a1:31_8": "tasmā tadatthajotanatthaṁ tattha bhummavacananiddeso kato.",
  "atk-s0201a1:32_0": "Vinaye ca hetuattho karaṇattho ca sambhavati.",
  "atk-s0201a1:32_1": "Yo hi so sikkhāpadapaññattisamayo sāriputtādīhipi dubbiññeyyo,",
  "atk-s0201a1:32_2": "tena samayena hetubhūtena karaṇabhūtena ca sikkhāpadāni paññāpayanto sikkhāpadapaññattihetuñca apekkhamāno bhagavā tattha tattha vihāsi,",
  "atk-s0201a1:32_3": "tasmā tadatthajotanatthaṁ tattha karaṇavacanena niddeso kato.",
  "atk-s0201a1:33_0": "Idha pana aññasmiñca evaṁjātike accantasaṁyogattho sambhavati.",
  "atk-s0201a1:33_1": "Yañhi samayaṁ bhagavā imaṁ aññaṁ vā suttantaṁ desesi,",
  "atk-s0201a1:33_2": "accantameva taṁ samayaṁ karuṇāvihārena vihāsi,",
  "atk-s0201a1:33_3": "tasmā tadatthajotanatthaṁ idha upayogavacananiddeso katoti.",
  "atk-s0201a1:34_0": "Tenetaṁ vuccati –",
  "atk-s0201a1:35_0": "‘‘Taṁ taṁ atthamapekkhitvā, bhummena karaṇena ca;",
  "atk-s0201a1:36_0": "Aññatra samayo vutto, upayogena so idhā’’ti.",
  "atk-s0201a1:37_0": "Porāṇā pana vaṇṇayanti – ‘‘tasmiṁ samaye’’ti vā – ‘‘tena samayenā’’ti vā – ‘‘ekaṁ samaya’’nti vā abhilāpamattabhedo esa, sabbattha bhummameva atthoti.",
  "atk-s0201a1:37_1": "Tasmā ‘‘ekaṁ samaya’’nti vuttepi ‘‘ekasmiṁ samaye’’ti attho veditabbo.",
  "atk-s0201a1:38_0": "Bhagavāti garu.",
  "atk-s0201a1:38_1": "Garuñhi loke ‘‘bhagavā’’ti vadanti.",
  "atk-s0201a1:38_2": "Ayañca sabbaguṇavisiṭṭhatāya sabbasattānaṁ garu,",
  "atk-s0201a1:38_3": "tasmā ‘‘bhagavā’’ti veditabbo. Porāṇehipi vuttaṁ –",
  "atk-s0201a1:39_0": "‘‘Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0201a1:40_0": "Garugāravayutto so, bhagavā tena vuccatī’’ti.",
  "atk-s0201a1:41_0": "Apica –",
  "atk-s0201a1:42_0": "‘‘Bhāgyavā bhaggavā yutto, bhagehi ca vibhattavā;",
  "atk-s0201a1:43_0": "Bhattavā vantagamano, bhavesu bhagavā tato’’ti. –",
  "atk-s0201a1:44_0": "Imissā gāthāya vasenassa padassa vitthārato attho veditabbo.",
  "atk-s0201a1:44_1": "So ca visuddhimagge buddhānussatiniddese vuttoyeva.",
  "atk-s0201a1:45_0": "Ettāvatā cettha evaṁ me sutanti vacanena yathāsutaṁ dhammaṁ dassento bhagavato dhammasarīraṁ paccakkhaṁ karoti.",
  "atk-s0201a1:45_1": "Tena – ‘‘nayidaṁ atikkantasatthukaṁ pāvacanaṁ,",
  "atk-s0201a1:45_2": "ayaṁ vo satthā’’ti satthu adassanena ukkaṇṭhitaṁ janaṁ samassāseti.",
  "atk-s0201a1:46_0": "Ekaṁ samayaṁ bhagavāti vacanena tasmiṁ samaye bhagavato avijjamānabhāvaṁ dassento rūpakāyaparinibbānaṁ sādheti.",
  "atk-s0201a1:46_1": "Tena ‘‘evaṁvidhassa nāma ariyadhammassa desako dasabaladharo vajirasaṅghātasamānakāyo, sopi bhagavā parinibbuto,",
  "atk-s0201a1:46_2": "kena aññena jīvite āsā janetabbā’’ti jīvitamadamattaṁ janaṁ saṁvejeti,",
  "atk-s0201a1:46_3": "saddhamme cassa ussāhaṁ janeti.",
  "atk-s0201a1:47_0": "Evanti ca bhaṇanto desanāsampattiṁ niddisati. Me sutanti sāvakasampattiṁ. Ekaṁ samayanti kālasampattiṁ. Bhagavāti desakasampattiṁ.",
  "atk-s0201a1:48_0": "Ukkaṭṭhāyaṁ viharatīti ettha ukkāti dīpikā,",
  "atk-s0201a1:48_1": "tañca nagaraṁ ‘‘maṅgaladivaso sukhaṇo sunakkhattaṁ mā atikkamī’’ti rattimpi ukkāsu ṭhitāsu māpitattā ukkaṭṭhāti vuccati.",
  "atk-s0201a1:48_2": "Daṇḍadīpikāsu jāletvā dhārīyamānāsu māpitattāti vuttaṁ hoti, tassaṁ ukkaṭṭhāyaṁ.",
  "atk-s0201a1:48_3": "Samīpatthe cetaṁ bhummavacanaṁ.",
  "atk-s0201a1:48_4": "Viharatīti avisesena iriyāpathadibbabrahmaariyavihāresu aññataravihārasamaṅgiparidīpanametaṁ.",
  "atk-s0201a1:48_5": "Idha pana ṭhānagamananisinnasayanappabhedesu riyāpathesu aññatarairiyāpathasamāyogaparidīpanaṁ.",
  "atk-s0201a1:48_6": "Tena ṭhitopi gacchantopi nisinnopi sayānopi bhagavā viharaticceva veditabbo.",
  "atk-s0201a1:48_7": "So hi bhagavā ekaṁ iriyāpathabādhanaṁ aññena iriyāpathena vicchinditvā aparipatantaṁ attabhāvaṁ harati pavatteti, tasmā viharatīti vuccati.",
  "atk-s0201a1:49_0": "Subhagavaneti ettha subhagattā subhagaṁ,",
  "atk-s0201a1:49_1": "sundarasirikattā sundarakāmattā cāti vuttaṁ hoti.",
  "atk-s0201a1:49_2": "Tassa hi vanassa sirisampattiyā manussā annapānādīni ādāya divasaṁ tattheva chaṇasamajjaussave karontā bhogasukhaṁ anubhonti,",
  "atk-s0201a1:49_3": "sundarasundare cettha kāme patthenti ‘‘puttaṁ labhāma, dhītaraṁ labhāmā’’ti, tesaṁ taṁ tatheva hoti,",
  "atk-s0201a1:49_4": "evaṁ taṁ sundarasirikattā sundarakāmattā ca subhagaṁ.",
  "atk-s0201a1:49_5": "Apica bahujanakantatāyapi subhagaṁ. Vanayatīti vanaṁ,",
  "atk-s0201a1:49_6": "attasampadāya sattānaṁ bhattiṁ kāreti,",
  "atk-s0201a1:49_7": "attani sinehaṁ uppādetīti attho. Vanute iti vā vanaṁ,",
  "atk-s0201a1:49_8": "nānāvidhakusuma-gandhasammodamattakokilādivihaṅgamābhirutehi mandamālutacalitarukkhasākhāviṭapapallavapalāsehi ca ‘‘etha maṁ paribhuñjathā’’ti sabbapāṇino yācati viyāti attho.",
  "atk-s0201a1:49_9": "Subhagañca taṁ vanañcāti subhagavanaṁ. Tasmiṁ subhagavane. Vanañca nāma ropimaṁ, sayaṁjātanti duvidhaṁ.",
  "atk-s0201a1:49_10": "Tattha veḷuvanajetavanādīni ropimāni.",
  "atk-s0201a1:49_11": "Andhavanamahāvanaañjanavanādīni sayaṁ jātāni.",
  "atk-s0201a1:49_12": "Idampi sayaṁjātanti veditabbaṁ.",
  "atk-s0201a1:50_0": "Sālarājamūleti ettha sālarukkhopi sāloti vuccati. Yathāha ‘‘seyyathāpi, bhikkhave,",
  "atk-s0201a1:50_1": "gāmassa vā nigamassa vā avidūre mahantaṁ sālavanaṁ,",
  "atk-s0201a1:50_2": "tañcassa eḷaṇḍehi sañchanna’’nti (ma. ni.",
  "atk-s0201a1:50_3": "1.225) ‘‘antarena yamakasālāna’’nti ca (dī. ni.",
  "atk-s0201a1:50_4": "2.195) vanappatijeṭṭhakarukkhopi. Yathāha –",
  "atk-s0201a1:51_0": "‘‘Taveva deva vijite, tavevuyyānabhūmiyā;",
  "atk-s0201a1:52_0": "Ujuvaṁsā mahāsālā, nīlobhāsā manoramā’’ti. (jā. 2.19.4);",
  "atk-s0201a1:53_0": "Yo koci rukkhopi. Yathāha ‘‘atha kho taṁ, bhikkhave,",
  "atk-s0201a1:53_1": "māluvabījaṁ aññatarasmiṁ sālamūle nipateyyā’’ti (ma. ni. 1.469).",
  "atk-s0201a1:53_2": "Idha pana vanappatijeṭṭhakarukkho adhippeto.",
  "atk-s0201a1:53_3": "Rājasaddo panassa tameva jeṭṭhakabhāvaṁ sādheti.",
  "atk-s0201a1:53_4": "Yathāha ‘‘suppatiṭṭhitassa kho brāhmaṇa dhammika nigrodharājassā’’ti (a. ni. 6.54). Tattha dvedhā samāso, sālānaṁ rājātipi sālarājā,",
  "atk-s0201a1:53_5": "sālo ca so jeṭṭhakaṭṭhena rājā ca itipi sālarājā. Mūlanti samīpaṁ. Ayañhi mūlasaddo, ‘‘mūlāni uddhareyya,",
  "atk-s0201a1:53_6": "antamaso usiranāḷimattānipī’’tiādīsu (a. ni. 4.195) mūlamūle dissati.",
  "atk-s0201a1:53_7": "‘‘Lobho akusalamūla’’ntiādīsu (dī. ni. 3.305) asādhāraṇahetumhi.",
  "atk-s0201a1:53_8": "‘‘Yāva majjhanhike kāle chāyā pharati, nivāte paṇṇāni patanti,",
  "atk-s0201a1:53_9": "ettāvatā rukkhamūla’’ntiādīsu samīpe. Idha pana samīpe adhippeto,",
  "atk-s0201a1:53_10": "tasmā sālarājassa samīpeti evamettha attho daṭṭhabbo.",
  "atk-s0201a1:54_0": "Tattha siyā – yadi tāva bhagavā ukkaṭṭhāyaṁ viharati,",
  "atk-s0201a1:54_1": "‘‘subhagavane sālarājamūle’’ti na vattabbaṁ, atha tattha viharati,",
  "atk-s0201a1:54_2": "‘‘ukkaṭṭhāya’’nti na vattabbaṁ,",
  "atk-s0201a1:54_3": "na hi sakkā ubhayattha ekaṁ samayaṁ viharitunti.",
  "atk-s0201a1:54_4": "Na kho panetaṁ evaṁ daṭṭhabbaṁ.",
  "atk-s0201a1:55_0": "Nanu avocumha ‘‘samīpatthe cetaṁ bhummavacana’’nti.",
  "atk-s0201a1:55_1": "Tasmā yathā gaṅgāyamunādīnaṁ samīpe goyūthāni carantāni ‘‘gaṅgāya caranti,",
  "atk-s0201a1:55_2": "yamunāya carantī’’ti vuccanti,",
  "atk-s0201a1:55_3": "evamidhāpi yadidaṁ ukkaṭṭhāya samīpe subhagavanaṁ sālarājamūlaṁ,",
  "atk-s0201a1:55_4": "tattha viharanto vuccati ‘‘ukkaṭṭhāyaṁ viharati subhagavane sālarājamūle’’ti.",
  "atk-s0201a1:55_5": "Gocaragāmanidassanatthañhissa ukkaṭṭhāvacanaṁ,",
  "atk-s0201a1:55_6": "pabbajitānurūpanivāsaṭṭhānanidassanatthaṁ sesavacanaṁ.",
  "atk-s0201a1:56_0": "Tattha ukkaṭṭhākittanena āyasmā ānando bhagavato gahaṭṭhānuggahakaraṇaṁ dasseti,",
  "atk-s0201a1:56_1": "subhagavanādikittanena pabbajitānuggahakaraṇaṁ.",
  "atk-s0201a1:56_2": "Tathā purimena paccayaggahaṇato attakilamathānuyogavivajjanaṁ,",
  "atk-s0201a1:56_3": "pacchimena vatthukāmappahānato kāmasukhallikānuyogavivajjanupāyadassanaṁ.",
  "atk-s0201a1:56_4": "Purimena ca dhammadesanābhiyogaṁ, pacchimena vivekādhimuttiṁ.",
  "atk-s0201a1:56_5": "Purimena karuṇāya upagamanaṁ,",
  "atk-s0201a1:56_6": "pacchimena paññāya apagamanaṁ.",
  "atk-s0201a1:56_7": "Purimena sattānaṁ hitasukhanipphādanādhimuttataṁ,",
  "atk-s0201a1:56_8": "pacchimena parahitasukhakaraṇe nirupalepanaṁ.",
  "atk-s0201a1:56_9": "Purimena dhammikasukhāpariccāganimittaṁ phāsuvihāraṁ,",
  "atk-s0201a1:56_10": "pacchimena uttarimanussadhammānuyoganimittaṁ .",
  "atk-s0201a1:56_11": "Purimena manussānaṁ upakārabahulataṁ, pacchimena devānaṁ.",
  "atk-s0201a1:56_12": "Purimena loke jātassa loke saṁvaḍḍhabhāvaṁ,",
  "atk-s0201a1:56_13": "pacchimena lokena anupalittataṁ. Purimena ‘‘ekapuggalo, bhikkhave,",
  "atk-s0201a1:56_14": "loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṁ. Katamo ekapuggalo,",
  "atk-s0201a1:56_15": "tathāgato arahaṁ sammāsambuddho’’ti (a. ni.",
  "atk-s0201a1:56_16": "1.170) vacanato yadatthaṁ bhagavā uppanno, tadatthaparinipphādanaṁ, pacchimena yattha uppanno, tadanurūpavihāraṁ.",
  "atk-s0201a1:56_17": "Bhagavā hi paṭhamaṁ lumbinivane,",
  "atk-s0201a1:56_18": "dutiyaṁ bodhimaṇḍeti lokiyalokuttarāya uppattiyā vaneyeva uppanno,",
  "atk-s0201a1:56_19": "tenassa vaneyeva vihāraṁ dassetīti evamādinā nayenettha atthayojanā veditabbā.",
  "atk-s0201a1:57_0": "Tatrāti desakālaparidīpanaṁ. Tañhi yaṁ samayaṁ viharati, tatra samaye.",
  "atk-s0201a1:57_1": "Yasmiñca sālarājamūle viharati, tatra sālarājamūleti dīpeti.",
  "atk-s0201a1:57_2": "Bhāsitabbayutte vā desakāle dīpeti.",
  "atk-s0201a1:57_3": "Na hi bhagavā ayutte dese kāle vā dhammaṁ bhāsati.",
  "atk-s0201a1:57_4": "‘‘Akālo kho tāva bāhiyā’’ti (udā. 10) ādicettha sādhakaṁ.",
  "atk-s0201a1:57_5": "Khoti padapūraṇamatte avadhāraṇe ādikālatthe vā nipāto. Bhagavāti lokagarudīpanaṁ.",
  "atk-s0201a1:57_6": "Bhikkhūti kathāsavanayuttapuggalavacanaṁ. Apicettha, ‘‘bhikkhakoti bhikkhu,",
  "atk-s0201a1:57_7": "bhikkhācariyaṁ ajjhupagatoti bhikkhū’’tiādinā (pārā.",
  "atk-s0201a1:57_8": "45) nayena vacanattho veditabbo.",
  "atk-s0201a1:57_9": "Āmantesīti ālapi abhāsi sambodhesīti ayamettha attho. Aññatra pana ñāpanepi hoti. Yathāha ‘‘āmantayāmi vo, bhikkhave, paṭivedayāmi vo, bhikkhave’’ti. Pakkosanepi.",
  "atk-s0201a1:57_10": "Yathāha ‘‘ehi tvaṁ bhikkhu mama vacanena sāriputtaṁ āmantehī’’ti (a. ni. 9.11).",
  "atk-s0201a1:58_0": "Bhikkhavoti āmantanākāradīpanaṁ.",
  "atk-s0201a1:58_1": "Tañca bhikkhanasīlatādiguṇayogasiddhattā vuttaṁ.",
  "atk-s0201a1:58_2": "Bhikkhanasīlatāguṇayuttopi hi bhikkhu bhikkhanadhammatāguṇayuttopi.",
  "atk-s0201a1:58_3": "Bhikkhane sādhukāritāguṇayuttopīti saddavidū maññanti.",
  "atk-s0201a1:58_4": "Tena ca nesaṁ bhikkhanasīlatādiguṇayogasiddhena vacanena hīnādhikajanasevitaṁ vuttiṁ pakāsento uddhatadīnabhāvaniggahaṁ karoti.",
  "atk-s0201a1:58_5": "Bhikkhavoti iminā ca karuṇāvipphārasommahadayanayananipātapubbaṅgamena vacanena te attano mukhābhimukhe karoti.",
  "atk-s0201a1:58_6": "Teneva ca kathetukamyatādīpakena vacanena nesaṁ sotukamyataṁ janeti.",
  "atk-s0201a1:58_7": "Teneva ca sambodhanaṭṭhena sādhukaṁ savanamanasikārepi ne niyojeti.",
  "atk-s0201a1:58_8": "Sādhukasavanamanasikārāyattā hi sāsanasampatti.",
  "atk-s0201a1:59_0": "Aparesupi devamanussesu vijjamānesu kasmā bhikkhūyeva āmantesīti ce.",
  "atk-s0201a1:59_1": "Jeṭṭhaseṭṭhāsannasadāsannihitabhāvato.",
  "atk-s0201a1:59_2": "Sabbaparisasādhāraṇā hi bhagavato dhammadesanā. Parisāya ca jeṭṭhā bhikkhū, paṭhamuppannattā. Seṭṭhā,",
  "atk-s0201a1:59_3": "anagāriyabhāvaṁ ādiṁ katvā satthucariyānuvidhāyakattā sakalasāsanapaṭiggāhakattā ca. Āsannā,",
  "atk-s0201a1:59_4": "tattha nisinnesu satthusantikattā. Sadāsannihitā, satthusantikāvacarattāti.",
  "atk-s0201a1:59_5": "Apica te dhammadesanāya bhājanaṁ,",
  "atk-s0201a1:59_6": "yathānusiṭṭhaṁ paṭipattisabbhāvato.",
  "atk-s0201a1:59_7": "Visesato ca ekacce bhikkhūyeva sandhāya ayaṁ desanātipi te eva āmantesi.",
  "atk-s0201a1:60_0": "Tattha siyā – kimatthaṁ pana bhagavā dhammaṁ desento paṭhamaṁ bhikkhū āmantesi, na dhammameva desetīti. Satijananatthaṁ.",
  "atk-s0201a1:60_1": "Bhikkhū hi aññaṁ cintentāpi vikkhittacittāpi dhammaṁ paccavekkhantāpi kammaṭṭhānaṁ manasikarontāpi nisinnā honti,",
  "atk-s0201a1:60_2": "te anāmantetvā dhamme desiyamāne – ‘‘ayaṁ desanā kinnidānā kiṁpaccayā katamāya aṭṭhuppattiyā desitā’’ti sallakkhetuṁ asakkontā duggahitaṁ vā gaṇheyyuṁ, na vā gaṇheyyuṁ.",
  "atk-s0201a1:60_3": "Tena nesaṁ satijananatthaṁ bhagavā paṭhamaṁ āmantetvā pacchā dhammaṁ deseti.",
  "atk-s0201a1:61_0": "Bhadanteti gāravavacanametaṁ, satthuno paṭivacanadānaṁ vā,",
  "atk-s0201a1:61_1": "apicettha bhikkhavoti vadamāno bhagavā te bhikkhū ālapati.",
  "atk-s0201a1:61_2": "Bhadanteti vadamānā te bhagavantaṁ paccālapanti.",
  "atk-s0201a1:61_3": "Tathā bhikkhavoti bhagavā ābhāsati. Bhadanteti te paccābhāsanti.",
  "atk-s0201a1:61_4": "Bhikkhavoti paṭivacanaṁ dāpeti, bhadanteti paṭivacanaṁ denti.",
  "atk-s0201a1:61_5": "Te bhikkhūti ye bhagavā āmantesi.",
  "atk-s0201a1:61_6": "Bhagavato paccassosunti bhagavato āmantanaṁ paṭiassosuṁ,",
  "atk-s0201a1:61_7": "abhimukhā hutvā suṇiṁsu sampaṭicchiṁsu paṭiggahesunti attho.",
  "atk-s0201a1:61_8": "Bhagavā etadavocāti bhagavā etaṁ idāni vattabbaṁ sakalaṁ suttaṁ avoca.",
  "atk-s0201a1:62_0": "Ettāvatā ca yaṁ āyasmatā ānandena kamalakuvalayujjalavimalasādurasasalilāya pokkharaṇiyā sukhāvataraṇatthaṁ nimmalasilātalaracanavilāsasobhitaratanasopānaṁ vippakiṇṇamuttātalasadisavālikākiṇṇapaṇḍarabhūmibhāgaṁ titthaṁ viya suvibhattabhittivicitravedikāparikkhittassa nakkhattapathaṁ phusitukāmatāya viya,",
  "atk-s0201a1:62_1": "vijambhitasamussayassa pāsādavarassa sukhārohaṇatthaṁ dantamaya-saṇhamuduphalaka-kañcanalatāvinaddha- maṇigaṇappabhāsamudayujjalasobhaṁ sopānaṁ viya,",
  "atk-s0201a1:62_2": "suvaṇṇavalayānūpurādisaṅghaṭṭanasaddasammissitakathitahasitamadhurassaragehajanavicaritassa uḷāraissariyavibhavasobhitassa mahāgharassa sukhappavesanatthaṁ suvaṇṇarajatamaṇimuttāpavāḷādijutivissaravijjotita-suppatiṭṭhitavisāladvārabāhaṁ mahādvāraṁ viya ca atthabyañjanasampannassa buddhānaṁ desanāñāṇagambhīrabhāvasaṁsūcakassa imassa suttassa sukhāvagāhaṇatthaṁ kāladesadesakavatthuparisāpadesapaṭimaṇḍitaṁ nidānaṁ bhāsitaṁ, tassa atthavaṇṇanā samattā.",
  "atk-s0201a1:63_0": "Suttanikkhepavaṇṇanā",
  "atk-s0201a1:64_0": "Idāni ‘‘sabbadhammamūlapariyāyaṁ vo’’tiādinā nayena bhagavatā nikkhittassa suttassa vaṇṇanāya okāso anuppatto.",
  "atk-s0201a1:64_1": "Sā panesā suttavaṇṇanā yasmā suttanikkhepaṁ vicāretvā vuccamānā pākaṭā hoti,",
  "atk-s0201a1:64_2": "tasmā suttanikkhepaṁ tāva vicārayissāma.",
  "atk-s0201a1:64_3": "Cattāro hi suttanikkhepā attajjhāsayo parajjhāsayo pucchāvasiko aṭṭhuppattikoti.",
  "atk-s0201a1:65_0": "Tattha yāni suttāni bhagavā parehi anajjhiṭṭho kevalaṁ attano ajjhāsayeneva kathesi. Seyyathidaṁ, ākaṅkheyyasuttaṁ, vatthasuttaṁ, mahāsatipaṭṭhānasuttaṁ,",
  "atk-s0201a1:65_1": "mahāsaḷāyatanavibhaṅgasuttaṁ, ariyavaṁsasuttaṁ, sammappadhānasuttantahārako,",
  "atk-s0201a1:65_2": "iddhipādaindriyabalabojjhaṅgamaggaṅgasuttantahārakoti evamādīni. Tesaṁ attajjhāsayo nikkhepo.",
  "atk-s0201a1:66_0": "Yāni pana ‘‘paripakkā kho rāhulassa vimuttiparipācanīyā dhammā,",
  "atk-s0201a1:66_1": "yaṁnūnāhaṁ rāhulaṁ uttari āsavānaṁ khaye vineyya’’nti (saṁ. ni.",
  "atk-s0201a1:66_2": "4.121) evaṁ paresaṁ ajjhāsayaṁ khantiṁ manaṁ abhinīhāraṁ bujjhanabhāvañca avekkhitvā parajjhāsayavasena kathitāni. Seyyathidaṁ, cūḷarāhulovādasuttaṁ, mahārāhulovādasuttaṁ, dhammacakkappavattanaṁ,",
  "atk-s0201a1:66_3": "dhātuvibhaṅgasuttanti evamādīni. Tesaṁ parajjhāsayo nikkhepo.",
  "atk-s0201a1:67_0": "Bhagavantaṁ pana upasaṅkamitvā catasso parisā cattāro vaṇṇā nāgā supaṇṇā gandhabbā asurā yakkhā mahārājāno tāvatiṁsādayo devā mahābrahmāti evamādayo ‘‘bojjhaṅgā bojjhaṅgā’’ti, bhante, vuccanti. ‘‘Nīvaraṇā nīvaraṇā’’ti, bhante, vuccanti. Ime nu kho, bhante, pañcupādānakkhandhā.",
  "atk-s0201a1:67_1": "‘‘Kiṁ sūdha vittaṁ purisassa seṭṭha’’ntiādinā (su. ni. 183) nayena pañhaṁ pucchanti.",
  "atk-s0201a1:67_2": "Evaṁ puṭṭhena bhagavatā yāni kathitāni bojjhaṅgasaṁyuttādīni.",
  "atk-s0201a1:67_3": "Yāni vā panaññānipi devatāsaṁyutta-mārasaṁyutta-brahmasaṁyutta-sakkapañha-cūḷavedalla-mahāvedalla-sāmaññaphala- āḷavaka-sūciloma-kharalomasuttādīni, tesaṁ pucchāvasiko nikkhepo.",
  "atk-s0201a1:68_0": "Yāni panetāni uppannaṁ kāraṇaṁ paṭicca kathitāni. Seyyathidaṁ,",
  "atk-s0201a1:68_1": "dhammadāyādaṁ cūḷasīhanādaṁ candūpamaṁ puttamaṁsūpamaṁ dārukkhandhūpamaṁ aggikkhandhūpamaṁ pheṇapiṇḍūpamaṁ pāricchattakūpamanti evamādīni. Tesaṁ aṭṭhuppattiko nikkhepo.",
  "atk-s0201a1:69_0": "Evamimesu catūsu nikkhepesu imassa suttassa aṭṭhuppattiko nikkhepo.",
  "atk-s0201a1:69_1": "Aṭṭhuppattiyañhi idaṁ bhagavatā nikkhittaṁ. Katarāya aṭṭhuppattiyā?",
  "atk-s0201a1:69_2": "Pariyattiṁ nissāya uppanne māne.",
  "atk-s0201a1:69_3": "Pañcasatā kira brāhmaṇā tiṇṇaṁ vedānaṁ pāragū aparabhāge bhagavato dhammadesanaṁ sutvā kāmesu ādīnavaṁ nekkhamme ca ānisaṁsaṁ sampassamānā bhagavato santike pabbajitvā nacirasseva sabbaṁ buddhavacanaṁ uggaṇhitvā pariyattiṁ nissāya mānaṁ uppādesuṁ ‘‘yaṁ yaṁ bhagavā katheti,",
  "atk-s0201a1:69_4": "taṁ taṁ mayaṁ khippameva jānāma,",
  "atk-s0201a1:69_5": "bhagavā hi tīṇi liṅgāni cattāri padāni satta vibhattiyo muñcitvā na kiñci katheti,",
  "atk-s0201a1:69_6": "evaṁ kathite ca amhākaṁ gaṇṭhipadaṁ nāma natthī’’ti.",
  "atk-s0201a1:69_7": "Te bhagavati agāravā hutvā tato paṭṭhāya bhagavato upaṭṭhānampi dhammassavanampi abhiṇhaṁ na gacchanti.",
  "atk-s0201a1:69_8": "Bhagavā tesaṁ taṁ cittacāraṁ ñatvā ‘‘abhabbā ime imaṁ mānakhilaṁ anupahacca maggaṁ vā phalaṁ vā sacchikātu’’nti tesaṁ sutapariyattiṁ nissāya uppannaṁ mānaṁ aṭṭhuppattiṁ katvā desanākusalo bhagavā mānabhañjanatthaṁ sabbadhammamūlapariyāyanti desanaṁ ārabhi.",
  "atk-s0201a1:70_0": "Tattha sabbadhammamūlapariyāyanti sabbesaṁ dhammānaṁ mūlapariyāyaṁ. Sabbesanti anavasesānaṁ.",
  "atk-s0201a1:70_1": "Anavasesavācako hi ayaṁ sabba-saddo.",
  "atk-s0201a1:70_2": "So yena yena sambandhaṁ gacchati,",
  "atk-s0201a1:70_3": "tassa tassa anavasesataṁ dīpeti. Yathā,",
  "atk-s0201a1:70_4": "‘‘sabbaṁ rūpaṁ aniccaṁ sabbā vedanā aniccā sabbasakkāyapariyāpannesu dhammesū’’ti.",
  "atk-s0201a1:70_5": "Dhamma-saddo panāyaṁ pariyatti-sacca-samādhi-paññā-pakati-sabhāvasuññatā-puññāpatti-ñeyyādīsu dissati.",
  "atk-s0201a1:70_6": "‘‘Idha bhikkhu dhammaṁ pariyāpuṇāti suttaṁ geyya’’ntiādīsu (a. ni.",
  "atk-s0201a1:70_7": "5.73) hi dhammasaddo pariyattiyaṁ vattati.",
  "atk-s0201a1:70_8": "‘‘Diṭṭhadhammo viditadhammo’’tiādīsu (dī. ni. 1.299) saccesu.",
  "atk-s0201a1:70_9": "‘‘Evaṁ dhammā te bhagavanto’’tiādīsu samādhimhi.",
  "atk-s0201a1:71_0": "‘‘Yassete caturo dhammā, vānarinda yathā tava;",
  "atk-s0201a1:72_0": "Saccaṁ dhammo dhiti cāgo, diṭṭhaṁ so ativattatī’’ti. –",
  "atk-s0201a1:73_0": "Ādīsu (jā. 1.1.57) paññāya.",
  "atk-s0201a1:74_0": "‘‘Jātidhammā jarādhammā,",
  "atk-s0201a1:74_1": "atho maraṇadhammino’’tiādīsu pakatiyaṁ.",
  "atk-s0201a1:74_2": "‘‘Kusalā dhammā’’tiādīsu (dha. sa. 1.tikamātikā) sabhāve.",
  "atk-s0201a1:74_3": "‘‘Tasmiṁ kho pana samaye dhammā hontī’’tiādīsu (dha. sa. 121) suññatāyaṁ.",
  "atk-s0201a1:74_4": "‘‘Dhammo suciṇṇo sukhamāvahātī’’tiādīsu (jā. 1.10.102) puññe.",
  "atk-s0201a1:74_5": "‘‘Dve aniyatā dhammā’’tiādīsu (pārā. 443) āpattiyaṁ.",
  "atk-s0201a1:74_6": "‘‘Sabbe dhammā sabbākārena buddhassa bhagavato ñāṇamukhe āpāthaṁ āgacchantī’’tiādīsu ñeyye. Idha panāyaṁ sabhāve vattati.",
  "atk-s0201a1:74_7": "Tatrāyaṁ vacanattho – attano lakkhaṇaṁ dhārentīti dhammā. Mūla-saddo vitthārito eva.",
  "atk-s0201a1:74_8": "Idha panāyaṁ asādhāraṇahetumhi daṭṭhabbo.",
  "atk-s0201a1:75_0": "Pariyāyasaddo ‘‘madhupiṇḍikapariyāyoti naṁ dhārehī’’tiādīsu (ma. ni. 1.205) desanāyaṁ vattati. ‘‘Atthi khvesa brāhmaṇa, pariyāyo,",
  "atk-s0201a1:75_1": "yena maṁ pariyāyena sammā vadamāno vadeyya akiriyavādo samaṇo gotamo’’tiādīsu (pārā. 3) kāraṇe. ‘‘Kassa nu kho, ānanda,",
  "atk-s0201a1:75_2": "ajja pariyāyo bhikkhuniyo ovaditu’’ntiādīsu (ma. ni. 3.398) vāre.",
  "atk-s0201a1:75_3": "Idha pana kāraṇepi desanāyampi vattati.",
  "atk-s0201a1:75_4": "Tasmā ‘‘sabbadhammamūlapariyāya’’nti ettha sabbesaṁ dhammānaṁ asādhāraṇahetusaññitaṁ kāraṇanti vā sabbesaṁ dhammānaṁ kāraṇadesananti vā evaṁ attho daṭṭhabbo. Neyyatthattā cassa suttassa,",
  "atk-s0201a1:75_5": "na catubhūmakāpi sabhāvadhammā sabbadhammāti veditabbā.",
  "atk-s0201a1:75_6": "Sakkāyapariyāpannā pana tebhūmakā dhammāva anavasesato veditabbā, ayamettha adhippāyoti.",
  "atk-s0201a1:76_0": "Voti ayaṁ vo-saddo paccattaupayogakaraṇasampadānasāmivacanapadapūraṇesu dissati. ‘‘Kacci pana vo, anuruddhā,",
  "atk-s0201a1:76_1": "samaggā sammodamānā’’tiādīsu (ma. ni. 1.326) hi paccatte dissati. ‘‘Gacchatha, bhikkhave, paṇāmemi vo’’tiādīsu (ma. ni. 2.157) upayoge.",
  "atk-s0201a1:76_2": "‘‘Na vo mama santike vatthabba’’ntiādīsu (ma. ni. 2.157) karaṇe. ‘‘Vanapatthapariyāyaṁ vo, bhikkhave, desessāmī’’tiādīsu (ma. ni. 1.190) sampadāne. ‘‘Sabbesaṁ vo, sāriputta, subhāsita’’ntiādīsu (ma. ni. 1.345) sāmivacane.",
  "atk-s0201a1:76_3": "‘‘Ye hi vo ariyā parisuddhakāyakammantā’’tiādīsu (ma. ni. 1.35) padapūraṇamatte.",
  "atk-s0201a1:76_4": "Idha panāyaṁ sampadāne daṭṭhabbo.",
  "atk-s0201a1:77_0": "Bhikkhaveti patissavena abhimukhībhūtānaṁ punālapanaṁ.",
  "atk-s0201a1:77_1": "Desessāmīti desanāpaṭijānanaṁ. Idaṁ vuttaṁ hoti, bhikkhave,",
  "atk-s0201a1:77_2": "sabbadhammānaṁ mūlakāraṇaṁ tumhākaṁ desessāmi,",
  "atk-s0201a1:77_3": "dutiyena nayena kāraṇadesanaṁ tumhākaṁ desessāmīti.",
  "atk-s0201a1:77_4": "Taṁ suṇāthāti tamatthaṁ taṁ kāraṇaṁ taṁ desanaṁ mayā vuccamānaṁ suṇātha.",
  "atk-s0201a1:77_5": "Sādhukaṁ manasi karothāti ettha pana sādhukaṁ sādhūti ekatthametaṁ.",
  "atk-s0201a1:77_6": "Ayañca sādhu saddo āyācanasampaṭicchanasampahaṁsanasundaradaḷhīkammādīsu dissati. ‘‘Sādhu me bhante bhagavā,",
  "atk-s0201a1:77_7": "saṁkhittena dhammaṁ desetū’’tiādīsu (saṁ. ni. 4.95) hi āyācane dissati. ‘‘Sādhu,",
  "atk-s0201a1:77_8": "bhanteti kho so bhikkhu bhagavato bhāsitaṁ abhinanditvā anumoditvā’’tiādīsu (ma. ni. 3.86) sampaṭicchane. ‘‘Sādhu, sādhu sāriputtā’’tiādīsu (dī. ni. 3.349) sampahaṁsane.",
  "atk-s0201a1:78_0": "‘‘Sādhu dhammarucī rājā, sādhu paññāṇavā naro;",
  "atk-s0201a1:79_0": "Sādhu mittānamaddubbho, pāpassākaraṇaṁ sukha’’nti.",
  "atk-s0201a1:80_0": "Ādīsu (jā. 2.18.101) sundare. ‘‘Tena hi, brāhmaṇa, sādhukaṁ suṇāhī’’tiādīsu (a. ni.",
  "atk-s0201a1:80_1": "5.192) sādhukasaddoyeva daḷhīkamme, āṇattiyantipi vuccati.",
  "atk-s0201a1:80_2": "Idhāpi ayaṁ ettheva daḷhīkamme ca āṇattiyañca attho veditabbo. Sundaratthepi vattati.",
  "atk-s0201a1:80_3": "Daḷhīkaraṇatthena hi daḷhamimaṁ dhammaṁ suṇātha suggahitaṁ gaṇhantā.",
  "atk-s0201a1:80_4": "Āṇattiatthena mama āṇattiyā suṇātha.",
  "atk-s0201a1:80_5": "Sundaratthena sundaramimaṁ bhaddakaṁ dhammaṁ suṇāthāti evaṁ dīpitaṁ hoti.",
  "atk-s0201a1:81_0": "Manasikarothāti āvajjetha, samannāharathāti attho,",
  "atk-s0201a1:81_1": "avikkhittacittā hutvā nisāmetha citte karothāti adhippāyo.",
  "atk-s0201a1:81_2": "Idānettha taṁ suṇāthāti sotindriyavikkhepavāraṇametaṁ.",
  "atk-s0201a1:81_3": "Sādhukaṁ manasi karothāti manasikāre daḷhīkammaniyojanena manindriyavikkhepavāraṇaṁ.",
  "atk-s0201a1:81_4": "Purimañcettha byañjanavipallāsaggāhavāraṇaṁ,",
  "atk-s0201a1:81_5": "pacchimaṁ atthavipallāsaggāhavāraṇaṁ.",
  "atk-s0201a1:81_6": "Purimena ca dhammassavane niyojeti,",
  "atk-s0201a1:81_7": "pacchimena sutānaṁ dhammānaṁ dhāraṇūpaparikkhādīsu.",
  "atk-s0201a1:81_8": "Purimena ca sabyañjano ayaṁ dhammo, tasmā savanīyoti dīpeti. Pacchimena sāttho, tasmā manasi kātabboti.",
  "atk-s0201a1:81_9": "Sādhukapadaṁ vā ubhayapadehi yojetvā yasmā ayaṁ dhammo dhammagambhīro desanāgambhīro ca, tasmā suṇātha sādhukaṁ,",
  "atk-s0201a1:81_10": "yasmā atthagambhīro paṭivedhagambhīro ca,",
  "atk-s0201a1:81_11": "tasmā sādhukaṁ manasi karothāti evaṁ yojanā veditabbā.",
  "atk-s0201a1:82_0": "Bhāsissāmīti desessāmi.",
  "atk-s0201a1:82_1": "‘‘Taṁ suṇāthā’’ti ettha paṭiññātaṁ desanaṁ na saṁkhittatova desessāmi,",
  "atk-s0201a1:82_2": "apica kho vitthāratopi naṁ bhāsissāmīti vuttaṁ hoti,",
  "atk-s0201a1:82_3": "saṅkhepavitthāravācakāni hi etāni padāni. Yathāha vaṅgīsatthero –",
  "atk-s0201a1:83_0": "‘‘Saṁkhittenapi deseti, vitthārenapi bhāsati;",
  "atk-s0201a1:84_0": "Sāḷikāyiva nigghoso, paṭibhānaṁ udīrayī’’ti. (saṁ. ni. 1.214);",
  "atk-s0201a1:85_0": "Evaṁ vutte ussāhajātā hutvā evaṁ bhanteti kho te bhikkhū bhagavato paccassosuṁ satthu vacanaṁ sampaṭicchiṁsu, paṭiggahesunti vuttaṁ hoti.",
  "atk-s0201a1:85_1": "Atha nesaṁ bhagavā etadavoca etaṁ idāni vattabbaṁ idha bhikkhavotiādikaṁ sakalaṁ suttaṁ avoca.",
  "atk-s0201a1:85_2": "Tattha idhāti desāpadese nipāto.",
  "atk-s0201a1:85_3": "Svāyaṁ katthaci lokaṁ upādāya vuccati.",
  "atk-s0201a1:85_4": "Yathāha – ‘‘idha tathāgato loke uppajjatī’’ti (dī. ni. 1.190). Katthaci sāsanaṁ. Yathāha – ‘‘idheva, bhikkhave, samaṇo, idha dutiyo samaṇo’’ti (a. ni. 4.241). Katthaci okāsaṁ. Yathāha –",
  "atk-s0201a1:86_0": "‘‘Idheva tiṭṭhamānassa, devabhūtassa me sato;",
  "atk-s0201a1:87_0": "Punarāyu ca me laddho, evaṁ jānāhi mārisā’’ti. (dī. ni. 2.369);",
  "atk-s0201a1:88_0": "Katthaci padapūraṇamattameva.",
  "atk-s0201a1:88_1": "Yathāha ‘‘idhāhaṁ – bhikkhave,",
  "atk-s0201a1:88_2": "bhuttāvī assaṁ pavārito’’ti (ma. ni. 1.30).",
  "atk-s0201a1:88_3": "Idha pana lokaṁ upādāya vuttoti veditabbo.",
  "atk-s0201a1:89_0": "2.Bhikkhaveti yathāpaṭiññātaṁ desanaṁ desetuṁ puna bhikkhū ālapati. Ubhayenāpi, bhikkhave, imasmiṁ loketi vuttaṁ hoti.",
  "atk-s0201a1:89_1": "Assutavā puthujjanoti ettha pana āgamādhigamābhāvā ñeyyo assutavā iti.",
  "atk-s0201a1:89_2": "Yassa hi khandhadhātuāyatanasaccapaccayākārasatipaṭṭhānādīsu uggahaparipucchāvinicchayarahitattā maññanāpaṭisedhako neva āgamo,",
  "atk-s0201a1:89_3": "paṭipattiyā adhigantabbassa anadhigatattā neva adhigamo atthi.",
  "atk-s0201a1:89_4": "So āgamādhigamābhāvā ñeyyo assutavā iti. Svāyaṁ –",
  "atk-s0201a1:90_0": "Puthūnaṁ jananādīhi, kāraṇehi puthujjano;",
  "atk-s0201a1:91_0": "Puthujjanantogadhattā, puthuvāyaṁ jano iti.",
  "atk-s0201a1:92_0": "So hi puthūnaṁ nānappakārānaṁ kilesādīnaṁ jananādīhi kāraṇehi puthujjano.",
  "atk-s0201a1:92_1": "Yathāha – puthu kilese janentīti puthujjanā,",
  "atk-s0201a1:92_2": "puthu avihatasakkāyadiṭṭhikāti puthujjanā,",
  "atk-s0201a1:92_3": "puthu satthārānaṁ mukhamullokikāti puthujjanā,",
  "atk-s0201a1:92_4": "puthu sabbagatīhi avuṭṭhitāti puthujjanā,",
  "atk-s0201a1:92_5": "puthu nānābhisaṅkhāre abhisaṅkharontīti puthujjanā,",
  "atk-s0201a1:92_6": "puthu nānāoghehi vuyhantīti puthujjanā,",
  "atk-s0201a1:92_7": "puthu nānāsantāpehi santappantīti puthujjanā,",
  "atk-s0201a1:92_8": "puthu nānāpariḷāhehi paridayhantīti puthujjanā,",
  "atk-s0201a1:92_9": "puthu pañcasu kāmaguṇesu rattā giddhā gadhitā mucchitā ajjhosannā laggā lagitā palibuddhāti puthujjanā,",
  "atk-s0201a1:92_10": "puthu pañcahi nīvaraṇehi āvuṭā nivutā ovutā pihitā paṭicchannā paṭikujjitāti puthujjanāti (mahāni. 51).",
  "atk-s0201a1:92_11": "Puthūnaṁ vā gaṇanapathamatītānaṁ ariyadhammaparammukhānaṁ nīcadhammasamācārānaṁ janānaṁ antogadhattāpi puthujjanā. Puthu vā ayaṁ, visuṁyeva saṅkhaṁ gato,",
  "atk-s0201a1:92_12": "visaṁsaṭṭho sīlasutādiguṇayuttehi ariyehi janotipi puthujjano.",
  "atk-s0201a1:92_13": "Evametehi ‘‘assutavā puthujjano’’ti dvīhipi padehi yete –",
  "atk-s0201a1:93_0": "Duve puthujjanā vuttā, buddhenādiccabandhunā;",
  "atk-s0201a1:94_0": "Andho puthujjano eko, kalyāṇeko puthujjanoti. –",
  "atk-s0201a1:95_0": "Dve puthujjanā vuttā.",
  "atk-s0201a1:95_1": "Tesu andhaputhujjano vutto hotīti veditabbo.",
  "atk-s0201a1:95_2": "Ariyānaṁ adassāvītiādīsu ariyāti ārakattā kilesehi, anaye nairiyanato, aye iriyanato,",
  "atk-s0201a1:95_3": "sadevakena ca lokena araṇīyato buddhā ca paccekabuddhā ca buddhasāvakā ca vuccanti, buddhā eva vā idha ariyā. Yathāha ‘‘sadevake, bhikkhave,",
  "atk-s0201a1:95_4": "loke…pe… tathāgato ariyoti vuccatī’’ti (saṁ. ni. 5.1098).",
  "atk-s0201a1:95_5": "Sappurisāti ettha pana paccekabuddhā tathāgatasāvakā ca ‘‘sappurisā’’ti veditabbā.",
  "atk-s0201a1:95_6": "Te hi lokuttaraguṇayogena sobhanā purisāti sappurisā.",
  "atk-s0201a1:95_7": "Sabbeva vā ete dvedhāpi vuttā.",
  "atk-s0201a1:95_8": "Buddhāpi hi ariyā ca sappurisā ca, paccekabuddhā buddhasāvakāpi. Yathāha –",
  "atk-s0201a1:96_0": "‘‘Yo ve kataññū katavedi dhīro,",
  "atk-s0201a1:97_0": "Kalyāṇamitto daḷhabhatti ca hoti;",
  "atk-s0201a1:98_0": "Dukhitassa sakkacca karoti kiccaṁ,",
  "atk-s0201a1:99_0": "Tathāvidhaṁ sappurisaṁ vadantī’’ti. (jā. 2.17.78);",
  "atk-s0201a1:100_0": "Kalyāṇamitto daḷhabhatti ca hotīti ettāvatā hi buddhasāvako vutto,",
  "atk-s0201a1:100_1": "kataññutādīhi paccekabuddhā buddhāti.",
  "atk-s0201a1:100_2": "Idāni yo tesaṁ ariyānaṁ adassanasīlo, na ca dassane sādhukārī,",
  "atk-s0201a1:100_3": "so ariyānaṁ adassāvīti veditabbo.",
  "atk-s0201a1:100_4": "So ca cakkhunā adassāvī ñāṇena adassāvīti duvidho,",
  "atk-s0201a1:100_5": "tesu ñāṇena adassāvī idha adhippeto.",
  "atk-s0201a1:100_6": "Maṁsacakkhunā hi dibbacakkhunā vā ariyā diṭṭhāpi adiṭṭhāva honti.",
  "atk-s0201a1:100_7": "Tesaṁ cakkhūnaṁ vaṇṇamattaggahaṇato, na ariyabhāvagocarato.",
  "atk-s0201a1:100_8": "Soṇasiṅgālādayopi ca cakkhunā ariye passanti. Na ca te ariyānaṁ dassāvino.",
  "atk-s0201a1:101_0": "Tatridaṁ vatthu – cittalapabbatavāsino kira khīṇāsavattherassa upaṭṭhāko vuḍḍhapabbajito ekadivasaṁ therena saddhiṁ piṇḍāya caritvā therassa pattacīvaraṁ gahetvā piṭṭhito āgacchanto theraṁ pucchi ‘‘ariyā nāma, bhante, kīdisā’’ti.",
  "atk-s0201a1:101_1": "Thero āha ‘‘idhekacco mahallako ariyānaṁ pattacīvaraṁ gahetvā vattapaṭipattiṁ katvā sahacarantopi neva ariye jānāti, evaṁ dujjānā, āvuso, ariyā’’ti. Evaṁ vuttepi so neva aññāsi.",
  "atk-s0201a1:101_2": "Tasmā na cakkhunā dassanaṁ dassanaṁ, ñāṇena dassanameva dassanaṁ. Yathāha ‘‘kiṁ te, vakkali, iminā pūtikāyena diṭṭhena, yo kho, vakkali , dhammaṁ passati, so maṁ passatī’’ti (saṁ. ni. 3.87).",
  "atk-s0201a1:101_3": "Tasmā cakkhunā passantopi ñāṇena ariyehi diṭṭhaṁ aniccādilakkhaṇaṁ apassanto ariyādhigatañca dhammaṁ anadhigacchanto ariyakaradhammānaṁ ariyabhāvassa ca adiṭṭhattā ‘‘ariyānaṁ adassāvī’’ti veditabbo.",
  "atk-s0201a1:102_0": "Ariyadhammassa akovidoti satipaṭṭhānādibhede ariyadhamme akusalo.",
  "atk-s0201a1:102_1": "Ariyadhamme avinītoti ettha pana –",
  "atk-s0201a1:103_0": "Duvidho vinayo nāma, ekamekettha pañcadhā;",
  "atk-s0201a1:104_0": "Abhāvato tassa ayaṁ, ‘‘avinīto’’ti vuccati.",
  "atk-s0201a1:105_0": "Ayañhi saṁvaravinayo pahānavinayoti duvidho vinayo.",
  "atk-s0201a1:105_1": "Ettha ca duvidhepi vinaye ekameko vinayo pañcadhā bhijjati.",
  "atk-s0201a1:105_2": "Saṁvaravinayopi hi sīlasaṁvaro satisaṁvaro ñāṇasaṁvaro khantisaṁvaro vīriyasaṁvaroti pañcavidho.",
  "atk-s0201a1:105_3": "Pahānavinayopi tadaṅgapahānaṁ vikkhambhanapahānaṁ samucchedapahānaṁ paṭippassaddhipahānaṁ nissaraṇapahānanti pañcavidho.",
  "atk-s0201a1:106_0": "Tattha ‘‘iminā pātimokkhasaṁvarena upeto hoti samupeto’’ti (vibha. 511) ayaṁ sīlasaṁvaro.",
  "atk-s0201a1:106_1": "‘‘Rakkhati cakkhundriyaṁ cakkhundriye saṁvaraṁ āpajjatī’’ti (dī. ni. 1.213; ma. ni. 1.295; saṁ. ni. 4.239; a. ni. 3.16) ayaṁ satisaṁvaro.",
  "atk-s0201a1:107_0": "‘‘Yāni sotāni lokasmiṁ, (ajitāti bhagavā)",
  "atk-s0201a1:108_0": "Sati tesaṁ nivāraṇaṁ;",
  "atk-s0201a1:109_0": "Sotānaṁ saṁvaraṁ brūmi,",
  "atk-s0201a1:110_0": "Paññāyete pidhīyare’’ti. (su. ni. 1041);",
  "atk-s0201a1:111_0": "Ayaṁ ñāṇasaṁvaro.",
  "atk-s0201a1:111_1": "‘‘Khamo hoti sītassa uṇhassā’’ti (ma. ni. 1.23; a. ni. 4.114; 6.58) ayaṁ khantisaṁvaro.",
  "atk-s0201a1:111_2": "‘‘Uppannaṁ kāmavitakkaṁ nādhivāsetī’’ti (ma. ni. 1.26; a. ni. 4.114; 6.58) ayaṁ vīriyasaṁvaro.",
  "atk-s0201a1:111_3": "Sabbopi cāyaṁ saṁvaro yathāsakaṁ saṁvaritabbānaṁ vinetabbānañca kāyaduccaritādīnaṁ saṁvaraṇato ‘‘saṁvaro’’,",
  "atk-s0201a1:111_4": "vinayanato ‘‘vinayo’’ti vuccati.",
  "atk-s0201a1:111_5": "Evaṁ tāva saṁvaravinayo pañcadhā bhijjatīti veditabbo.",
  "atk-s0201a1:112_0": "Tathā yaṁ nāmarūpaparicchedādīsu vipassanāñāṇesu paṭipakkhabhāvato dīpālokeneva tamassa,",
  "atk-s0201a1:112_1": "tena tena vipassanāñāṇena tassa tassa anatthassa pahānaṁ. Seyyathidaṁ,",
  "atk-s0201a1:112_2": "nāmarūpavavatthānena sakkāyadiṭṭhiyā,",
  "atk-s0201a1:112_3": "paccayapariggahena ahetuvisamahetudiṭṭhīnaṁ,",
  "atk-s0201a1:112_4": "tasseva aparabhāgena kaṅkhāvitaraṇena kathaṁkathībhāvassa,",
  "atk-s0201a1:112_5": "kalāpasammasanena ‘‘ahaṁ mamā’’ti gāhassa,",
  "atk-s0201a1:112_6": "maggāmaggavavatthānena amagge maggasaññāya,",
  "atk-s0201a1:112_7": "udayadassanena ucchedadiṭṭhiyā,",
  "atk-s0201a1:112_8": "vayadassanena sassatadiṭṭhiyā,",
  "atk-s0201a1:112_9": "bhayadassanena sabhaye abhayasaññāya,",
  "atk-s0201a1:112_10": "ādīnavadassanena assādasaññāya,",
  "atk-s0201a1:112_11": "nibbidānupassanāya abhiratisaññāya,",
  "atk-s0201a1:112_12": "muccitukamyatāñāṇena amuccitukamyatāya, upekkhāñāṇena anupekkhāya,",
  "atk-s0201a1:112_13": "anulomena dhammaṭṭhitiyaṁ nibbāne ca paṭilomabhāvassa,",
  "atk-s0201a1:112_14": "gotrabhunā saṅkhāranimittaggāhassa pahānaṁ, etaṁ tadaṅgapahānaṁnāma.",
  "atk-s0201a1:113_0": "Yaṁ pana upacārappanābhedena samādhinā pavattibhāvanivāraṇato ghaṭappahāreneva udakapiṭṭhe sevālassa tesaṁ tesaṁ nīvaraṇādidhammānaṁ pahānaṁ,",
  "atk-s0201a1:113_1": "etaṁ vikkhambhanapahānaṁ nāma.",
  "atk-s0201a1:114_0": "Yaṁ catunnaṁ ariyamaggānaṁ bhāvitattā taṁtaṁmaggavato attano attano santāne ‘‘diṭṭhigatānaṁ pahānāyā’’tiādinā (dha. sa.",
  "atk-s0201a1:114_1": "277) nayena vuttassa samudayapakkhikassa kilesagaṇassa accantaṁ appavattibhāvena pahānaṁ, idaṁ samucchedapahānaṁ nāma.",
  "atk-s0201a1:114_2": "Yaṁ pana phalakkhaṇe paṭippassaddhattaṁ kilesānaṁ,",
  "atk-s0201a1:114_3": "etaṁ paṭippassaddhipahānaṁ nāma.",
  "atk-s0201a1:114_4": "Yaṁ sabbasaṅkhatanissaṭattā pahīnasabbasaṅkhataṁ nibbānaṁ etaṁ nissaraṇapahānaṁ nāma.",
  "atk-s0201a1:114_5": "Sabbampi cetaṁ pahānaṁ yasmā cāgaṭṭhena pahānaṁ, vinayanaṭṭhena vinayo,",
  "atk-s0201a1:114_6": "tasmā ‘‘pahānavinayo’’ti vuccati.",
  "atk-s0201a1:114_7": "Taṁtaṁpahānavato vā tassa tassa vinayassa sambhavatopetaṁ ‘‘pahānavinayo’’ti vuccati.",
  "atk-s0201a1:114_8": "Evaṁ pahānavinayopi pañcadhā bhijjatīti veditabbo.",
  "atk-s0201a1:115_0": "Evamayaṁ saṅkhepato duvidho,",
  "atk-s0201a1:115_1": "bhedato ca dasavidho vinayo bhinnasaṁvarattā pahātabbassa ca appahīnattā yasmā etassa assutavato puthujjanassa natthi,",
  "atk-s0201a1:115_2": "tasmā abhāvato tassa ayaṁ avinītoti vuccatīti.",
  "atk-s0201a1:115_3": "Esa nayo sappurisānaṁ adassāvī sappurisadhammassa akovido sappurisadhamme avinītoti etthapi.",
  "atk-s0201a1:115_4": "Ninnānākaraṇañhi etaṁ atthato. Yathāha ‘‘yeva te ariyā, teva te sappurisā. Yeva te sappurisā, teva te ariyā. Yo eva so ariyānaṁ dhammo,",
  "atk-s0201a1:115_5": "so eva so sappurisānaṁ dhammo.",
  "atk-s0201a1:115_6": "Yo eva so sappurisānaṁ dhammo, so eva so ariyānaṁ dhammo. Yeva te ariyavinayā, teva te sappurisavinayā. Yeva te sappurisavinayā, teva te ariyavinayā. Ariyeti vā sappuriseti vā,",
  "atk-s0201a1:115_7": "ariyadhammeti vā sappurisadhammeti vā,",
  "atk-s0201a1:115_8": "ariyavinayeti vā sappurisavinayeti vā esese eke ekatthe same samabhāge tajjāte taññevā’’ti.",
  "atk-s0201a1:116_0": "‘‘Kasmā pana bhagavā sabbadhammamūlapariyāyaṁ vo, bhikkhave,",
  "atk-s0201a1:116_1": "desessāmī’’ti vatvā taṁ adesetvāva ‘‘idha, bhikkhave,",
  "atk-s0201a1:116_2": "assutavā puthujjano ariyānaṁ adassāvī’’ti evaṁ puthujjanaṁ niddisīti?",
  "atk-s0201a1:116_3": "Puggalādhiṭṭhānāya dhammadesanāya tamatthaṁ āvikātuṁ.",
  "atk-s0201a1:116_4": "Bhagavato hi dhammādhiṭṭhānā dhammadesanā,",
  "atk-s0201a1:116_5": "dhammādhiṭṭhānā puggaladesanā,",
  "atk-s0201a1:116_6": "puggalādhiṭṭhānā puggaladesanā,",
  "atk-s0201a1:116_7": "puggalādhiṭṭhānā dhammadesanāti dhammapuggalavaseneva tāva catubbidhā desanā.",
  "atk-s0201a1:117_0": "Tattha, ‘‘tisso imā, bhikkhave, vedanā. Katamā tisso?",
  "atk-s0201a1:117_1": "Sukhā vedanā dukkhā vedanā adukkhamasukhā vedanā. Imā kho, bhikkhave, tisso vedanā’’ti (saṁ. ni.",
  "atk-s0201a1:117_2": "4.250) evarūpī dhammādhiṭṭhānā dhammadesanā veditabbā.",
  "atk-s0201a1:117_3": "‘‘Cha dhātuyo ayaṁ putiso cha phassāyatano aṭṭhārasa manopavicāro caturādhiṭṭhāno’’ti (ma. ni.",
  "atk-s0201a1:117_4": "3.343) evarūpī dhammādhiṭṭhānā puggaladesanā. ‘‘Tayome, bhikkhave,",
  "atk-s0201a1:117_5": "puggalā santo saṁvijjamānā lokasmiṁ. Katame tayo? Andho ekacakkhu dvicakkhu. Katamo ca, bhikkhave, puggalo andho’’ti? (A. ni.",
  "atk-s0201a1:117_6": "3.29) evarūpī puggalādhiṭṭhānā puggaladesanā. ‘‘Katamañca, bhikkhave, duggatibhayaṁ? Idha, bhikkhave, ekacco iti paṭisañcikkhati,",
  "atk-s0201a1:117_7": "kāyaduccaritassa kho pāpako vipāko abhisamparāyaṁ…pe… suddhamattānaṁ pariharati. Idaṁ vuccati, bhikkhave, duggatibhaya’’nti (a. ni.",
  "atk-s0201a1:117_8": "4.121) evarūpī puggalādhiṭṭhānā dhammadesanā.",
  "atk-s0201a1:118_0": "Svāyaṁ idha yasmā puthujjano apariññātavatthuko,",
  "atk-s0201a1:118_1": "apariññāmūlikā ca idhādhippetānaṁ sabbadhammānaṁ mūlabhūtā maññanā hoti,",
  "atk-s0201a1:118_2": "tasmā puthujjanaṁ dassetvā puggalādhiṭṭhānāya desanāya tamatthaṁ āvikātuṁ, ‘‘idha, bhikkhave,",
  "atk-s0201a1:118_3": "assutavā puthujjano ariyānaṁ adassāvī’’ti evaṁ puthujjanaṁ niddisīti veditabbo.",
  "atk-s0201a1:119_0": "Suttanikkhepavaṇṇanā niṭṭhitā.",
  "atk-s0201a1:120_0": "Pathavīvāravaṇṇanā",
  "atk-s0201a1:121_0": "Evaṁ puthujjanaṁ niddisitvā idāni tassa pathavīādīsu vatthūsu sabbasakkāyadhammajanitaṁ maññanaṁ dassento, pathaviṁ pathavitotiādimāha.",
  "atk-s0201a1:121_1": "Tattha lakkhaṇapathavī sasambhārapathavī ārammaṇapathavī sammutipathavīti catubbidhā pathavī. Tāsu ‘‘katamā ca, āvuso, ajjhattikā pathavīdhātu?",
  "atk-s0201a1:121_2": "Yaṁ ajjhattaṁ paccattaṁ kakkhaḷaṁ kharigata’’ntiādīsu (vibha. 173) vuttā lakkhaṇapathavī.",
  "atk-s0201a1:121_3": "‘‘Pathaviṁ khaṇeyya vā khaṇāpeyya vā’’tiādīsu (pāci. 85) vuttā sasambhārapathavī.",
  "atk-s0201a1:121_4": "Ye ca kesādayo vīsati koṭṭhāsā, ayolohādayo ca bāhirā.",
  "atk-s0201a1:121_5": "Sā hi vaṇṇādīhi sambhārehi saddhiṁ pathavīti sasambhārapathavī.",
  "atk-s0201a1:121_6": "‘‘Pathavīkasiṇameko sañjānātī’’tiādīsu (dī. ni.",
  "atk-s0201a1:121_7": "3.360) āgatā pana ārammaṇapathavī, nimittapathavītipi vuccati.",
  "atk-s0201a1:121_8": "Pathavīkasiṇajjhānalābhī devaloke nibbatto āgamanavasena pathavīdevatāti nāmaṁ labhati.",
  "atk-s0201a1:121_9": "Ayaṁ sammutipathavīti veditabbā. Sā sabbāpi idha labbhati.",
  "atk-s0201a1:121_10": "Tāsu yaṁkañci pathaviṁ ayaṁ puthujjano pathavito sañjānāti, pathavīti sañjānāti, pathavībhāgena sañjānāti,",
  "atk-s0201a1:121_11": "lokavohāraṁ gahetvā saññāvipallāsena sañjānāti pathavīti.",
  "atk-s0201a1:121_12": "Evaṁ pathavībhāgaṁ amuñcantoyeva vā etaṁ ‘‘sattoti vā sattassā’’ti vā ādinā nayena sañjānāti.",
  "atk-s0201a1:121_13": "Kasmā evaṁ sañjānātīti na vattabbaṁ. Ummattako viya hi puthujjano.",
  "atk-s0201a1:121_14": "So yaṁkiñci yena kenaci ākārena gaṇhāti.",
  "atk-s0201a1:121_15": "Ariyānaṁ adassāvitādibhedameva vā ettha kāraṇaṁ.",
  "atk-s0201a1:121_16": "Yaṁ vā parato ‘‘apariññātaṁ tassā’’ti vadantena bhagavatāva vuttaṁ.",
  "atk-s0201a1:122_0": "Pathaviṁ pathavito saññatvāti so taṁ pathaviṁ evaṁ viparītasaññāya sañjānitvā,",
  "atk-s0201a1:122_1": "‘‘saññānidānā hi papañcasaṅkhā’’ti (su. ni.",
  "atk-s0201a1:122_2": "880) vacanato aparabhāge thāmapattehi taṇhāmānadiṭṭhipapañcehi idha maññanānāmena vuttehi maññati kappeti vikappeti,",
  "atk-s0201a1:122_3": "nānappakārato aññathā gaṇhāti.",
  "atk-s0201a1:122_4": "Tena vuttaṁ ‘‘pathaviṁ maññatī’’ti.",
  "atk-s0201a1:122_5": "Evaṁ maññato cassa tā maññanā oḷārikanayena dassetuṁ ‘‘yā ayaṁ kesā lomā’’tiādinā nayena vīsatibhedā ajjhattikā pathavī vuttā.",
  "atk-s0201a1:122_6": "Yā cāyaṁ vibhaṅge ‘‘tattha katamā bāhirā pathavīdhātu?",
  "atk-s0201a1:122_7": "Yaṁ bāhiraṁ kakkhaḷaṁ kharigataṁ kakkhaḷattaṁ kakkhaḷabhāvo bahiddhā anupādinnaṁ. Seyyathidaṁ,",
  "atk-s0201a1:122_8": "ayo lohaṁ tipu sīsaṁ sajjhaṁ muttā maṇi veḷuriyaṁ saṅkho silā pavāḷaṁ rajataṁ jātarūpaṁ lohitaṅko masāragallaṁ tiṇaṁ kaṭṭhaṁ sakkharā kaṭhalaṁ bhūmi pāsāṇo pabbato’’ti (vibha.",
  "atk-s0201a1:122_9": "173) evaṁ bāhirā pathavī vuttā.",
  "atk-s0201a1:122_10": "Yā ca ajjhattārammaṇattike nimittapathavī,",
  "atk-s0201a1:122_11": "taṁ gahetvā ayamatthayojanā vuccati.",
  "atk-s0201a1:123_0": "Pathaviṁ maññatīti tīhi maññanāhi ahaṁ pathavīti maññati, mama pathavīti maññati, paro pathavīti maññati, parassa pathavīti maññati,",
  "atk-s0201a1:123_1": "atha vā ajjhattikaṁ pathaviṁ taṇhāmaññanāya maññati, mānamaññanāya maññati, diṭṭhimaññanāya maññati. Kathaṁ?",
  "atk-s0201a1:123_2": "Ayañhi kesādīsu chandarāgaṁ janeti kese assādeti abhinandati abhivadati ajjhosāya tiṭṭhati. Lome, nakhe, dante, tacaṁ,",
  "atk-s0201a1:123_3": "aññataraṁ vā pana rajjanīyavatthuṁ.",
  "atk-s0201a1:123_4": "Evaṁ ajjhattikaṁ pathaviṁ taṇhāmaññanāya maññati.",
  "atk-s0201a1:123_5": "Iti me kesā siyuṁ anāgatamaddhānaṁ.",
  "atk-s0201a1:123_6": "Iti lomātiādinā vā pana nayena tattha nandiṁ samannāneti.",
  "atk-s0201a1:123_7": "‘‘Imināhaṁ sīlena vā…pe… brahmacariyena vā evaṁ siniddhamudusukhumanīlakeso bhavissāmī’’tiādinā vā pana nayena appaṭiladdhānaṁ paṭilābhāya cittaṁ paṇidahati.",
  "atk-s0201a1:123_8": "Evampi ajjhattikaṁ pathaviṁ taṇhāmaññanāya maññati.",
  "atk-s0201a1:124_0": "Tathā attano kesādīnaṁ sampattiṁ vā vipattiṁ vā nissāya mānaṁ janeti,",
  "atk-s0201a1:124_1": "‘‘seyyohamasmīti vā sadisohamasmīti vā hīnohamasmīti vā’’ti.",
  "atk-s0201a1:124_2": "Evaṁ ajjhattikaṁ pathaviṁ mānamaññanāya maññati.",
  "atk-s0201a1:124_3": "‘‘Taṁ jīvaṁ taṁ sarīra’’nti (ma. ni.",
  "atk-s0201a1:124_4": "2.187) āgatanayena pana kesaṁ ‘‘jīvo’’ti abhinivisati. Esa nayo lomādīsu.",
  "atk-s0201a1:124_5": "Evaṁ ajjhattikaṁ pathaviṁ diṭṭhimaññanāya maññati.",
  "atk-s0201a1:125_0": "Atha vā ‘‘yā ceva kho panāvuso, ajjhattikā pathavīdhātu, yā ca bāhirā pathavīdhātu, pathavīdhāturevesā , taṁ netaṁ mamā’’ti (ma. ni.",
  "atk-s0201a1:125_1": "1.302) imissā pavattiyā paccanīkanayena kesādibhedaṁ pathaviṁ etaṁ mama esohamasmi eso me attāti abhinivisati.",
  "atk-s0201a1:125_2": "Evampi ajjhattikaṁ pathaviṁ diṭṭhimaññanāya maññati.",
  "atk-s0201a1:125_3": "Evaṁ tāva ajjhattikaṁ pathaviṁ tīhi maññanāhi maññati.",
  "atk-s0201a1:126_0": "Yathā ca ajjhattikaṁ evaṁ bāhirampi. Kathaṁ?",
  "atk-s0201a1:126_1": "‘‘Ayañhi ayalohādīsu chandarāgaṁ janeti.",
  "atk-s0201a1:126_2": "Ayalohādīni assādeti abhinandati abhivadati ajjhosāya tiṭṭhati.",
  "atk-s0201a1:126_3": "Mama ayo mama lohantiādinā nayena ayādīni mamāyati rakkhati gopayati,",
  "atk-s0201a1:126_4": "evaṁ bāhiraṁ pathaviṁ taṇhāmaññanāya maññati.",
  "atk-s0201a1:126_5": "Iti me ayalohādayo siyuṁ anāgatamaddhānanti vā panettha nandiṁ samannāneti,",
  "atk-s0201a1:126_6": "imināhaṁ sīlena vā vatena vā tapena vā brahmacariyena vā evaṁ sampannaayalohādiupakaraṇo bhavissāmī’’ti appaṭiladdhassa paṭilābhāya cittaṁ paṇidahati.",
  "atk-s0201a1:126_7": "Evampi bāhiraṁ pathaviṁ taṇhāmaññanāya maññati.",
  "atk-s0201a1:127_0": "Tathā attano ayalohādīnaṁ sampattiṁ vā vipattiṁ vā nissāya mānaṁ janeti ‘‘imināhaṁ seyyosmīti vā,",
  "atk-s0201a1:127_1": "sadisosmīti vā hīnosmīti vā’’ti (vibha.",
  "atk-s0201a1:127_2": "832) evaṁ bāhiraṁ pathaviṁ mānamaññanāya maññati.",
  "atk-s0201a1:127_3": "Aye jīvasaññī hutvā pana ayaṁ ‘‘jīvo’’ti abhinivisati. Esa nayo lohādīsu.",
  "atk-s0201a1:127_4": "Evaṁ bāhiraṁ pathaviṁ diṭṭhimaññanāya maññati.",
  "atk-s0201a1:128_0": "Atha vā ‘‘idhekacco pathavīkasiṇaṁ attato samanupassati. Yaṁ pathavīkasiṇaṁ, so ahaṁ. Yo ahaṁ,",
  "atk-s0201a1:128_1": "taṁ pathavīkasiṇanti pathavīkasiṇañca attañca advayaṁ samanupassatī’’ti (paṭi. ma.",
  "atk-s0201a1:128_2": "1.131) paṭisambhidāyaṁ vuttanayeneva nimittapathaviṁ ‘‘attā’’ti abhinivisati.",
  "atk-s0201a1:128_3": "Evaṁ bāhiraṁ pathaviṁ diṭṭhimaññanāya maññati.",
  "atk-s0201a1:128_4": "Evampi bāhiraṁ pathaviṁ tīhi maññanāhi maññati.",
  "atk-s0201a1:128_5": "Evaṁ tāva ‘‘pathaviṁ maññatī’’ti ettha tissopi maññanā veditabbā.",
  "atk-s0201a1:128_6": "Ito paraṁ saṅkhepeneva kathayissāma.",
  "atk-s0201a1:129_0": "Pathaviyāmaññatīti ettha pathaviyāti bhummavacanametaṁ.",
  "atk-s0201a1:129_1": "Tasmā ahaṁ pathaviyāti maññati,",
  "atk-s0201a1:129_2": "mayhaṁ kiñcanaṁ palibodho pathaviyāti maññati, paro pathaviyāti maññati,",
  "atk-s0201a1:129_3": "parassa kiñcanaṁ palibodho pathaviyāti maññatīti ayamettha attho.",
  "atk-s0201a1:130_0": "Atha vā yvāyaṁ ‘‘kathaṁ rūpasmiṁ attānaṁ samanupassati?",
  "atk-s0201a1:130_1": "Idhekacco vedanaṁ… saññaṁ… saṅkhāre… viññāṇaṁ attato samanupassati, tassa evaṁ hoti, ayaṁ kho me attā,",
  "atk-s0201a1:130_2": "so kho pana me attā imasmiṁ rūpeti evaṁ rūpasmiṁ vā attānaṁ samanupassatī’’ti (paṭi. ma.",
  "atk-s0201a1:130_3": "1.131) etassa atthanayo vutto,",
  "atk-s0201a1:130_4": "eteneva nayena vedanādidhamme attato gahetvā tato ajjhattikabāhirāsu pathavīsu yaṁkiñci pathaviṁ tassokāsabhāvena parikappetvā so kho pana me ayaṁ attā imissā pathaviyāti maññanto pathaviyā maññati, ayamassa diṭṭhimaññanā.",
  "atk-s0201a1:130_5": "Tasmiṁyeva panassa attani sinehaṁ tabbatthukañca mānaṁ uppādayato taṇhāmānamaññanāpi veditabbā.",
  "atk-s0201a1:130_6": "Yadā pana teneva nayena so kho panassa attā pathaviyāti maññati,",
  "atk-s0201a1:130_7": "tadā diṭṭhimaññanā eva yujjati. Itarāyopi pana icchanti.",
  "atk-s0201a1:131_0": "Pathavito maññatīti ettha pana pathavitoti nissakkavacanaṁ.",
  "atk-s0201a1:131_1": "Tasmā saupakaraṇassa attano vā parassa vā yathāvuttappabhedato pathavito uppattiṁ vā niggamanaṁ vā pathavito vā añño attāti maññamāno pathavito maññatīti veditabbo, ayamassa diṭṭhimaññanā.",
  "atk-s0201a1:131_2": "Tasmiṁyeva panassa diṭṭhimaññanāya maññite vatthusmiṁ sinehaṁ mānañca uppādayato taṇhāmānamaññanāpi veditabbā.",
  "atk-s0201a1:131_3": "Apare āhu pathavīkasiṇaṁ parittaṁ bhāvetvā tato aññaṁ appamāṇaṁ attānaṁ gahetvā pathavito bahiddhāpi me attāti maññamāno pathavito maññatīti.",
  "atk-s0201a1:132_0": "Pathaviṁ meti maññatīti ettha pana kevalañhi mahāpathaviṁ taṇhāvasena mamāyatīti iminā nayena pavattā ekā taṇhāmaññanā eva labbhatīti veditabbā. Sā cāyaṁ mama kesā, mama lomā, mama ayo,",
  "atk-s0201a1:132_1": "mama lohanti evaṁ yathāvuttappabhedāya sabbāyapi ajjhattikabāhirāya pathaviyā yojetabbāti.",
  "atk-s0201a1:133_0": "Pathaviṁabhinandatīti vuttappakārameva pathaviṁ taṇhādīhi abhinandati, assādeti, parāmasati cāti vuttaṁ hoti.",
  "atk-s0201a1:133_1": "‘‘Pathaviṁ maññatī’’ti eteneva etasmiṁ atthe siddhe kasmā etaṁ vuttanti ce. Avicāritametaṁ porāṇehi. Ayaṁ pana attano mati,",
  "atk-s0201a1:133_2": "desanāvilāsato vā ādīnavadassanato vā.",
  "atk-s0201a1:133_3": "Yassā hi dhammadhātuyā suppaṭividdhattā nānānayavicitradesanāvilāsasampanno,",
  "atk-s0201a1:133_4": "ayaṁ sā bhagavatā suppaṭividdhā.",
  "atk-s0201a1:133_5": "Tasmā pubbe maññanāvasena kilesuppattiṁ dassetvā idāni abhinandanāvasena dassento desanāvilāsato vā idamāha . Yo vā pathaviṁ maññati, pathaviyā maññati, pathavito maññati, pathaviṁ meti maññati,",
  "atk-s0201a1:133_6": "so yasmā na sakkoti pathavīnissitaṁ taṇhaṁ vā diṭṭhiṁ vā pahātuṁ,",
  "atk-s0201a1:133_7": "tasmā pathaviṁ abhinandatiyeva. Yo ca pathaviṁ abhinandati, dukkhaṁ so abhinandati,",
  "atk-s0201a1:133_8": "dukkhañca ādīnavoti ādīnavadassanatopi idamāha. Vuttañcetaṁ bhagavatā ‘‘yo, bhikkhave, pathavīdhātuṁ abhinandati, dukkhaṁ so abhinandati, yo dukkhaṁ abhinandati,",
  "atk-s0201a1:133_9": "aparimutto so dukkhasmāti vadāmī’’ti.",
  "atk-s0201a1:134_0": "Evaṁ pathavīvatthukaṁ maññanaṁ abhinandanañca vatvā idāni yena kāraṇena so maññati, abhinandati ca,",
  "atk-s0201a1:134_1": "taṁ kāraṇaṁ āvikaronto āha taṁ kissa hetu, apariññātaṁ tassāti vadāmīti. Tassattho,",
  "atk-s0201a1:134_2": "so puthujjano taṁ pathaviṁ kissa hetu maññati, kena kāraṇena maññati, abhinandatīti ce.",
  "atk-s0201a1:134_3": "Apariññātaṁ tassāti vadāmīti,",
  "atk-s0201a1:134_4": "yasmā taṁ vatthu tassa apariññātaṁ, tasmāti vuttaṁ hoti. Yo hi pathaviṁ parijānāti,",
  "atk-s0201a1:134_5": "so tīhi pariññāhi parijānāti ñātapariññāya tīraṇapariññāya pahānapariññāyāti.",
  "atk-s0201a1:135_0": "Tattha katamā ñātapariññā. Pathavīdhātuṁ parijānāti,",
  "atk-s0201a1:135_1": "ayaṁ pathavīdhātu ajjhattikā, ayaṁ bāhirā, idamassā lakkhaṇaṁ,",
  "atk-s0201a1:135_2": "imāni rasapaccupaṭṭhānapadaṭṭhānānīti, ayaṁ ñātapariññā. Katamā tīraṇapariññā?",
  "atk-s0201a1:135_3": "Evaṁ ñātaṁ katvā pathavīdhātuṁ tīreti aniccato dukkhato rogatoti dvācattālīsāya ākārehi, ayaṁ tīraṇapariññā. Katamā pahānapariññā?",
  "atk-s0201a1:135_4": "Evaṁ tīrayitvā aggamaggena pathavīdhātuyā chandarāgaṁ pajahati, ayaṁ pahānapariññā.",
  "atk-s0201a1:136_0": "Nāmarūpavavatthānaṁ vā ñātapariññā.",
  "atk-s0201a1:136_1": "Kalāpasammasanādianulomapariyosānā tīraṇapariññā.",
  "atk-s0201a1:136_2": "Ariyamagge ñāṇaṁ pahānapariññāti. Yo pathaviṁ parijānāti,",
  "atk-s0201a1:136_3": "so imāhi tīhi pariññāhi parijānāti,",
  "atk-s0201a1:136_4": "assa ca puthujjanassa tā pariññāyo natthi,",
  "atk-s0201a1:136_5": "tasmā apariññātattā pathaviṁ maññati ca abhinandati cāti. Tenāha bhagavā – idha, bhikkhave,",
  "atk-s0201a1:136_6": "assutavā puthujjano…pe… pathaviṁ maññati, pathaviyā maññati, pathavito maññati, pathaviṁ meti maññati, pathaviṁ abhinandati. Taṁ kissa hetu?",
  "atk-s0201a1:136_7": "Apariññātaṁ tassāti vadāmī’’ti.",
  "atk-s0201a1:137_0": "Pathavīvāravaṇṇanā niṭṭhitā.",
  "atk-s0201a1:138_0": "Āpovārādivaṇṇanā",
  "atk-s0201a1:139_0": "Āpaṁāpatoti etthāpi lakkhaṇasasambhārārammaṇasammutivasena catubbidho āpo. Tesu ‘‘tattha, katamā ajjhattikā āpodhātu.",
  "atk-s0201a1:139_1": "Yaṁ ajjhattaṁ paccattaṁ āpo āpogataṁ,",
  "atk-s0201a1:139_2": "sineho sinehagataṁ bandhanattaṁ rūpassa ajjhattaṁ upādinna’’ntiādīsu (vibha. 174) vutto lakkhaṇaāpo.",
  "atk-s0201a1:139_3": "‘‘Āpokasiṇaṁ uggaṇhanto āpasmiṁ nimittaṁ gaṇhātī’’tiādīsu vutto sasambhārāpo.",
  "atk-s0201a1:139_4": "Sesaṁ sabbaṁ pathaviyaṁ vuttasadisameva.",
  "atk-s0201a1:139_5": "Kevalaṁ yojanānaye pana ‘‘pittaṁ semha’’ntiādinā nayena vuttā dvādasabhedā ajjhattikā āpodhātu, ‘‘tattha, katamā bāhirā āpodhātu? Yaṁ bāhiraṁ āpo āpogataṁ,",
  "atk-s0201a1:139_6": "sineho sinehagataṁ bandhanattaṁ rūpassa bahiddhā anupādinnaṁ. Seyyathidaṁ,",
  "atk-s0201a1:139_7": "mūlaraso khandharaso tacaraso pattaraso puppharaso phalaraso khīraṁ dadhi sappi navanītaṁ telaṁ madhu phāṇitaṁ bhummāni vā udakāni antalikkhāni vā’’ti (vibha.",
  "atk-s0201a1:139_8": "174) evaṁ vuttā ca bāhirā āpodhātu veditabbā,",
  "atk-s0201a1:139_9": "yo ca ajjhattārammaṇattike nimittaāpo.",
  "atk-s0201a1:140_0": "Tejaṁ tejatoti imasmiṁ tejovārepi vuttanayeneva vitthāro veditabbo.",
  "atk-s0201a1:140_1": "Yojanānaye panettha ‘‘yena ca santappati, yena ca jīrīyati, yena ca pariḍayhati,",
  "atk-s0201a1:140_2": "yena ca asitapītakhāyitasāyitaṁ sammā pariṇāmaṁ gacchatī’’ti (vibha.",
  "atk-s0201a1:140_3": "175) evaṁ vuttā catuppabhedā ajjhattikā tejodhātu.",
  "atk-s0201a1:140_4": "‘‘Tattha katamā bāhirā tejodhātu?",
  "atk-s0201a1:140_5": "Yaṁ bāhiraṁ tejo tejogataṁ usmā usmāgataṁ usumaṁ usumagataṁ bahiddhā anupādinnaṁ. Seyyathidaṁ,",
  "atk-s0201a1:140_6": "kaṭṭhaggi palālaggi tiṇaggi gomayaggi thusaggi saṅkāraggi indaggi aggisantāpo sūriyasantāpo kaṭṭhasannicayasantāpo tiṇasannicayasantāpo dhaññasannicayasantāpo bhaṇḍasannicayasantāpo’’ti (vibha.",
  "atk-s0201a1:140_7": "175) evaṁ vuttā ca bāhirā tejodhātu veditabbā.",
  "atk-s0201a1:141_0": "Vāyaṁ vāyatoti imassa vāyavārassāpi yojanānaye pana ‘‘uddhaṅgamā vātā adhogamā vātā kucchisayā vātā koṭṭhāsayā vātā aṅgamaṅgānusārino vātā satthakavātā khurakavātā uppalakavātā assāso passāso’’ti evaṁ vuttā ajjhattikā vāyodhātu.",
  "atk-s0201a1:141_1": "‘‘Tattha katamā bāhirā vāyodhātu?",
  "atk-s0201a1:141_2": "Yaṁ bāhiraṁ vāyo vāyogataṁ thambhitattaṁ rūpassa bahiddhā anupādinnaṁ. Seyyathidaṁ,",
  "atk-s0201a1:141_3": "puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā adhimattā vātā kāḷavātā verambhavātā pakkhavātā supaṇṇavātā tālavaṇṭavātā vidhūpanavātā’’ti (vibha.",
  "atk-s0201a1:141_4": "176) evaṁ vuttā ca bāhirā vāyodhātu veditabbā. Sesaṁ vuttanayamevāti. Ettāvatā ca yvāyaṁ –",
  "atk-s0201a1:142_0": "‘‘Vuttamhi ekadhamme, ye dhammā ekalakkhaṇā tena;",
  "atk-s0201a1:143_0": "Vuttā bhavanti sabbe, iti vutto lakkhaṇo hāro’’ti. –",
  "atk-s0201a1:144_0": "Evaṁ nettiyaṁ lakkhaṇo nāma hāro vutto,",
  "atk-s0201a1:144_1": "tassa vasena yasmā catūsu bhūtesu gahitesu upādārūpampi gahitameva bhavati, rūpalakkhaṇaṁ anatītattā.",
  "atk-s0201a1:144_2": "Yañca bhūtopādārūpaṁ so rūpakkhandho.",
  "atk-s0201a1:144_3": "Tasmā ‘‘assutavā puthujjano pathaviṁ āpaṁ tejaṁ vāyaṁ maññatī’’ti vadantena atthato rūpaṁ attato samanupassatītipi vuttaṁ hoti.",
  "atk-s0201a1:144_4": "‘‘Pathaviyā āpasmiṁ tejasmiṁ vāyasmiṁ maññatī’’ti vadantena rūpasmiṁ vā attānaṁ samanupassatīti vuttampi hoti.",
  "atk-s0201a1:144_5": "‘‘Pathavito āpato tejato vāyato maññatī’’ti vadantena rūpato añño attāti siddhattā rūpavantaṁ vā attānaṁ attani vā rūpaṁ samanupassatītipi vuttaṁ hoti.",
  "atk-s0201a1:144_6": "Evametā catasso rūpavatthukā sakkāyadiṭṭhimaññanā veditabbā. Tattha ekā ucchedadiṭṭhi,",
  "atk-s0201a1:144_7": "tisso sassatadiṭṭhiyoti dveva diṭṭhiyo hontīti ayampi atthaviseso veditabbo.",
  "atk-s0201a1:145_0": "Āpovārādivaṇṇanā niṭṭhitā.",
  "atk-s0201a1:146_0": "Bhūtavārādivaṇṇanā",
  "atk-s0201a1:147_0": "3.",
  "atk-s0201a1:147_1": "Evaṁ rūpamukhena saṅkhāravatthukaṁ maññanaṁ vatvā idāni ye saṅkhāre upādāya sattā paññapīyanti,",
  "atk-s0201a1:147_2": "tesu saṅkhāresu sattesupi yasmā puthujjano maññanaṁ karoti,",
  "atk-s0201a1:147_3": "tasmā te satte niddisanto bhūte bhūtato sañjānātītiādimāha.",
  "atk-s0201a1:147_4": "Tatthāyaṁ bhūtasaddo pañcakkhandhaamanussadhātuvijjamānakhīṇāsavasattarukkhādīsu dissati. ‘‘Bhūtamidanti, bhikkhave, samanupassathā’’tiādīsu (ma. ni.",
  "atk-s0201a1:147_5": "1.401) hi ayaṁ pañcakkhandhesu dissati.",
  "atk-s0201a1:147_6": "‘‘Yānīdha bhūtāni samāgatānī’’ti (su. ni. 224) ettha amanussesu. ‘‘Cattāro kho, bhikkhu, mahābhūtā hetū’’ti (ma. ni. 3.86) ettha dhātūsu.",
  "atk-s0201a1:147_7": "‘‘Bhūtasmiṁ pācittiya’’ntiādīsu (pāci. 69) vijjamāne.",
  "atk-s0201a1:147_8": "‘‘Yo ca kālaghaso bhūto’’ti (jā. 1.10.190) ettha khīṇāsave.",
  "atk-s0201a1:147_9": "‘‘Sabbeva nikkhipissanti bhūtā loke samussaya’’nti (dī. ni. 2.220) ettha sattesu.",
  "atk-s0201a1:147_10": "‘‘Bhūtagāmapātabyatāyā’’ti (pāci. 90) ettha rukkhādīsu.",
  "atk-s0201a1:147_11": "Idha panāyaṁ sattesu vattati, no ca kho avisesena.",
  "atk-s0201a1:147_12": "Cātumahārājikānaṁ hi heṭṭhā sattā idha bhūtāti adhippetā.",
  "atk-s0201a1:148_0": "Tattha bhūte bhūtato sañjānātītiādi vuttanayameva.",
  "atk-s0201a1:148_1": "Bhūte maññatītiādīsu pana tissopi maññanā yojetabbā. Kathaṁ?",
  "atk-s0201a1:148_2": "Ayañhi ‘‘so passati gahapatiṁ vā gahapatiputtaṁ vā pañcahi kāmaguṇehi samappitaṁ samaṅgibhūta’’nti (a. ni.",
  "atk-s0201a1:148_3": "7.50) vuttanayena bhūte subhā sukhitāti gahetvā rajjati, disvāpi ne rajjati, sutvāpi, ghāyitvāpi, sāyitvāpi, phusitvāpi, ñatvāpi.",
  "atk-s0201a1:148_4": "Evaṁ bhūte taṇhāmaññanāya maññati.",
  "atk-s0201a1:148_5": "‘‘Aho vatāhaṁ khattiyamahāsālānaṁ vā sahabyataṁ upapajjeyya’’ntiādinā (dī. ni.",
  "atk-s0201a1:148_6": "3.337) vā pana nayena appaṭiladdhassa paṭilābhāya cittaṁ paṇidahati,",
  "atk-s0201a1:148_7": "evampi bhūte taṇhāmaññanāya maññati.",
  "atk-s0201a1:148_8": "Attano pana bhūtānañca sampattivipattiṁ nissāya attānaṁ vā seyyaṁ dahati.",
  "atk-s0201a1:148_9": "Bhūtesu ca yaṁkiñci bhūtaṁ hīnaṁ attānaṁ vā hīnaṁ, yaṁkiñci bhūtaṁ seyyaṁ . Attānaṁ vā bhūtena,",
  "atk-s0201a1:148_10": "bhūtaṁ vā attanā sadisaṁ dahati.",
  "atk-s0201a1:148_11": "Yathāha ‘‘idhekacco jātiyā vā…pe… aññataraññatarena vatthunā pubbakālaṁ parehi sadisaṁ attānaṁ dahati.",
  "atk-s0201a1:148_12": "Aparakālaṁ attānaṁ seyyaṁ dahati. Pare hīne dahati,",
  "atk-s0201a1:148_13": "yo evarūpo māno …pe… ayaṁ vuccati mānātimāno’’ti (vibha. 876-880).",
  "atk-s0201a1:148_14": "Evaṁ bhūte mānamaññanāya maññati.",
  "atk-s0201a1:149_0": "Bhūte pana ‘‘niccā dhuvā sassatā avipariṇāmadhammā’’ti vā ‘‘sabbe sattā sabbe pāṇā sabbe bhūtā sabbe jīvā avasā abalā avīriyā niyatisaṅgatibhāvapariṇatā chasvevābhijātīsu sukhadukkhaṁ paṭisaṁvedentī’’ti (dī. ni.",
  "atk-s0201a1:149_1": "1.168) vā maññamāno diṭṭhimaññanāya maññati.",
  "atk-s0201a1:149_2": "Evaṁ bhūte tīhi maññanāhi maññati.",
  "atk-s0201a1:150_0": "Kathaṁ bhūtesu maññati?",
  "atk-s0201a1:150_1": "Tesu tesu bhūtesu attano upapattiṁ vā sukhuppattiṁ vā ākaṅkhati.",
  "atk-s0201a1:150_2": "Evaṁ tāva taṇhāmaññanāya bhūtesu maññati.",
  "atk-s0201a1:150_3": "Bhūtesu vā upapattiṁ ākaṅkhamāno dānaṁ deti, sīlaṁ samādiyati, uposathakammaṁ karoti.",
  "atk-s0201a1:150_4": "Evampi bhūtesu taṇhāmaññanāya maññati.",
  "atk-s0201a1:150_5": "Bhūte pana samūhaggāhena gahetvā tattha ekacce bhūte seyyato dahati,",
  "atk-s0201a1:150_6": "ekacce sadisato vā hīnato vāti.",
  "atk-s0201a1:150_7": "Evaṁ bhūtesu mānamaññanāya maññati.",
  "atk-s0201a1:150_8": "Tathā ekacce bhūte niccā dhuvāti maññati. Ekacce aniccā adhuvāti,",
  "atk-s0201a1:150_9": "ahampi bhūtesu aññatarosmīti vā maññati.",
  "atk-s0201a1:150_10": "Evaṁ bhūtesu diṭṭhimaññanāya maññati.",
  "atk-s0201a1:151_0": "Bhūtato maññatīti ettha pana saupakaraṇassa attano vā parassa vā yato kutoci bhūtato uppattiṁ maññamāno bhūtato maññatīti veditabbo, ayamassa diṭṭhimaññanā.",
  "atk-s0201a1:151_1": "Tasmiṁyeva panassa diṭṭhimaññanāya maññite vatthusmiṁ sinehaṁ mānañca uppādayato taṇhāmānamaññanāpi veditabbā.",
  "atk-s0201a1:151_2": "Bhūte meti maññatīti ettha pana ekā taṇhāmaññanāva labbhati. Sā cāyaṁ ‘‘mama puttā, mama dhītā, mama ajeḷakā, kukkuṭasūkarā,",
  "atk-s0201a1:151_3": "hatthigavassavaḷavā’’ti evamādinā nayena mamāyato pavattatīti veditabbā.",
  "atk-s0201a1:151_4": "Bhūte abhinandatīti etaṁ vuttanayameva.",
  "atk-s0201a1:151_5": "Apariññātaṁ tassāti ettha pana ye saṅkhāre upādāya bhūtānaṁ paññatti,",
  "atk-s0201a1:151_6": "tesaṁ apariññātattā bhūtā apariññātā hontīti veditabbā.",
  "atk-s0201a1:151_7": "Yojanā pana vuttanayeneva kātabbā.",
  "atk-s0201a1:152_0": "Evaṁ saṅkhepato saṅkhāravasena ca sattavasena ca maññanāvatthuṁ dassetvā idāni bhūmivisesādinā bhedena vitthāratopi taṁ dassento deve devatotiādimāha.",
  "atk-s0201a1:152_1": "Tattha dibbanti pañcahi kāmaguṇehi attano vā iddhiyāti devā, kīḷanti jotenti cāti attho.",
  "atk-s0201a1:152_2": "Te tividhā sammutidevā upapattidevā visuddhidevāti.",
  "atk-s0201a1:152_3": "Sammutidevā nāma rājāno deviyo rājakumārā.",
  "atk-s0201a1:152_4": "Upapattidevā nāma cātumahārājike deve upādāya tatuttaridevā.",
  "atk-s0201a1:152_5": "Visuddhidevā nāma arahanto khīṇāsavā.",
  "atk-s0201a1:152_6": "Idha pana upapattidevā daṭṭhabbā, no ca kho avisesena.",
  "atk-s0201a1:152_7": "Paranimmitavasavattidevaloke māraṁ saparisaṁ ṭhapetvā sesā cha kāmāvacarā idha devāti adhippetā.",
  "atk-s0201a1:152_8": "Tattha sabbā atthavaṇṇanā bhūtavāre vuttanayeneva veditabbā.",
  "atk-s0201a1:153_0": "Pajāpatinti ettha pana māro pajāpatīti veditabbo.",
  "atk-s0201a1:153_1": "Keci pana ‘‘tesaṁ tesaṁ devānaṁ adhipatīnaṁ mahārājādīnametaṁ adhivacana’’nti vadanti.",
  "atk-s0201a1:153_2": "Taṁ devaggahaṇeneva tesaṁ gahitattā ayuttanti mahāaṭṭhakathāyaṁ paṭikkhittaṁ,",
  "atk-s0201a1:153_3": "māroyeva pana sattasaṅkhātāya pajāya adhipatibhāvena idha pajāpatīti adhippeto. So kuhiṁ vasati?",
  "atk-s0201a1:153_4": "Paranimmitavasavattidevaloke .",
  "atk-s0201a1:153_5": "Tatra hi vasavattirājā rajjaṁ kāreti.",
  "atk-s0201a1:153_6": "Māro ekasmiṁ padese attano parisāya issariyaṁ pavattento rajjapaccante dāmarikarājaputto viya vasatīti vadanti.",
  "atk-s0201a1:153_7": "Māraggahaṇeneva cettha māraparisāyapi gahaṇaṁ veditabbaṁ.",
  "atk-s0201a1:153_8": "Yojanānayo cettha pajāpatiṁ vaṇṇavantaṁ dīghāyukaṁ sukhabahulaṁ disvā vā sutvā vā rajjanto taṇhāmaññanāya maññati.",
  "atk-s0201a1:153_9": "‘‘Aho vatāhaṁ pajāpatino sahabyataṁ upapajjeyya’’ntiādinā vā pana nayena appaṭiladdhassa paṭilābhāya cittaṁ paṇidahantopi pajāpatiṁ taṇhāmaññanāya maññati.",
  "atk-s0201a1:153_10": "Pajāpatibhāvaṁ pana patto samāno ahamasmi pajānamissaro adhipatīti mānaṁ janento pajāpatiṁ mānamaññanāya maññati.",
  "atk-s0201a1:153_11": "‘‘Pajāpati nicco dhuvo’’ti vā ‘‘ucchijjissati vinassissatī’’ti vā ‘‘avaso abalo avīriyo niyatisaṅgatibhāvapariṇato chasvevābhijātīsu sukhadukkhaṁ paṭisaṁvedetī’’ti vā maññamāno pana pajāpatiṁ diṭṭhimaññanāya maññatīti veditabbo.",
  "atk-s0201a1:154_0": "Pajāpatisminti ettha pana ekā diṭṭhimaññanāva yujjati. Tassā evaṁ pavatti veditabbā.",
  "atk-s0201a1:154_1": "Idhekacco ‘‘pajāpatismiṁ ye ca dhammā saṁvijjanti,",
  "atk-s0201a1:154_2": "sabbe te niccā dhuvā sassatā avipariṇāmadhammā’’ti maññati.",
  "atk-s0201a1:154_3": "Atha vā ‘‘pajāpatismiṁ natthi pāpaṁ,",
  "atk-s0201a1:154_4": "na tasmiṁ pāpakāni kammāni upalabbhantī’’ti maññati.",
  "atk-s0201a1:155_0": "Pajāpatitoti ettha tissopi maññanā labbhanti. Kathaṁ?",
  "atk-s0201a1:155_1": "Idhekacco saupakaraṇassa attano vā parassa vā pajāpatito uppattiṁ vā niggamanaṁ vā maññati, ayamassa diṭṭhimaññanā.",
  "atk-s0201a1:155_2": "Tasmiṁyeva panassa diṭṭhimaññanāya maññite vatthusmiṁ sinehaṁ mānañca uppādayato taṇhāmānamaññanāpi veditabbā.",
  "atk-s0201a1:155_3": "Pajāpatiṁ meti ettha pana ekā taṇhāmaññanāva labbhati.",
  "atk-s0201a1:155_4": "Sā cāyaṁ ‘‘pajāpati mama satthā mama sāmī’’tiādinā nayena mamāyato pavattatīti veditabbā. Sesaṁ vuttanayameva.",
  "atk-s0201a1:156_0": "Brahmaṁ brahmatoti ettha brūhito tehi tehi guṇavisesehīti brahmā.",
  "atk-s0201a1:156_1": "Apica brahmāti mahābrahmāpi vuccati,",
  "atk-s0201a1:156_2": "tathāgatopi brāhmaṇopi mātāpitaropi seṭṭhampi.",
  "atk-s0201a1:156_3": "‘‘Sahasso brahmā dvisahasso brahmā’’tiādīsu (ma. ni.",
  "atk-s0201a1:156_4": "3.165-166) hi mahābrahmā brahmāti vuccati. ‘‘Brahmāti kho, bhikkhave ,",
  "atk-s0201a1:156_5": "tathāgatassetaṁ adhivacana’’nti ettha tathāgato.",
  "atk-s0201a1:157_0": "‘‘Tamonudo buddho samantacakkhu,",
  "atk-s0201a1:158_0": "Lokantagū sabbabhavātivatto;",
  "atk-s0201a1:159_0": "Anāsavo sabbadukkhappahīno,",
  "atk-s0201a1:160_0": "Saccavhayo brahme upāsito me’’ti. (cūḷani. 104) –",
  "atk-s0201a1:161_0": "Ettha brāhmaṇo.",
  "atk-s0201a1:162_0": "‘‘Brahmāti mātāpitaro, pubbācariyāti vuccare’’ti. (itivu. 106; jā. 2.20.181) –",
  "atk-s0201a1:163_0": "Ettha mātāpitaro.",
  "atk-s0201a1:163_1": "‘‘Brahmacakkaṁ pavattetī’’ti (ma. ni. 1.148; a. ni. 5.11) ettha seṭṭhaṁ.",
  "atk-s0201a1:163_2": "Idha pana paṭhamābhinibbatto kappāyuko brahmā adhippeto.",
  "atk-s0201a1:163_3": "Taggahaṇeneva ca brahmapurohitabrahmapārisajjāpi gahitāti veditabbā.",
  "atk-s0201a1:163_4": "Atthavaṇṇanā panettha pajāpativāre vuttanayeneva veditabbā.",
  "atk-s0201a1:164_0": "Ābhassaravāre daṇḍadīpikāya acci viya etesaṁ sarīrato ābhā chijjitvā chijjitvā patantī viya sarati visaratīti ābhassarā.",
  "atk-s0201a1:164_1": "Tesaṁ gahaṇena sabbāpi dutiyajjhānabhūmi gahitā,",
  "atk-s0201a1:164_2": "ekatalavāsino eva cete sabbepi parittābhā appamāṇābhā ābhassarāti veditabbā.",
  "atk-s0201a1:165_0": "Subhakiṇhavāre subhena okiṇṇā vikiṇṇā subhena sarīrappabhāvaṇṇena ekagghanā suvaṇṇamañjūsāya ṭhapitasampajjalitakañcanapiṇḍasassirikāti subhakiṇhā.",
  "atk-s0201a1:165_1": "Tesaṁ gahaṇena sabbāpi tatiyajjhānabhūmi gahitā.",
  "atk-s0201a1:165_2": "Ekatalavāsino eva cete sabbepi parittasubhā appamāṇasubhā subhakiṇhāti veditabbā.",
  "atk-s0201a1:166_0": "Vehapphalavāre, vipulā phalāti vehapphalā.",
  "atk-s0201a1:166_1": "Catutthajjhānabhūmi brahmāno vuccanti.",
  "atk-s0201a1:166_2": "Atthanayayojanā pana imesu tīsupi vāresu bhūtavāre vuttanayeneva veditabbā.",
  "atk-s0201a1:167_0": "Abhibhūvāre abhibhavīti abhibhū. Kiṁ abhibhavi? Cattāro khandhe arūpino.",
  "atk-s0201a1:167_1": "Asaññabhavassetaṁ adhivacanaṁ.",
  "atk-s0201a1:167_2": "Asaññasattā devā vehapphalehi saddhiṁ ekatalāyeva ekasmiṁ okāse yena iriyāpathena nibbattā,",
  "atk-s0201a1:167_3": "teneva yāvatāyukaṁ tiṭṭhanti cittakammarūpasadisā hutvā.",
  "atk-s0201a1:167_4": "Te idha sabbepi abhibhūvacanena gahitā.",
  "atk-s0201a1:167_5": "Keci abhibhū nāma sahasso brahmāti evamādinā nayena tattha tattha adhipatibrahmānaṁ vaṇṇayanti.",
  "atk-s0201a1:167_6": "Brahmaggahaṇeneva pana tassa gahitattā ayuttametanti veditabbaṁ.",
  "atk-s0201a1:167_7": "Yojanānayo cettha abhibhū vaṇṇavā dīghāyukoti sutvā tattha chandarāgaṁ uppādento abhibhuṁ taṇhāmaññanāya maññati.",
  "atk-s0201a1:167_8": "‘‘Aho vatāhaṁ abhibhuno sahabyataṁ upapajjeyya’’ntiādinā pana nayena appaṭiladdhassa paṭilābhāya cittaṁ paṇidahantopi abhibhuṁ taṇhāmaññanāya maññati.",
  "atk-s0201a1:167_9": "Attānaṁ hīnato abhibhuṁ seyyato dahanto pana abhibhuṁ mānamaññanāya maññati.",
  "atk-s0201a1:167_10": "‘‘Abhibhū nicco dhuvo’’tiādinā nayena parāmasanto abhibhuṁ diṭṭhimaññanāya maññatīti veditabbo.",
  "atk-s0201a1:167_11": "Sesaṁ pajāpativāre vuttanayameva.",
  "atk-s0201a1:168_0": "Bhūtavārādivaṇṇanā niṭṭhitā.",
  "atk-s0201a1:169_0": "Ākāsānañcāyatanavārādivaṇṇanā",
  "atk-s0201a1:170_0": "4.",
  "atk-s0201a1:170_1": "Evaṁ bhagavā paṭipāṭiyā devaloke dassentopi abhibhūvacanena asaññabhavaṁ dassetvā idāni yasmā ayaṁ vaṭṭakathā,",
  "atk-s0201a1:170_2": "suddhāvāsā ca vivaṭṭapakkhe ṭhitā,",
  "atk-s0201a1:170_3": "anāgāmikhīṇāsavā eva hi te devā.",
  "atk-s0201a1:170_4": "Yasmā vā katipayakappasahassāyukā te devā, buddhuppādakāleyeva honti.",
  "atk-s0201a1:170_5": "Buddhā pana asaṅkheyepi kappe na uppajjanti, tadā suññāpi sā bhūmi hoti.",
  "atk-s0201a1:170_6": "Rañño khandhāvāraṭṭhānaṁ viya hi buddhānaṁ suddhāvāsabhavo.",
  "atk-s0201a1:170_7": "Te teneva ca kāraṇena viññāṇaṭṭhitisattāvāsavasenapi na gahitā, sabbakālikā pana imā maññanā.",
  "atk-s0201a1:170_8": "Tasmā tāsaṁ sadāvijjamānabhūmiṁ dassento suddhāvāse atikkamitvā, ākāsānañcāyatanantiādimāha.",
  "atk-s0201a1:170_9": "Tattha ākāsānañcāyatananti tabbhūmikā cattāro kusalavipākakiriyā khandhā.",
  "atk-s0201a1:170_10": "Te ca tatrūpapannāyeva daṭṭhabbā bhavaparicchedakathā ayanti katvā.",
  "atk-s0201a1:170_11": "Esa nayo viññāṇañcāyatanādīsu.",
  "atk-s0201a1:170_12": "Atthayojanā pana catūsupi etesu vāresu abhibhūvāre vuttanayeneva veditabbā.",
  "atk-s0201a1:170_13": "Mānamaññanā cettha pajāpativāre vuttanayenāpi yujjati.",
  "atk-s0201a1:171_0": "Ākāsānañcāyatanavārādivaṇṇanā niṭṭhitā.",
  "atk-s0201a1:172_0": "Diṭṭhasutavārādivaṇṇanā",
  "atk-s0201a1:173_0": "5.",
  "atk-s0201a1:173_1": "Evaṁ bhūmivisesādinā bhedena vitthāratopi maññanāvatthuṁ dassetvā idāni sabbamaññanāvatthubhūtaṁ sakkāyapariyāpannaṁ tebhūmakadhammabhedaṁ diṭṭhādīhi catūhi saṅgaṇhitvā dassento, diṭṭhaṁ diṭṭhatotiādimāha.",
  "atk-s0201a1:174_0": "Tattha diṭṭhanti maṁsacakkhunāpi diṭṭhaṁ, dibbacakkhunāpi diṭṭhaṁ. Rūpāyatanassetaṁ adhivacanaṁ.",
  "atk-s0201a1:174_1": "Tattha diṭṭhaṁ maññatīti diṭṭhaṁ tīhi maññanāhi maññati. Kathaṁ?",
  "atk-s0201a1:174_2": "Rūpāyatanaṁ subhasaññāya sukhasaññāya ca passanto tattha chandarāgaṁ janeti, taṁ assādeti abhinandati.",
  "atk-s0201a1:174_3": "Vuttampi hetaṁ bhagavatā ‘‘itthirūpe, bhikkhave,",
  "atk-s0201a1:174_4": "sattā rattā giddhā gadhitā mucchitā ajjhosannā,",
  "atk-s0201a1:174_5": "te dīgharattaṁ socanti itthirūpavasānugā’’ti (a. ni. 5.55).",
  "atk-s0201a1:174_6": "Evaṁ diṭṭhaṁ taṇhāmaññanāya maññati.",
  "atk-s0201a1:174_7": "‘‘Iti me rūpaṁ siyā anāgatamaddhānanti vā panettha nandiṁ samannāneti,",
  "atk-s0201a1:174_8": "rūpasampadaṁ vā pana ākaṅkhamāno dānaṁ detī’’ti vitthāro.",
  "atk-s0201a1:174_9": "Evampi diṭṭhaṁ taṇhāmaññanāya maññati.",
  "atk-s0201a1:174_10": "Attano pana parassa ca rūpasampattiṁ vipattiṁ nissāya mānaṁ janeti.",
  "atk-s0201a1:174_11": "‘‘Imināhaṁ seyyosmī’’ti vā ‘‘sadisosmī’’ti vā ‘‘hīnosmī’’ti vāti evaṁ diṭṭhaṁ mānamaññanāya maññati.",
  "atk-s0201a1:174_12": "Rūpāyatanaṁ pana niccaṁ dhuvaṁ sassatanti maññati, attānaṁ attaniyanti maññati,",
  "atk-s0201a1:174_13": "maṅgalaṁ amaṅgalanti maññati,",
  "atk-s0201a1:174_14": "evaṁ diṭṭhaṁ diṭṭhimaññanāya maññati.",
  "atk-s0201a1:174_15": "Evaṁ diṭṭhaṁ tīhi maññanāhi maññati. Kathaṁ diṭṭhasmiṁ maññati?",
  "atk-s0201a1:174_16": "Rūpasmiṁ attānaṁ samanupassananayena maññanto diṭṭhasmiṁ maññati. Yathā vā dhane dhaññe.",
  "atk-s0201a1:174_17": "Evaṁ rūpasmiṁ rāgādayoti maññantopi diṭṭhasmiṁ maññati. Ayamassa diṭṭhimaññanā.",
  "atk-s0201a1:174_18": "Tasmiññeva panassa diṭṭhimaññanāya maññite vatthusmiṁ sinehaṁ mānañca uppādayato taṇhāmānamaññanāpi veditabbā. Evaṁ diṭṭhasmiṁ maññati.",
  "atk-s0201a1:174_19": "Sesaṁ pathavīvāre vuttanayeneva veditabbaṁ.",
  "atk-s0201a1:175_0": "Sutanti maṁsasotenapi sutaṁ, dibbasotenapi sutaṁ,",
  "atk-s0201a1:175_1": "saddāyatanassetaṁ adhivacanaṁ.",
  "atk-s0201a1:176_0": "Mutanti mutvā munitvā ca gahitaṁ, āhacca upagantvāti attho,",
  "atk-s0201a1:176_1": "indriyānaṁ ārammaṇānañca aññamaññasaṁsilese viññātanti vuttaṁ hoti,",
  "atk-s0201a1:176_2": "gandharasaphoṭṭhabbāyatanānametaṁ adhivacanaṁ.",
  "atk-s0201a1:177_0": "Viññātanti manasā viññātaṁ,",
  "atk-s0201a1:177_1": "sesānaṁ sattannaṁ āyatanānametaṁ adhivacanaṁ dhammārammaṇassa vā.",
  "atk-s0201a1:177_2": "Idha pana sakkāyapariyāpannameva labbhati.",
  "atk-s0201a1:177_3": "Vitthāro panettha diṭṭhavāre vuttanayeneva veditabbo.",
  "atk-s0201a1:178_0": "Diṭṭhasuttavārādivaṇṇanā niṭṭhitā.",
  "atk-s0201a1:179_0": "Ekattavārādivaṇṇanā",
  "atk-s0201a1:180_0": "6.",
  "atk-s0201a1:180_1": "Evaṁ sabbaṁ sakkāyabhedaṁ diṭṭhādīhi catūhi dassetvā idāni tameva samāpannakavārena ca asamāpannakavārena ca dvidhā dassento ekattaṁ nānattantiādimāha.",
  "atk-s0201a1:181_0": "Ekattanti iminā hi samāpannakavāraṁ dasseti.",
  "atk-s0201a1:181_1": "Nānattanti iminā asamāpannakavāraṁ.",
  "atk-s0201a1:181_2": "Tesaṁ ayaṁ vacanattho ekabhāvo ekattaṁ. Nānābhāvo nānattanti.",
  "atk-s0201a1:181_3": "Yojanā panettha samāpannakavāraṁ catūhi khandhehi,",
  "atk-s0201a1:181_4": "asamāpannakavārañca pañcahi khandhehi bhinditvā ‘‘rūpaṁ attato samanupassatī’’tiādinā sāsananayena pathavīvārādīsu vuttena ca aṭṭhakathānayena yathānurūpaṁ vīmaṁsitvā veditabbā.",
  "atk-s0201a1:181_5": "Keci pana ekattanti ekattanayaṁ vadanti nānattanti nānattanayaṁ.",
  "atk-s0201a1:181_6": "Apare ‘‘ekattasaññī attā hoti arogo paraṁ maraṇā,",
  "atk-s0201a1:181_7": "nānattasaññī attā hotī’’ti evaṁ diṭṭhābhinivesaṁ.",
  "atk-s0201a1:181_8": "Taṁ sabbaṁ idha nādhippetattā ayuttameva hoti.",
  "atk-s0201a1:182_0": "Evaṁ sabbaṁ sakkāyaṁ dvidhā dassetvā idāni tameva ekadhā sampiṇḍetvā dassento sabbaṁ sabbatotiādimāha.",
  "atk-s0201a1:182_1": "Yojanānayo panettha sabbaṁ assādento sabbaṁ taṇhāmaññanāya maññati.",
  "atk-s0201a1:182_2": "‘‘Mayā ete sattā nimmitā’’tiādinā nayena attanā nimmitaṁ maññanto sabbaṁ mānamaññanāya maññati. ‘‘Sabbaṁ pubbekatakammahetu, sabbaṁ issaranimmānahetu, sabbaṁ ahetuapaccayā, sabbaṁ atthi,",
  "atk-s0201a1:182_3": "sabbaṁ natthī’’tiādinā nayena maññanto sabbaṁ diṭṭhimaññanāya maññatīti veditabbo. Kathaṁ sabbasmiṁ maññati?",
  "atk-s0201a1:182_4": "Idhekacco evaṁdiṭṭhiko hoti ‘‘mahā me attā’’ti.",
  "atk-s0201a1:182_5": "So sabbalokasannivāsaṁ tassokāsabhāvena parikappetvā so kho pana me ayaṁ attā sabbasminti maññati, ayamassa diṭṭhimaññanā.",
  "atk-s0201a1:182_6": "Tasmiṁyeva panassa attani sinehaṁ tabbatthukañca mānaṁ uppādayato taṇhāmānamaññanāpi veditabbā.",
  "atk-s0201a1:182_7": "Sesaṁ pathavīvāre vuttanayeneva veditabbaṁ.",
  "atk-s0201a1:183_0": "Evaṁ sabbaṁ sakkāyaṁ ekadhā dassetvā idāni aparenapi nayena taṁ ekadhā dassento nibbānaṁ nibbānatoti āha.",
  "atk-s0201a1:183_1": "Tattha nibbānanti ‘‘yato kho, bho,",
  "atk-s0201a1:183_2": "ayaṁ attā pañcahi kāmaguṇehi samappito samaṅgibhūto paricāreti. Ettāvatā kho, bho,",
  "atk-s0201a1:183_3": "ayaṁ attā paramadiṭṭhadhammanibbānaṁ patto hotī’’tiādinā nayena pañcadhā āgataṁ paramadiṭṭhadhammanibbānaṁ veditabbaṁ.",
  "atk-s0201a1:183_4": "Tattha nibbānaṁ assādento taṇhāmaññanāya maññati.",
  "atk-s0201a1:183_5": "Tena nibbānena ‘‘ahamasmi nibbānaṁ patto’’ti mānaṁ janento mānamaññanāya maññati.",
  "atk-s0201a1:183_6": "Anibbānaṁyeva samānaṁ taṁ nibbānato niccādito ca gaṇhanto diṭṭhimaññanāya maññatīti veditabbo.",
  "atk-s0201a1:184_0": "Nibbānato pana aññaṁ attānaṁ gahetvā so kho pana me ayaṁ attā imasmiṁ nibbāneti maññanto nibbānasmiṁ maññati, ayamassa diṭṭhimaññanā.",
  "atk-s0201a1:184_1": "Tasmiṁyeva panassa attani sinehaṁ tabbatthukañca mānaṁ uppādayato taṇhāmānamaññanāpi veditabbā.",
  "atk-s0201a1:184_2": "Esa nayo nibbānato maññanāyapi.",
  "atk-s0201a1:184_3": "Tatrapi hi nibbānato aññaṁ attānaṁ gahetvā ‘‘idaṁ nibbānaṁ, ayaṁ attā,",
  "atk-s0201a1:184_4": "so kho pana me ayaṁ attā ito nibbānato añño’’ti maññanto nibbānato maññati, ayamassa diṭṭhimaññanā.",
  "atk-s0201a1:184_5": "Tasmiṁyeva panassa attani sinehaṁ tabbatthukañca mānaṁ uppādayato taṇhāmānamaññanāpi veditabbā.",
  "atk-s0201a1:184_6": "‘‘Aho sukhaṁ mama nibbāna’’nti maññanto pana nibbānaṁ meti maññatīti veditabbo. Sesaṁ vuttanayameva. Ayaṁ panettha anugīti –",
  "atk-s0201a1:185_0": "Yādiso esa sakkāyo, tathā naṁ avijānato;",
  "atk-s0201a1:186_0": "Puthujjanassa sakkāye, jāyanti sabbamaññanā.",
  "atk-s0201a1:187_0": "Jeguccho bhiduro cāyaṁ, dukkho apariṇāyako;",
  "atk-s0201a1:188_0": "Taṁ paccanīkato bālo, gaṇhaṁ gaṇhāti maññanaṁ.",
  "atk-s0201a1:189_0": "Subhato sukhato ceva, sakkāyaṁ anupassato;",
  "atk-s0201a1:190_0": "Salabhasseva aggimhi, hoti taṇhāya maññanā.",
  "atk-s0201a1:191_0": "Niccasaññaṁ adhiṭṭhāya, sampattiṁ tassa passato;",
  "atk-s0201a1:192_0": "Gūthādī viya gūthasmiṁ, hoti mānena maññanā.",
  "atk-s0201a1:193_0": "Attā attaniyo meti, passato naṁ abuddhino;",
  "atk-s0201a1:194_0": "Ādāse viya bondhissa, diṭṭhiyā hoti maññanā.",
  "atk-s0201a1:195_0": "Maññanāti ca nāmetaṁ, sukhumaṁ mārabandhanaṁ;",
  "atk-s0201a1:196_0": "Sithilaṁ duppamuñcañca, yena baddho puthujjano.",
  "atk-s0201a1:197_0": "Bahuṁ vipphandamānopi, sakkāyaṁ nātivattati;",
  "atk-s0201a1:198_0": "Samussitaṁ daḷhatthambhaṁ, sāva gaddulabandhano.",
  "atk-s0201a1:199_0": "Sa’so sakkāyamalīno, jātiyā ca jarāya ca;",
  "atk-s0201a1:200_0": "Rogādīhi ca dukkhehi, niccaṁ haññati bāḷhaso.",
  "atk-s0201a1:201_0": "Taṁ vo vadāmi bhaddante, sakkāyaṁ anupassatha;",
  "atk-s0201a1:202_0": "Asātato asubhato, bhedato ca anattato.",
  "atk-s0201a1:203_0": "Eso sabhāvo hetassa, passaṁ evamimaṁ budho;",
  "atk-s0201a1:204_0": "Pahāya maññanā sabbā, sabbadukkhā pamuccatīti.",
  "atk-s0201a1:205_0": "Ekattavārādivaṇṇanā niṭṭhitā.",
  "atk-s0201a1:206_0": "Puthujjanavasena catuvīsatipabbā paṭhamanayakathā niṭṭhitā.",
  "atk-s0201a1:207_0": "Sekkhavāradutiyanayavaṇṇanā",
  "atk-s0201a1:208_0": "7.",
  "atk-s0201a1:208_1": "Evaṁ bhagavā pathavīādīsu vatthūsu sabbasakkāyadhammamūlabhūtaṁ puthujjanassa pavattiṁ dassetvā idāni tesveva vatthūsu sekkhassa pavattiṁ dassento yopi so, bhikkhave, bhikkhu sekkhotiādimāha. Tattha yoti uddesavacanaṁ. Soti niddesavacanaṁ.",
  "atk-s0201a1:208_2": "Pikāro sampiṇḍanattho ayampi dhammo aniyatotiādīsu viya.",
  "atk-s0201a1:208_3": "Tena ca ārammaṇasabhāgena puggalaṁ sampiṇḍeti, no puggalasabhāgena,",
  "atk-s0201a1:208_4": "heṭṭhato hi puggalā diṭṭhivipannā, idha diṭṭhisampannā, na tesaṁ sabhāgatā atthi.",
  "atk-s0201a1:208_5": "Ārammaṇaṁ pana heṭṭhā puggalānampi tadeva, imesampi tadevāti.",
  "atk-s0201a1:208_6": "Tena vuttaṁ ‘‘ārammaṇasabhāgena puggalaṁ sampiṇḍeti no puggalasabhāgenā’’ti.",
  "atk-s0201a1:208_7": "Yopi soti iminā pana sakalena vacanena idāni vattabbaṁ sekkhaṁ dassetīti veditabbo. Bhikkhave, bhikkhūti idaṁ vuttanayameva.",
  "atk-s0201a1:209_0": "Sekkhoti kenaṭṭhena sekkho?",
  "atk-s0201a1:209_1": "Sekkhadhammappaṭilābhato sekkho.",
  "atk-s0201a1:209_2": "Vuttañhetaṁ ‘‘kittāvatā nu kho, bhante, sekkho hotīti? Idha, bhikkhave,",
  "atk-s0201a1:209_3": "bhikkhu sekkhāya sammādiṭṭhiyā samannāgato hoti…pe… sekkhena sammāsamādhinā samannāgato hoti. Ettāvatā kho bhikkhu, sekkho hotī’’ti (saṁ. ni. 5.13). Apica sikkhatītipi sekkho.",
  "atk-s0201a1:209_4": "Vuttañhetaṁ ‘‘sikkhatīti kho bhikkhu tasmā sekkhoti vuccati. Kiñca sikkhati? Adhisīlampi sikkhati, adhicittampi sikkhati, adhipaññampi sikkhati,",
  "atk-s0201a1:209_5": "sikkhatīti kho bhikkhu tasmā sekkhoti vuccatī’’ti (a. ni. 3.86).",
  "atk-s0201a1:210_0": "Yopi kalyāṇaputhujjano anulomapaṭipadāya paripūrakārī sīlasampanno indriyesu guttadvāro bhojane mattaññū jāgariyānuyogamanuyutto pubbarattāpararattaṁ bodhipakkhiyānaṁ dhammānaṁ bhāvanānuyogamanuyutto viharati – ‘‘ajja vā sve vā aññataraṁ sāmaññaphalaṁ adhigamissāmī’’ti,",
  "atk-s0201a1:210_1": "sopi vuccati sikkhatīti sekkhoti.",
  "atk-s0201a1:210_2": "Imasmiṁ panatthe paṭivedhappattova sekkho adhippeto, no puthujjano.",
  "atk-s0201a1:211_0": "Appattaṁ mānasaṁ etenāti appattamānaso.",
  "atk-s0201a1:211_1": "Mānasanti rāgopi cittampi arahattampi. ‘‘Antalikkhacaro pāso,",
  "atk-s0201a1:211_2": "yvāyaṁ carati mānaso’’ti (mahāva. 33; saṁ. ni. 1.151) ettha hi rāgo mānasaṁ.",
  "atk-s0201a1:211_3": "‘‘Cittaṁ mano mānasa’’nti (dha. sa. 65) ettha cittaṁ. ‘‘Appattamānaso sekkho,",
  "atk-s0201a1:211_4": "kālaṁ kayirā janesutā’’ti (saṁ. ni. 1.159) ettha arahattaṁ.",
  "atk-s0201a1:211_5": "Idhāpi arahattameva adhippetaṁ.",
  "atk-s0201a1:211_6": "Tena appattārahattoti vuttaṁ hoti.",
  "atk-s0201a1:212_0": "Anuttaranti seṭṭhaṁ, asadisanti attho.",
  "atk-s0201a1:212_1": "Catūhi yogehi khemaṁ ananuyuttanti yogakkhemaṁ, arahattameva adhippetaṁ.",
  "atk-s0201a1:212_2": "Patthayamānoti dve patthanā taṇhāpatthanā ca, chandapatthanā ca.",
  "atk-s0201a1:212_3": "‘‘Patthayamānassa hi pajappitāni,",
  "atk-s0201a1:212_4": "pavedhitaṁ vāpi pakappitesū’’ti (su. ni. 908) ettha taṇhāpatthanā.",
  "atk-s0201a1:213_0": "‘‘Chinnaṁ pāpimato sotaṁ, viddhastaṁ vinaḷīkataṁ;",
  "atk-s0201a1:214_0": "Pāmojjabahulā hotha,",
  "atk-s0201a1:214_1": "khemaṁ pattattha bhikkhavo’’ti. (ma. ni. 1.352) –",
  "atk-s0201a1:215_0": "Ettha kattukamyatā kusalacchandapatthanā. Ayameva idhādhippetā.",
  "atk-s0201a1:215_1": "Tena patthayamānoti taṁ yogakkhemaṁ pattukāmo adhigantukāmo tanninno tappoṇo tappabbhāroti veditabbo.",
  "atk-s0201a1:215_2": "Viharatīti aññaṁ iriyāpathadukkhaṁ aññena iriyāpathena vicchinditvā aparipatantaṁ kāyaṁ harati.",
  "atk-s0201a1:215_3": "Atha vā ‘‘sabbe saṅkhārā aniccāti adhimuccanto saddhāya viharatī’’tiādināpi niddesanayenettha attho daṭṭhabbo.",
  "atk-s0201a1:215_4": "Pathaviṁ pathavito abhijānātīti pathaviṁ pathavībhāvena abhijānāti,",
  "atk-s0201a1:215_5": "na puthujjano viya sabbākāraviparītāya saññāya sañjānāti.",
  "atk-s0201a1:215_6": "Apica kho abhivisiṭṭhena ñāṇena jānāti,",
  "atk-s0201a1:215_7": "evaṁ pathavīti etaṁ pathavībhāvaṁ adhimuccanto eva naṁ aniccātipi dukkhātipi anattātipi evaṁ abhijānātīti vuttaṁ hoti.",
  "atk-s0201a1:215_8": "Evañca naṁ abhiññatvā pathaviṁ mā maññīti vuttaṁ hoti. Maññatīti maññi.",
  "atk-s0201a1:215_9": "Ayaṁ pana maññī ca na maññī ca na vattabboti.",
  "atk-s0201a1:215_10": "Etasmiñhi atthe idaṁ padaṁ nipātetvā vuttanti veditabbaṁ. Ko panettha adhippāyoti. Vuccate,",
  "atk-s0201a1:215_11": "puthujjano tāva sabbamaññanānaṁ appahīnattā maññatīti vutto.",
  "atk-s0201a1:215_12": "Khīṇāsavo pahīnattā na maññatīti.",
  "atk-s0201a1:215_13": "Sekkhassa pana diṭṭhimaññanā pahīnā, itarā pana tanubhāvaṁ gatā,",
  "atk-s0201a1:215_14": "tena so maññatītipi na vattabbo puthujjano viya,",
  "atk-s0201a1:215_15": "na maññatītipi na vattabbo khīṇāsavo viyāti.",
  "atk-s0201a1:216_0": "Pariññeyyaṁ tassāti tassa sekkhassa taṁ maññanāvatthu okkantaniyāmattā sambodhiparāyaṇattā ca tīhi pariññāhi pariññeyyaṁ,",
  "atk-s0201a1:216_1": "apariññeyyañca apariññātañca na hoti puthujjanassa viya,",
  "atk-s0201a1:216_2": "nopi pariññātaṁ khīṇāsavassa viya.",
  "atk-s0201a1:216_3": "Sesaṁ sabbattha vuttanayameva.",
  "atk-s0201a1:217_0": "Sekkhavasena dutiyanayakathā niṭṭhitā.",
  "atk-s0201a1:218_0": "Khīṇāsavavāratatiyādinayavaṇṇanā",
  "atk-s0201a1:219_0": "8.",
  "atk-s0201a1:219_1": "Evaṁ pathavīādīsu vatthūsu sekkhassa pavattiṁ dassetvā idāni khīṇāsavassa pavattiṁ dassento yopi so, bhikkhave, bhikkhu arahantiādimāha.",
  "atk-s0201a1:219_2": "Tattha yopīti pi-saddo sampiṇḍanattho.",
  "atk-s0201a1:219_3": "Tena idha ubhayasabhāgatāpi labbhatīti dasseti.",
  "atk-s0201a1:219_4": "Sekkho hi khīṇāsavena ariyapuggalattā sabhāgo,",
  "atk-s0201a1:219_5": "tena puggalasabhāgatā labbhati,",
  "atk-s0201a1:219_6": "ārammaṇasabhāgatā pana vuttanayā eva. Arahanti ārakakileso,",
  "atk-s0201a1:219_7": "dūrakileso pahīnakilesoti attho.",
  "atk-s0201a1:219_8": "Vuttañcetaṁ bhagavatā ‘‘kathañca , bhikkhave, bhikkhu arahaṁ hoti?",
  "atk-s0201a1:219_9": "Ārakāssa honti pāpakā akusalā dhammā saṁkilesikā ponobbhavikā sadarā dukkhavipākā āyatiṁ jātijarāmaraṇiyā. Evaṁ kho, bhikkhave, bhikkhu arahaṁ hotī’’ti. (Ma. ni.",
  "atk-s0201a1:219_10": "1.434) khīṇāsavoti cattāro āsavā kāmāsavo…pe… avijjāsavo,",
  "atk-s0201a1:219_11": "ime cattāro āsavā arahato khīṇā pahīnā samucchinnā paṭippassaddhā,",
  "atk-s0201a1:219_12": "abhabbuppattikā ñāṇagginā daḍḍhā, tena vuccati khīṇāsavoti.",
  "atk-s0201a1:220_0": "Vusitavāti garusaṁvāsepi ariyamaggasaṁvāsepi dasasu ariyavāsesupi vasi parivasi vuttho parivuttho,",
  "atk-s0201a1:220_1": "so vutthavāso ciṇṇacaraṇoti vusitavā katakaraṇīyoti puthujjanakalyāṇakaṁ upādāya satta sekkhā catūhi maggehi karaṇīyaṁ karonti nāma,",
  "atk-s0201a1:220_2": "khīṇāsavassa sabbakaraṇīyāni katāni pariyositāni,",
  "atk-s0201a1:220_3": "natthi tassa uttari karaṇīyaṁ dukkhakkhayādhigamāyāti katakaraṇīyo. Vuttampi hetaṁ –",
  "atk-s0201a1:221_0": "‘‘Tassa sammā vimuttassa, santacittassa bhikkhuno;",
  "atk-s0201a1:222_0": "Katassa paṭicayo natthi, karaṇīyaṁ na vijjatī’’ti. (theragā. 642);",
  "atk-s0201a1:223_0": "Ohitabhāroti tayo bhārā khandhabhāro kilesabhāro abhisaṅkhārabhāroti,",
  "atk-s0201a1:223_1": "tassime tayo bhārā ohitā oropitā nikkhittā pātitā, tena vuccati ohitabhāroti.",
  "atk-s0201a1:223_2": "Anuppattasadatthoti anuppatto sadatthaṁ, sakatthanti vuttaṁ hoti. Kakārassāyaṁ dakāro kato,",
  "atk-s0201a1:223_3": "sadatthoti ca arahattaṁ veditabbaṁ.",
  "atk-s0201a1:223_4": "Tañhi attupanibandhanaṭṭhena attānaṁ avijahanaṭṭhena attano paramatthaṭṭhena ca attano attho sakatthoti vuccati.",
  "atk-s0201a1:224_0": "Parikkhīṇabhavasaṁyojanoti bhavasaṁyojanānīti dasa saṁyojanāni kāmarāgasaṁyojanaṁ paṭighamānadiṭṭhivicikicchāsīlabbataparāmāsabhavarāgaissāmacchariyasaṁyojanaṁ avijjāsaṁyojanaṁ.",
  "atk-s0201a1:224_1": "Imāni hi satte bhavesu saṁyojenti upanibandhanti,",
  "atk-s0201a1:224_2": "bhavaṁ vā bhavena saṁyojenti,",
  "atk-s0201a1:224_3": "tasmā ‘‘bhavasaṁyojanānī’’ti vuccanti.",
  "atk-s0201a1:224_4": "Imāni bhavasaṁyojanāni arahato parikkhīṇāni pahīnāni ñāṇagginā daḍḍhāni,",
  "atk-s0201a1:224_5": "tena vuccati ‘‘parikkhīṇabhavasaṁyojano’’ti.",
  "atk-s0201a1:224_6": "Sammadaññā vimuttoti ettha sammadaññāti sammā aññāya.",
  "atk-s0201a1:224_7": "Kiṁ vuttaṁ hoti – khandhānaṁ khandhaṭṭhaṁ, āyatanānaṁ āyatanaṭṭhaṁ, dhātūnaṁ dhātuṭṭhaṁ, dukkhassa pīḷanaṭṭhaṁ, samudayassa pabhavaṭṭhaṁ, nirodhassa santaṭṭhaṁ, maggassa dassanaṭṭhaṁ,",
  "atk-s0201a1:224_8": "sabbe saṅkhārā aniccāti evamādiṁ vā bhedaṁ sammā yathābhūtaṁ aññāya jānitvā tīrayitvā tulayitvā vibhāvetvā vibhūtaṁ katvāti.",
  "atk-s0201a1:225_0": "Vimuttoti dve vimuttiyo cittassa ca vimutti nibbānañca.",
  "atk-s0201a1:225_1": "Arahā sabbakilesehi vimuttacittattā cittavimuttiyāpi vimutto.",
  "atk-s0201a1:225_2": "Nibbānaṁ adhimuttattā nibbānepi vimutto.",
  "atk-s0201a1:225_3": "Tena vuccati ‘‘sammadaññā vimutto’’ti.",
  "atk-s0201a1:225_4": "Pariññātaṁ tassāti tassa arahato taṁ maññanāvatthu tīhi pariññāhi pariññātaṁ.",
  "atk-s0201a1:225_5": "Tasmā so taṁ vatthuṁ na maññati,",
  "atk-s0201a1:225_6": "taṁ vā maññanaṁ na maññatīti vuttaṁ hoti, sesaṁ vuttanayameva.",
  "atk-s0201a1:226_0": "Nibbānavāre pana khayā rāgassātiādayo tayo vārā vuttā.",
  "atk-s0201a1:226_1": "Te pathavīvārādīsupi vitthāretabbā.",
  "atk-s0201a1:226_2": "Ayañca pariññātavāro nibbānavārepi vitthāretabbo.",
  "atk-s0201a1:226_3": "Vitthārentena ca pariññātaṁ tassāti sabbapadehi yojetvā puna khayā rāgassa vītarāgattāti yojetabbaṁ. Esa nayo itaresu.",
  "atk-s0201a1:226_4": "Desanā pana ekattha vuttaṁ sabbattha vuttameva hotīti saṁkhittā.",
  "atk-s0201a1:227_0": "Khayā rāgassa vītarāgattāti ettha ca yasmā bāhirako kāmesu vītarāgo, na khayā rāgassa vītarāgo. Arahā pana khayā yeva,",
  "atk-s0201a1:227_1": "tasmā vuttaṁ ‘‘khayā rāgassa vītarāgattā’’ti. Esa nayo dosamohesupi.",
  "atk-s0201a1:227_2": "Yathā ca ‘‘pariññātaṁ tassāti vadāmī’’ti vuttepi pariññātattā so taṁ vatthuṁ taṁ vā maññanaṁ na maññatīti attho hoti,",
  "atk-s0201a1:227_3": "evamidhāpi vītarāgattā so taṁ vatthuṁ taṁ vā maññanaṁ na maññatīti daṭṭhabbo.",
  "atk-s0201a1:228_0": "Ettha ca pariññātaṁ tassāti ayaṁ vāro maggabhāvanāpāripūridassanatthaṁ vutto.",
  "atk-s0201a1:228_1": "Itare pana phalasacchikiriyāpāripūridassanatthanti veditabbā.",
  "atk-s0201a1:228_2": "Dvīhi vā kāraṇehi arahā na maññati vatthussa ca pariññātattā akusalamūlānañca samucchinnattā.",
  "atk-s0201a1:228_3": "Tenassa pariññātavārena vatthuno vatthupariññaṁ dīpeti,",
  "atk-s0201a1:228_4": "itarehi akusalamūlasamucchedanti.",
  "atk-s0201a1:228_5": "Tattha pacchimesu tīsu vāresu ayaṁ viseso veditabbo,",
  "atk-s0201a1:228_6": "tīsu hi vāresu rāge ādīnavaṁ disvā dukkhānupassī viharanto appaṇihitavimokkhena vimutto khayā rāgassa vītarāgo hoti.",
  "atk-s0201a1:228_7": "Dose ādīnavaṁ disvā aniccānupassī viharanto animittavimokkhena vimutto khayā dosassa vītadoso hoti.",
  "atk-s0201a1:228_8": "Mohe ādīnavaṁ disvā anattānupassī viharanto suññatavimokkhena vimutto khayā mohassa vītamoho hotīti.",
  "atk-s0201a1:229_0": "Evaṁ sante na eko tīhi vimokkhehi vimuccatīti dve vārā na vattabbā siyunti ce, taṁ na. Kasmā? Aniyamitattā.",
  "atk-s0201a1:229_1": "Aniyamena hi vuttaṁ ‘‘yopi so, bhikkhave, bhikkhu araha’’nti.",
  "atk-s0201a1:229_2": "Na pana vuttaṁ appaṇihitavimokkhena vā vimutto, itarena vāti, tasmā yaṁ arahato yujjati, taṁ sabbaṁ vattabbamevāti.",
  "atk-s0201a1:230_0": "Avisesena vā yo koci arahā samānepi rāgādikkhaye vipariṇāmadukkhassa pariññātattā khayā rāgassa vītarāgoti vuccati,",
  "atk-s0201a1:230_1": "dukkhadukkhassa pariññātattā khayā dosassa vītadosoti.",
  "atk-s0201a1:230_2": "Saṅkhāradukkhassa pariññātattā khayā mohassa vītamohoti.",
  "atk-s0201a1:230_3": "Iṭṭhārammaṇassa vā pariññātattā khayā rāgassa vītarāgo.",
  "atk-s0201a1:230_4": "Aniṭṭhārammaṇassa pariññātattā khayā dosassa vītadoso.",
  "atk-s0201a1:230_5": "Majjhattārammaṇassa pariññātattā khayā mohassa vītamoho.",
  "atk-s0201a1:230_6": "Sukhāya vā vedanāya rāgānusayassa samucchinnattā khayā rāgassa vītarāgo,",
  "atk-s0201a1:230_7": "itarāsu paṭighamohānusayānaṁ samucchinnattā vītadoso vītamoho cāti.",
  "atk-s0201a1:230_8": "Tasmā taṁ visesaṁ dassento āha ‘‘khayā rāgassa vītarāgattā…pe… vītamohattā’’ti.",
  "atk-s0201a1:231_0": "Khīṇāsavavasena tatiyacatutthapañcamachaṭṭhanayakathā niṭṭhitā.",
  "atk-s0201a1:232_0": "Tathāgatavārasattamanayavaṇṇanā",
  "atk-s0201a1:233_0": "12.",
  "atk-s0201a1:233_1": "Evaṁ pathavīādīsu vatthūsu khīṇāsavassa pavattiṁ dassetvā idāni attano pavattiṁ dassento tathāgatopi, bhikkhavetiādimāha.",
  "atk-s0201a1:233_2": "Tattha tathāgatoti aṭṭhahi kāraṇehi bhagavā tathāgatoti vuccati – tathā āgatoti tathāgato, tathā gatoti tathāgato,",
  "atk-s0201a1:233_3": "tathalakkhaṇaṁ āgatoti tathāgato,",
  "atk-s0201a1:233_4": "tathadhamme yāthāvato abhisambuddhoti tathāgato, tathadassitāya tathāgato, tathāvāditāya tathāgato, tathākāritāya tathāgato,",
  "atk-s0201a1:233_5": "abhibhavanaṭṭhena tathāgatoti.",
  "atk-s0201a1:234_0": "Kathaṁ bhagavā tathā āgatoti tathāgato?",
  "atk-s0201a1:234_1": "Yathā sabbalokahitāya ussukkamāpannā purimakā sammāsambuddhā āgatā, yathā vipassī bhagavā āgato, yathā sikhī bhagavā, yathā vessabhū bhagavā, yathā kakusandho bhagavā, yathā koṇāgamano bhagavā,",
  "atk-s0201a1:234_2": "yathā kassapo bhagavā āgatoti. Kiṁ vuttaṁ hoti?",
  "atk-s0201a1:234_3": "Yena abhinīhārena ete bhagavanto āgatā,",
  "atk-s0201a1:234_4": "teneva amhākampi bhagavā āgato.",
  "atk-s0201a1:235_0": "Atha vā yathā vipassī bhagavā…pe… yathā kassapo bhagavā dānapāramiṁ pūretvā,",
  "atk-s0201a1:235_1": "sīlanekkhammapaññāvīriyakhantisaccaadhiṭṭhānamettāupekkhāpāramiṁ pūretvā, imā dasa pāramiyo, dasa upapāramiyo, dasa paramatthapāramiyoti, samatiṁsa pāramiyo pūretvā,",
  "atk-s0201a1:235_2": "aṅgapariccāgaṁ nayanadhanarajjaputtadārapariccāganti ime pañca mahāpariccāge pariccajitvā pubbayogapubbacariyadhammakkhānañātatthacariyādayo pūretvā,",
  "atk-s0201a1:235_3": "buddhicariyāya koṭiṁ patvā āgato,",
  "atk-s0201a1:235_4": "tathā amhākampi bhagavā āgato.",
  "atk-s0201a1:236_0": "Yathā ca vipassī bhagavā…pe… yathā kassapo bhagavā cattāro satipaṭṭhāne sammappadhāne iddhipāde pañcindriyāni pañca balāni satta bojjhaṅge ariyaṁ aṭṭhaṅgikaṁ maggaṁ bhāvetvā brūhetvā āgato,",
  "atk-s0201a1:236_1": "tathā amhākaṁ bhagavāpi āgatoti tathāgato.",
  "atk-s0201a1:237_0": "Yatheva lokamhi vipassiādayo,",
  "atk-s0201a1:238_0": "Sabbaññubhāvaṁ munayo idhāgatā;",
  "atk-s0201a1:239_0": "Tathā ayaṁ sakyamunīpi āgato,",
  "atk-s0201a1:240_0": "Tathāgato vuccati tena cakkhumāti.",
  "atk-s0201a1:241_0": "Evaṁ tathā āgatoti tathāgato.",
  "atk-s0201a1:242_0": "Kathaṁ tathā gatoti tathāgato.",
  "atk-s0201a1:242_1": "Yathā sampatijāto vipassī bhagavā gato…pe… kassapo bhagavā gato. Kathañca so gatoti,",
  "atk-s0201a1:242_2": "so hi sampatijātova samehi pādehi pathaviyaṁ patiṭṭhāya uttarābhimukho sattapadavītihārena gato. Yathāha – sampatijāto, ānanda,",
  "atk-s0201a1:242_3": "bodhisatto samehi pādehi pathaviyaṁ patiṭṭhahitvā uttarābhimukho sattapadavītihārena gacchati setamhi chatte anudhārīyamāne, sabbā ca disā anuviloketi,",
  "atk-s0201a1:242_4": "āsabhiñca vācaṁ bhāsati ‘‘aggohamasmi lokassa, jeṭṭhohamasmi lokassa, seṭṭhohamasmi lokassa, ayamantimā jāti,",
  "atk-s0201a1:242_5": "natthi dāni punabbhavo’’ti (ma. ni. 3.207).",
  "atk-s0201a1:243_0": "Tañcassa gamanaṁ tathaṁ ahosi avitathaṁ anekesaṁ visesādhigamānaṁ pubbanimittabhāvena.",
  "atk-s0201a1:243_1": "Yañhi so sampatijātova samehi pādehi patiṭṭhahi,",
  "atk-s0201a1:243_2": "idamassa caturiddhipādapaṭilābhassa pubbanimittaṁ.",
  "atk-s0201a1:243_3": "Uttarābhimukhabhāvo pana sabbalokuttarabhāvassa pubbanimittaṁ.",
  "atk-s0201a1:243_4": "Sattapadavītihāro sattabojjhaṅgaratanapaṭilābhassa.",
  "atk-s0201a1:243_5": "‘‘Suvaṇṇadaṇḍā vītipatanti cāmarā’’ti (su. ni.",
  "atk-s0201a1:243_6": "693) ettha vutto cāmarukkhepo sabbatitthiyanimmathanassa.",
  "atk-s0201a1:243_7": "Setacchattadhāraṇaṁ arahattavimuttivaravimalasetacchattapaṭilābhassa.",
  "atk-s0201a1:243_8": "Sabbadisānuvilokanaṁ sabbaññutānāvaraṇañāṇapaṭilābhassa.",
  "atk-s0201a1:243_9": "Āsabhīvācābhāsanaṁ appaṭivattiyavaradhammacakkappavattanassa pubbanimittaṁ. Tathā ayaṁ bhagavāpi gato.",
  "atk-s0201a1:243_10": "Tañcassa gamanaṁ tathaṁ ahosi avitathaṁ tesaññeva visesādhigamānaṁ pubbanimittabhāvena. Tenāhu porāṇā –",
  "atk-s0201a1:244_0": "‘‘Muhuttajātova gavampatī yathā,",
  "atk-s0201a1:245_0": "Samehi pādehi phusī vasundharaṁ;",
  "atk-s0201a1:246_0": "So vikkamī satta padāni gotamo,",
  "atk-s0201a1:247_0": "Setañca chattaṁ anudhārayuṁ marū.",
  "atk-s0201a1:248_0": "Gantvāna so satta padāni gotamo,",
  "atk-s0201a1:249_0": "Disā vilokesi samā samantato;",
  "atk-s0201a1:250_0": "Aṭṭhaṅgupetaṁ giramabbhudīrayī,",
  "atk-s0201a1:251_0": "Sīho yathā pabbatamuddhaniṭṭhito’’ti. –",
  "atk-s0201a1:252_0": "Evaṁ tathā gatoti tathāgato.",
  "atk-s0201a1:253_0": "Atha vā yathā vipassī bhagavā…pe… yathā kassapo bhagavā,",
  "atk-s0201a1:253_1": "ayampi bhagavā tatheva nekkhammena kāmacchandaṁ pahāya gato. Abyāpādena byāpādaṁ, ālokasaññāya thinamiddhaṁ,",
  "atk-s0201a1:253_2": "avikkhepena uddhaccakukkuccaṁ,",
  "atk-s0201a1:253_3": "dhammavavatthānena vicikicchaṁ pahāya, ñāṇena avijjaṁ padāletvā, pāmojjena aratiṁ vinodetvā,",
  "atk-s0201a1:253_4": "paṭhamajjhānena nīvaraṇakavāṭaṁ ugghāṭetvā,",
  "atk-s0201a1:253_5": "dutiyajjhānena vitakkavicāradhūmaṁ vūpasametvā,",
  "atk-s0201a1:253_6": "tatiyajjhānena pītiṁ virājetvā,",
  "atk-s0201a1:253_7": "catutthajjhānena sukhadukkhaṁ pahāya,",
  "atk-s0201a1:253_8": "ākāsānañcāyatanasamāpattiyā rūpasaññāpaṭighasaññānānattasaññāyo samatikkamitvā,",
  "atk-s0201a1:253_9": "viññāṇañcāyatanasamāpattiyā ākāsānañcāyatanasaññaṁ,",
  "atk-s0201a1:253_10": "ākiñcaññāyatanasamāpattiyā viññāṇañcāyatanasaññaṁ,",
  "atk-s0201a1:253_11": "nevasaññānāsaññāyatanasamāpattiyā ākiñcaññāyatanasaññaṁ samatikkamitvā gato.",
  "atk-s0201a1:254_0": "Aniccānupassanāya niccasaññaṁ pahāya,",
  "atk-s0201a1:254_1": "dukkhānupassanāya sukhasaññaṁ,",
  "atk-s0201a1:254_2": "anattānupassanāya attasaññaṁ, nibbidānupassanāya nandiṁ, virāgānupassanāya rāgaṁ,",
  "atk-s0201a1:254_3": "nirodhānupassanāya samudayaṁ,",
  "atk-s0201a1:254_4": "paṭinissaggānupassanāya ādānaṁ,",
  "atk-s0201a1:254_5": "khayānupassanāya ghanasaññaṁ, vayānupassanāya āyūhanaṁ,",
  "atk-s0201a1:254_6": "vipariṇāmānupassanāya dhuvasaññaṁ,",
  "atk-s0201a1:254_7": "animittānupassanāya nimittaṁ,",
  "atk-s0201a1:254_8": "appaṇihitānupassanāya paṇidhiṁ,",
  "atk-s0201a1:254_9": "suññatānupassanāya abhinivesaṁ,",
  "atk-s0201a1:254_10": "adhipaññādhammavipassanāya sārādānābhinivesaṁ,",
  "atk-s0201a1:254_11": "yathābhūtañāṇadassanena sammohābhinivesaṁ,",
  "atk-s0201a1:254_12": "ādīnavānupassanāya ālayābhinivesaṁ,",
  "atk-s0201a1:254_13": "paṭisaṅkhānupassanāya appaṭisaṅkhaṁ,",
  "atk-s0201a1:254_14": "vivaṭṭānupassanāya saṁyogābhinivesaṁ,",
  "atk-s0201a1:254_15": "sotāpattimaggena diṭṭhekaṭṭhe kilese bhañjitvā,",
  "atk-s0201a1:254_16": "sakadāgāmimaggena oḷārike kilese pahāya,",
  "atk-s0201a1:254_17": "anāgāmimaggena aṇusahagate kilese samugghāṭetvā,",
  "atk-s0201a1:254_18": "arahattamaggena sabbakilese samucchinditvā gato.",
  "atk-s0201a1:254_19": "Evampi tathā gatoti tathāgato.",
  "atk-s0201a1:255_0": "Kathaṁ tathalakkhaṇaṁ āgatoti tathāgato.",
  "atk-s0201a1:255_1": "Pathavīdhātuyā kakkhaḷattalakkhaṇaṁ tathaṁ avitathaṁ.",
  "atk-s0201a1:255_2": "Āpodhātuyā paggharaṇalakkhaṇaṁ. Tejodhātuyā uṇhattalakkhaṇaṁ.",
  "atk-s0201a1:255_3": "Vāyodhātuyā vitthambhanalakkhaṇaṁ.",
  "atk-s0201a1:255_4": "Ākāsadhātuyā asamphuṭṭhalakkhaṇaṁ .",
  "atk-s0201a1:255_5": "Viññāṇadhātuyā vijānanalakkhaṇaṁ.",
  "atk-s0201a1:256_0": "Rūpassa ruppanalakkhaṇaṁ. Vedanāya vedayitalakkhaṇaṁ. Saññāya sañjānanalakkhaṇaṁ.",
  "atk-s0201a1:256_1": "Saṅkhārānaṁ abhisaṅkharaṇalakkhaṇaṁ. Viññāṇassa vijānanalakkhaṇaṁ.",
  "atk-s0201a1:257_0": "Vitakkassa abhiniropanalakkhaṇaṁ.",
  "atk-s0201a1:257_1": "Vicārassa anumajjanalakkhaṇaṁ. Pītiyā pharaṇalakkhaṇaṁ. Sukhassa sātalakkhaṇaṁ.",
  "atk-s0201a1:257_2": "Cittekaggatāya avikkhepalakkhaṇaṁ. Phassassa phusanalakkhaṇaṁ.",
  "atk-s0201a1:258_0": "Saddhindriyassa adhimokkhalakkhaṇaṁ.",
  "atk-s0201a1:258_1": "Vīriyindriyassa paggahaṇalakkhaṇaṁ.",
  "atk-s0201a1:258_2": "Satindriyassa upaṭṭhānalakkhaṇaṁ.",
  "atk-s0201a1:258_3": "Samādhindriyassa avikkhepalakkhaṇaṁ.",
  "atk-s0201a1:258_4": "Paññindriyassa pajānanalakkhaṇaṁ.",
  "atk-s0201a1:259_0": "Saddhābalassa assaddhiye akampiyalakkhaṇaṁ. Vīriyabalassa kosajje. Satibalassa muṭṭhasacce. Samādhibalassa uddhacce.",
  "atk-s0201a1:259_1": "Paññābalassa avijjāya akampiyalakkhaṇaṁ.",
  "atk-s0201a1:260_0": "Satisambojjhaṅgassa upaṭṭhānalakkhaṇaṁ.",
  "atk-s0201a1:260_1": "Dhammavicayasambojjhaṅgassa pavicayalakkhaṇaṁ.",
  "atk-s0201a1:260_2": "Vīriyasambojjhaṅgassa paggahaṇalakkhaṇaṁ.",
  "atk-s0201a1:260_3": "Pītisambojjhaṅgassa pharaṇalakkhaṇaṁ.",
  "atk-s0201a1:260_4": "Passaddhisambojjhaṅgassa upasamalakkhaṇaṁ.",
  "atk-s0201a1:260_5": "Samādhisambojjhaṅgassa avikkhepalakkhaṇaṁ.",
  "atk-s0201a1:260_6": "Upekkhāsambojjhaṅgassa paṭisaṅkhānalakkhaṇaṁ.",
  "atk-s0201a1:261_0": "Sammādiṭṭhiyā dassanalakkhaṇaṁ.",
  "atk-s0201a1:261_1": "Sammāsaṅkappassa abhiniropanalakkhaṇaṁ.",
  "atk-s0201a1:261_2": "Sammāvācāya pariggāhalakkhaṇaṁ.",
  "atk-s0201a1:261_3": "Sammākammantassa samuṭṭhānalakkhaṇaṁ.",
  "atk-s0201a1:261_4": "Sammāājīvassa vodānalakkhaṇaṁ.",
  "atk-s0201a1:261_5": "Sammāvāyāmassa paggahaṇalakkhaṇaṁ.",
  "atk-s0201a1:261_6": "Sammāsatiyā upaṭṭhānalakkhaṇaṁ.",
  "atk-s0201a1:261_7": "Sammāsamādhissa avikkhepalakkhaṇaṁ.",
  "atk-s0201a1:262_0": "Avijjāya aññāṇalakkhaṇaṁ. Saṅkhārānaṁ cetanālakkhaṇaṁ. Viññāṇassa vijānanalakkhaṇaṁ. Nāmassa namanalakkhaṇaṁ. Rūpassa ruppanalakkhaṇaṁ.",
  "atk-s0201a1:262_1": "Saḷāyatanassa āyatanalakkhaṇaṁ. Phassassa phusanalakkhaṇaṁ. Vedanāya vedayitalakkhaṇaṁ. Taṇhāya hetulakkhaṇaṁ. Upādānassa gahaṇalakkhaṇaṁ. Bhavassa āyūhanalakkhaṇaṁ. Jātiyā nibbattilakkhaṇaṁ. Jarāya jīraṇalakkhaṇaṁ. Maraṇassa cutilakkhaṇaṁ.",
  "atk-s0201a1:263_0": "Dhātūnaṁ suññatālakkhaṇaṁ. Āyatanānaṁ āyatanalakkhaṇaṁ.",
  "atk-s0201a1:263_1": "Satipaṭṭhānānaṁ upaṭṭhānalakkhaṇaṁ.",
  "atk-s0201a1:263_2": "Sammappadhānānaṁ padahanalakkhaṇaṁ.",
  "atk-s0201a1:263_3": "Iddhipādānaṁ ijjhanalakkhaṇaṁ. Indriyānaṁ adhipatilakkhaṇaṁ. Balānaṁ akampiyalakkhaṇaṁ.",
  "atk-s0201a1:263_4": "Bojjhaṅgānaṁ niyyānalakkhaṇaṁ. Maggassa hetulakkhaṇaṁ.",
  "atk-s0201a1:264_0": "Saccānaṁ tathalakkhaṇaṁ.",
  "atk-s0201a1:264_1": "Samathassa avikkhepalakkhaṇaṁ.",
  "atk-s0201a1:264_2": "Vipassanāya anupassanālakkhaṇaṁ.",
  "atk-s0201a1:264_3": "Samathavipassanānaṁ ekarasalakkhaṇaṁ.",
  "atk-s0201a1:264_4": "Yuganandhānaṁ anativattanalakkhaṇaṁ.",
  "atk-s0201a1:265_0": "Sīlavisuddhiyā saṁvaralakkhaṇaṁ.",
  "atk-s0201a1:265_1": "Cittavisuddhiyā avikkhepalakkhaṇaṁ.",
  "atk-s0201a1:265_2": "Diṭṭhivisuddhiyā dassanalakkhaṇaṁ.",
  "atk-s0201a1:266_0": "Khayeñāṇassa samucchedalakkhaṇaṁ.",
  "atk-s0201a1:266_1": "Anuppāde ñāṇassa passaddhilakkhaṇaṁ. Chandassa mūlalakkhaṇaṁ.",
  "atk-s0201a1:266_2": "Manasikārassa samuṭṭhānalakkhaṇaṁ. Phassassa samodhānalakkhaṇaṁ. Vedanāya samosaraṇalakkhaṇaṁ. Samādhissa pamukhalakkhaṇaṁ. Satiyā ādhipateyyalakkhaṇaṁ. Paññāya tatuttarilakkhaṇaṁ. Vimuttiyā sāralakkhaṇaṁ.",
  "atk-s0201a1:266_3": "Amatogadhassa nibbānassa pariyosānalakkhaṇaṁ tathaṁ avitathaṁ.",
  "atk-s0201a1:266_4": "Evaṁ tathalakkhaṇaṁ ñāṇagatiyā āgato avirajjhitvā patto anuppattoti tathāgato,",
  "atk-s0201a1:266_5": "evaṁ tathalakkhaṇaṁ āgatoti tathāgato.",
  "atk-s0201a1:267_0": "Kathaṁ tathadhamme yāthāvato abhisambuddhoti tathāgato?",
  "atk-s0201a1:267_1": "Tathadhammā nāma cattāri ariyasaccāni. Yathāha ‘‘cattārimāni, bhikkhave,",
  "atk-s0201a1:267_2": "tathāni avitathāni anaññathāni. Katamāni cattāri, idaṁ dukkhanti, bhikkhave,",
  "atk-s0201a1:267_3": "tathametaṁ avitathametaṁ anaññathameta’’nti (saṁ. ni. 5.1050) vitthāro.",
  "atk-s0201a1:267_4": "Tāni ca bhagavā abhisambuddho,",
  "atk-s0201a1:267_5": "tasmā tathānaṁ abhisambuddhattā tathāgatoti vuccati.",
  "atk-s0201a1:267_6": "Abhisambuddhattho hi ettha gatasaddo.",
  "atk-s0201a1:267_7": "Apica jarāmaraṇassa jātipaccayasambhūtasamudāgataṭṭho tatho avitatho anaññatho…pe… saṅkhārānaṁ avijjāpaccayasambhūtasamudāgataṭṭho tatho avitatho anaññatho.",
  "atk-s0201a1:267_8": "Tathā avijjāya saṅkhārānaṁ paccayaṭṭho.",
  "atk-s0201a1:267_9": "Saṅkhārānaṁ viññāṇassa paccayaṭṭho…pe… jātiyā jarāmaraṇassa paccayaṭṭho tatho avitatho anaññatho.",
  "atk-s0201a1:267_10": "Taṁ sabbaṁ bhagavā abhisambuddho,",
  "atk-s0201a1:267_11": "tasmāpi tathānaṁ dhammānaṁ abhisambuddhattā tathāgatoti vuccati.",
  "atk-s0201a1:267_12": "Evaṁ tathadhamme yāthāvato abhisambuddhoti tathāgato.",
  "atk-s0201a1:268_0": "Kathaṁ tathadassitāya tathāgato?",
  "atk-s0201a1:268_1": "Bhagavā yaṁ sadevake loke…pe… sadevamanussāya aparimāṇāsu lokadhātūsu aparimāṇānaṁ sattānaṁ cakkhudvāre āpāthaṁ āgacchantaṁ rūpārammaṇaṁ nāma atthi. Taṁ sabbākārato jānāti, passati.",
  "atk-s0201a1:268_2": "Evaṁ jānatā passatā ca tena taṁ iṭṭhāniṭṭhādivasena vā diṭṭhasutamutaviññātesu labbhamānakapadavasena vā ‘‘katamaṁ taṁ rūpaṁ rūpāyatanaṁ,",
  "atk-s0201a1:268_3": "yaṁ rūpaṁ catunnaṁ mahābhūtānaṁ upādāya vaṇṇanibhā sanidassanaṁ sappaṭighaṁ nīlaṁ pītaka’’nti (dha. sa.",
  "atk-s0201a1:268_4": "616) ādinā nayena anekehi nāmehi terasahi vārehi dvepaññāsāya nayehi vibhajjamānaṁ tathameva hoti, vitathaṁ natthi.",
  "atk-s0201a1:268_5": "Esa nayo sotadvārādīsupi āpāthamāgacchantesu saddādīsu. Vuttañcetaṁ bhagavatā ‘‘yaṁ, bhikkhave,",
  "atk-s0201a1:268_6": "sadevakassa lokassa…pe… sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā, tamahaṁ jānāmi, …tamahaṁ abhiññāsiṁ, taṁ tathāgatassa viditaṁ,",
  "atk-s0201a1:268_7": "taṁ tathāgato na upaṭṭhāsī’’ti (a. ni. 4.24).",
  "atk-s0201a1:268_8": "Evaṁ tathadassitāya tathāgato.",
  "atk-s0201a1:268_9": "Tattha tathadassīatthe tathāgatoti padasambhavo veditabbo.",
  "atk-s0201a1:269_0": "Kathaṁ tathāvāditāya tathāgato?",
  "atk-s0201a1:269_1": "Yaṁ rattiṁ bhagavā bodhimaṇḍe aparājitapallaṅke nisinno tiṇṇaṁ mārānaṁ matthakaṁ madditvā anuttaraṁ sammāsambodhiṁ abhisambuddho,",
  "atk-s0201a1:269_2": "yañca rattiṁ yamakasālānamantare anupādisesāya nibbānadhātuyā parinibbāyi,",
  "atk-s0201a1:269_3": "etthantare pañcacattālīsavassaparimāṇe kāle paṭhamabodhiyāpi majjhimabodhiyāpi pacchimabodhiyāpi yaṁ bhagavatā bhāsitaṁ suttaṁ geyyaṁ…pe… vedallaṁ,",
  "atk-s0201a1:269_4": "taṁ sabbaṁ atthato ca byañjanato ca anupavajjaṁ anūnamanadhikaṁ sabbākāraparipuṇṇaṁ rāgamadanimmadanaṁ dosamohamadanimmadanaṁ,",
  "atk-s0201a1:269_5": "natthi tattha vālaggamattampi pakkhalitaṁ,",
  "atk-s0201a1:269_6": "sabbaṁ taṁ ekamuddikāya lañchitaṁ viya, ekanāḷiyā mitaṁ viya,",
  "atk-s0201a1:269_7": "ekatulāya tulitaṁ viya ca tathameva hoti avitathaṁ. Tenāha – ‘‘yañca, cunda,",
  "atk-s0201a1:269_8": "rattiṁ tathāgato anuttaraṁ sammāsambodhiṁ abhisambujjhati,",
  "atk-s0201a1:269_9": "yañca rattiṁ anupādisesāya nibbānadhātuyā parinibbāyati,",
  "atk-s0201a1:269_10": "yaṁ etasmiṁ antare bhāsati lapati niddisati,",
  "atk-s0201a1:269_11": "sabbaṁ taṁ tatheva hoti no aññathā.",
  "atk-s0201a1:269_12": "Tasmā tathāgatoti vuccatī’’ti (a. ni. 4.23). Gadaattho hi ettha gatasaddo. Evaṁ tathāvāditāya tathāgato. Apica āgadanaṁ āgado, vacananti attho.",
  "atk-s0201a1:269_13": "Tatho aviparīto āgado assāti dakārassa takāraṁ katvā tathāgatoti evametasmiṁ atthe padasiddhi veditabbā.",
  "atk-s0201a1:270_0": "Kathaṁ tathākāritāya tathāgato?",
  "atk-s0201a1:270_1": "Bhagavato hi vācāya kāyo anulometi, kāyassapi vācā. Tasmā yathāvādī tathākārī, yathākārī tathāvādī ca hoti.",
  "atk-s0201a1:270_2": "Evaṁbhūtassa cassa yathā vācā ,",
  "atk-s0201a1:270_3": "kāyopi tathāgato pavattoti attho. Yathā ca kāyo,",
  "atk-s0201a1:270_4": "vācāpi tathā gatā pavattāti tathāgato. Tenāha ‘‘yathāvādī, bhikkhave, tathāgato tathākārī, yathākārī tathāvādī. Iti yathāvādī tathākārī, yathākārī tathāvādī,",
  "atk-s0201a1:270_5": "tasmā tathāgatoti vuccatī’’ti (a. ni. 4.23). Evaṁ tathākāritāya tathāgato.",
  "atk-s0201a1:271_0": "Kathaṁ abhibhavanaṭṭhena tathāgato?",
  "atk-s0201a1:271_1": "Upari bhavaggaṁ heṭṭhā aviciṁ pariyantaṁ katvā tiriyaṁ aparimāṇāsu lokadhātūsu sabbasatte abhibhavati,",
  "atk-s0201a1:271_2": "sīlenapi samādhināpi paññāyapi vimuttiyāpi vimuttiñāṇadassanenapi,",
  "atk-s0201a1:271_3": "na tassa tulā vā pamāṇaṁ vā atthi,",
  "atk-s0201a1:271_4": "atulo appameyyo anuttaro rājarājo devadevo sakkānaṁ atisakko brahmānaṁ atibrahmā. Tenāha ‘‘sadevake, bhikkhave,",
  "atk-s0201a1:271_5": "loke…pe… sadevamanussāya tathāgato abhibhū anabhibhūto aññadatthu daso vasavattī.",
  "atk-s0201a1:271_6": "Tasmā tathāgatoti vuccatī’’ti.",
  "atk-s0201a1:272_0": "Tatrevaṁ padasiddhi veditabbā, agado viya agado. Ko panesa?",
  "atk-s0201a1:272_1": "Desanāvilāsamayo ceva puññussayo ca.",
  "atk-s0201a1:272_2": "Tena hesa mahānubhāvo bhisakko dibbāgadena sappe viya sabbaparappavādino sadevakañca lokaṁ abhibhavati,",
  "atk-s0201a1:272_3": "iti sabbalokābhibhavane tatho aviparīto desanāvilāsamayo ceva puññassayo ca agado assāti dakārassa takāraṁ katvā tathāgatoti veditabbo.",
  "atk-s0201a1:272_4": "Evaṁ abhibhavanaṭṭhena tathāgato.",
  "atk-s0201a1:273_0": "Apica tathāya gatotipi tathāgato, tathaṁ gatotipi tathāgato. Gatoti avagato, atīto, patto, paṭipannoti attho.",
  "atk-s0201a1:273_1": "Tattha sakalaṁ lokaṁ tīraṇapariññāya tathāya gato avagatoti tathāgato.",
  "atk-s0201a1:273_2": "Lokasamudayaṁ pahānapariññāya tathāya gato atītoti tathāgato.",
  "atk-s0201a1:273_3": "Lokanirodhaṁ sacchikiriyāya tathāya gato pattoti tathāgato.",
  "atk-s0201a1:273_4": "Lokanirodhagāminiṁ paṭipadaṁ tathaṁ gato paṭipannoti tathāgato.",
  "atk-s0201a1:273_5": "Tena yaṁ vuttaṁ bhagavatā ‘‘loko, bhikkhave, tathāgatena abhisambuddho, lokasmā tathāgato visaṁyutto. Lokasamudayo, bhikkhave, tathāgatena abhisambuddho,",
  "atk-s0201a1:273_6": "lokasamudayo tathāgatassa pahīno. Lokanirodho, bhikkhave, tathāgatena abhisambuddho,",
  "atk-s0201a1:273_7": "lokanirodho tathāgatassa sacchikato. Lokanirodhagāminī paṭipadā, bhikkhave, tathāgatena abhisambuddhā,",
  "atk-s0201a1:273_8": "lokanirodhagāminī paṭipadā tathāgatassa bhāvitā. Yaṁ, bhikkhave,",
  "atk-s0201a1:273_9": "sadevakassa lokassa…pe… sabbaṁ taṁ tathāgatena abhisambuddhaṁ,",
  "atk-s0201a1:273_10": "tasmā tathāgatoti vuccatī’’ti (a. ni. 4.23). Tassa evampi attho veditabbo.",
  "atk-s0201a1:273_11": "Idampi ca tathāgatassa tathāgatabhāvadīpane mukhamattameva.",
  "atk-s0201a1:273_12": "Sabbākārena pana tathāgatova tathāgatassa tathāgatabhāvaṁ vaṇṇeyya.",
  "atk-s0201a1:274_0": "Arahaṁ sammāsambuddhoti padadvaye pana ārakattā arīnaṁ, arānañca hatattā, paccayādīnaṁ arahattā,",
  "atk-s0201a1:274_1": "pāpakaraṇe rahābhāvāti imehi tāva kāraṇehi arahanti veditabbo.",
  "atk-s0201a1:275_0": "Sammā sāmañca sabbadhammānaṁ buddhattā pana sammāsambuddhoti. Ayamettha saṅkhepo.",
  "atk-s0201a1:275_1": "Vitthārato panetaṁ padadvayaṁ visuddhimagge buddhānussativaṇṇanāyaṁ pakāsitaṁ.",
  "atk-s0201a1:276_0": "Pariññātantaṁ tathāgatassāti ettha pana taṁ maññanāvatthu pariññātaṁ tathāgatassātipi attho veditabbo.",
  "atk-s0201a1:276_1": "Pariññātantaṁ nāma pariññātapāraṁ pariññātāvasānaṁ anavasesato pariññātanti vuttaṁ hoti.",
  "atk-s0201a1:276_2": "Buddhānañhi sāvakehi saddhiṁ kiñcāpi tena tena maggena kilesappahāne viseso natthi, pariññāya pana atthi.",
  "atk-s0201a1:276_3": "Sāvakā hi catunnaṁ dhātūnaṁ ekadesameva sammasitvā nibbānaṁ pāpuṇanti.",
  "atk-s0201a1:276_4": "Buddhānaṁ pana aṇuppamāṇampi saṅkhāragataṁ ñāṇena adiṭṭhamatulitamatīritamasacchikataṁ natthi.",
  "atk-s0201a1:277_0": "Tathāgatavārasattamanayavaṇṇanā niṭṭhitā.",
  "atk-s0201a1:278_0": "Tathāgatavāraaṭṭhamanayavaṇṇanā",
  "atk-s0201a1:279_0": "13.Nandīdukkhassa mūlantiādīsu ca nandīti purimataṇhā. Dukkhanti pañcakkhandhā. Mūlantiādi.",
  "atk-s0201a1:279_1": "Itividitvāti taṁ purimabhavanandiṁ ‘‘imassa dukkhassa mūla’’nti evaṁ jānitvā. Bhavāti kammabhavato. Jātīti vipākakkhandhā. Te hi yasmā jāyanti, tasmā ‘‘jātī’’ti vuttā. Jātisīsena vā ayaṁ desanā.",
  "atk-s0201a1:279_2": "Etampi ‘‘iti viditvā’’ti iminā yojetabbaṁ.",
  "atk-s0201a1:279_3": "Ayañhi ettha attho ‘‘kammabhavato upapattibhavo hotīti evañca jānitvā’’ti. Bhūtassāti sattassa.",
  "atk-s0201a1:279_4": "Jarāmaraṇanti jarā ca maraṇañca.",
  "atk-s0201a1:279_5": "Idaṁ vuttaṁ hoti – tena upapattibhavena bhūtassa sattassa khandhānaṁ jarāmaraṇaṁ hotīti evañca jānitvāti.",
  "atk-s0201a1:280_0": "Ettāvatā yaṁ bodhirukkhamūle aparājitapallaṅke nisinno sammasitvā sabbaññutaṁ patto,",
  "atk-s0201a1:280_1": "tassa paṭiccasamuppādassa paṭivedhā maññanānaṁ abhāvakāraṇaṁ dassento catusaṅkhepaṁ tisandhiṁ tiyaddhaṁ vīsatākāraṁ tameva paṭiccasamuppādaṁ dasseti.",
  "atk-s0201a1:281_0": "Kathaṁ pana ettāvatā esa sabbo dassito hotīti.",
  "atk-s0201a1:281_1": "Ettha hi nandīti ayaṁ eko saṅkhepo.",
  "atk-s0201a1:281_2": "Dukkhassāti vacanato dukkhaṁ dutiyo,",
  "atk-s0201a1:281_3": "bhavā jātīti vacanato bhavo tatiyo, jātijarāmaraṇaṁ catuttho.",
  "atk-s0201a1:281_4": "Evaṁ tāva cattāro saṅkhepā veditabbā, koṭṭhāsāti attho.",
  "atk-s0201a1:281_5": "Taṇhādukkhānaṁ pana antaraṁ eko sandhi,",
  "atk-s0201a1:281_6": "dukkhassa ca bhavassa ca antaraṁ dutiyo,",
  "atk-s0201a1:281_7": "bhavassa ca jātiyā ca antaraṁ tatiyo.",
  "atk-s0201a1:281_8": "Evaṁ catunnaṁ aṅgulīnaṁ antarasadisā catusaṅkhepantarā tayo sandhī veditabbā.",
  "atk-s0201a1:282_0": "Tattha nandīti atīto addhā, jātijarāmaraṇaṁ anāgato,",
  "atk-s0201a1:282_1": "dukkhañca bhavo ca paccuppannoti evaṁ tayo addhā veditabbā.",
  "atk-s0201a1:282_2": "Atīte pana pañcasu ākāresu nandīvacanena taṇhā ekā āgatā,",
  "atk-s0201a1:282_3": "tāya anāgatāpi avijjāsaṅkhāraupādānabhavā paccayalakkhaṇena gahitāva honti.",
  "atk-s0201a1:282_4": "Jātijarāmaraṇavacanena pana yesaṁ khandhānaṁ tajjātijarāmaraṇaṁ,",
  "atk-s0201a1:282_5": "te vuttā yevāti katvā āyatiṁ viññāṇanāmarūpasaḷāyatanaphassavedanā gahitāva honti.",
  "atk-s0201a1:283_0": "Evamete ‘‘purimakammabhavasmiṁ moho avijjā, āyūhanā saṅkhārā, nikanti taṇhā, upagamanaṁ upādānaṁ,",
  "atk-s0201a1:283_1": "cetanā bhavo iti ime pañca dhammā purimakammabhavasmiṁ idha paṭisandhiyā paccayā. Idha paṭisandhi viññāṇaṁ, okkanti nāmarūpaṁ, pasādo āyatanaṁ, phuṭṭho phasso,",
  "atk-s0201a1:283_2": "vedayitaṁ vedanā iti ime pañca dhammā idhūpapattibhavasmiṁ purekatassa kammassa paccayā.",
  "atk-s0201a1:283_3": "Idha paripakkattā āyatanānaṁ moho avijjā, āyūhanā saṅkhārā, nikanti taṇhā, upagamanamupādānaṁ,",
  "atk-s0201a1:283_4": "cetanā bhavo iti ime pañca dhammā idha kammabhavasmiṁ āyatiṁ paṭisandhiyā paccayā. Āyatiṁ paṭisandhi viññāṇaṁ, okkanti nāmarūpaṁ, pasādo āyatanaṁ, phuṭṭho phasso ,",
  "atk-s0201a1:283_5": "vedayitaṁ vedanā iti ime pañca dhammā āyatiṁ upapattibhavasmiṁ idha katassa kammassa paccayā’’ti evaṁ niddiṭṭhalakkhaṇā vīsati ākārā idha veditabbā.",
  "atk-s0201a1:283_6": "Evaṁ ‘‘nandī dukkhassa mūlanti iti viditvā bhavā jāti,",
  "atk-s0201a1:283_7": "bhūtassa jarāmaraṇa’’nti ettāvatā esa sabbopi catusaṅkhepo tisandhi tiyaddho vīsatākāro paṭiccasamuppādo dassito hotīti veditabbo.",
  "atk-s0201a1:284_0": "Idāni tasmā tiha,",
  "atk-s0201a1:284_1": "bhikkhave…pe… abhisambuddhoti vadāmīti ettha apubbapadavaṇṇanaṁ katvā padayojanāya atthanigamanaṁ karissāma.",
  "atk-s0201a1:284_2": "Tasmā tihāti tasmā icceva vuttaṁ hoti. Tikārahakārā hi nipātā.",
  "atk-s0201a1:284_3": "Sabbasoti anavasesavacanametaṁ.",
  "atk-s0201a1:284_4": "Taṇhānanti nandīti evaṁ vuttānaṁ sabbataṇhānaṁ.",
  "atk-s0201a1:284_5": "Khayāti lokuttaramaggena accantakkhayā. Virāgādīni khayavevacanāneva. Yā hi taṇhā khīṇā,",
  "atk-s0201a1:284_6": "virattāpi tā bhavanti niruddhāpi cattāpi paṭinissaṭṭhāpi.",
  "atk-s0201a1:284_7": "Khayāti vā catumaggakiccasādhāraṇametaṁ. Tato paṭhamamaggena virāgā, dutiyena nirodhā, tatiyena cāgā,",
  "atk-s0201a1:284_8": "catutthena paṭinissaggāti yojetabbaṁ.",
  "atk-s0201a1:284_9": "Yāhi vā taṇhāhi pathaviṁ pathavito sañjāneyya, tāsaṁ khayā. Yāhi pathaviṁ maññeyya, tāsaṁ virāgā. Yāhi pathaviyā maññeyya, tāsaṁ nirodhā. Yāhi pathavito maññeyya, tāsaṁ cāgā. Yāhi pathaviṁ meti maññeyya, tāsaṁ paṭinissaggā. Yāhi vā pathaviṁ maññeyya,",
  "atk-s0201a1:284_10": "tāsaṁ khayā…pe… yāhi pathaviṁ abhinandeyya,",
  "atk-s0201a1:284_11": "tāsaṁ paṭinissaggāti evamettha yojanā kātabbā, na kiñci virujjhati.",
  "atk-s0201a1:285_0": "Anuttaranti uttaravirahitaṁ sabbaseṭṭhaṁ.",
  "atk-s0201a1:285_1": "Sammāsambodhinti sammā sāmañca bodhiṁ.",
  "atk-s0201a1:285_2": "Atha vā pasatthaṁ sundarañca bodhiṁ.",
  "atk-s0201a1:285_3": "Bodhīti rukkhopi maggopi sabbaññutañāṇampi nibbānampi.",
  "atk-s0201a1:285_4": "‘‘Bodhirukkhamūle paṭhamābhisambuddho’’ti (mahāva. 1; udā.",
  "atk-s0201a1:285_5": "1) ca ‘‘antarā ca bodhiṁ antarā ca gaya’’nti (mahāva. 11; ma. ni.",
  "atk-s0201a1:285_6": "1.285) ca āgataṭṭhānehi rukkho bodhīti vuccati.",
  "atk-s0201a1:285_7": "‘‘Catūsu maggesu ñāṇa’’nti (cūḷani. 121) āgataṭṭhāne maggo.",
  "atk-s0201a1:285_8": "‘‘Pappoti bodhiṁ varabhūrimedhaso’’ti (dī. ni.",
  "atk-s0201a1:285_9": "3.217) āgataṭṭhāne sabbaññutañāṇaṁ.",
  "atk-s0201a1:285_10": "‘‘Patvāna bodhiṁ amataṁ asaṅkhata’’nti āgataṭṭhāne nibbānaṁ.",
  "atk-s0201a1:285_11": "Idha pana bhagavato arahattamaggañāṇaṁ adhippetaṁ.",
  "atk-s0201a1:285_12": "Apare sabbaññutañāṇantipi vadanti.",
  "atk-s0201a1:286_0": "Sāvakānaṁ arahattamaggo anuttarā bodhi hoti na hotīti. Na hoti. Kasmā? Asabbaguṇadāyakattā.",
  "atk-s0201a1:286_1": "Tesañhi kassaci arahattamaggo arahattaphalameva deti, kassaci tisso vijjā, kassaci cha abhiññā,",
  "atk-s0201a1:286_2": "kassaci catasso paṭisambhidā, kassaci sāvakapāramīñāṇaṁ.",
  "atk-s0201a1:286_3": "Paccekabuddhānampi paccekabodhiñāṇameva deti.",
  "atk-s0201a1:286_4": "Buddhānaṁ pana sabbaguṇasampattiṁ deti abhiseko viya rañño sabbalokissariyabhāvaṁ.",
  "atk-s0201a1:286_5": "Tasmā aññassa kassacipi anuttarā bodhi na hotīti.",
  "atk-s0201a1:287_0": "Abhisambuddhoti abhiññāsi paṭivijjhi, patto adhigatoti vuttaṁ hoti.",
  "atk-s0201a1:287_1": "Iti vadāmīti iti vadāmi ācikkhāmi desemi paññapemi,",
  "atk-s0201a1:287_2": "paṭṭhapemi vivarāmi vibhajāmi uttānīkaromīti.",
  "atk-s0201a1:287_3": "Tatrāyaṁ yojanā – tathāgatopi,",
  "atk-s0201a1:287_4": "bhikkhave…pe… pathaviṁ na maññati…pe… pathaviṁ nābhinandati. Taṁ kissa hetu, nandī dukkhassa mūlaṁ, bhavā jāti,",
  "atk-s0201a1:287_5": "bhūtassa jarāmaraṇanti iti viditvāti.",
  "atk-s0201a1:287_6": "Tattha iti viditvāti itikāro kāraṇattho.",
  "atk-s0201a1:287_7": "Tena imassa paṭiccasamuppādassa viditattā paṭividdhattāti vuttaṁ hoti.",
  "atk-s0201a1:287_8": "Kiñca bhiyyo – yasmā ca evamimaṁ paṭiccasamuppādaṁ viditvā tathāgatassa yā nandīti vuttataṇhā sabbappakārā, sā pahīnā,",
  "atk-s0201a1:287_9": "tāsañca tathāgato sabbaso taṇhānaṁ khayā…pe… anuttaraṁ sammāsambodhiṁ abhisambuddho.",
  "atk-s0201a1:287_10": "Tasmā pathaviṁ na maññati…pe… pathaviṁ nābhinandatīti vadāmīti evaṁ abhisambuddhattā na maññati nābhinandatīti vadāmīti vuttaṁ hoti.",
  "atk-s0201a1:288_0": "Atha vā yasmā ‘‘nandī dukkhassa mūla’’ntiādinā nayena paṭiccasamuppādaṁ viditvā sabbaso taṇhā khayaṁ gatā, tasmā tiha, bhikkhave,",
  "atk-s0201a1:288_1": "tathāgato sabbaso taṇhānaṁ khayā…pe… abhisambuddhoti vadāmi.",
  "atk-s0201a1:288_2": "So evaṁ abhisambuddhattā pathaviṁ na maññati…pe… nābhinandatīti.",
  "atk-s0201a1:288_3": "Yattha yattha hi yasmāti avatvā tasmāti vuccati,",
  "atk-s0201a1:288_4": "tattha tattha yasmāti ānetvā yojetabbaṁ, ayaṁ sāsanayutti. Esa nayo sabbattha.",
  "atk-s0201a1:289_0": "Idamavoca bhagavāti idaṁ nidānāvasānato pabhuti yāva abhisambuddhoti vadāmīti sakalasuttantaṁ bhagavā paresaṁ paññāya alabbhaṇeyyapatiṭṭhaṁ paramagambhīraṁ sabbaññutañāṇaṁ dassento ekena puthujjanavārena ekena sekkhavārena catūhi khīṇāsavavārehi dvīhi tathāgatavārehīti aṭṭhahi mahāvārehi ekamekasmiñca vāre pathavīādīhi catuvīsatiyā antaravārehi paṭimaṇḍetvā dvebhāṇavāraparimāṇāya tantiyā avoca.",
  "atk-s0201a1:290_0": "Evaṁ vicitranayadesanāvilāsayuttaṁ panetaṁ suttaṁ karavikarudamañjunā kaṇṇasukhena paṇḍitajanahadayānaṁ amatābhisekasadisena brahmassarena bhāsamānassāpi.",
  "atk-s0201a1:290_1": "Na te bhikkhū bhagavato bhāsitaṁ abhinandunti te pañcasatā bhikkhū idaṁ bhagavato vacanaṁ nānumodiṁsu. Kasmā? Aññāṇakena.",
  "atk-s0201a1:290_2": "Te kira imassa suttassa atthaṁ na jāniṁsu, tasmā nābhinandiṁsu.",
  "atk-s0201a1:290_3": "Tesañhi tasmiṁ samaye evaṁ vicitranayadesanāvilāsayuttampi etaṁ suttaṁ ghanaputhulena dussapaṭṭena mukhe bandhaṁ katvā purato ṭhapitamanuññabhojanaṁ viya ahosi.",
  "atk-s0201a1:290_4": "Nanu ca bhagavā attanā desitaṁ dhammaṁ pare ñāpetuṁ kappasatasahassādhikāni cattāri asaṅkhyeyyāni pāramiyo pūretvā sabbaññutaṁ patto.",
  "atk-s0201a1:290_5": "So kasmā yathā te na jānanti, tathā desesīti.",
  "atk-s0201a1:290_6": "Vuttamidaṁ imassa suttassa nikkhepavicāraṇāyaṁ eva ‘‘mānabhañjanatthaṁ sabbadhammamūlapariyāyanti desanaṁ ārabhī’’ti,",
  "atk-s0201a1:290_7": "tasmā na yidha puna vattabbamatthi,",
  "atk-s0201a1:290_8": "evaṁ mānabhañjanatthaṁ desitañca panetaṁ suttaṁ sutvā te bhikkhū taṁyeva kira pathaviṁ diṭṭhigatikopi sañjānāti,",
  "atk-s0201a1:290_9": "sekkhopi arahāpi tathāgatopi sañjānāti.",
  "atk-s0201a1:290_10": "Kinnāmidaṁ kathaṁ nāmidanti cintentā pubbe mayaṁ bhagavatā kathitaṁ yaṁkiñci khippameva jānāma,",
  "atk-s0201a1:290_11": "idāni panimassa mūlapariyāyassa antaṁ vā koṭiṁ vā na jānāma na passāma,",
  "atk-s0201a1:290_12": "aho buddhā nāma appameyyā atulāti uddhaṭadāṭhā viya sappā nimmadā hutvā buddhupaṭṭhānañca dhammassavanañca sakkaccaṁ āgamaṁsu.",
  "atk-s0201a1:291_0": "Tena kho pana samayena bhikkhū dhammasabhāyaṁ sannisinnā imaṁ kathaṁ samuṭṭhāpesuṁ ‘‘aho buddhānaṁ ānubhāvo,",
  "atk-s0201a1:291_1": "te nāma brāhmaṇapabbajitā tathā mānamadamattā bhagavatā mūlapariyāyadesanāya nihatamānā katā’’ti,",
  "atk-s0201a1:291_2": "ayañcarahi tesaṁ bhikkhūnaṁ antarākathā vippakatā.",
  "atk-s0201a1:291_3": "Atha bhagavā gandhakuṭiyā nikkhamitvā taṅkhaṇānurūpena pāṭihāriyena dhammasabhāyaṁ paññattavarabuddhāsane nisīditvā te bhikkhū āha – ‘‘kāya nuttha, bhikkhave,",
  "atk-s0201a1:291_4": "etarahi kathāya sannisinnā’’ti.",
  "atk-s0201a1:291_5": "Te tamatthaṁ bhagavato ārocesuṁ. Bhagavā etadavoca – ‘‘na, bhikkhave, idāneva,",
  "atk-s0201a1:291_6": "pubbepi ahaṁ ime evaṁ mānapaggahitasire vicarante nihatamāne akāsi’’nti.",
  "atk-s0201a1:291_7": "Tato imissā aṭṭhuppattiyā idaṁ atītaṁ ānesi –",
  "atk-s0201a1:292_0": "Bhūtapubbaṁ , bhikkhave,",
  "atk-s0201a1:292_1": "aññataro disāpāmokkho brāhmaṇo bārāṇasiyaṁ paṭivasati tiṇṇaṁ vedānaṁ pāragū sanighaṇṭukeṭubhānaṁ sākkharappabhedānaṁ itihāsapañcamānaṁ padako veyyākaraṇo lokāyatamahāpurisalakkhaṇesu anavayo,",
  "atk-s0201a1:292_2": "so pañcamattāni māṇavakasatāni mante vāceti.",
  "atk-s0201a1:292_3": "Paṇḍitā māṇavakā bahuñca gaṇhanti lahuñca, suṭṭhu ca upadhārenti, gahitañca tesaṁ na vinassati.",
  "atk-s0201a1:292_4": "Sopi brāhmaṇo ācariyamuṭṭhiṁ akatvā ghaṭe udakaṁ āsiñcanto viya sabbampi sippaṁ uggaṇhāpetvā te māṇavake etadavoca ‘‘ettakamidaṁ sippaṁ diṭṭhadhammasamparāyahita’’nti.",
  "atk-s0201a1:292_5": "Te māṇavakā – ‘‘yaṁ amhākaṁ ācariyo jānāti, mayampi taṁ jānāma,",
  "atk-s0201a1:292_6": "mayampi dāni ācariyā evā’’ti mānaṁ uppādetvā tato pabhuti ācariye agāravā nikkhittavattā vihariṁsu.",
  "atk-s0201a1:292_7": "Ācariyo ñatvā ‘‘karissāmi nesaṁ mānaniggaha’’nti cintesi.",
  "atk-s0201a1:292_8": "So ekadivasaṁ upaṭṭhānaṁ āgantvā vanditvā nisinne te māṇavake āha ‘‘tātā pañhaṁ pucchissāmi,",
  "atk-s0201a1:292_9": "kaccittha samatthā kathetu’’nti. Te ‘‘pucchatha ācariya,",
  "atk-s0201a1:292_10": "pucchatha ācariyā’’ti sahasāva āhaṁsu, yathā taṁ sutamadamattā. Ācariyo āha –",
  "atk-s0201a1:293_0": "‘‘Kālo ghasati bhūtāni, sabbāneva sahattanā;",
  "atk-s0201a1:294_0": "Yo ca kālaghaso bhūto, sa bhūtapacaniṁ pacī’’ti. (jā. 1.10.190) –",
  "atk-s0201a1:295_0": "Vissajjetha tātā imaṁ pañhanti.",
  "atk-s0201a1:296_0": "Te cintetvā ajānamānā tuṇhī ahesuṁ.",
  "atk-s0201a1:296_1": "Ācariyo āha ‘‘alaṁ tātā gacchathajja, sve katheyyāthā’’ti uyyojesi.",
  "atk-s0201a1:296_2": "Te dasapi vīsatipi sampiṇḍitā hutvā na tassa pañhassa ādiṁ, na antamaddasaṁsu.",
  "atk-s0201a1:296_3": "Āgantvā ācariyassa ārocesuṁ ‘‘na imassa pañhassa atthaṁ ājānāmā’’ti.",
  "atk-s0201a1:296_4": "Ācariyo tesaṁ niggahatthāya imaṁ gāthamabhāsi –",
  "atk-s0201a1:297_0": "‘‘Bahūni narasīsāni, lomasāni brahāni ca;",
  "atk-s0201a1:298_0": "Gīvāsu paṭimukkāni, kocidevettha kaṇṇavā’’ti. (jā. 1.10.191) –",
  "atk-s0201a1:299_0": "Gāthāyattho – bahūni narānaṁ sīsāni dissanti,",
  "atk-s0201a1:299_1": "sabbāni ca tāni lomasāni sabbāni ca mahantāni gīvāyameva ca ṭhapitāni,",
  "atk-s0201a1:299_2": "na tālaphalaṁ viya hatthena gahitāni,",
  "atk-s0201a1:299_3": "natthi tesaṁ imehi dhammehi nānākaraṇaṁ.",
  "atk-s0201a1:299_4": "Ettha pana kocideva kaṇṇavāti attānaṁ sandhāyāha. Kaṇṇavāti paññavā.",
  "atk-s0201a1:299_5": "Kaṇṇacchiddaṁ pana na kassaci natthi,",
  "atk-s0201a1:299_6": "taṁ sutvā te māṇavakā maṅkubhūtā pattakkhandhā adhomukhā aṅguliyā bhūmiṁ vilikhantā tuṇhī ahesuṁ.",
  "atk-s0201a1:300_0": "Atha nesaṁ ahirikabhāvaṁ passitvā ācariyo ‘‘uggaṇhatha tātā pañha’’nti pañhaṁ vissajjesi.",
  "atk-s0201a1:300_1": "Kāloti purebhattakālopi pacchābhattakālopīti evamādi.",
  "atk-s0201a1:300_2": "Bhūtānīti sattādhivacanametaṁ.",
  "atk-s0201a1:300_3": "Kālo hi bhūtānaṁ na cammamaṁsādīni khādati,",
  "atk-s0201a1:300_4": "apica kho nesaṁ āyuvaṇṇabalāni khepento yobbaññaṁ maddanto ārogyaṁ vināsento ghasati khādatīti vuccati.",
  "atk-s0201a1:300_5": "Sabbāneva sahattanāti evaṁ ghasanto ca na kiñci vajjeti, sabbāneva ghasati. Na kevalañca bhūtāniyeva,",
  "atk-s0201a1:300_6": "apica kho sahattanā attānampi ghasati.",
  "atk-s0201a1:300_7": "Purebhattakālo hi pacchābhattakālaṁ na pāpuṇāti.",
  "atk-s0201a1:300_8": "Esa nayo pacchābhattakālādīsu.",
  "atk-s0201a1:300_9": "Yo ca kālaghaso bhūtoti khīṇāsavassetaṁ adhivacanaṁ.",
  "atk-s0201a1:300_10": "So hi āyatiṁ paṭisandhikālaṁ khepetvā khāditvā ṭhitattā ‘‘kālaghaso’’ti vuccati.",
  "atk-s0201a1:300_11": "Sa bhūtapacaniṁ pacīti so yāyaṁ taṇhā apāyesu bhūte pacati,",
  "atk-s0201a1:300_12": "taṁ ñāṇagginā paci dayhi bhasmamakāsi,",
  "atk-s0201a1:300_13": "tena ‘‘bhūtapacaniṁ pacī’’ti vuccati. ‘‘Pajani’’ntipi pāṭho. Janikaṁ nibbattikanti attho.",
  "atk-s0201a1:301_0": "Atha te māṇavakā dīpasahassālokena viya rattiṁ samavisamaṁ ācariyassa vissajjanena pañhassa atthaṁ pākaṭaṁ disvā ‘‘idāni mayaṁ yāvajīvaṁ guruvāsaṁ vasissāma, mahantā ete ācariyā nāma,",
  "atk-s0201a1:301_1": "mayañhi bahussutamānaṁ uppādetvā catuppadikagāthāyapi atthaṁ na jānāmā’’ti nihatamānā pubbasadisameva ācariyassa vattappaṭipattiṁ katvā saggaparāyaṇā ahesuṁ.",
  "atk-s0201a1:302_0": "Ahaṁ kho, bhikkhave,",
  "atk-s0201a1:302_1": "tena samayena tesaṁ ācariyo ahosiṁ, ime bhikkhū māṇavakā.",
  "atk-s0201a1:302_2": "Evaṁ pubbepāhaṁ ime evaṁ mānapaggahitasire vicarante nihatamāne akāsinti.",
  "atk-s0201a1:303_0": "Imañca jātakaṁ sutvā te bhikkhū pubbepi mayaṁ māneneva upahatāti bhiyyosomattāya nihatamānā hutvā attano upakārakakammaṭṭhānaparāyaṇā ahesuṁ.",
  "atk-s0201a1:304_0": "Tato bhagavā ekaṁ samayaṁ janapadacārikaṁ caranto vesāliṁ patvā gotamake cetiye viharanto imesaṁ pañcasatānaṁ bhikkhūnaṁ ñāṇaparipākaṁ viditvā imaṁ gotamakasuttaṁ kathesi –",
  "atk-s0201a1:305_0": "‘‘Abhiññāyāhaṁ, bhikkhave,",
  "atk-s0201a1:305_1": "dhammaṁ desemi no anabhiññāya,",
  "atk-s0201a1:305_2": "sanidānāhaṁ…pe… sappāṭihāriyāhaṁ, bhikkhave,",
  "atk-s0201a1:305_3": "dhammaṁ desemi no appāṭihāriyaṁ. Tassa mayhaṁ, bhikkhave,",
  "atk-s0201a1:305_4": "abhiññāya dhammaṁ desayato…pe… no appāṭihāriyaṁ. Karaṇīyo ovādo, karaṇīyā anusāsanī. Alañca pana vo, bhikkhave,",
  "atk-s0201a1:305_5": "tuṭṭhiyā alaṁ attamanatāya alaṁ somanassāya. Sammāsambuddho bhagavā, svākkhāto dhammo, suppaṭipanno saṅghoti. Idamavoca bhagavā,",
  "atk-s0201a1:305_6": "imasmiñca pana veyyākaraṇasmiṁ bhaññamāne dasasahassilokadhātu akampitthā’’ti (a. ni. 3.126).",
  "atk-s0201a1:306_0": "Idañca suttaṁ sutvā te pañcasatā bhikkhū tasmiṁyevāsane saha paṭisambhidāhi arahattaṁ pāpuṇiṁsu,",
  "atk-s0201a1:306_1": "evāyaṁ desanā etasmiṁ ṭhāne niṭṭhamagamāsīti.",
  "atk-s0201a1:307_0": "Tathāgatavāraaṭṭhamanayavaṇṇanā niṭṭhitā.",
  "atk-s0201a1:308_0": "Papañcasūdaniyā majjhimanikāyaṭṭhakathāya",
  "atk-s0201a1:309_0": "Mūlapariyāyasuttavaṇṇanā niṭṭhitā.",
  "atk-s0201a1:310_0": "2. Sabbāsavasuttavaṇṇanā",
  "atk-s0201a1:311_0": "14.Evaṁme sutaṁ…pe… sāvatthiyanti sabbāsavasuttaṁ.",
  "atk-s0201a1:311_1": "Tatrāyaṁ apubbapadavaṇṇanā – sāvatthīti savatthassa isino nivāsaṭṭhānabhūtā nagarī,",
  "atk-s0201a1:311_2": "yathā kākandī mākandī kosambīti evaṁ tāva akkharacintakā.",
  "atk-s0201a1:311_3": "Aṭṭhakathācariyā pana bhaṇanti ‘‘yaṁkiñci manussānaṁ upabhogaparibhogaṁ sabbamettha atthīti sāvatthī.",
  "atk-s0201a1:311_4": "Satthasamāyoge ca kiṁ bhaṇḍamatthīti pucchite sabbamatthī’’ti vacanamupādāya sāvatthī.",
  "atk-s0201a1:312_0": "‘‘Sabbadā sabbūpakaraṇaṁ, sāvatthiyaṁ samohitaṁ;",
  "atk-s0201a1:313_0": "Tasmā sabbamupādāya, sāvatthīti pavuccati.",
  "atk-s0201a1:314_0": "Kosalānaṁ puraṁ rammaṁ, dassaneyyaṁ manoramaṁ;",
  "atk-s0201a1:315_0": "Dasahi saddehi avivittaṁ, annapānasamāyutaṁ.",
  "atk-s0201a1:316_0": "Vuddhiṁ vepullataṁ pattaṁ, iddhaṁ phītaṁ manoramaṁ;",
  "atk-s0201a1:317_0": "Aḷakamandāva devānaṁ, sāvatthipuramuttama’’nti.",
  "atk-s0201a1:318_0": "Tassaṁ sāvatthiyaṁ.",
  "atk-s0201a1:318_1": "Jetavaneti ettha attano paccatthikajanaṁ jinātīti jeto,",
  "atk-s0201a1:318_2": "raññā vā attano paccatthikajane jite jātoti jeto,",
  "atk-s0201a1:318_3": "maṅgalakamyatāya vā tassa evaṁnāmameva katanti jeto, jetassa vanaṁ jetavanaṁ.",
  "atk-s0201a1:318_4": "Tañhi jetena rājakumārena ropitaṁ saṁvaddhitaṁ paripālitaṁ, so ca tassa sāmī ahosi. Tasmā jetavananti vuccati, tasmiṁ jetavane.",
  "atk-s0201a1:318_5": "Anāthapiṇḍikassa ārāmeti ettha sudatto nāma so gahapati mātāpitūhi katanāmavasena.",
  "atk-s0201a1:318_6": "Sabbakāmasamiddhitāya pana vigatamalamaccheratāya karuṇādiguṇasamaṅgitāya ca niccakālaṁ anāthānaṁ piṇḍamadāsi,",
  "atk-s0201a1:318_7": "tena anāthapiṇḍikoti saṅkhaṁ gato.",
  "atk-s0201a1:318_8": "Āramanti ettha pāṇino visesena vā pabbajitāti ārāmo,",
  "atk-s0201a1:318_9": "tassa pupphaphalādisobhāya nātidūranaccāsannatādipañcavidhasenāsanaṅgasampattiyā ca tato tato āgamma ramanti abhiramanti anukkaṇṭhitā hutvā nivasantīti attho.",
  "atk-s0201a1:318_10": "Vuttappakārāya vā sampattiyā tattha tattha gatepi attano abbhantaraṁyeva ānetvā rametīti ārāmo.",
  "atk-s0201a1:318_11": "So hi anāthapiṇḍikena gahapatinā jetassa rājakumārassa hatthato aṭṭhārasahi hiraññakoṭīhi koṭisantharena kīṇitvā aṭṭhārasahi hiraññakoṭīhi senāsanāni kārāpetvā aṭṭhārasahi hiraññakoṭīhi vihāramahaṁ niṭṭhāpetvā evaṁ catupaññāsahiraññakoṭipariccāgena buddhappamukhassa saṅghassa niyyādito.",
  "atk-s0201a1:318_12": "Tasmā ‘‘anāthapiṇḍikassa ārāmo’’ti vuccati.",
  "atk-s0201a1:318_13": "Tasmiṁ anāthapiṇḍikassa ārāme.",
  "atk-s0201a1:319_0": "Ettha ca ‘‘jetavane’’ti vacanaṁ purimasāmiparikittanaṁ.",
  "atk-s0201a1:319_1": "‘‘Anāthapiṇḍikassa ārāme’’ti pacchimasāmiparikittanaṁ.",
  "atk-s0201a1:319_2": "Kimetesaṁ parikittane payojananti.",
  "atk-s0201a1:319_3": "Puññakāmānaṁ diṭṭhānugatiāpajjanaṁ.",
  "atk-s0201a1:319_4": "Tatra hi dvārakoṭṭhakapāsādamāpane bhūmivikkayaladdhā aṭṭhārasa hiraññakoṭiyo anekakoṭiagghanakā rukkhā ca jetassa pariccāgo,",
  "atk-s0201a1:319_5": "catupaññāsa koṭiyo anāthapiṇḍikassa.",
  "atk-s0201a1:319_6": "Iti tesaṁ parikittanena evaṁ puññakāmā puññāni karontīti dassento āyasmā ānando aññepi puññakāme tesaṁ diṭṭhānugatiāpajjane niyojeti.",
  "atk-s0201a1:320_0": "Sabbāsavasaṁvarapariyāyaṁ vo,",
  "atk-s0201a1:320_1": "bhikkhaveti kasmā idaṁ suttamabhāsi?",
  "atk-s0201a1:320_2": "Tesaṁ bhikkhūnaṁ upakkilesavisodhanaṁ ādiṁ katvā āsavakkhayāya paṭipattidassanatthaṁ.",
  "atk-s0201a1:320_3": "Tattha sabbāsavasaṁvarapariyāyanti sabbesaṁ āsavānaṁ saṁvarakāraṇaṁ saṁvarabhūtaṁ kāraṇaṁ,",
  "atk-s0201a1:320_4": "yena kāraṇena te saṁvaritā pidahitā hutvā anuppādanirodhasaṅkhātaṁ khayaṁ gacchanti pahīyanti nappavattanti, taṁ kāraṇanti attho. Tattha āsavantīti āsavā,",
  "atk-s0201a1:320_5": "cakkhutopi…pe… manatopi sandanti pavattantīti vuttaṁ hoti.",
  "atk-s0201a1:320_6": "Dhammato yāva gotrabhuṁ okāsato yāva bhavaggaṁ savantīti vā āsavā,",
  "atk-s0201a1:320_7": "ete dhamme etañca okāsaṁ anto karitvā pavattantīti attho. Antokaraṇattho hi ayaṁ ākāro.",
  "atk-s0201a1:320_8": "Cirapārivāsiyaṭṭhena madirādayo āsavā, āsavā viyātipi āsavā.",
  "atk-s0201a1:320_9": "Lokasmiñhi cirapārivāsikā madirādayo āsavāti vuccanti.",
  "atk-s0201a1:320_10": "Yadi ca cirapārivāsiyaṭṭhena āsavā, eteyeva bhavitumarahanti. Vuttañhetaṁ ‘‘purimā, bhikkhave, koṭi na paññāyati avijjāya,",
  "atk-s0201a1:320_11": "ito pubbe avijjā nāhosī’’tiādi (a. ni. 10.61).",
  "atk-s0201a1:320_12": "Āyataṁ vā saṁsāradukkhaṁ savanti pasavantītipi āsavā.",
  "atk-s0201a1:320_13": "Purimāni cettha nibbacanāni yattha kilesā āsavāti āgacchanti, tattha yujjanti, pacchimaṁ kammepi.",
  "atk-s0201a1:320_14": "Na kevalañca kammakilesāyeva āsavā,",
  "atk-s0201a1:320_15": "apica kho nānappakārakā uppaddavāpi. Suttesu hi ‘‘nāhaṁ, cunda,",
  "atk-s0201a1:320_16": "diṭṭhadhammikānaṁyeva āsavānaṁ saṁvarāya dhammaṁ desemī’’ti (dī. ni.",
  "atk-s0201a1:320_17": "3.182) ettha vivādamūlabhūtā kilesā āsavāti āgatā.",
  "atk-s0201a1:321_0": "‘‘Yena devūpapatyassa, gandhabbo vā vihaṅgamo;",
  "atk-s0201a1:322_0": "Yakkhattaṁ yena gaccheyyaṁ, manussattañca abbaje;",
  "atk-s0201a1:323_0": "Te mayhaṁ āsavā khīṇā, viddhastā vinaḷīkatā’’ti. (a. ni. 4.36); –",
  "atk-s0201a1:324_0": "Ettha tebhūmakañca kammaṁ avasesā ca akusalā dhammā.",
  "atk-s0201a1:324_1": "‘‘Diṭṭhadhammikānaṁ āsavānaṁ saṁvarāya samparāyikānaṁ āsavānaṁ paṭighātāyā’’ti (pārā.",
  "atk-s0201a1:324_2": "39) ettha parūpavādavippaṭisāravadhabandhādayo ceva apāyadukkhabhūtā ca nānappakārā upaddavā.",
  "atk-s0201a1:324_3": "Te panete āsavā yattha yathā āgatā, tattha tathā veditabbā.",
  "atk-s0201a1:325_0": "Ete hi vinaye tāva ‘‘diṭṭhadhammikānaṁ āsavānaṁ saṁvarāya,",
  "atk-s0201a1:325_1": "samparāyikānaṁ āsavānaṁ paṭighātāyā’’ti dvedhā āgatā.",
  "atk-s0201a1:325_2": "Saḷāyatane ‘‘tayome āvuso āsavā,",
  "atk-s0201a1:325_3": "kāmāsavo bhavāsavo avijjāsavo’’ti (a. ni. 6.63) tidhā āgatā.",
  "atk-s0201a1:325_4": "Aññesu ca suttantesu abhidhamme ca teyeva diṭṭhāsavena saha catudhā āgatā.",
  "atk-s0201a1:325_5": "Nibbedhikapariyāye – ‘‘atthi, bhikkhave, āsavā nirayagāminiyā,",
  "atk-s0201a1:325_6": "atthi āsavā tiracchānayonigāminiyā,",
  "atk-s0201a1:325_7": "atthi āsavā pettivisayagāminiyā,",
  "atk-s0201a1:325_8": "atthi āsavā manussalokagāminiyā,",
  "atk-s0201a1:325_9": "atthi āsavā devalokagāminiyā’’ti (a. ni. 6.63) pañcadhā āgatā. Chakkanipāte – ‘‘atthi, bhikkhave,",
  "atk-s0201a1:325_10": "āsavā saṁvarā pahātabbā’’tiādinā nayena chadhā āgatā.",
  "atk-s0201a1:325_11": "Imasmiṁ pana sutte teyeva dassanāpahātabbehi saddhiṁ sattadhā āgatāti.",
  "atk-s0201a1:325_12": "Ayaṁ tāva āsavapade vacanattho ceva pabhedo ca.",
  "atk-s0201a1:326_0": "Saṁvarapade pana saṁvarayatīti saṁvaro,",
  "atk-s0201a1:326_1": "pidahati nivāreti pavattituṁ na detīti attho. Tathā hi ‘‘anujānāmi, bhikkhave,",
  "atk-s0201a1:326_2": "divā paṭisallīyantena dvāraṁ saṁvaritvā paṭisallīyitu’’nti (pārā. 77), ‘‘sotānaṁ saṁvaraṁbraūmi, paññāyete pidhīyare’’ti (su. ni.",
  "atk-s0201a1:326_3": "1041) ca ādīsu pidhānaṭṭhena saṁvaramāha.",
  "atk-s0201a1:326_4": "Svāyaṁ saṁvaro pañcavidho hoti sīlasaṁvaro satiñāṇa khanti vīriyasaṁvaroti.",
  "atk-s0201a1:326_5": "Tattha ‘‘iminā pātimokkhasaṁvarena upeto’’ti (vibha. 511) ayaṁ sīlasaṁvaro.",
  "atk-s0201a1:326_6": "Pātimokkhasīlañhi ettha saṁvaroti vuttaṁ.",
  "atk-s0201a1:326_7": "‘‘Cakkhundriye saṁvaramāpajjatī’’tiādīsu (dī. ni. 1.213) satisaṁvaro. Sati hettha saṁvaroti vuttā. ‘‘Sotānaṁ saṁvaraṁ brūmi,",
  "atk-s0201a1:326_8": "paññāyete pidhīyare’’ti ayaṁ ñāṇasaṁvaro.",
  "atk-s0201a1:326_9": "Ñāṇañhettha pidhīyareti iminā pidhānaṭṭhena saṁvaroti vuttaṁ. ‘‘Khamo hoti sītassa…pe…,",
  "atk-s0201a1:326_10": "uppannaṁ kāmavitakkaṁ nādhivāsetī’’tiādinā (ma. ni.",
  "atk-s0201a1:326_11": "1.24-26) pana nayena idheva khantivīriyasaṁvarā āgatā.",
  "atk-s0201a1:326_12": "Tesañca ‘‘sabbāsavasaṁvarapariyāya’’nti iminā uddesena saṅgahitattā saṁvarabhāvo veditabbo.",
  "atk-s0201a1:327_0": "Apica pañcavidhopi ayaṁ saṁvaro idha āgatoyeva,",
  "atk-s0201a1:327_1": "tattha khantivīriyasaṁvarā tāva vuttāyeva.",
  "atk-s0201a1:327_2": "‘‘So tañca anāsanaṁ tañca agocara’’nti (ma. ni.",
  "atk-s0201a1:327_3": "1.25) ayaṁ panettha sīlasaṁvaro.",
  "atk-s0201a1:327_4": "‘‘Paṭisaṅkhā yoniso cakkhundriyasaṁvarasaṁvuto’’ti (ma. ni. 1.22) ayaṁ satisaṁvaro.",
  "atk-s0201a1:327_5": "Sabbattha paṭisaṅkhā ñāṇasaṁvaro.",
  "atk-s0201a1:327_6": "Aggahitaggahaṇena pana dassanaṁ paṭisevanā bhāvanā ca ñāṇasaṁvaro.",
  "atk-s0201a1:327_7": "Pariyāyanti etena dhammāti pariyāyo,",
  "atk-s0201a1:327_8": "uppattiṁ nirodhaṁ vā gacchantīti vuttaṁ hoti.",
  "atk-s0201a1:327_9": "Ettāvatā ‘‘sabbāsavasaṁvarapariyāya’’nti ettha yaṁ vattabbaṁ, taṁ vuttaṁ hoti.",
  "atk-s0201a1:328_0": "15.",
  "atk-s0201a1:328_1": "Idāni jānato ahantiādīsu jānatoti jānantassa. Passatoti passantassa. Dvepi padāni ekatthāni, byañjanameva nānaṁ.",
  "atk-s0201a1:328_2": "Evaṁ santepi jānatoti ñāṇalakkhaṇaṁ upādāya puggalaṁ niddisati, jānanalakkhaṇañhi ñāṇaṁ.",
  "atk-s0201a1:328_3": "Passatoti ñāṇappabhāvaṁ upādāya, passanappabhāvañhi ñāṇaṁ.",
  "atk-s0201a1:328_4": "Ñāṇasamaṅgī puggalo cakkhumā viya cakkhunā rūpāni ñāṇena vivaṭe dhamme passati.",
  "atk-s0201a1:328_5": "Apica yonisomanasikāraṁ uppādetuṁ jānato,",
  "atk-s0201a1:328_6": "ayonisomanasikāro yathā na uppajjati,",
  "atk-s0201a1:328_7": "evaṁ passatoti ayamettha sāro.",
  "atk-s0201a1:328_8": "Keci panācariyā bahū papañce bhaṇanti, te imasmiṁ atthe na yujjanti.",
  "atk-s0201a1:329_0": "Āsavānaṁkhayanti āsavappahānaṁ āsavānaṁ accantakkhayasamuppādaṁ khīṇākāraṁ natthibhāvanti ayameva hi imasmiñca sutte,",
  "atk-s0201a1:329_1": "‘‘āsavānaṁ khayā anāsavaṁ cetovimutti’’ntiādīsu (ma. ni. 1.438) ca āsavakkhayattho.",
  "atk-s0201a1:329_2": "Aññattha pana maggaphalanibbānānipi āsavakkhayoti vuccanti. Tathā hi –",
  "atk-s0201a1:330_0": "‘‘Sekhassa sikkhamānassa, ujumaggānusārino;",
  "atk-s0201a1:331_0": "Khayasmiṁ paṭhamaṁ ñāṇaṁ, tato aññā anantarā’’ti. (itivu. 62) –",
  "atk-s0201a1:332_0": "Ādīsu maggo āsavakkhayoti vutto,",
  "atk-s0201a1:333_0": "‘‘Āsavānaṁ khayā samaṇo hotī’’tiādīsu (ma. ni. 1.438) phalaṁ.",
  "atk-s0201a1:334_0": "‘‘Paravajjānupassissa, niccaṁ ujjhānasaññino;",
  "atk-s0201a1:335_0": "Āsavā tassa vaḍḍhanti, ārā so āsavakkhayā’’ti. (dha. pa. 253) –",
  "atk-s0201a1:336_0": "Ādīsu nibbānaṁ ‘‘āsavakkhayo’’ti vuttaṁ.",
  "atk-s0201a1:337_0": "No ajānato no apassatoti yo pana na jānāti na passati, tassa no vadāmīti attho.",
  "atk-s0201a1:337_1": "Etena ye ajānato apassatopi saṁvarādīhiyeva suddhiṁ vadanti, te paṭikkhittā honti.",
  "atk-s0201a1:337_2": "Purimena vā padadvayena upāyo vutto, iminā anupāyapaṭisedho.",
  "atk-s0201a1:337_3": "Saṅkhepena cettha ñāṇaṁ āsavasaṁvarapariyāyoti dassitaṁ hoti.",
  "atk-s0201a1:338_0": "Idāni yaṁ jānato āsavānaṁ khayo hoti, taṁ dassetukāmo kiñca, bhikkhave, jānatoti pucchaṁ ārabhi, tattha jānanā bahuvidhā.",
  "atk-s0201a1:338_1": "Dabbajātiko eva hi koci bhikkhu chattaṁ kātuṁ jānāti, koci cīvarādīnaṁ aññataraṁ,",
  "atk-s0201a1:338_2": "tassa īdisāni kammāni vattasīse ṭhatvā karontassa sā jānanā maggaphalānaṁ padaṭṭhānaṁ na hotīti na vattabbā.",
  "atk-s0201a1:338_3": "Yo pana sāsane pabbajitvā vejjakammādīni kātuṁ jānāti,",
  "atk-s0201a1:338_4": "tassevaṁ jānato āsavā vaḍḍhantiyeva,",
  "atk-s0201a1:338_5": "tasmā yaṁ jānato passato ca āsavānaṁ khayo hoti,",
  "atk-s0201a1:338_6": "tadeva dassento āha yoniso ca manasikāraṁ ayoniso ca manasikāranti.",
  "atk-s0201a1:339_0": "Tattha yoniso manasikāro nāma upāyamanasikāro pathamanasikāro,",
  "atk-s0201a1:339_1": "aniccādīsu aniccanti ādinā eva nayena saccānulomikena vā cittassa āvaṭṭanā anvāvaṭṭanā ābhogo samannāhāro manasikāro,",
  "atk-s0201a1:339_2": "ayaṁ vuccati yoniso manasikāroti.",
  "atk-s0201a1:340_0": "Ayoniso manasikāroti anupāyamanasikāro uppathamanasikāro.",
  "atk-s0201a1:340_1": "Anicce niccanti dukkhe sukhanti anattani attāti asubhe subhanti ayoniso manasikāro uppathamanasikāro.",
  "atk-s0201a1:340_2": "Saccappaṭikulena vā cittassa āvaṭṭanā anvāvaṭṭanā ābhogo samannāhāro manasikāro,",
  "atk-s0201a1:340_3": "ayaṁ vuccati ayoniso manasikāroti.",
  "atk-s0201a1:340_4": "Evaṁ yoniso manasikāraṁ uppādetuṁ jānato,",
  "atk-s0201a1:340_5": "ayoniso manasikāro ca yathā na uppajjati,",
  "atk-s0201a1:340_6": "evaṁ passato āsavānaṁ khayo hoti.",
  "atk-s0201a1:341_0": "Idāni imassevatthassa yuttiṁ dassento āha ayoniso, bhikkhave…pe… pahīyantīti. Tena kiṁ vuttaṁ hoti,",
  "atk-s0201a1:341_1": "yasmā ayoniso manasikaroto āsavā uppajjanti,",
  "atk-s0201a1:341_2": "yoniso manasikaroto pahīyanti,",
  "atk-s0201a1:341_3": "tasmā jānitabbaṁ yoniso manasikāraṁ uppādetuṁ jānato,",
  "atk-s0201a1:341_4": "ayoniso manasikāro ca yathā na uppajjati,",
  "atk-s0201a1:341_5": "evaṁ passato āsavānaṁ khayo hotīti,",
  "atk-s0201a1:341_6": "ayaṁ tāvettha saṅkhepavaṇṇanā.",
  "atk-s0201a1:342_0": "Ayaṁ pana vitthāro – tattha ‘‘yoniso ayoniso’’ti imehi tāva dvīhi padehi ābaddhaṁ hoti upari sakalasuttaṁ.",
  "atk-s0201a1:342_1": "Vaṭṭavivaṭṭavasena hi upari sakalasuttaṁ vuttaṁ.",
  "atk-s0201a1:342_2": "Ayoniso manasikāramūlakañca vaṭṭaṁ,",
  "atk-s0201a1:342_3": "yoniso manasikāramūlakañca vivaṭṭaṁ. Kathaṁ?",
  "atk-s0201a1:342_4": "Ayoniso manasikāro hi vaḍḍhamāno dve dhamme paripūreti avijjañca bhavataṇhañca.",
  "atk-s0201a1:342_5": "Avijjāya ca sati ‘‘avijjāpaccayā saṅkhārā…pe… dukkhakkhandhassa samudayo hoti.",
  "atk-s0201a1:342_6": "Taṇhāya sati taṇhāpaccayā upādānaṁ…pe… samudayo hotī’’ti.",
  "atk-s0201a1:342_7": "Evaṁ ayaṁ ayoniso manasikārabahulo puggalo vātavegābhighātena vippanaṭṭhanāvā viya gaṅgāvaṭṭe patitagokulaṁ viya cakkayante yuttabalibaddo viya ca punappunaṁ bhavayonigativiññāṇaṭṭhitisattāvāsesu āvaṭṭaparivaṭṭaṁ karoti,",
  "atk-s0201a1:342_8": "evaṁ tāva ayoniso manasikāramūlakaṁ vaṭṭaṁ.",
  "atk-s0201a1:343_0": "Yoniso manasikāro pana vaḍḍhamāno – ‘‘yoniso manasikārasampannassetaṁ, bhikkhave, bhikkhuno pāṭikaṅkhaṁ,",
  "atk-s0201a1:343_1": "ariyaṁ aṭṭhaṅgikaṁ maggaṁ bhāvessati,",
  "atk-s0201a1:343_2": "ariyaṁ aṭṭhaṅgikaṁ maggaṁ bahulīkarissatī’’ti (saṁ. ni.",
  "atk-s0201a1:343_3": "5.55) vacanato sammādiṭṭhipamukhaṁ aṭṭhaṅgikaṁ maggaṁ paripūreti. Yā ca sammādiṭṭhi,",
  "atk-s0201a1:343_4": "sā vijjāti tassa vijjuppādā avijjānirodho,",
  "atk-s0201a1:343_5": "‘‘avijjānirodhā saṅkhāranirodho…pe… evaṁ etassa kevalassa dukkhakkhandhassa nirodho hotī’’ti (mahāva.",
  "atk-s0201a1:343_6": "1) evaṁ yoniso manasikāramūlakaṁ vivaṭṭaṁ veditabbaṁ.",
  "atk-s0201a1:343_7": "Evaṁ imehi dvīhi padehi ābaddhaṁ hoti upari sakalasuttaṁ.",
  "atk-s0201a1:344_0": "Evaṁ ābaddhe cettha yasmā pubbe āsavappahānaṁ dassetvā pacchā uppatti vuccamānā na yujjati. Na hi pahīnā puna uppajjanti.",
  "atk-s0201a1:344_1": "Uppannānaṁ pana pahānaṁ yujjati,",
  "atk-s0201a1:344_2": "tasmā uddesapaṭilomatopi ‘‘ayoniso, bhikkhave, manasikaroto’’tiādimāha.",
  "atk-s0201a1:345_0": "Tattha ayoniso manasikarototi vuttappakāraṁ ayoniso manasikāraṁ uppādayato.",
  "atk-s0201a1:345_1": "Anuppannā ceva āsavā uppajjantīti ettha ye pubbe appaṭiladdhapubbaṁ cīvarādiṁ vā paccayaṁ upaṭṭhākasaddhivihārikaantevāsikānaṁ vā aññataraṁ manuññaṁ vatthuṁ paṭilabhitvā,",
  "atk-s0201a1:345_2": "taṁ subhaṁ sukhanti ayoniso manasikaroto,",
  "atk-s0201a1:345_3": "aññataraññataraṁ vā pana ananubhūtapubbaṁ ārammaṇaṁ yathā vā tathā vā ayoniso manasikaroto āsavā uppajjanti,",
  "atk-s0201a1:345_4": "te anuppannā uppajjantīti veditabbā,",
  "atk-s0201a1:345_5": "aññathā hi anamatagge saṁsāre anuppannā nāma āsavā na santi.",
  "atk-s0201a1:345_6": "Anubhūtapubbepi ca vatthumhi ārammaṇe vā yassa pakatisuddhiyā vā uddesaparipucchāpariyattinavakammayonisomanasikārānaṁ vā aññataravasena pubbe anuppajjitvā pacchā tādisena paccayena sahasā uppajjanti,",
  "atk-s0201a1:345_7": "imepi anuppannā uppajjantīti veditabbā.",
  "atk-s0201a1:345_8": "Tesuyeva pana vatthārammaṇesu punappunaṁ uppajjamānā uppannā pavaḍḍhantīti vuccanti.",
  "atk-s0201a1:345_9": "Ito aññathā hi paṭhamuppannānaṁ vaḍḍhi nāma natthi.",
  "atk-s0201a1:346_0": "Yonisoca kho,",
  "atk-s0201a1:346_1": "bhikkhaveti ettha pana yassa pakatisuddhiyā vā seyyathāpi āyasmato mahākassapassa bhaddāya ca kāpilāniyā,",
  "atk-s0201a1:346_2": "uddesaparipucchādīhi vā kāraṇehi āsavā nuppajjanti,",
  "atk-s0201a1:346_3": "so ca jānāti ‘‘na kho me āsavā maggena samugghātaṁ gatā,",
  "atk-s0201a1:346_4": "handa nesaṁ samugghātāya paṭipajjāmī’’ti.",
  "atk-s0201a1:346_5": "Tato maggabhāvanāya sabbe samugghāteti.",
  "atk-s0201a1:346_6": "Tassa te āsavā anuppannā na uppajjantīti vuccanti.",
  "atk-s0201a1:346_7": "Yassa pana kārakasseva sato satisammosena sahasā āsavā uppajjanti,",
  "atk-s0201a1:346_8": "tato saṁvegamāpajjitvā yoniso padahanto te āsave samucchindati,",
  "atk-s0201a1:346_9": "tassa uppannā pahīyantīti vuccanti maṇḍalārāmavāsīmahātissabhūtattherassa viya.",
  "atk-s0201a1:346_10": "So kira tasmiṁyeva vihāre uddesaṁ gaṇhāti,",
  "atk-s0201a1:346_11": "athassa gāme piṇḍāya carato visabhāgārammaṇe kileso uppajji,",
  "atk-s0201a1:346_12": "so taṁ vipassanāya vikkhambhetvā vihāraṁ agamāsi.",
  "atk-s0201a1:346_13": "Tassa supinantepi taṁ ārammaṇaṁ na upaṭṭhāsi.",
  "atk-s0201a1:346_14": "So ‘‘ayaṁ kileso vaḍḍhitvā apāyasaṁvattaniko hotī’’ti saṁvegaṁ janetvā ācariyaṁ āpucchitvā vihārā nikkhamma mahāsaṅgharakkhitattherassa santike rāgapaṭipakkhaṁ asubhakammaṭṭhānaṁ gahetvā gumbantaraṁ pavisitvā paṁsukūlacīvaraṁ santharitvā nisajja anāgāmimaggena pañcakāmaguṇikarāgaṁ chinditvā uṭṭhāya ācariyaṁ vanditvā punadivase uddesamaggaṁ pāpuṇi. Ye pana vattamānuppannā,",
  "atk-s0201a1:346_15": "tesaṁ paṭipattiyā pahānaṁ nāma natthi.",
  "atk-s0201a1:347_0": "16.",
  "atk-s0201a1:347_1": "Idāni ‘‘uppannā ca āsavā pahīyantī’’ti idameva padaṁ gahetvā ye te āsavā pahīyanti,",
  "atk-s0201a1:347_2": "tesaṁ nānappakārato aññampi pahānakāraṇaṁ āvikātuṁ desanaṁ vitthārento atthi, bhikkhave,",
  "atk-s0201a1:347_3": "āsavā dassanā pahātabbātiādimāha yathā taṁ desanāpabhedakusalo dhammarājā.",
  "atk-s0201a1:347_4": "Tattha dassanā pahātabbāti dassanena pahātabbā. Esa nayo sabbattha.",
  "atk-s0201a1:348_0": "Dassanāpahātabbaāsavavaṇṇanā",
  "atk-s0201a1:349_0": "17.",
  "atk-s0201a1:349_1": "Idāni tāni padāni anupubbato byākātukāmo ‘‘katame ca, bhikkhave,",
  "atk-s0201a1:349_2": "āsavā dassanā pahātabbā’’ti pucchaṁ katvā mūlapariyāyavaṇṇanāyaṁ vuttanayeneva ‘‘idha, bhikkhave,",
  "atk-s0201a1:349_3": "assutavā puthujjano’’ti puggalādhiṭṭhānaṁ desanaṁ ārabhi.",
  "atk-s0201a1:349_4": "Tattha manasikaraṇīye dhamme nappajānātīti āvajjitabbe samannāharitabbe dhamme na pajānāti.",
  "atk-s0201a1:349_5": "Amanasikaraṇīyeti tabbiparīte. Esa nayo sesapadesupi.",
  "atk-s0201a1:349_6": "Yasmā pana ime dhammā manasikaraṇīyā,",
  "atk-s0201a1:349_7": "ime amanasikaraṇīyāti dhammato niyamo natthi, ākārato pana atthi.",
  "atk-s0201a1:349_8": "Yenā ākārena manasikariyamānā akusaluppattipadaṭṭhānā honti, tenākārena na manasikātabbā.",
  "atk-s0201a1:349_9": "Yena kusaluppattipadaṭṭhānā honti, tenākārena manasikātabbā. Tasmā ‘‘ya’ssa, bhikkhave,",
  "atk-s0201a1:349_10": "dhamme manasikaroto anuppanno vā kāmāsavo’’tiādimāha.",
  "atk-s0201a1:350_0": "Tattha ya’ssāti ye assa assutavato puthujjanassa.",
  "atk-s0201a1:350_1": "Manasikarototi āvajjayato samannāharantassa.",
  "atk-s0201a1:350_2": "Anuppanno vā kāmāsavoti ettha samuccayattho vāsaddo, na vikappattho. Tasmā yathā ‘‘yāvatā, bhikkhave,",
  "atk-s0201a1:350_3": "sattā apadā vā dvipadā vā…pe… tathāgato tesaṁ aggamakkhāyatī’’ti (itivu.",
  "atk-s0201a1:350_4": "90) vutte apadā ca dvipadā cāti attho,",
  "atk-s0201a1:350_5": "yathā ca ‘‘bhūtānaṁ vā sattānaṁ ṭhitiyā sambhavesīnaṁ vā anuggahāyā’’ti (ma. ni.",
  "atk-s0201a1:350_6": "1.402) vutte bhūtānañca sambhavesīnañcāti attho,",
  "atk-s0201a1:350_7": "yathā ca ‘‘aggito vā udakato vā mithubhedato vā’’ti (udā.",
  "atk-s0201a1:350_8": "76) vutte aggito ca udakato ca mithubhedato cāti attho,",
  "atk-s0201a1:350_9": "evamidhāpi anuppanno ca kāmāsavo uppajjati,",
  "atk-s0201a1:350_10": "uppanno ca kāmāsavo pavaḍḍhatīti attho daṭṭhabbo. Evaṁ sesesu.",
  "atk-s0201a1:351_0": "Ettha ca kāmāsavoti pañcakāmaguṇiko rāgo.",
  "atk-s0201a1:351_1": "Bhavāsavoti rupārūpabhave chandarāgo,",
  "atk-s0201a1:351_2": "jhānanikanti ca sassatucchedadiṭṭhisahagatā.",
  "atk-s0201a1:351_3": "Evaṁ diṭṭhāsavopi bhavāsave eva samodhānaṁ gacchati.",
  "atk-s0201a1:351_4": "Avijjāsavoti catūsu saccesu aññāṇaṁ.",
  "atk-s0201a1:351_5": "Tattha kāmaguṇe assādato manasikaroto anuppanno ca kāmāsavo uppajjati, uppanno ca pavaḍḍhati.",
  "atk-s0201a1:351_6": "Mahaggatadhamme assādato manasikaroto anuppanno ca bhavāsavo uppajjati, uppanno ca pavaḍḍhati.",
  "atk-s0201a1:351_7": "Tīsu bhūmīsu dhamme catuvipallāsapadaṭṭhānabhāvena manasikaroto anuppanno ca avijjāsavo uppajjati,",
  "atk-s0201a1:351_8": "uppanno ca pavaḍḍhatīti veditabbo.",
  "atk-s0201a1:351_9": "Vuttanayapaccanīkato sukkapakkho vitthāretabbo.",
  "atk-s0201a1:352_0": "Kasmā pana tayo eva āsavā idha vuttāti. Vimokkhapaṭipakkhato.",
  "atk-s0201a1:352_1": "Appaṇihitavimokkhapaṭipakkho hi kāmāsavo,.",
  "atk-s0201a1:352_2": "Animittasuññatavimokkhapaṭipakkhā itare.",
  "atk-s0201a1:352_3": "Tasmā ime tayo āsave uppādentā tiṇṇaṁ vimokkhānaṁ abhāgino honti,",
  "atk-s0201a1:352_4": "anuppādentā bhāginoti etamatthaṁ dassentena tayo eva vuttāti veditabbā.",
  "atk-s0201a1:352_5": "Diṭṭhāsavopi vā ettha vutto yevāti vaṇṇitametaṁ.",
  "atk-s0201a1:353_0": "Tassaamanasikaraṇīyānaṁ dhammānaṁ manasikārāti manasikārahetu,",
  "atk-s0201a1:353_1": "yasmā te dhamme manasi karoti, tasmāti vuttaṁ hoti. Esa nayo dutiyapadepi.",
  "atk-s0201a1:353_2": "‘‘Anuppannā ceva āsavā uppajjanti,",
  "atk-s0201a1:353_3": "uppannā ca āsavā pavaḍḍhantī’’ti heṭṭhā vuttaāsavānaṁyeva abhedato nigamanametaṁ.",
  "atk-s0201a1:354_0": "18.",
  "atk-s0201a1:354_1": "Ettāvatā yo ayaṁ puggalādhiṭṭhānāya desanāya dassanā pahātabbe āsave niddisituṁ assutavā puthujjano vutto, so yasmā ‘‘ayoniso, bhikkhave,",
  "atk-s0201a1:354_2": "manasikaroto anuppannā ceva āsavā uppajjantī’’ti evaṁ sāmaññato vuttānaṁ ayoniso manasikārapaccayānaṁ kāmāsavādīnampi adhiṭṭhānaṁ,",
  "atk-s0201a1:354_3": "tasmā tepi āsave teneva puggalena dassetvā idāni dassanā pahātabbe āsave dassento so evaṁ ayoniso manasi karoti, ahosiṁ nu kho ahantiādimāha.",
  "atk-s0201a1:354_4": "Vicikicchāsīsena cettha diṭṭhāsavampi dassetuṁ imaṁ desanaṁ ārabhi.",
  "atk-s0201a1:355_0": "Tassattho,",
  "atk-s0201a1:355_1": "yassa te iminā vuttanayena āsavā uppajjanti, so puthujjano,",
  "atk-s0201a1:355_2": "yo cāyaṁ ‘‘assutavā’’tiādinā nayena vutto,",
  "atk-s0201a1:355_3": "so puthujjano evaṁ ayoniso anupāyena uppathena manasi karoti. Kathaṁ?",
  "atk-s0201a1:355_4": "Ahosiṁ nu kho…pe…so kuhiṁ gāmī bhavissatīti. Kiṁ vuttaṁ hoti,",
  "atk-s0201a1:355_5": "so evaṁ ayoniso manasi karoti,",
  "atk-s0201a1:355_6": "yathāssa ‘‘ahaṁ ahosiṁ nu kho’’tiādinā nayena vuttā soḷasavidhāpi vicikicchā uppajjatīti.",
  "atk-s0201a1:356_0": "Tattha ahosiṁ nu kho nanu khoti sassatākārañca adhiccasamuppattiākārañca nissāya atīte attano vijjamānataṁ avijjamānatañca kaṅkhati. Kiṁ kāraṇanti na vattabbaṁ.",
  "atk-s0201a1:356_1": "Ummattako viya hi bālaputhujjano yathā vā tathā vā pavattati.",
  "atk-s0201a1:356_2": "Apica ayoniso manasikāroyevettha kāraṇaṁ.",
  "atk-s0201a1:356_3": "Evaṁ ayoniso manasikārassa pana kiṁ kāraṇanti.",
  "atk-s0201a1:356_4": "Sveva puthujjanabhāvo ariyānaṁ adassanādīni vā.",
  "atk-s0201a1:356_5": "Nanu ca puthujjanopi yoniso manasi karotīti.",
  "atk-s0201a1:356_6": "Ko vā evamāha na manasi karotīti.",
  "atk-s0201a1:356_7": "Na pana tattha puthujjanabhāvo kāraṇaṁ ,",
  "atk-s0201a1:356_8": "saddhammassavanakalyāṇamittādīni tattha kāraṇāni.",
  "atk-s0201a1:356_9": "Na hi macchamaṁsādīni attano attano pakatiyā sugandhāni,",
  "atk-s0201a1:356_10": "abhisaṅkhārapaccayā pana sugandhānipi honti.",
  "atk-s0201a1:357_0": "Kiṁnu kho ahosinti jātiliṅgūpapattiyo nissāya khattiyo nu kho ahosiṁ,",
  "atk-s0201a1:357_1": "brāhmaṇavessasuddagahaṭṭhapabbajitadevamanussānaṁ aññataroti kaṅkhati.",
  "atk-s0201a1:358_0": "Kathaṁ nu khoti saṇṭhānākāraṁ nissāya dīgho nu kho ahosiṁ,",
  "atk-s0201a1:358_1": "rassaodātakaṇhappamāṇikaappamāṇikādīnaṁ aññataroti kaṅkhati.",
  "atk-s0201a1:358_2": "Keci pana issaranimmānādiṁ nissāya kena nu kho kāraṇena ahosinti hetuto kaṅkhatīti vadanti.",
  "atk-s0201a1:359_0": "Kiṁ hutvā kiṁ ahosinti jātiādīni nissāya khattiyo hutvā nu kho brāhmaṇo ahosiṁ…pe… devo hutvā manussoti attano paramparaṁ kaṅkhati.",
  "atk-s0201a1:359_1": "Sabbattheva pana addhānanti kālādhivacanametaṁ.",
  "atk-s0201a1:360_0": "Bhavissāminu kho nanu khoti sassatākārañca ucchedākārañca nissāya anāgate attano vijjamānataṁ avijjamānatañca kaṅkhati. Sesamettha vuttanayameva.",
  "atk-s0201a1:361_0": "Etarahi vā paccuppannamaddhānanti idāni vā paṭisandhiṁ ādiṁ katvā cutipariyantaṁ sabbampi vattamānakālaṁ gahetvā.",
  "atk-s0201a1:361_1": "Ajjhattaṁ kathaṁkathī hotīti attano khandhesu vicikiccho hoti.",
  "atk-s0201a1:361_2": "Ahaṁ nu khosmīti attano atthibhāvaṁ kaṅkhati. Yuttaṁ panetanti?",
  "atk-s0201a1:361_3": "Yuttaṁ ayuttanti kā ettha cintā.",
  "atk-s0201a1:361_4": "Apicettha idaṁ vatthumpi udāharanti. Cūḷamātāya kira putto muṇḍo, mahāmātāya putto amuṇḍo, taṁ puttaṁ muṇḍesuṁ.",
  "atk-s0201a1:361_5": "So uṭṭhāya ahaṁ nu kho cūḷamātāya puttoti cintesi.",
  "atk-s0201a1:361_6": "Evaṁ ahaṁ nu khosmīti kaṅkhā hoti.",
  "atk-s0201a1:362_0": "No nu khosmīti attano natthibhāvaṁ kaṅkhati.",
  "atk-s0201a1:362_1": "Tatrāpi idaṁ vatthu – eko kira macche gaṇhanto udake ciraṭṭhānena sītibhūtaṁ attano ūruṁ macchoti cintetvā pahari.",
  "atk-s0201a1:362_2": "Aparo susānapasse khettaṁ rakkhanto bhīto saṅkuṭito sayi.",
  "atk-s0201a1:362_3": "So paṭibujjhitvā attano jaṇṇukāni dve yakkhāti cintetvā pahari. Evaṁ no nu khosmīti kaṅkhati.",
  "atk-s0201a1:363_0": "Kiṁ nu khosmīti khattiyova samāno attano khattiyabhāvaṁ kaṅkhati. Esa nayo sesesu.",
  "atk-s0201a1:363_1": "Devo pana samāno devabhāvaṁ ajānanto nāma natthi.",
  "atk-s0201a1:363_2": "Sopi pana ‘‘ahaṁ rūpī nu kho arūpī nu kho’’tiādinā nayena kaṅkhati.",
  "atk-s0201a1:363_3": "Khattiyādayo kasmā na jānantīti ce.",
  "atk-s0201a1:363_4": "Apaccakkhā tesaṁ tattha tattha kule uppatti.",
  "atk-s0201a1:363_5": "Gahaṭṭhāpi ca potthalikādayo pabbajitasaññino.",
  "atk-s0201a1:363_6": "Pabbajitāpi ‘‘kuppaṁ nu kho me kamma’’ntiādinā nayena gahaṭṭhasaññino.",
  "atk-s0201a1:363_7": "Manussāpi ca rājāno viya attani devasaññino honti.",
  "atk-s0201a1:364_0": "Kathaṁ nu khosmīti vuttanayameva.",
  "atk-s0201a1:364_1": "Kevalañcettha abbhantare jīvo nāma atthīti gahetvā tassa saṇṭhānākāraṁ nissāya dīgho nu khosmi,",
  "atk-s0201a1:364_2": "rassacaturaṁsachaḷaṁsaaṭṭhaṁsasoḷasaṁsādīnaṁ aññatarappakāroti kaṅkhanto kathaṁ nu khosmīti kaṅkhatīti veditabbo.",
  "atk-s0201a1:364_3": "Sarīrasaṇṭhānaṁ pana paccuppannaṁ ajānanto nāma natthi.",
  "atk-s0201a1:365_0": "Kutoāgato,",
  "atk-s0201a1:365_1": "so kuhiṁ gāmī bhavissatīti attabhāvassa āgatigatiṭṭhānaṁ kaṅkhati.",
  "atk-s0201a1:366_0": "19.",
  "atk-s0201a1:366_1": "Evaṁ soḷasappabhedaṁ vicikicchaṁ dassetvā idāni yaṁ iminā vicikicchāsīsena diṭṭhāsavaṁ dassetuṁ ayaṁ desanā āraddhā.",
  "atk-s0201a1:366_2": "Taṁ dassento tassa evaṁ ayoniso manasikaroto channaṁ diṭṭhīnantiādimāha.",
  "atk-s0201a1:366_3": "Tattha tassa puggalassa yathā ayaṁ vicikicchā uppajjati,",
  "atk-s0201a1:366_4": "evaṁ ayoniso manasikaroto tasseva savicikicchassa ayoniso manasikārassa thāmagatattā channaṁ diṭṭhīnaṁ aññatarā diṭṭhi uppajjatīti vuttaṁ hoti.",
  "atk-s0201a1:366_5": "Tattha sabbapadesu vāsaddo vikappattho,",
  "atk-s0201a1:366_6": "evaṁ vā evaṁ vā diṭṭhi uppajjatīti vuttaṁ hoti.",
  "atk-s0201a1:366_7": "Atthi me attāti cettha sassatadiṭṭhi sabbakālesu attano atthitaṁ gaṇhāti.",
  "atk-s0201a1:366_8": "Saccato thetatoti bhūtato ca thirato ca,",
  "atk-s0201a1:366_9": "‘‘idaṁ sacca’’nti bhūtato suṭṭhu daḷhabhāvenāti vuttaṁ hoti.",
  "atk-s0201a1:366_10": "Natthi me attāti ayaṁ pana ucchedadiṭṭhi,",
  "atk-s0201a1:366_11": "sato sattassa tattha tattha vibhavaggahaṇato.",
  "atk-s0201a1:366_12": "Atha vā purimāpi tīsu kālesu atthīti gahaṇato sassatadiṭṭhi,",
  "atk-s0201a1:366_13": "paccuppannameva atthīti gaṇhanto ucchedadiṭṭhi.",
  "atk-s0201a1:366_14": "Pacchimāpi atītānāgatesu natthīti gahaṇato bhasmantāhutiyoti gahitadiṭṭhikānaṁ viya, ucchedadiṭṭhi.",
  "atk-s0201a1:366_15": "Atīte eva natthīti gaṇhanto adhiccasamuppattikasseva sassatadiṭṭhi.",
  "atk-s0201a1:367_0": "Attanāva attānaṁ sañjānāmīti saññākkhandhasīsena khandhe attāti gahetvā saññāya avasesakkhandhe sañjānato iminā attanā imaṁ attānaṁ sañjānāmīti hoti.",
  "atk-s0201a1:367_1": "Attanāva anattānanti saññākkhandhaṁyeva attāti gahetvā,",
  "atk-s0201a1:367_2": "itare cattāropi anattāti gahetvā saññāya tesaṁ jānato evaṁ hoti .",
  "atk-s0201a1:367_3": "Anattanāva attānanti saññākkhandhaṁ anattāti.",
  "atk-s0201a1:367_4": "Itare cattāro attāti gahetvā saññāya tesaṁ jānato evaṁ hoti,",
  "atk-s0201a1:367_5": "sabbāpi sassatucchedadiṭṭhiyova.",
  "atk-s0201a1:368_0": "Vado vedeyyotiādayo pana sassatadiṭṭhiyā eva abhinivesākārā. Tattha vadatīti vado,",
  "atk-s0201a1:368_1": "vacīkammassa kārakoti vuttaṁ hoti. Vedayatīti vedeyyo,",
  "atk-s0201a1:368_2": "jānāti anubhavati cāti vuttaṁ hoti. Kiṁ vedetīti,",
  "atk-s0201a1:368_3": "tatra tatra kalyāṇapāpakānaṁ kammānaṁ vipākaṁ paṭisaṁvedeti.",
  "atk-s0201a1:368_4": "Tatra tatrāti tesu tesu yonigatiṭṭhitinivāsanikāyesu ārammaṇesu vā. Niccoti uppādavayarahito. Dhuvoti thiro sārabhūto. Sassatoti sabbakāliko.",
  "atk-s0201a1:368_5": "Avipariṇāmadhammoti attano pakatibhāvaṁ avijahanadhammo,",
  "atk-s0201a1:368_6": "kakaṇṭako viya nānappakārataṁ nāpajjati.",
  "atk-s0201a1:368_7": "Sassatisamanti candasūriyasamuddamahāpathavīpabbatā lokavohārena sassatiyoti vuccanti. Sassatīhi samaṁ sassatisamaṁ. Yāva sassatiyo tiṭṭhanti,",
  "atk-s0201a1:368_8": "tāva tatheva ṭhassatīti gaṇhato evaṁdiṭṭhi hoti.",
  "atk-s0201a1:369_0": "Idaṁ vuccati, bhikkhave, diṭṭhigatantiādīsu.",
  "atk-s0201a1:369_1": "Idanti idāni vattabbassa paccakkhanidassanaṁ.",
  "atk-s0201a1:369_2": "Diṭṭhigatasambandhena ca idanti vuttaṁ, na diṭṭhisambandhena.",
  "atk-s0201a1:369_3": "Ettha ca diṭṭhiyeva diṭṭhigataṁ, gūthagataṁ viya.",
  "atk-s0201a1:369_4": "Diṭṭhīsu vā gatamidaṁ dassanaṁ dvāsaṭṭhidiṭṭhiantogadhattātipi diṭṭhigataṁ.",
  "atk-s0201a1:369_5": "Diṭṭhiyā vā gataṁ diṭṭhigataṁ.",
  "atk-s0201a1:369_6": "Idañhi atthi me attātiādi diṭṭhiyā gamanamattameva,",
  "atk-s0201a1:369_7": "natthettha attā vā nicco vā kocīti vuttaṁ hoti.",
  "atk-s0201a1:369_8": "Sā cāyaṁ diṭṭhi dunniggamanaṭṭhena gahanaṁ.",
  "atk-s0201a1:369_9": "Duratikkamaṭṭhena sappaṭibhayaṭṭhena ca kantāro,",
  "atk-s0201a1:369_10": "dubbhikkhakantāravāḷakantārādayo viya.",
  "atk-s0201a1:369_11": "Sammādiṭṭhiyā vinivijjhanaṭṭhena vilomanaṭṭhena vā visūkaṁ. Kadāci sassatassa,",
  "atk-s0201a1:369_12": "kadāci ucchedassa gahaṇato virūpaṁ phanditanti vipphanditaṁ. Bandhanaṭṭhena saṁyojanaṁ.",
  "atk-s0201a1:369_13": "Tenāha ‘‘diṭṭhigahanaṁ…pe… diṭṭhisaṁyojana’’nti.",
  "atk-s0201a1:369_14": "Idānissa tameva bandhanatthaṁ dassento diṭṭhisaṁyojanasaṁyuttotiādimāha. Tassāyaṁ saṅkhepattho.",
  "atk-s0201a1:369_15": "Iminā diṭṭhisaṁyojanena saṁyutto puthujjano etehi jātiādīhi na parimuccatīti. Kiṁ vā bahunā,",
  "atk-s0201a1:369_16": "sakalavaṭṭadukkhatopi na muccatīti.",
  "atk-s0201a1:370_0": "20.",
  "atk-s0201a1:370_1": "Evaṁ chappabhedaṁ diṭṭhāsavaṁ dassetvā yasmā sīlabbataparāmāso kāmāsavādivacaneneva dassito hoti.",
  "atk-s0201a1:370_2": "Kāmasukhatthañhi bhavasukhabhavavisuddhiatthañca avijjāya abhibhūtā ito bahiddhā samaṇabrāhmaṇā sīlabbatāni parāmasanti,",
  "atk-s0201a1:370_3": "tasmā taṁ adassetvā diṭṭhiggahaṇena vā tassa gahitattāpi taṁ adassetvāva idāni yo puggalo dassanā pahātabbe āsave pajahati,",
  "atk-s0201a1:370_4": "taṁ dassetvā tesaṁ āsavānaṁ pahānaṁ dassetuṁ pubbe vā ayoniso manasikaroto puthujjanassa tesaṁ uppattiṁ dassetvā idāni tabbiparītassa pahānaṁ dassetuṁ sutavā ca kho, bhikkhavetiādimāha.",
  "atk-s0201a1:371_0": "Tassattho,",
  "atk-s0201a1:371_1": "yāva ‘‘so idaṁ dukkha’’nti āgacchati,",
  "atk-s0201a1:371_2": "tāva heṭṭhā vuttanayena ca vuttapaccanīkato ca veditabbo.",
  "atk-s0201a1:371_3": "Paccanīkato ca sabbākārena ariyadhammassa akovidāvinītapaccanīkato ayaṁ ‘‘sutavā ariyasāvako ariyadhammassa kovido ariyadhamme suvinīto’’ti veditabbo.",
  "atk-s0201a1:371_4": "Apica kho sikhāpattavipassanato pabhuti yāva gotrabhu,",
  "atk-s0201a1:371_5": "tāva tadanurūpena atthena ayaṁ ariyasāvakoti veditabbo.",
  "atk-s0201a1:372_0": "21.",
  "atk-s0201a1:372_1": "‘‘So idaṁ dukkhanti yoniso manasi karotī’’tiādīsu pana ayaṁ atthavibhāvanā,",
  "atk-s0201a1:372_2": "so catusaccakammaṭṭhāniko ariyasāvako taṇhāvajjā tebhūmakā khandhā dukkhaṁ, taṇhā dukkhasamudayo, ubhinnaṁ appavatti nirodho,",
  "atk-s0201a1:372_3": "nirodhasampāpako maggoti evaṁ pubbeva ācariyasantike uggahitacatusaccakammaṭṭhāno aparena samayena vipassanāmaggaṁ samāruḷho samāno te tebhūmake khandhe idaṁ dukkhanti yoniso manasi karoti,",
  "atk-s0201a1:372_4": "upāyena pathena samannāharati ceva vipassati ca.",
  "atk-s0201a1:372_5": "Ettha hi yāva sotāpattimaggo,",
  "atk-s0201a1:372_6": "tāva manasikārasīseneva vipassanā vuttā.",
  "atk-s0201a1:372_7": "Yā panāyaṁ tasseva dukkhassa samuṭṭhāpikā pabhāvikā taṇhā,",
  "atk-s0201a1:372_8": "ayaṁ samudayoti yoniso manasi karoti.",
  "atk-s0201a1:372_9": "Yasmā pana dukkhañca samudayo ca idaṁ ṭhānaṁ patvā nirujjhanti nappavattanti, tasmā yadidaṁ nibbānaṁ nāma,",
  "atk-s0201a1:372_10": "ayaṁ dukkhanirodhoti yoniso manasi karoti.",
  "atk-s0201a1:372_11": "Nirodhasampāpakaṁ aṭṭhaṅgikaṁ maggaṁ ayaṁ dukkhanirodhagāminī paṭipadāti yoniso manasi karoti,",
  "atk-s0201a1:372_12": "upāyena pathena samannāharati ceva vipassati ca.",
  "atk-s0201a1:373_0": "Tatrāyaṁ upāyo, abhiniveso nāma vaṭṭe hoti, vivaṭṭe natthi.",
  "atk-s0201a1:373_1": "Tasmā ‘‘ayaṁ atthi imasmiṁ kāye pathavīdhātu,",
  "atk-s0201a1:373_2": "āpodhātū’’tiādinā nayena sakasantatiyaṁ cattāri bhūtāni tadanusārena upādārūpāni ca pariggahetvā ayaṁ rūpakkhandhoti vavatthapeti.",
  "atk-s0201a1:373_3": "Taṁ vavatthāpayato uppanne tadārammaṇe cittacetasike dhamme ime cattāro arūpakkhandhāti vavatthapeti.",
  "atk-s0201a1:373_4": "Tato ime pañcakkhandhā dukkhanti vavatthapeti.",
  "atk-s0201a1:373_5": "Te pana saṅkhepato nāmañca rūpañcāti dve bhāgāyeva honti.",
  "atk-s0201a1:373_6": "Idañca nāmarūpaṁ sahetu sappaccayaṁ uppajjati.",
  "atk-s0201a1:373_7": "Tassa ayaṁ hetu ayaṁ paccayoti avijjābhavataṇhākammāhārādike hetupaccaye vavatthapeti.",
  "atk-s0201a1:373_8": "Tato tesaṁ paccayānañca paccayuppannadhammānañca yāthāvasarasalakkhaṇaṁ vavatthapetvā ime dhammā ahutvā hontīti aniccalakkhaṇaṁ āropeti,",
  "atk-s0201a1:373_9": "udayabbayapīḷitattā dukkhāti dukkhalakkhaṇaṁ āropeti.",
  "atk-s0201a1:373_10": "Avasavattanato anattāti anattalakkhaṇaṁ āropeti.",
  "atk-s0201a1:373_11": "Evaṁ tīṇi lakkhaṇāni āropetvā paṭipāṭiyā vipassanaṁ pavattento sotāpattimaggaṁ pāpuṇāti.",
  "atk-s0201a1:374_0": "Tasmiṁ khaṇe cattāri saccāni ekapaṭivedheneva paṭivijjhati, ekābhisamayena abhisameti.",
  "atk-s0201a1:374_1": "Dukkhaṁ pariññāpaṭivedhena paṭivijjhati, samudayaṁ pahānapaṭivedhena,",
  "atk-s0201a1:374_2": "nirodhaṁ sacchikiriyāpaṭivedhena, maggaṁ bhāvanāpaṭivedhena.",
  "atk-s0201a1:374_3": "Dukkhañca pariññābhisamayena abhisameti…pe… maggaṁ bhāvanābhisamayena abhisameti, no ca kho aññamaññena ñāṇena.",
  "atk-s0201a1:374_4": "Ekañāṇeneva hi esa nirodhaṁ ārammaṇato,",
  "atk-s0201a1:374_5": "sesāni kiccato paṭivijjhati ceva abhisameti ca.",
  "atk-s0201a1:374_6": "Na hissa tasmiṁ samaye evaṁ hoti – ‘‘ahaṁ dukkhaṁ parijānāmī’’ti vā…pe… ‘‘maggaṁ bhāvemī’’ti vā.",
  "atk-s0201a1:374_7": "Apica khvassa ārammaṇaṁ katvā paṭivedhavasena nirodhaṁ sacchikaroto evaṁ taṁ ñāṇaṁ dukkhapariññākiccampi samudayapahānakiccampi maggabhāvanākiccampi karotiyeva.",
  "atk-s0201a1:374_8": "Tassevaṁ upāyena yoniso manasikaroto tīṇi saṁyojanāni pahīyanti,",
  "atk-s0201a1:374_9": "vīsativatthukā sakkāyadiṭṭhi, aṭṭhavatthukā vicikicchā,",
  "atk-s0201a1:374_10": "‘‘sīlena suddhi vatena suddhī’’ti sīlabbatānaṁ parāmasanato sīlabbataparāmāsoti.",
  "atk-s0201a1:374_11": "Tattha catūsu āsavesu sakkāyadiṭṭhisīlabbataparāmāsā diṭṭhāsavena saṅgahitattā āsavā ceva saṁyojanā ca. Vicikicchā saṁyojanameva, na āsavo .",
  "atk-s0201a1:374_12": "‘‘Dassanā pahātabbā āsavā’’ti ettha pariyāpannattā pana āsavāti.",
  "atk-s0201a1:375_0": "‘‘Ime vuccanti…pe… pahātabbā’’ti ime sakkāyadiṭṭhiādayo dassanā pahātabbā nāma āsavāti dassento āha.",
  "atk-s0201a1:375_1": "Atha vā yā ayaṁ channaṁ diṭṭhīnaṁ aññatarā diṭṭhi uppajjatīti evaṁ sarūpeneva sakkāyadiṭṭhi vibhattā.",
  "atk-s0201a1:375_2": "Taṁ sandhāyāha ‘‘ime vuccanti, bhikkhave’’ti.",
  "atk-s0201a1:375_3": "Sā ca yasmā sahajātapahānekaṭṭhehi saddhiṁ pahīyati.",
  "atk-s0201a1:375_4": "Diṭṭhāsave hi pahīyamāne taṁsahajāto catūsu diṭṭhisampayuttacittesu kāmāsavopi avijjāsavopi pahīyati .",
  "atk-s0201a1:375_5": "Pahānekaṭṭho pana catūsu diṭṭhivippayuttesu nāgasupaṇṇādisamiddhipatthanāvasena uppajjamāno bhavāsavo.",
  "atk-s0201a1:375_6": "Teneva sampayutto avijjāsavopi,",
  "atk-s0201a1:375_7": "dvīsu domanassacittesu pāṇātipātādinibbattako avijjāsavopi,",
  "atk-s0201a1:375_8": "tathā vicikicchācittasampayutto avijjāsavopīti evaṁ sabbathāpi avasesā tayopi āsavā pahīyanti.",
  "atk-s0201a1:375_9": "Tasmā bahuvacananiddeso katoti evamettha attho veditabbo. Esa porāṇānaṁ adhippāyo.",
  "atk-s0201a1:376_0": "Dassanā pahātabbāti dassanaṁ nāma sotāpattimaggo, tena pahātabbāti attho.",
  "atk-s0201a1:376_1": "Kasmā sotāpattimaggo dassanaṁ? Paṭhamaṁ nibbānadassanato.",
  "atk-s0201a1:376_2": "Nanu gotrabhu paṭhamataraṁ passatīti? No na passati.",
  "atk-s0201a1:376_3": "Disvā kattabbakiccaṁ pana na karoti saṁyojanānaṁ appahānato. Tasmā passatīti na vattabbo.",
  "atk-s0201a1:376_4": "Yattha katthaci rājānaṁ disvāpi paṇṇākāraṁ datvā kiccanipphattiyā adiṭṭhattā ‘‘ajjāpi rājānaṁ na passāmī’’ti vadanto gāmavāsī puriso cettha nidassanaṁ.",
  "atk-s0201a1:377_0": "Dassanāpahātabbaāsavavaṇṇanā niṭṭhitā.",
  "atk-s0201a1:378_0": "Saṁvarāpahātabbaāsavavaṇṇanā",
  "atk-s0201a1:379_0": "22.",
  "atk-s0201a1:379_1": "Evaṁ dassanena pahātabbe āsave dassetvā idāni tadanantaruddiṭṭhe saṁvarā pahātabbe dassetuṁ, katame ca, bhikkhave,",
  "atk-s0201a1:379_2": "āsavā saṁvarā pahātabbāti āha.",
  "atk-s0201a1:379_3": "Evaṁ sabbattha sambandho veditabbo.",
  "atk-s0201a1:379_4": "Ito parañhi atthamattameva vaṇṇayissāma.",
  "atk-s0201a1:380_0": "Nanu ca dassanena bhāvanāyāti imehi dvīhi appahātabbo āsavo nāma natthi,",
  "atk-s0201a1:380_1": "atha kasmā visuṁ saṁvarādīhi pahātabbe dassetīti.",
  "atk-s0201a1:380_2": "Saṁvarādīhi pubbabhāge vikkhambhitā āsavā catūhi maggehi samugghātaṁ gacchanti,",
  "atk-s0201a1:380_3": "tasmā tesaṁ maggānaṁ pubbabhāge imehi pañcahākārehi vikkhambhanappahānaṁ dassento evamāha.",
  "atk-s0201a1:380_4": "Tasmā yo cāyaṁ vutto paṭhamo dassanamaggoyeva,",
  "atk-s0201a1:380_5": "idāni bhāvanānāmena vuccissanti tayo maggā,",
  "atk-s0201a1:380_6": "tesaṁ sabbesampi ayaṁ pubbabhāgapaṭipadāti veditabbā.",
  "atk-s0201a1:381_0": "Tattha idhāti imasmiṁ sāsane. Paṭisaṅkhāti paṭisaṅkhāya.",
  "atk-s0201a1:381_1": "Tatthāyaṁ saṅkhāsaddo ñāṇakoṭṭhāsapaññattigaṇanāsu dissati.",
  "atk-s0201a1:381_2": "‘‘Saṅkhāyekaṁ paṭisevatī’’tiādīsu (ma. ni. 2.168) hi ñāṇe dissati.",
  "atk-s0201a1:381_3": "‘‘Papañcasaññāsaṅkhā samudācarantī’’tiādīsu (ma. ni. 1.201) koṭṭhāse.",
  "atk-s0201a1:381_4": "‘‘Tesaṁ tesaṁ dhammānaṁ saṅkhā samaññā’’tiādīsu (dha. sa. 1313) paññattiyaṁ.",
  "atk-s0201a1:381_5": "‘‘Na sukaraṁ saṅkhātu’’ntiādīsu (saṁ. ni. 2.128) gaṇanāyaṁ. Idha pana ñāṇe daṭṭhabbo.",
  "atk-s0201a1:382_0": "Paṭisaṅkhā yonisoti hi upāyena pathena paṭisaṅkhāya ñatvā paccavekkhitvāti attho.",
  "atk-s0201a1:382_1": "Ettha ca asaṁvare ādīnavapaṭisaṅkhā yoniso paṭisaṅkhāti veditabbā. Sā cāyaṁ ‘‘varaṁ, bhikkhave,",
  "atk-s0201a1:382_2": "tattāya ayosalākāya ādittāya sampajjalitāya sajotibhūtāya cakkhundriyaṁ sampalimaṭṭhaṁ,",
  "atk-s0201a1:382_3": "na tveva cakkhuviññeyyesu rūpesu anubyañjanaso nimittaggāho’’tiādinā (saṁ. ni.",
  "atk-s0201a1:382_4": "4.235) ādittapariyāyanayena veditabbā.",
  "atk-s0201a1:382_5": "Cakkhundriyasaṁvarasaṁvuto viharatīti ettha cakkhumeva indriyaṁ cakkhundriyaṁ, saṁvaraṇato saṁvaro,",
  "atk-s0201a1:382_6": "pidahanato thakanatoti vuttaṁ hoti. Satiyā etaṁ adhivacanaṁ.",
  "atk-s0201a1:382_7": "Cakkhundriye saṁvaro cakkhundriyasaṁvaro.",
  "atk-s0201a1:382_8": "Titthakāko āvāṭakacchapo vanamahiṁsotiādayo viya.",
  "atk-s0201a1:383_0": "Tattha kiñcāpi cakkhundriye saṁvaro vā asaṁvaro vā natthi.",
  "atk-s0201a1:383_1": "Na hi cakkhupasādaṁ nissāya sati vā muṭṭhasaccaṁ vā uppajjati.",
  "atk-s0201a1:383_2": "Apica yadā rūpārammaṇaṁ cakkhussa āpāthaṁ āgacchati,",
  "atk-s0201a1:383_3": "tadā bhavaṅge dvikkhattuṁ uppajjitvā niruddhe kiriyamanodhātu āvajjanakiccaṁ sādhayamānā uppajjitvā nirujjhati,",
  "atk-s0201a1:383_4": "tato cakkhuviññāṇaṁ dassanakiccaṁ,",
  "atk-s0201a1:383_5": "tato vipākamanodhātu sampaṭicchanakiccaṁ,",
  "atk-s0201a1:383_6": "tato vipākāhetukamanoviññāṇadhātu santīraṇakiccaṁ,",
  "atk-s0201a1:383_7": "tato kiriyāhetukamanoviññāṇadhātu voṭṭhabbanakiccaṁ sādhayamānā uppajjitvā nirujjhati. Tadanantaraṁ javanaṁ javati.",
  "atk-s0201a1:384_0": "Tatthapi neva bhavaṅgasamaye,",
  "atk-s0201a1:384_1": "na āvajjanādīnaṁ aññatarasamaye saṁvaro vā asaṁvaro vā atthi.",
  "atk-s0201a1:384_2": "Javanakkhaṇe pana sace dussīlyaṁ vā muṭṭhasaccaṁ vā aññāṇaṁ vā akkhanti vā kosajjaṁ vā uppajjati, ayaṁ asaṁvaro hoti.",
  "atk-s0201a1:384_3": "Evaṁ hontopi so cakkhundriye asaṁvaroti vuccati. Kasmā?",
  "atk-s0201a1:384_4": "Tasmiñhi sati dvārampi aguttaṁ hoti,",
  "atk-s0201a1:384_5": "bhavaṅgampi āvajjanādīni vīthicittānipi. Yathā kiṁ ,",
  "atk-s0201a1:384_6": "yathā nagare catūsu dvāresu asaṁvutesu kiñcāpi anto gharakoṭṭhakagabbhādayo susaṁvutā,",
  "atk-s0201a1:384_7": "tathāpi antonagare sabbaṁ bhaṇḍaṁ arakkhitaṁ agopitameva hoti.",
  "atk-s0201a1:384_8": "Nagaradvārena hi pavisitvā corā yadicchanti, taṁ kareyyuṁ,",
  "atk-s0201a1:384_9": "evameva javane dussīlyādīsu uppannesu,",
  "atk-s0201a1:384_10": "tasmiṁ asaṁvare sati dvārampi aguttaṁ hoti,",
  "atk-s0201a1:384_11": "bhavaṅgampi āvajjanādīni vīthicittānipīti.",
  "atk-s0201a1:385_0": "Tasmiṁ pana sīlādīsu uppannesu dvārampi guttaṁ hoti,",
  "atk-s0201a1:385_1": "bhavaṅgampi āvajjanādīni vīthicittānipi. Yathā kiṁ?",
  "atk-s0201a1:385_2": "Yathā nagaradvāresu susaṁvutesu kiñcāpi anto gharādayo asaṁvutā,",
  "atk-s0201a1:385_3": "tathāpi antonagare sabbaṁ bhaṇḍaṁ surakkhitaṁ sugopitameva hoti.",
  "atk-s0201a1:385_4": "Nagaradvāresu hi pihitesu corānaṁ paveso natthi,",
  "atk-s0201a1:385_5": "evameva javane sīlādīsu uppannesu dvārampi suguttaṁ hoti,",
  "atk-s0201a1:385_6": "bhavaṅgampi āvajjanādīni vīthicittānipi.",
  "atk-s0201a1:385_7": "Tasmā javanakkhaṇe uppajjamānopi cakkhundriye saṁvaroti vutto.",
  "atk-s0201a1:385_8": "Idha cāyaṁ satisaṁvaro adhippetoti veditabbo.",
  "atk-s0201a1:385_9": "Cakkhundriyasaṁvarena saṁvuto cakkhundriyasaṁvarasaṁvuto, upetoti vuttaṁ hoti. Tathā hi,",
  "atk-s0201a1:385_10": "pātimokkhasaṁvarasaṁvutoti imassa vibhaṅge ‘‘iminā pātimokkhasaṁvarena upeto hoti…pe… samannāgato’’ti (vibha. 511) vuttaṁ.",
  "atk-s0201a1:385_11": "Taṁ ekajjhaṁ katvā cakkhundriyasaṁvarena saṁvutoti evamattho veditabbo.",
  "atk-s0201a1:386_0": "Atha vā saṁvarīti saṁvuto, thakesi pidahīti vuttaṁ hoti.",
  "atk-s0201a1:386_1": "Cakkhundriye saṁvarasaṁvuto cakkhundriyasaṁvarasaṁvuto,",
  "atk-s0201a1:386_2": "cakkhundriyasaṁvarasaññitaṁ satikavāṭaṁ cakkhudvāre,",
  "atk-s0201a1:386_3": "gharadvāre kavāṭaṁ viya saṁvari thakesi pidahīti vuttaṁ hoti.",
  "atk-s0201a1:386_4": "Ayameva cettha attho sundarataro.",
  "atk-s0201a1:386_5": "Tathā hi ‘‘cakkhundriyasaṁvaraṁ asaṁvutassa viharato saṁvutassa viharato’’ti etesu padesu ayameva attho dissati.",
  "atk-s0201a1:387_0": "Viharatīti evaṁ cakkhundriyasaṁvarasaṁvuto yena kenaci iriyāpathavihārena viharati.",
  "atk-s0201a1:387_1": "Yañhissātiādimhi yaṁ cakkhundriyasaṁvaraṁ assa bhikkhuno asaṁvutassa athaketvā apidahitvā viharantassāti evamattho veditabbo. Atha vā, ye-kārassa yanti ādeso. Hikāro ca padapūraṇo, ye assāti attho.",
  "atk-s0201a1:388_0": "Uppajjeyyunti nibbatteyyuṁ.",
  "atk-s0201a1:388_1": "Āsavā vighātapariḷāhāti cattāro āsavā ca aññe ca vighātakarā kilesapariḷāhā vipākapariḷāhā ca.",
  "atk-s0201a1:388_2": "Cakkhudvāre hi iṭṭhārammaṇaṁ āpāthagataṁ kāmassādavasena assādayato abhinandato kāmāsavo uppajjati,",
  "atk-s0201a1:388_3": "īdisaṁ aññasmimpi sugatibhave labhissāmīti bhavapatthanāya assādayato bhavāsavo uppajjati,",
  "atk-s0201a1:388_4": "sattoti vā sattassāti vā gaṇhantassa diṭṭhāsavo uppajjati,",
  "atk-s0201a1:388_5": "sabbeheva sahajātaṁ aññāṇaṁ avijjāsavoti cattāro āsavā uppajjanti.",
  "atk-s0201a1:388_6": "Tehi sampayuttā apare kilesā vighātapariḷāhā, āyatiṁ vā tesaṁ vipākā.",
  "atk-s0201a1:388_7": "Tepi hi asaṁvutasseva viharato uppajjeyyunti vuccanti.",
  "atk-s0201a1:389_0": "Evaṁsa teti evaṁ assa te. Evaṁ etena upāyena na honti, no aññathāti vuttaṁ hoti.",
  "atk-s0201a1:389_1": "Esa nayo paṭisaṅkhā yoniso sotindriyasaṁvarasaṁvutotiādīsu.",
  "atk-s0201a1:390_0": "Ime vuccanti, bhikkhave,",
  "atk-s0201a1:390_1": "āsavā saṁvarā pahātabbāti ime chasu dvāresu cattāro cattāro katvā catuvīsati āsavā saṁvarena pahātabbāti vuccanti.",
  "atk-s0201a1:390_2": "Sabbattheva cettha satisaṁvaro eva saṁvaroti veditabbo.",
  "atk-s0201a1:391_0": "Saṁvarāpahātabbaāsavavaṇṇanā niṭṭhitā.",
  "atk-s0201a1:392_0": "Paṭisevanāpahātabbaāsavavaṇṇanā",
  "atk-s0201a1:393_0": "23.Paṭisaṅkhā yoniso cīvarantiādīsu yaṁ vattabbaṁ,",
  "atk-s0201a1:393_1": "taṁ sabbaṁ visuddhimagge sīlakathāyaṁ vuttameva.",
  "atk-s0201a1:393_2": "Yañhissāti yaṁ cīvarapiṇḍapātādīsu vā aññataraṁ assa.",
  "atk-s0201a1:393_3": "Appaṭisevatoti evaṁ yoniso appaṭisevantassa. Sesaṁ vuttanayameva.",
  "atk-s0201a1:393_4": "Kevalaṁ panidha aladdhaṁ cīvarādiṁ patthayato laddhaṁ vā assādayato kāmāsavassa uppatti veditabbā.",
  "atk-s0201a1:393_5": "Īdisaṁ aññasmimpi sampattibhave sugatibhave labhissāmīti bhavapatthanāya assādayato bhavāsavassa,",
  "atk-s0201a1:393_6": "ahaṁ labhāmi na labhāmīti vā mayhaṁ vā idanti attasaññaṁ adhiṭṭhahato diṭṭhāsavassa uppatti veditabbā.",
  "atk-s0201a1:393_7": "Sabbeheva pana sahajāto avijjāsavoti evaṁ catunnaṁ āsavānaṁ uppatti vipākapariḷāhā ca navavedanuppādanatopi veditabbā.",
  "atk-s0201a1:394_0": "Imevuccanti, bhikkhave,",
  "atk-s0201a1:394_1": "āsavā paṭisevanā pahātabbāti ime ekamekasmiṁ paccaye cattāro cattāro katvā soḷasa āsavā iminā ñāṇasaṁvarasaṅkhātena paccavekkhaṇapaṭisevanena pahātabbāti vuccanti.",
  "atk-s0201a1:395_0": "Paṭisevanāpahātabbaāsavavaṇṇanā niṭṭhitā.",
  "atk-s0201a1:396_0": "Adhivāsanāpahātabbaāsavavaṇṇanā",
  "atk-s0201a1:397_0": "24.Paṭisaṅkhā yoniso khamo hoti sītassāti upāyena pathena paccavekkhitvā khamo hoti sītassa sītaṁ khamati sahati,",
  "atk-s0201a1:397_1": "na avīrapuriso viya appamattakenapi sītena calati kampati kammaṭṭhānaṁ vijahati.",
  "atk-s0201a1:397_2": "Apica kho lomasanāgatthero viya anappakenāpi sītena phuṭṭho na calati na kampati,",
  "atk-s0201a1:397_3": "kammaṭṭhānameva manasi karoti.",
  "atk-s0201a1:397_4": "Thero kira cetiyapabbate piyaṅguguhāyaṁ padhānaghare viharanto antaraṭṭhake himapātasamaye lokantarikaniraye paccavekkhitvā kammaṭṭhānaṁ avijahantova abbhokāse vītināmesi.",
  "atk-s0201a1:397_5": "Evaṁ uṇhādīsupi atthayojanā veditabbā.",
  "atk-s0201a1:398_0": "Kevalañhi yo bhikkhu adhimattampi uṇhaṁ sahati sveva thero viya,",
  "atk-s0201a1:398_1": "ayaṁ ‘‘khamo uṇhassā’’ti veditabbo.",
  "atk-s0201a1:398_2": "Thero kira gimhasamaye pacchābhattaṁ bahicaṅkame nisīdi.",
  "atk-s0201a1:398_3": "Kammaṭṭhānaṁ manasikaronto sedāpissa kacchehi muccanti.",
  "atk-s0201a1:398_4": "Atha naṁ antevāsiko āha ‘‘idha, bhante, nisīdatha, sītalo okāso’’ti.",
  "atk-s0201a1:398_5": "Thero ‘‘uṇhabhayenevamhi āvuso idha nisinno’’ti avīcimahānirayaṁ paccavekkhitvā nisīdiyeva.",
  "atk-s0201a1:398_6": "Uṇhanti cettha aggisantāpova veditabbo.",
  "atk-s0201a1:398_7": "Sūriyasantāpavasena panetaṁ vatthu vuttaṁ.",
  "atk-s0201a1:399_0": "Yo ca dve tayo vāre bhattaṁ vā pānīyaṁ vā alabhamānopi anamatagge saṁsāre attano pettivisayūpapattiṁ paccavekkhitvā avedhento kammaṭṭhānaṁ na vijahatiyeva.",
  "atk-s0201a1:399_1": "Adhimattehi ḍaṁsamakasavātātapasamphassehi phuṭṭho cāpi tiracchānūpapattiṁ paccavekkhitvā avedhento kammaṭṭhānaṁ na vijahatiyeva.",
  "atk-s0201a1:399_2": "Sarīsapasamphassena phuṭṭho cāpi anamatagge saṁsāre sīhabyagghādimukhesu anekavāraṁ parivattitapubbabhāvaṁ paccavekkhitvā avedhento kammaṭṭhānaṁ na vijahatiyeva padhāniyatthero viya.",
  "atk-s0201a1:399_3": "Ayaṁ ‘‘khamo jighacchāya…pe… sarīsapasamphassāna’’nti veditabbo.",
  "atk-s0201a1:400_0": "Theraṁ kira khaṇḍacelavihāre kaṇikārapadhāniyaghare ariyavaṁsaṁ suṇantaṁ ghoraviso sappo ḍaṁsi.",
  "atk-s0201a1:400_1": "Thero jānitvāpi pasannacitto nisinno dhammaṁyeva suṇāti. Visavego thaddho ahosi.",
  "atk-s0201a1:400_2": "Thero upasampadamaṇḍalaṁ ādiṁ katvā sīlaṁ paccavekkhitvā parisuddhasīlohamasmīti pītiṁ uppādesi.",
  "atk-s0201a1:400_3": "Saha pītuppādā visaṁ nivattitvā pathaviṁ pāvisi.",
  "atk-s0201a1:400_4": "Thero tattheva cittekaggataṁ labhitvā vipassanaṁ vaḍḍhetvā arahattaṁ pāpuṇi.",
  "atk-s0201a1:401_0": "Yo pana akkosavasena durutte duruttattāyeva ca durāgate api antimavatthusaññite vacanapathe sutvā khantiguṇaṁyeva paccavekkhitvā na vedhati dīghabhāṇakaabhayatthero viya.",
  "atk-s0201a1:401_1": "Ayaṁ ‘‘khamo duruttānaṁ durāgatānaṁ vacanapathāna’’nti veditabbo.",
  "atk-s0201a1:402_0": "Thero kira paccayasantosabhāvanārāmatāya mahāariyavaṁsappaṭipadaṁ kathesi, sabbo mahāgāmo āgacchati.",
  "atk-s0201a1:402_1": "Therassa mahāsakkāro uppajjati.",
  "atk-s0201a1:402_2": "Taṁ aññataro mahāthero adhivāsetuṁ asakkonto dīghabhāṇako ariyavaṁsaṁ kathemīti sabbarattiṁ kolāhalaṁ karosītiādīhi akkosi.",
  "atk-s0201a1:402_3": "Ubhopi ca attano attano vihāraṁ gacchantā gāvutamattaṁ ekapathena agamaṁsu.",
  "atk-s0201a1:402_4": "Sakalagāvutampi so taṁ akkosiyeva.",
  "atk-s0201a1:402_5": "Tato yattha dvinnaṁ vihārānaṁ maggo bhijjati,",
  "atk-s0201a1:402_6": "tattha ṭhatvā dīghabhāṇakatthero taṁ vanditvā ‘‘esa, bhante, tumhākaṁ maggo’’ti āha. So asuṇanto viya agamāsi.",
  "atk-s0201a1:402_7": "Theropi vihāraṁ gantvā pāde pakkhāletvā nisīdi. Tamenaṁ antevāsiko ‘‘kiṁ, bhante,",
  "atk-s0201a1:402_8": "sakalagāvutaṁ paribhāsantaṁ na kiñci avocutthā’’ti āha. Thero ‘‘khantiyeva, āvuso, mayhaṁ bhāro, na akkhanti.",
  "atk-s0201a1:402_9": "Ekapaduddhārepi kammaṭṭhānaviyogaṁ na passāmī’’ti āha.",
  "atk-s0201a1:402_10": "Ettha ca vacanameva vacanapathoti veditabbo.",
  "atk-s0201a1:403_0": "Yo pana uppannā sārīrikā vedanā dukkhamanaṭṭhena dukkhā, bahalaṭṭhena tibbā, pharusaṭṭhena kharā, tikhiṇaṭṭhena kaṭukā, assādavirahato asātā, manaṁ avaḍḍhanato amanāpā,",
  "atk-s0201a1:403_1": "pāṇaharaṇasamatthatāya pāṇaharā adhivāsetiyeva, na vedhati.",
  "atk-s0201a1:403_2": "Evaṁ sabhāvo hoti cittalapabbate padhāniyatthero viya.",
  "atk-s0201a1:403_3": "Ayaṁ ‘‘uppannānaṁ…pe… adhivāsanajātiko’’ti veditabbo.",
  "atk-s0201a1:404_0": "Therassa kira rattiṁ padhānena vītināmetvā ṭhitassa udaravāto uppajji.",
  "atk-s0201a1:404_1": "So taṁ adhivāsetuṁ asakkonto āvattati parivattati.",
  "atk-s0201a1:404_2": "Tamenaṁ caṅkamapasse ṭhito piṇḍapātiyatthero āha ‘‘āvuso,",
  "atk-s0201a1:404_3": "pabbajito nāma adhivāsanasīlo hotī’’ti. So ‘‘sādhu,",
  "atk-s0201a1:404_4": "bhante’’ti adhivāsetvā niccalo sayi.",
  "atk-s0201a1:404_5": "Vāto nābhito yāva hadayaṁ phāleti.",
  "atk-s0201a1:404_6": "Thero vedanaṁ vikkhambhetvā vipassanto muhuttena anāgāmī hutvā parinibbāyīti.",
  "atk-s0201a1:405_0": "Yañhissāti sītādīsu yaṁkiñci ekadhammampi assa.",
  "atk-s0201a1:405_1": "Anadhivāsayatoti anadhivāsentassa akkhamantassa. Sesaṁ vuttanayameva.",
  "atk-s0201a1:405_2": "Āsavuppatti panettha evaṁ veditabbā.",
  "atk-s0201a1:405_3": "Sītena phuṭṭhassa uṇhaṁ patthayantassa kāmāsavo uppajjati, evaṁ sabbattha.",
  "atk-s0201a1:405_4": "Natthi no sampattibhave sugatibhave sītaṁ vā uṇhaṁ vāti bhavaṁ patthayantassa bhavāsavo.",
  "atk-s0201a1:405_5": "Mayhaṁ sītaṁ uṇhanti gāho diṭṭhāsavo.",
  "atk-s0201a1:405_6": "Sabbeheva sampayutto avijjāsavoti.",
  "atk-s0201a1:406_0": "‘‘Ime vuccanti…pe… adhivāsanā pahātabbā’’ti ime sītādīsu ekamekassa vasena cattāro cattāro katvā aneke āsavā imāya khantisaṁvarasaṅkhātāya adhivāsanāya pahātabbāti vuccantīti attho.",
  "atk-s0201a1:406_1": "Ettha ca yasmā ayaṁ khanti sītādidhamme adhivāseti,",
  "atk-s0201a1:406_2": "attano upari āropetvā vāsetiyeva.",
  "atk-s0201a1:406_3": "Na asahamānā hutvā nirassati,",
  "atk-s0201a1:406_4": "tasmā ‘‘adhivāsanā’’ti vuccatīti veditabbā.",
  "atk-s0201a1:407_0": "Adhivāsanāpahātabbaāsavavaṇṇanā niṭṭhitā.",
  "atk-s0201a1:408_0": "Parivajjanāpahātabbaāsavavaṇṇanā",
  "atk-s0201a1:409_0": "25.Paṭisaṅkhāyoniso caṇḍaṁ hatthiṁ parivajjetīti ahaṁ samaṇoti caṇḍassa hatthissa āsanne na ṭhātabbaṁ.",
  "atk-s0201a1:409_1": "Tatonidānañhi maraṇampi siyā maraṇamattampi dukkhanti evaṁ upāyena pathena paccayena paccavekkhitvā caṇḍaṁ hatthiṁ parivajjeti paṭikkamati. Esa nayo sabbattha. Caṇḍanti ca duṭṭhaṁ, vāḷanti vuttaṁ hoti. Khāṇunti khadirakhāṇuādiṁ.",
  "atk-s0201a1:409_2": "Kaṇṭakaṭṭhānanti kaṇṭakānaṁ ṭhānaṁ, yattha kaṇṭakā vijjanti, taṁ okāsanti vuttaṁ hoti.",
  "atk-s0201a1:409_3": "Sobbhanti sabbato paricchinnataṭaṁ. Papātanti ekato chinnataṭaṁ.",
  "atk-s0201a1:409_4": "Candanikanti ucchiṭṭhodakagabbhamalādīnaṁ chaḍḍanaṭṭhānaṁ.",
  "atk-s0201a1:409_5": "Oḷigallanti tesaṁyeva sakaddamādīnaṁ sandanokāsaṁ.",
  "atk-s0201a1:409_6": "Taṁ jaṇṇumattampi asucibharitaṁ hoti,",
  "atk-s0201a1:409_7": "dvepi cetāni ṭhānāni amanussaduṭṭhāni honti. Tasmā tāni vajjetabbāni.",
  "atk-s0201a1:409_8": "Anāsaneti ettha pana ayuttaṁ āsanaṁ anāsanaṁ,",
  "atk-s0201a1:409_9": "taṁ atthato aniyatavatthukaṁ rahopaṭicchannāsananti veditabbaṁ.",
  "atk-s0201a1:409_10": "Agocareti etthapi ca ayutto gocaro agocaro,",
  "atk-s0201a1:409_11": "so vesiyādibhedato pañcavidho.",
  "atk-s0201a1:409_12": "Pāpake mitteti lāmake dussīle mittapatirūpake, amitte vā. Bhajantanti sevamānaṁ.",
  "atk-s0201a1:409_13": "Viññū sabrahmacārīti paṇḍitā buddhisampannā sabrahmacārayo, bhikkhūnametaṁ adhivacanaṁ.",
  "atk-s0201a1:409_14": "Te hi ekakammaṁ ekuddeso samasikkhatāti imaṁ brahmaṁ samānaṁ caranti,",
  "atk-s0201a1:409_15": "tasmā sabrahmacārīti vuccanti.",
  "atk-s0201a1:409_16": "Pāpakesu ṭhānesūti lāmakesu ṭhānesu. Okappeyyunti saddaheyyuṁ,",
  "atk-s0201a1:409_17": "adhimucceyyuṁ ‘‘addhā ayamāyasmā akāsi vā karissati vā’’ti.",
  "atk-s0201a1:410_0": "Yañhissāti hatthiādīsu yaṁkiñci ekampi assa. Sesaṁ vuttanayameva.",
  "atk-s0201a1:410_1": "Āsavuppatti panettha evaṁ veditabbā.",
  "atk-s0201a1:410_2": "Hatthiādinidānena dukkhena phuṭṭhassa sukhaṁ patthayato kāmāsavo uppajjati.",
  "atk-s0201a1:410_3": "Natthi no sampattibhave sugatibhave īdisaṁ dukkhanti bhavaṁ patthentassa bhavāsavo. Maṁ hatthī maddati, maṁ assoti gāho diṭṭhāsavo.",
  "atk-s0201a1:410_4": "Sabbeheva sampayutto avijjāsavoti.",
  "atk-s0201a1:411_0": "Ime vuccanti…pe… parivajjanā pahātabbāti ime hatthiādīsu ekekassa vasena cattāro cattāro katvā aneke āsavā iminā sīlasaṁvarasaṅkhātena parivajjanena pahātabbāti vuccantīti veditabbā.",
  "atk-s0201a1:412_0": "Parivajjanāpahātabbaāsavavaṇṇanā niṭṭhitā.",
  "atk-s0201a1:413_0": "Vinodanāpahātabbaāsavavaṇṇanā",
  "atk-s0201a1:414_0": "26.Paṭisaṅkhāyoniso uppannaṁ kāmavitakkaṁ nādhivāsetīti ‘‘iti pāyaṁ vitakko akusalo, itipi sāvajjo, itipi dukkhavipāko,",
  "atk-s0201a1:414_1": "so ca kho attabyābādhāya saṁvattatī’’tiādinā nayena yoniso kāmavitakke ādīnavaṁ paccavekkhitvā tasmiṁ tasmiṁ ārammaṇe uppannaṁ jātamabhinibbattaṁ kāmavitakkaṁ nādhivāseti, cittaṁ āropetvā na vāseti,",
  "atk-s0201a1:414_2": "abbhantare vā na vāsetītipi attho.",
  "atk-s0201a1:415_0": "Anadhivāsento kiṁ karotīti? Pajahati chaḍḍeti.",
  "atk-s0201a1:416_0": "Kiṁ kacavaraṁ viya piṭakenāti? Na hi,",
  "atk-s0201a1:416_1": "apica kho naṁ vinodeti tudati vijjhati nīharati.",
  "atk-s0201a1:417_0": "Kiṁ balibaddaṁ viya patodenāti? Na hi,",
  "atk-s0201a1:417_1": "atha kho naṁ byantīkaroti vigatantaṁ karoti.",
  "atk-s0201a1:417_2": "Yathāssa antopi nāvasissati antamaso bhaṅgamattampi, tathā naṁ karoti.",
  "atk-s0201a1:418_0": "Kathaṁ pana naṁ tathā karotīti?",
  "atk-s0201a1:418_1": "Anabhāvaṁ gametīti anu anu abhāvaṁ gameti,",
  "atk-s0201a1:418_2": "vikkhambhanappahānena yathā suvikkhambhito hoti, tathā karotīti vuttaṁ hoti.",
  "atk-s0201a1:418_3": "Esa nayo byāpādavihiṁsāvitakkesu.",
  "atk-s0201a1:419_0": "Ettha ca kāmavitakkoti ‘‘yo kāmapaṭisaṁyutto takko vitakko micchāsaṅkappo’’ti vibhaṅge (vibha. 910) vutto. Esa nayo itaresu.",
  "atk-s0201a1:419_1": "Uppannuppanneti uppanne uppanne,",
  "atk-s0201a1:419_2": "uppannamatteyevāti vuttaṁ hoti.",
  "atk-s0201a1:419_3": "Sakiṁ vā uppanne vinodetvā dutiyavāre ajjhupekkhitā na hoti,",
  "atk-s0201a1:419_4": "satakkhattumpi uppanne uppanne vinodetiyeva.",
  "atk-s0201a1:419_5": "Pāpake akusaleti lāmakaṭṭhena pāpake, akosallatāya akusale.",
  "atk-s0201a1:419_6": "Dhammeti teyeva kāmavitakkādayo sabbepi vā nava mahāvitakke. Tattha tayo vuttā eva.",
  "atk-s0201a1:419_7": "Avasesā ‘‘ñātivitakko janapadavitakko amaravitakko parānuddayatāpaṭisaṁyutto vitakko lābhasakkārasilokapaṭisaṁyutto vitakko anavaññattipaṭisaṁyutto vitakko’’ti (mahāni. 207) ime cha.",
  "atk-s0201a1:420_0": "Yañhissāti etesu vitakkesu yaṁkiñci assa, sesaṁ vuttanayameva.",
  "atk-s0201a1:420_1": "Kāmavitakko panettha kāmāsavo eva. Tabbiseso bhavāsavo. Taṁsampayutto diṭṭhāsavo.",
  "atk-s0201a1:420_2": "Sabbavitakkesu avijjāsavoti evaṁ āsavuppattipi veditabbā.",
  "atk-s0201a1:421_0": "Ime vuccanti…pe… vinodanā pahātabbāti ime kāmavitakkādivasena vuttappakārā āsavā iminā tasmiṁ tasmiṁ vitakke ādīnavapaccavekkhaṇasahitena vīriyasaṁvarasaṅkhātena vinodanena pahātabbāti vuccantīti veditabbā.",
  "atk-s0201a1:422_0": "Vinodanāpahātabbaāsavavaṇṇanā niṭṭhitā.",
  "atk-s0201a1:423_0": "Bhāvanāpahātabbaāsavavaṇṇanā",
  "atk-s0201a1:424_0": "27.Paṭisaṅkhā yoniso satisambojjhaṅgaṁ bhāvetīti abhāvanāya ādīnavaṁ,",
  "atk-s0201a1:424_1": "bhāvanāya ca ānisaṁsaṁ upāyena pathena paccavekkhitvā satisambojjhaṅgaṁ bhāveti, esa nayo sabbattha.",
  "atk-s0201a1:424_2": "Ettha ca kiñcāpi ime uparimaggattayasamayasambhūtā lokuttarabojjhaṅgā eva adhippetā,",
  "atk-s0201a1:424_3": "tathāpi ādikammikānaṁ bojjhaṅgesu asammohatthaṁ lokiyalokuttaramissakena nesaṁ nayena atthavaṇṇanaṁ karissāmi.",
  "atk-s0201a1:424_4": "Idha pana lokiyanayaṁ pahāya lokuttaranayo eva gahetabbo.",
  "atk-s0201a1:424_5": "Tattha satisambojjhaṅgantiādinā nayena vuttānaṁ sattannaṁ ādipadānaṁyeva tāva –",
  "atk-s0201a1:425_0": "Atthato lakkhaṇādīhi, kamato ca vinicchayo;",
  "atk-s0201a1:426_0": "Anūnādhikato ceva, viññātabbo vibhāvinā.",
  "atk-s0201a1:427_0": "Tattha satisambojjhaṅge tāva saraṇaṭṭhena sati. Sā panesā upaṭṭhānalakkhaṇā, apilāpanalakkhaṇā vā. Vuttampi hetaṁ ‘‘yathā, mahārāja,",
  "atk-s0201a1:427_1": "rañño bhaṇḍāgāriko rañño sāpateyyaṁ apilāpeti, ettakaṁ, mahārāja, hiraññaṁ, ettakaṁ suvaṇṇaṁ, ettakaṁ sāpateyyanti, evameva kho, mahārāja ,",
  "atk-s0201a1:427_2": "sati uppajjamānā kusalākusalasāvajjānavajjahīnapaṇītakaṇhasukkasappaṭibhāge dhamme apilāpeti.",
  "atk-s0201a1:427_3": "Ime cattāro satipaṭṭhānā’’ti (mi. pa. 2.1.13) vitthāro. Apilāpanarasā.",
  "atk-s0201a1:427_4": "Kiccavaseneva hissa etaṁ lakkhaṇaṁ therena vuttaṁ. Asammosarasā vā.",
  "atk-s0201a1:427_5": "Gocarābhimukhabhāvapaccupaṭṭhānā.",
  "atk-s0201a1:427_6": "Sati eva sambojjhaṅgo satisambojjhaṅgo.",
  "atk-s0201a1:427_7": "Tattha bodhiyā bodhissa vā aṅgoti bojjhaṅgo.",
  "atk-s0201a1:428_0": "Kiṁ vuttaṁ hoti? Yā hi ayaṁ dhammasāmaggī,",
  "atk-s0201a1:428_1": "yāya lokiyalokuttaramaggakkhaṇe uppajjamānāya līnuddhaccapatiṭṭhānāyūhana-kāmasukhattakilamathānuyoga-ucchedasassatābhinivesādīnaṁ anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako bujjhatīti katvā ‘‘bodhī’’ti vuccati.",
  "atk-s0201a1:428_2": "Bujjhatīti kilesasantānaniddāya uṭṭhahati,",
  "atk-s0201a1:428_3": "cattāri vā ariyasaccāni paṭivijjhati,",
  "atk-s0201a1:428_4": "nibbānameva vā sacchikarotīti vuttaṁ hoti.",
  "atk-s0201a1:428_5": "Yathāha ‘‘satta bojjhaṅge bhāvetvā anuttaraṁ sammāsambodhiṁ abhisambuddho’’ti.",
  "atk-s0201a1:428_6": "Tassā dhammasāmaggisaṅkhātāya bodhiyā aṅgotipi bojjhaṅgo, jhānaṅgamaggaṅgādayo viya.",
  "atk-s0201a1:429_0": "Yopesa yathāvuttappakārāya etāya dhammasāmaggiyā bujjhatīti katvā ariyasāvako ‘‘bodhī’’ti vuccati,",
  "atk-s0201a1:429_1": "tassa bodhissa aṅgotipi bojjhaṅgo, senaṅgarathaṅgādayo viya.",
  "atk-s0201a1:429_2": "Tenāhu aṭṭhakathācariyā ‘‘bujjhanakassa puggalassa aṅgāti vā bojjhaṅgā’’ti.",
  "atk-s0201a1:429_3": "Apica ‘‘bojjhaṅgāti kenaṭṭhena bojjhaṅgā?",
  "atk-s0201a1:429_4": "Bodhāya saṁvattantīti bojjhaṅgā, bujjhantīti bojjhaṅgā, anubujjhantīti bojjhaṅgā, paṭibujjhantīti bojjhaṅgā,",
  "atk-s0201a1:429_5": "sambujjhantīti bojjhaṅgā’’tiādinā (paṭi. ma.",
  "atk-s0201a1:429_6": "3.17) paṭisambhidānayenāpi attho veditabbo.",
  "atk-s0201a1:429_7": "Pasattho sundaro vā bojjhaṅgoti sambojjhaṅgo.",
  "atk-s0201a1:429_8": "Evaṁ sati eva sambojjhaṅgo satisambojjhaṅgo. Taṁ satisambojjhaṅgaṁ.",
  "atk-s0201a1:429_9": "Evaṁ tāva ekassa ādipadassa atthato lakkhaṇādīhi ca vinicchayo viññātabbo.",
  "atk-s0201a1:430_0": "Dutiyādīsu pana catusaccadhamme vicinātīti dhammavicayo. So pana vicayalakkhaṇo, obhāsanaraso, asammohapaccupaṭṭhāno.",
  "atk-s0201a1:430_1": "Vīrabhāvato vidhinā īrayitabbato ca vīriyaṁ. Taṁ paggahalakkhaṇaṁ , upatthambhanarasaṁ, anosīdanapaccupaṭṭhānaṁ . Pīṇayatīti pīti. Sā pharaṇalakkhaṇā, tuṭṭhilakkhaṇā vā, kāyacittānaṁ pīṇanarasā,",
  "atk-s0201a1:430_2": "tesaṁyeva odagyapaccupaṭṭhānā.",
  "atk-s0201a1:430_3": "Kāyacittadarathapassambhanato passaddhi. Sā upasamalakkhaṇā,",
  "atk-s0201a1:430_4": "kāyacittadarathanimmaddanarasā,",
  "atk-s0201a1:430_5": "āyacittānaṁ aparipphandanabhūtasītibhāvapaccupaṭṭhānā. Samādhānato samādhi. So avikkhepalakkhaṇo, avisāralakkhaṇo vā,",
  "atk-s0201a1:430_6": "cittacetasikānaṁ sampiṇḍanaraso, cittaṭṭhitipaccupaṭṭhāno. Ajjhupekkhanato upekkhā. Sā paṭisaṅkhānalakkhaṇā, samavāhitalakkhaṇā vā, ūnādhikatānivāraṇarasā, pakkhapātupacchedarasā vā, majjhattabhāvapaccupaṭṭhānā. Sesaṁ vuttanayameva.",
  "atk-s0201a1:430_7": "Evaṁ sesapadānampi atthato lakkhaṇādīhi ca vinicchayo viññātabbo.",
  "atk-s0201a1:431_0": "Kamatoti ettha ca ‘‘satiñca khvāhaṁ, bhikkhave, sabbatthikaṁ vadāmī’’ti (saṁ. ni.",
  "atk-s0201a1:431_1": "5.234) vacanato sabbesaṁ sesabojjhaṅgānaṁ upakārakattā satisambojjhaṅgova paṭhamaṁ vutto.",
  "atk-s0201a1:431_2": "Tato paraṁ ‘‘so tathā sato viharanto taṁ dhammaṁ paññāya pavicinatī’’tiādinā (vibha.",
  "atk-s0201a1:431_3": "469) nayena sesabojjhaṅgānaṁ pubbāpariyavacane payojanaṁ sutteyeva vuttaṁ.",
  "atk-s0201a1:431_4": "Evamettha kamatopi vinicchayo viññātabbo.",
  "atk-s0201a1:432_0": "Anūnādhikatoti kasmā pana bhagavatā satteva bojjhaṅgā vuttā anūnā anadhikāti.",
  "atk-s0201a1:432_1": "Līnuddhaccapaṭipakkhato sabbatthikato ca.",
  "atk-s0201a1:432_2": "Ettha hi tayo bojjhaṅgā līnassa paṭipakkhā. Yathāha – ‘‘yasmiñca kho, bhikkhave, samaye līnaṁ cittaṁ hoti,",
  "atk-s0201a1:432_3": "kālo tasmiṁ samaye dhammavicayasambojjhaṅgassa bhāvanāya,",
  "atk-s0201a1:432_4": "kālo vīriyasambojjhaṅgassa bhāvanāya,",
  "atk-s0201a1:432_5": "kālo pītisambojjhaṅgassa bhāvanāyā’’ti (saṁ. ni. 5.234). Tayo uddhaccassa paṭipakkhā. Yathāha – ‘‘yasmiñca kho, bhikkhave, samaye uddhataṁ cittaṁ hoti,",
  "atk-s0201a1:432_6": "kālo tasmiṁ samaye passaddhisambojjhaṅgassa bhāvanāya,",
  "atk-s0201a1:432_7": "kālo samādhisambojjhaṅgassa bhāvanāya,",
  "atk-s0201a1:432_8": "kālo upekkhāsambojjhaṅgassa bhāvanāyā’’ti (saṁ. ni. 5.234). Eko panettha sabbatthiko. Yathāha – ‘‘satiñca khvāhaṁ, bhikkhave, sabbatthikaṁ vadāmī’’ti. ‘‘Sabbatthaka’’ntipi pāṭho,",
  "atk-s0201a1:432_9": "dvinnampi sabbattha icchitabbanti attho.",
  "atk-s0201a1:432_10": "Evaṁ līnuddhaccapaṭipakkhato sabbatthikato ca satteva bojjhaṅgā vuttā anūnā anadhikāti,",
  "atk-s0201a1:432_11": "evamettha anūnādhikatopi vinicchayo viññātabbo.",
  "atk-s0201a1:433_0": "Evaṁ tāva ‘‘satisambojjhaṅga’’ntiādinā nayena vuttānaṁ sattannaṁ ādipadānaṁyeva atthavaṇṇanaṁ ñatvā idāni bhāveti vivekanissitantiādīsu evaṁ ñātabbā. Bhāvetīti vaḍḍheti,",
  "atk-s0201a1:433_1": "attano cittasantāne punappunaṁ janeti abhinibbattetīti attho.",
  "atk-s0201a1:433_2": "Vivekanissitanti viveke nissitaṁ. Vivekoti vivittatā.",
  "atk-s0201a1:433_3": "Svāyaṁ tadaṅgaviveko vikkhambhanasamucchedapaṭippassaddhi nissaraṇavivekoti pañcavidho.",
  "atk-s0201a1:433_4": "Tassa nānattaṁ ‘‘ariyadhamme avinīto’’ti ettha vuttanayeneva veditabbaṁ.",
  "atk-s0201a1:433_5": "Ayameva hi tattha vinayoti vutto.",
  "atk-s0201a1:433_6": "Evaṁ etasmiṁ pañcavidhe viveke.",
  "atk-s0201a1:434_0": "Vivekanissitanti tadaṅgavivekanissitaṁ samucchedavivekanissitaṁ nissaraṇavivekanissitañca satisambojjhaṅgaṁ bhāvetīti ayamattho veditabbo.",
  "atk-s0201a1:434_1": "Tathā hi ayaṁ bojjhaṅgabhāvanānuyutto yogī vipassanākkhaṇe kiccato tadaṅgavivekanissitaṁ,",
  "atk-s0201a1:434_2": "ajjhāsayato nissaraṇavivekanissitaṁ,",
  "atk-s0201a1:434_3": "maggakāle pana kiccato samucchedavivekanissitaṁ,",
  "atk-s0201a1:434_4": "ārammaṇato nissaraṇavivekanissitaṁ satisambojjhaṅgaṁ bhāveti.",
  "atk-s0201a1:434_5": "Pañcavidhavivekanissitantipi eke,",
  "atk-s0201a1:434_6": "te hi na kevalaṁ balavavipassanāmaggaphalakkhaṇesu eva bojjhaṅge uddharanti,",
  "atk-s0201a1:434_7": "vipassanāpādakakasiṇajjhānaānāpānāsubhabrahmavihārajjhānesupi uddharanti.",
  "atk-s0201a1:434_8": "Na ca paṭisiddhā aṭṭhakathācariyehi.",
  "atk-s0201a1:434_9": "Tasmā tesaṁ matena etesaṁ jhānānaṁ pavattikkhaṇe kiccato eva vikkhambhanavivekanissitaṁ.",
  "atk-s0201a1:434_10": "Yathā ca ‘‘vipassanākkhaṇe ajjhāsayato nissaraṇavivekanissita’’nti vuttaṁ,",
  "atk-s0201a1:434_11": "evaṁ paṭippassaddhivivekanissitampi bhāvetīti vattuṁ vaṭṭati. Esa nayo virāganissitādīsu. Vivekaṭṭhā eva hi virāgādayo.",
  "atk-s0201a1:435_0": "Kevalañhettha vossaggo duvidho pariccāgavossaggo ca pakkhandanavossaggo cāti.",
  "atk-s0201a1:435_1": "Tattha pariccāgavossaggoti vipassanākkhaṇe ca tadaṅgavasena,",
  "atk-s0201a1:435_2": "maggakkhaṇe ca samucchedavasena kilesappahānaṁ.",
  "atk-s0201a1:435_3": "Pakkhandanavossaggoti vipassanākkhaṇe tanninnabhāvena,",
  "atk-s0201a1:435_4": "maggakkhaṇe pana ārammaṇakaraṇena nibbānapakkhandanaṁ.",
  "atk-s0201a1:435_5": "Tadubhayampi imasmiṁ lokiyalokuttaramissake atthavaṇṇanānaye vaṭṭati.",
  "atk-s0201a1:435_6": "Tathā hi ayaṁ satisambojjhaṅgo yathāvuttena pakārena kilese pariccajati, nibbānañca pakkhandati.",
  "atk-s0201a1:435_7": "Vossaggapariṇāminti iminā pana sakalena vacanena vossaggattaṁ pariṇamantaṁ pariṇatañca paripaccantaṁ paripakkañcāti.",
  "atk-s0201a1:435_8": "Idaṁ vuttaṁ hoti ‘‘ayañhi bojjhaṅgabhāvanānuyutto bhikkhu yathā satisambojjhaṅgo kilesapariccāgavossaggattaṁ nibbānapakkhandanavossaggattañca paripaccati, yathā ca paripakko hoti, tathā naṁ bhāvetī’’ti. Esa nayo sesabojjhaṅgesu.",
  "atk-s0201a1:436_0": "Idha pana nibbānaṁyeva sabbasaṅkhatehi vivittattā viveko,",
  "atk-s0201a1:436_1": "sabbesaṁ virāgabhāvato virāgo,",
  "atk-s0201a1:436_2": "nirodhabhāvato nirodhoti vuttaṁ.",
  "atk-s0201a1:436_3": "Maggo eva ca vossaggapariṇāmī,",
  "atk-s0201a1:436_4": "tasmā satisambojjhaṅgaṁ bhāveti vivekaṁ ārammaṇaṁ katvā pavattiyā vivekanissitaṁ.",
  "atk-s0201a1:436_5": "Tathā virāganissitaṁ nirodhanissitaṁ.",
  "atk-s0201a1:436_6": "Tañca kho ariyamaggakkhaṇuppattiyā kilesānaṁ samucchedato pariccāgabhāvena ca nibbānapakkhandanabhāvena ca pariṇataṁ paripakkanti ayameva attho daṭṭhabbo. Esa nayo sesabojjhaṅgesu.",
  "atk-s0201a1:437_0": "Yañhissāti etesu bojjhaṅgesu yaṁkiñci assa. Sesaṁ vuttanayameva.",
  "atk-s0201a1:437_1": "Āsavuppattiyaṁ panettha imesaṁ uparimaggattayasampayuttānaṁ bojjhaṅgānaṁ abhāvitattā ye uppajjeyyuṁ kāmāsavo bhavāsavo avijjāsavoti tayo āsavā,",
  "atk-s0201a1:437_2": "bhāvayato evaṁsa te āsavā na hontīti ayaṁ nayo veditabbo.",
  "atk-s0201a1:438_0": "Ime vuccanti…pe… bhāvanā pahātabbāti ime tayo āsavā imāya maggattayasampayuttāya bojjhaṅgabhāvanāya pahātabbāti vuccantīti veditabbā.",
  "atk-s0201a1:439_0": "28.",
  "atk-s0201a1:439_1": "Idāni imehi sattahākārehi pahīnāsavaṁ bhikkhuṁ thomento āsavappahāne cassa ānisaṁsaṁ dassento eteheva ca kāraṇehi āsavappahāne sattānaṁ ussukkaṁ janento yato kho,",
  "atk-s0201a1:439_2": "bhikkhave…pe… antamakāsi dukkhassāti āha.",
  "atk-s0201a1:439_3": "Tattha yato khoti sāmivacane tokāro, yassa khoti vuttaṁ hoti.",
  "atk-s0201a1:439_4": "Porāṇā pana yasmiṁ kāleti vaṇṇayanti.",
  "atk-s0201a1:439_5": "Ye āsavā dassanā pahātabbāti ye āsavā dassanena pahātabbā, te dassaneneva pahīnā honti,",
  "atk-s0201a1:439_6": "na appahīnesuyeva pahīnasaññī hoti. Evaṁ sabbattha vitthāro.",
  "atk-s0201a1:440_0": "Sabbāsavasaṁvarasaṁvutoti sabbehi āsavapidhānehi pihito,",
  "atk-s0201a1:440_1": "sabbesaṁ vā āsavānaṁ pidhānehi pihito.",
  "atk-s0201a1:440_2": "Acchecchitaṇhanti sabbampi taṇhaṁ chindi, saṁchindi samucchindi.",
  "atk-s0201a1:440_3": "Vivattayi saṁyojananti dasavidhampi saṁyojanaṁ parivattayi nimmalamakāsi. Sammāti hetunā kāraṇena.",
  "atk-s0201a1:440_4": "Mānābhisamayāti mānassa dassanābhisamayā pahānābhisamayā ca.",
  "atk-s0201a1:440_5": "Arahattamaggo hi kiccavasena mānaṁ passati, ayamassa dassanābhisamayo.",
  "atk-s0201a1:440_6": "Tena diṭṭho pana so tāvadeva pahīyati diṭṭhavisena diṭṭhasattānaṁ jīvitaṁ viya. Ayamassa pahānābhisamayo.",
  "atk-s0201a1:441_0": "Antamakāsi dukkhassāti evaṁ arahattamaggena sammā mānassa diṭṭhattā pahīnattā ca ye ime ‘‘kāyabandhanassa anto jīrati (cūḷava. 278). Haritantaṁ vā’’ti (ma. ni.",
  "atk-s0201a1:441_1": "1.304) evaṁ vuttaantimamariyādanto ca, ‘‘antamidaṁ, bhikkhave, jīvikāna’’nti (itivu. 91; saṁ. ni.",
  "atk-s0201a1:441_2": "3.80) evaṁ vuttalāmakanto ca, ‘‘sakkāyo eko anto’’ti (a. ni.",
  "atk-s0201a1:441_3": "6.61) evaṁ vuttakoṭṭhāsanto ca,",
  "atk-s0201a1:441_4": "‘‘esevanto dukkhassa sabbapaccayasaṅkhayā’’ti (saṁ. ni.",
  "atk-s0201a1:441_5": "2.51) evaṁ vuttakoṭanto cāti evaṁ cattāro antā,",
  "atk-s0201a1:441_6": "tesu sabbasseva vaṭṭadukkhassa antaṁ catutthakoṭisaṅkhātaṁ antimakoṭisaṅkhātaṁ antamakāsi paricchedaṁ parivaṭumaṁ akāsi.",
  "atk-s0201a1:441_7": "Antimasamussayamattāvasesaṁ dukkhaṁ akāsīti vuttaṁ hoti.",
  "atk-s0201a1:442_0": "Attamanā te bhikkhūti sakamanā tuṭṭhamanā,",
  "atk-s0201a1:442_1": "pītisomanassehi vā sampayuttamanā hutvā.",
  "atk-s0201a1:442_2": "Bhagavato bhāsitaṁ abhinandunti idaṁ dukkhassa antakiriyāpariyosānaṁ bhagavato bhāsitaṁ sukathitaṁ sulapitaṁ,",
  "atk-s0201a1:442_3": "evametaṁ bhagavā evametaṁ sugatāti matthakena sampaṭicchantā abbhanumodiṁsūti.",
  "atk-s0201a1:443_0": "Sesamettha yaṁ na vuttaṁ,",
  "atk-s0201a1:443_1": "taṁ pubbe vuttattā ca suviññeyyattā ca na vuttaṁ.",
  "atk-s0201a1:443_2": "Tasmā sabbaṁ vuttānusārena anupadaso paccavekkhitabbaṁ.",
  "atk-s0201a1:444_0": "Bhāvanāpahātabbaāsavavaṇṇanā niṭṭhitā.",
  "atk-s0201a1:445_0": "Papañcasūdaniyā majjhimanikāyaṭṭhakathāya",
  "atk-s0201a1:446_0": "Sabbāsavasuttavaṇṇanā niṭṭhitā.",
  "atk-s0201a1:447_0": "3. Dhammadāyādasuttavaṇṇanā",
  "atk-s0201a1:448_0": "29.Evaṁme sutanti dhammadāyādasuttaṁ.",
  "atk-s0201a1:448_1": "Yasmā panassa aṭṭhuppattiko nikkhepo,",
  "atk-s0201a1:448_2": "tasmā taṁ dassetvā vassa apubbapadavaṇṇanaṁ karissāma.",
  "atk-s0201a1:448_3": "Katarāya ca panidaṁ aṭṭhuppattiyā nikkhittanti. Lābhasakkāre.",
  "atk-s0201a1:448_4": "Bhagavato kira mahālābhasakkāro uppajji.",
  "atk-s0201a1:448_5": "Yathā taṁ cattāro asaṅkhyeyye pūritadānapāramīsañcayassa.",
  "atk-s0201a1:448_6": "Sabbadisāsu yamakamahāmegho vuṭṭhahitvā mahoghaṁ viya sabbapāramiyo ekasmiṁ attabhāve vipākaṁ dassāmāti sampiṇḍitā viya lābhasakkāramahoghaṁ nibbattayiṁsu.",
  "atk-s0201a1:448_7": "Tato tato annapānayānavatthamālāgandhavilepanādihatthā khattiyabrāhmaṇādayo āgantvā – ‘‘kahaṁ buddho, kahaṁ bhagavā, kahaṁ devadevo, narāsabho,",
  "atk-s0201a1:448_8": "purisasīho’’ti bhagavantaṁ pariyesanti.",
  "atk-s0201a1:448_9": "Sakaṭasatehipi paccaye āharitvā okāsaṁ alabhamānā samantā gāvutappamāṇampi sakaṭadhurena sakaṭadhuramāhaccatiṭṭhanti ceva anubandhanti ca.",
  "atk-s0201a1:448_10": "Andhakavindabrāhmaṇādayo viya.",
  "atk-s0201a1:448_11": "Sabbaṁ khandhake tesu tesu suttesu ca āgatanayeneva veditabbaṁ. Yathā ca bhagavato, evaṁ bhikkhusaṅghassāpi.",
  "atk-s0201a1:449_0": "Vuttampi cetaṁ – ‘‘tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ,",
  "atk-s0201a1:449_1": "bhikkhusaṅghopi kho sakkato hoti…pe… parikkhārāna’’nti (udā. 14). Tathā – ‘‘yāvatā kho, cunda,",
  "atk-s0201a1:449_2": "etarahi saṅgho vā gaṇo vā loke uppanno, nāhaṁ, cunda,",
  "atk-s0201a1:449_3": "aññaṁ ekasaṅghampi samanupassāmi, evaṁ lābhaggayasaggapattaṁ, yathariva, cunda, bhikkhusaṅgho’’ti (dī. ni. 3.176).",
  "atk-s0201a1:450_0": "Svāyaṁ bhagavato ca bhikkhusaṅghassa ca uppanno lābhasakkāro ekato hutvā dvinnaṁ mahānadīnaṁ udakamiva appameyyo ahosi.",
  "atk-s0201a1:450_1": "Kamena bhikkhū paccayagarukā paccayabāhulikā ahesuṁ.",
  "atk-s0201a1:450_2": "Pacchābhattampi telamadhuphāṇitādīsu āhaṭesu gaṇḍiṁyeva paharitvā ‘‘amhākaṁ ācariyassa detha,",
  "atk-s0201a1:450_3": "upajjhāyassa dethā’’ti uccāsaddamahāsaddaṁ karonti.",
  "atk-s0201a1:450_4": "Sā ca nesaṁ pavatti bhagavatopi pākaṭā ahosi.",
  "atk-s0201a1:450_5": "Tato bhagavā ananucchavikanti dhammasaṁvegaṁ uppādetvā cintesi –",
  "atk-s0201a1:451_0": "‘‘Paccayā akappiyāti na sakkā sikkhāpadaṁ paññapetuṁ.",
  "atk-s0201a1:451_1": "Paccayapaṭibaddhā hi kulaputtānaṁ samaṇadhammavutti.",
  "atk-s0201a1:451_2": "Handāhaṁ dhammadāyādapaṭipadaṁ desemi.",
  "atk-s0201a1:451_3": "Sā sikkhākāmānaṁ kulaputtānaṁ sikkhāpadapaññatti viya bhavissati nagaradvāre ṭhapitasabbakāyikaādāso viya ca,",
  "atk-s0201a1:451_4": "yathā hi nagaradvāre ṭhapite sabbakāyike ādāse cattāro vaṇṇā attano chāyaṁ disvā vajjaṁ pahāya niddosā honti,",
  "atk-s0201a1:451_5": "evameva sikkhākāmā kulaputtā payogamaṇḍanena attānaṁ maṇḍetukāmā imaṁ sabbakāyikādāsūpamaṁ desanaṁ āvajjitvā āmisadāyādapaṭipadaṁ vajjetvā dhammadāyādapaṭipadaṁ pūrentā khippameva jātijarāmaraṇassa antaṁ karissantī’’ti.",
  "atk-s0201a1:451_6": "Imissā aṭṭhuppattiyā idaṁ suttaṁ abhāsi.",
  "atk-s0201a1:452_0": "Tattha dhammadāyādā me, bhikkhave, bhavatha,",
  "atk-s0201a1:452_1": "mā āmisadāyādāti dhammassa me dāyādā, bhikkhave, bhavatha, mā āmisassa. Yo mayhaṁ dhammo, tassa paṭiggāhakā bhavatha, yañca kho mayhaṁ āmisaṁ,",
  "atk-s0201a1:452_2": "tassa mā paṭiggāhakā bhavathāti vuttaṁ hoti.",
  "atk-s0201a1:452_3": "Tattha dhammopi duvidho – nippariyāyadhammo, pariyāyadhammoti.",
  "atk-s0201a1:452_4": "Āmisampi duvidhaṁ – nippariyāyāmisaṁ, pariyāyāmisanti. Kathaṁ?",
  "atk-s0201a1:452_5": "Maggaphalanibbānabhedo hi navavidhopi lokuttaradhammo nippariyāyadhammo nibbattitadhammo,",
  "atk-s0201a1:452_6": "na yena kenaci pariyāyena kāraṇena vā lesena vā dhammo.",
  "atk-s0201a1:452_7": "Yaṁ panidaṁ vivaṭṭūpanissitaṁ kusalaṁ, seyyathidaṁ,",
  "atk-s0201a1:452_8": "idhekacco vivaṭṭaṁ patthento dānaṁ deti, sīlaṁ samādiyati, uposathakammaṁ karoti,",
  "atk-s0201a1:452_9": "gandhamālādīhi vatthupūjaṁ karoti,",
  "atk-s0201a1:452_10": "dhammaṁ suṇāti deseti jhānasamāpattiyo nibbatteti,",
  "atk-s0201a1:452_11": "evaṁ karonto anupubbena nippariyāyadhammaṁ amataṁ nibbānaṁ paṭilabhati, ayaṁ pariyāyadhammo.",
  "atk-s0201a1:452_12": "Tathā cīvarādayo cattāro paccayā nippariyāyāmisameva,",
  "atk-s0201a1:452_13": "na aññena pariyāyena kāraṇena vā lesena vā āmisaṁ.",
  "atk-s0201a1:452_14": "Yaṁ panidaṁ vaṭṭagāmikusalaṁ, seyyathidaṁ,",
  "atk-s0201a1:452_15": "idhekacco vaṭṭaṁ patthento sampattibhavaṁ icchamāno dānaṁ deti…pe… samāpattiyo nibbatteti,",
  "atk-s0201a1:452_16": "evaṁ karonto anupubbena devamanussasampattiṁ paṭilabhati, idaṁ pariyāyāmisaṁ nāma.",
  "atk-s0201a1:453_0": "Tattha nippariyāyadhammopi bhagavatoyeva santako.",
  "atk-s0201a1:453_1": "Bhagavatā hi kathitattā bhikkhū maggaphalanibbānāni adhigacchanti.",
  "atk-s0201a1:453_2": "Vuttampi cetaṁ ‘‘so hi brāhmaṇa bhagavā anuppannassa maggassa uppādetā,",
  "atk-s0201a1:453_3": "asañjātassa maggassa sañjanetā,",
  "atk-s0201a1:453_4": "anakkhātassa maggassa akkhātā,",
  "atk-s0201a1:453_5": "maggaññū maggavidū maggakovido.",
  "atk-s0201a1:453_6": "Maggānugā ca pana etarahi sāvakā viharanti pacchā samannāgatā’’ti (ma. ni. 3.79) ca – ‘‘so hāvuso, bhagavā jānaṁ jānāti,",
  "atk-s0201a1:453_7": "passaṁ passati cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato’’ti (ma. ni. 1.203) ca.",
  "atk-s0201a1:453_8": "Pariyāyadhammopi bhagavatoyeva santako.",
  "atk-s0201a1:453_9": "Bhagavatā hi kathitattā evaṁ jānanti ‘‘vivaṭṭaṁ patthetvā dānaṁ dento…pe… samāpattiyo nibbattento anukkamena amataṁ nibbānaṁ paṭilabhatī’’ti.",
  "atk-s0201a1:453_10": "Nippariyāyāmisampi ca bhagavatoyeva santakaṁ.",
  "atk-s0201a1:453_11": "Bhagavatā hi anuññātattāyeva bhikkhūhi jīvakavatthuṁ ādiṁ katvā paṇītacīvaraṁ laddhaṁ. Yathāha ‘‘anujānāmi, bhikkhave, gahapaticīvaraṁ. Yo icchati, paṁsukūliko hotu, yo icchati, gahapaticīvaraṁ sādiyatu. Itarītarenapāhaṁ, bhikkhave,",
  "atk-s0201a1:453_12": "santuṭṭhiṁyeva vaṇṇemī’’ti (mahāva. 337).",
  "atk-s0201a1:454_0": "Pubbe ca bhikkhū paṇītapiṇḍapātaṁ nālatthuṁ.",
  "atk-s0201a1:454_1": "Sapadānapiṇḍiyālopabhojanā evāhesuṁ.",
  "atk-s0201a1:454_2": "Tehi rājagahe viharantena bhagavatā – ‘‘anujānāmi, bhikkhave,",
  "atk-s0201a1:454_3": "saṅghabhattaṁ uddesabhattaṁ nimantanaṁ salākabhattaṁ pakkhikaṁ uposathikaṁ pāṭipadika’’nti (cūḷava.",
  "atk-s0201a1:454_4": "325) evaṁ anuññātattāyeva paṇītabhojanaṁ laddhaṁ. Tathā senāsanaṁ.",
  "atk-s0201a1:454_5": "Pubbe hi akatapabbhārarukkhamūlādisenāsanāyeva bhikkhū ahesuṁ. Te ‘‘anujānāmi, bhikkhave, pañca leṇānī’’ti (cūḷava.",
  "atk-s0201a1:454_6": "294) evaṁ bhagavatā anuññātattāyeva vihāro aḍḍhayogo pāsādo hammiyaṁ guhāti imāni senāsanāni labhiṁsu.",
  "atk-s0201a1:454_7": "Pubbe ca muttaharītakeneva bhesajjaṁ akaṁsu.",
  "atk-s0201a1:454_8": "Te bhagavatāyeva – ‘‘anujānāmi, bhikkhave, pañca bhesajjāni, seyyathidaṁ, sappi, navanītaṁ, telaṁ, madhu, phāṇita’’nti (mahāva.",
  "atk-s0201a1:454_9": "260) evamādinā nayena anuññātattā nānābhesajjāni labhiṁsu.",
  "atk-s0201a1:455_0": "Pariyāyāmisampi bhagavatoyeva santakaṁ.",
  "atk-s0201a1:455_1": "Bhagavatā hi kathitattā yeva jānanti – ‘‘sampattibhavaṁ patthento dānaṁ datvā sīlaṁ…pe… samāpattiyo nibbattetvā anukkamena pariyāyāmisaṁ dibbasampattiṁ manussasampattiṁ paṭilabhatī’’ti. Tadeva,",
  "atk-s0201a1:455_2": "yasmā nippariyāyadhammopi pariyāyadhammopi nippariyāyāmisampi pariyāyāmisampi bhagavatoyeva santakaṁ,",
  "atk-s0201a1:455_3": "tasmā tattha attano sāmibhāvaṁ dassento āha – ‘‘dhammadāyādā me, bhikkhave, bhavatha mā āmisadāyādā’’ti.",
  "atk-s0201a1:456_0": "Yo mayhaṁ santako duvidhopi dhammo, tassa dāyādā bhavatha.",
  "atk-s0201a1:456_1": "Yañca kho etaṁ mayhameva santakaṁ āmisaṁ, tassa dāyādā mā bhavatha.",
  "atk-s0201a1:456_2": "Dhammakoṭṭhāsasseva sāmino bhavatha, mā āmisakoṭṭhāsassa.",
  "atk-s0201a1:456_3": "Yo hi jinasāsane pabbajitvā paccayaparamo viharati catūsu taṇhuppādesu sandissamāno nikkhittadhuro dhammānudhammappaṭipattiyaṁ, ayaṁ āmisadāyādo nāma. Tādisā mā bhavatha.",
  "atk-s0201a1:456_4": "Yo pana anuññātapaccayesu appicchatādīni nissāya paṭisaṅkhā sevamāno paṭipattiparamo viharati catūsu ariyavaṁsesu sandissamāno, ayaṁ dhammadāyādo nāma.",
  "atk-s0201a1:456_5": "Tādisā bhavathāti vuttaṁ hoti.",
  "atk-s0201a1:457_0": "Idāni yesaṁ tattha etadahosi,",
  "atk-s0201a1:457_1": "bhavissati vā anāgatamaddhānaṁ ‘‘kiṁ nu kho bhagavā sāvakānaṁ alābhatthiko evamāhā’’ti,",
  "atk-s0201a1:457_2": "tesaṁ atipaṇītalābhatthiko ahaṁ evaṁ vadāmīti dassetumāha atthi me tumhesu…pe… no āmisadāyādāti.",
  "atk-s0201a1:458_0": "Tassāyamattho – atthi me tumhesu anukampā anuddayā hitesitā,",
  "atk-s0201a1:458_1": "kena nu kho kāraṇena kena upāyena sāvakā dhammadāyādā assu dhammakoṭṭhāsasāmino, no āmisadāyādāti. Ayaṁ pana adhippāyo,",
  "atk-s0201a1:458_2": "passati kira bhagavā āmisagarukānaṁ āmise upakkhalitānaṁ atītakāle tāva kapilassa bhikkhuno,",
  "atk-s0201a1:458_3": "‘‘saṅghāṭipi ādittā hotī’’tiādinā (pārā. 230; saṁ. ni.",
  "atk-s0201a1:458_4": "2.218) nayena āgatapāpabhikkhubhikkhunīsikkhamānādīnañca anekasatānaṁ apāyaparipūraṇattaṁ attano sāsane pabbajitānañca devadattādīnaṁ.",
  "atk-s0201a1:458_5": "Dhammagarukānaṁ pana sāriputtamoggallānamahākassapādīnaṁ abhiññāpaṭisambhidādiguṇappaṭilābhaṁ.",
  "atk-s0201a1:458_6": "Tasmā tesaṁ apāyā parimuttiṁ sabbaguṇasampattiñca icchanto āha – ‘‘atthi me tumhesu anukampā kinti me sāvakā dhammadāyādā bhaveyyuṁ, no āmisadāyādā’’ti.",
  "atk-s0201a1:458_7": "Paccayagaruko ca catuparisantare kūṭakahāpaṇo viya nibbutaṅgāro viya ca nittejo nippabho hoti.",
  "atk-s0201a1:458_8": "Tato vivattitacitto dhammagaruko tejavā sīhova abhibhuyyacārī,",
  "atk-s0201a1:458_9": "tasmāpi evamāha – ‘‘atthi me…pe… no āmisadāyādā’’ti.",
  "atk-s0201a1:459_0": "Evaṁ ‘‘dhammadāyādā me, bhikkhave, bhavatha,",
  "atk-s0201a1:459_1": "mā āmisadāyādā’’ti idaṁ anukampāya paṇītataraṁ lābhaṁ icchantena vuttaṁ,",
  "atk-s0201a1:459_2": "no alābhatthikenāti sāvetvā idāni imassa ovādassa akaraṇe ādīnavaṁ dassento āha ‘‘tumhe ca me,",
  "atk-s0201a1:459_3": "bhikkhave…pe… no dhammadāyādā’’ti.",
  "atk-s0201a1:459_4": "Tattha tumhepi tena ādiyā bhaveyyāthāti tumhepi tena āmisadāyādabhāvena no dhammadāyādabhāvena ādiyā bhaveyyātha.",
  "atk-s0201a1:459_5": "Apadisitabbā visuṁ kātabbā vavatthapetabbā,",
  "atk-s0201a1:459_6": "viññūhi gārayhā bhaveyyāthāti vuttaṁ hoti. Kinti?",
  "atk-s0201a1:459_7": "Āmisadāyādā satthusāvakā viharanti, no dhammadāyādāti.",
  "atk-s0201a1:460_0": "Ahampi tena ādiyo bhaveyyanti ahampi tena tumhākaṁ āmisadāyādabhāvena no dhammadāyādabhāvena gārayho bhaveyyaṁ. Kinti? Āmisa…pe… dāyādāti.",
  "atk-s0201a1:460_1": "Idaṁ bhagavā tesaṁ atīva mudukaraṇatthamāha.",
  "atk-s0201a1:460_2": "Ayañhi ettha adhippāyo – sace, bhikkhave, tumhe āmisalolā carissatha,",
  "atk-s0201a1:460_3": "tattha viññū maṁ garahissanti ‘‘kathañhi nāma sabbaññū samāno attano sāvake dhammadāyāde no āmisadāyāde kātuṁ na sakkotī’’ti.",
  "atk-s0201a1:460_4": "Seyyathāpi nāma anākappasampanne bhikkhū disvā ācariyupajjhāye garahanti ‘‘kassime saddhivihārikā, kassantevāsikā’’ti;",
  "atk-s0201a1:460_5": "seyyathā vā pana kulakumārake vā kulakumārikāyo vā dussīle pāpadhamme disvā mātāpitaro garahanti ‘‘kassime puttā, kassa dhītaro’’ti;",
  "atk-s0201a1:460_6": "evameva maṁ viññū garahissanti ‘‘kathañhi nāma sabbaññū samāno attano sāvake dhammadāyāde no āmisadāyāde kātuṁ na sakkotī’’ti.",
  "atk-s0201a1:461_0": "Evaṁ imassa ovādassa akaraṇe ādīnavaṁ dassetvā karaṇe ānisaṁsaṁ dassento tumhe ca metiādimāha.",
  "atk-s0201a1:461_1": "Tattha ahampi tena na ādiyo bhaveyyanti seyyathāpi nāma vattaparipūrake daharabhikkhū uddesaparipucchāsampanne vassasatikatthere viya ākappasampanne disvā, kassa saddhivihārikā, kassantevāsikāti, asukassāti, ‘‘patirūpaṁ therassa,",
  "atk-s0201a1:461_2": "paṭibalo vata ovadituṁ anusāsitu’’nti ācariyupajjhāyā na ādiyā na gārayhā bhavanti,",
  "atk-s0201a1:461_3": "evameva ahampi tena tumhākaṁ dhammadāyādabhāvena no āmisadāyādabhāvena kassa sāvakā nālakapaṭipadaṁ tuvaṭṭakapaṭipadaṁ candūpamapaṭipadaṁ rathavinītapaṭipadaṁ mahāgosiṅgasālapaṭipadaṁ mahāsuññatapaṭipadaṁ paṭipannā catupaccayasantosabhāvanārāmaariyavaṁsesu sakkhibhūtā paccayagedhato vivattamānasā abbhā muttacandasamā viharantīti;",
  "atk-s0201a1:461_4": "‘‘samaṇassa gotamassā’’ti vutte ‘‘sabbaññū vata bhagavā,",
  "atk-s0201a1:461_5": "asakkhi vata sāvake āmisadāyādapaṭipadaṁ chaḍḍāpetvā dhammadāyādapaṭipattipūrake kātu’’nti viññūnaṁ na ādiyo na gārayho bhaveyyanti.",
  "atk-s0201a1:461_6": "Evamimasmiṁ pade adhippāyaṁ ñatvā sesaṁ kaṇhapakkhe vuttanayapaccanīkena veditabbaṁ.",
  "atk-s0201a1:461_7": "Evaṁ imassa ovādassa karaṇe ānisaṁsaṁ dassetvā idāni taṁ ovādaṁ niyyātento āha – ‘‘tasmā tiha me,",
  "atk-s0201a1:461_8": "bhikkhave…pe… no āmisadāyādā’’ti.",
  "atk-s0201a1:462_0": "30.",
  "atk-s0201a1:462_1": "Evamimaṁ ovādaṁ niyyātetvā idāni tassā dhammadāyādapaṭipattiyā paripūrakāriṁ thometuṁ idhāhaṁ, bhikkhavetiādimāha.",
  "atk-s0201a1:462_2": "Bhagavato hi thomanaṁ sutvāpi hontiyeva tadatthāya paṭipajjitāro.",
  "atk-s0201a1:463_0": "Tattha idhāti nipātapadametaṁ. Bhuttāvīti bhuttavā,",
  "atk-s0201a1:463_1": "katabhattakiccoti vuttaṁ hoti.",
  "atk-s0201a1:463_2": "Pavāritoti yāvadatthapavāraṇāya pavārito,",
  "atk-s0201a1:463_3": "yāvadatthaṁ bhuñjitvā paṭikkhittabhojano tittovāti vuttaṁ hoti.",
  "atk-s0201a1:463_4": "Catubbidhā hi pavāraṇā vassaṁvuṭṭhapavāraṇā paccayapavāraṇā anatirittapavāraṇā yāvadatthapavāraṇāti. Tattha, ‘‘anujānāmi bhikkhave,",
  "atk-s0201a1:463_5": "vassaṁvuṭṭhānaṁ bhikkhūnaṁ tīhi ṭhānehi pavāretu’’nti (mahāva.",
  "atk-s0201a1:463_6": "209) ayaṁ vassaṁvuṭṭhapavāraṇā. ‘‘Icchāmahaṁ, bhante,",
  "atk-s0201a1:463_7": "saṅghaṁ catumāsaṁ bhesajjena pavāretu’’nti (pāci.",
  "atk-s0201a1:463_8": "303) ca ‘‘aññatra punapavāraṇāya aññatra niccapavāraṇāyā’’ti (pāci. 307) ca ayaṁ paccayapavāraṇā.",
  "atk-s0201a1:463_9": "‘‘Pavārito nāma asanaṁ paññāyati, bhojanaṁ paññāyati, hatthapāse ṭhito abhiharati, paṭikkhepo paññāyati, eso pavārito nāmā’’ti (pāci. 239) ayaṁ anatirittapavāraṇā.",
  "atk-s0201a1:463_10": "‘‘Paṇītena khādanīyena bhojanīyena sahatthā santappesi sampavāresī’’ti (dī. ni. 1.297, 358) ayaṁ yāvadatthapavāraṇā. Ayamidha adhippetā.",
  "atk-s0201a1:463_11": "Tena vuttaṁ ‘‘pavāritoti yāvadatthapavāraṇāya pavārito’’ti.",
  "atk-s0201a1:464_0": "Paripuṇṇoti bhojanena paripuṇṇo.",
  "atk-s0201a1:464_1": "Pariyositoti pariyositabhojano, uttarapadalopo daṭṭhabbo . Yāvatakaṁ bhuñjitabbaṁ, tāvatakaṁ bhuttaṁ hoti,",
  "atk-s0201a1:464_2": "avasitā me bhojanakiriyāti attho. Suhitoti dhāto,",
  "atk-s0201a1:464_3": "jighacchādukkhābhāvena vā sukhitoti vuttaṁ hoti.",
  "atk-s0201a1:464_4": "Yāvadatthoti yāvatako me bhojanena attho, so sabbo pattoti.",
  "atk-s0201a1:464_5": "Ettha ca purimānaṁ tiṇṇaṁ pacchimāni sādhakāni. Yo hi pariyosito, so bhuttāvī hoti. Yo ca suhito,",
  "atk-s0201a1:464_6": "so yāvadatthapavāraṇāya pavārito. Yo yāvadattho, so paripuṇṇoti. Purimāni vā pacchimānaṁ. Yasmā hi bhuttāvī, tasmā pariyosito. Yasmā pavārito, tasmā suhito. Yasmā paripuṇṇo, tasmā yāvadatthoti.",
  "atk-s0201a1:464_7": "Sabbañcetaṁ parikappetvā vuttanti veditabbaṁ.",
  "atk-s0201a1:465_0": "Siyāti ekaṁse ca vikappane ca.",
  "atk-s0201a1:465_1": "‘‘Pathavīdhātu siyā ajjhattikā, siyā bāhirā’’ti (ma. ni. 3.349) ekaṁse.",
  "atk-s0201a1:465_2": "‘‘Siyā aññatarassa bhikkhuno āpatti vītikkamo’’ti (ma. ni. 3.39) vikappane. Idha ubhayampi vaṭṭati. Atirekova atirekadhammo. Tathā chaḍḍanīya dhammo. Adhiko ca chaḍḍetabbo ca,",
  "atk-s0201a1:465_3": "na aññaṁ kiñci kātabboti attho. Athāti tamhi kāle.",
  "atk-s0201a1:465_4": "Jighacchādubbalyaparetāti jighacchāya ca dubbalyena ca paretā phuṭṭhā anugatā ca aṭṭhapi dasapi divasāni.",
  "atk-s0201a1:465_5": "Tattha keci jighacchitāpi na dubbalā honti, sakkonti jighacchaṁ sahituṁ.",
  "atk-s0201a1:465_6": "Ime pana na tādisāti dassetuṁ ubhayamāha. Tyāhanti te ahaṁ.",
  "atk-s0201a1:465_7": "Sace ākaṅkhathāti yadi icchatha.",
  "atk-s0201a1:466_0": "Appahariteti apparuḷhaharite,",
  "atk-s0201a1:466_1": "yasmiṁ ṭhāne piṇḍapātajjhottharaṇena vinassanadhammāni tiṇāni natthi, tasminti attho.",
  "atk-s0201a1:466_2": "Tena nittiṇañca mahātiṇagahanaṁ ca,",
  "atk-s0201a1:466_3": "yattha sakaṭenapi chaḍḍite piṇḍapāte tiṇāni na vinassanti,",
  "atk-s0201a1:466_4": "tañca ṭhānaṁ pariggahitaṁ hoti.",
  "atk-s0201a1:466_5": "Bhūtagāmasikkhāpadassa hi avikopanatthametaṁ vuttaṁ.",
  "atk-s0201a1:467_0": "Appāṇaketi nippāṇake piṇḍapātajjhottharaṇena maritabbapāṇakarahite vā mahāudakakkhandhe.",
  "atk-s0201a1:467_1": "Parittodake eva hi bhattapakkhepena āḷulite sukhumapāṇakā maranti, na mahātaḷākādīsūti.",
  "atk-s0201a1:467_2": "Pāṇakānurakkhaṇatthañhi etaṁ vuttaṁ.",
  "atk-s0201a1:467_3": "Opilāpessāmīti nimujjāpessāmi.",
  "atk-s0201a1:468_0": "Tatrekassāti tesu dvīsu ekassa.",
  "atk-s0201a1:468_1": "Yo imaṁ dhammadesanaṁ suṭṭhu sutavā punappunaṁ āvajjeti ca ,",
  "atk-s0201a1:468_2": "taṁ sandhāyāha vuttaṁ kho panetanti.",
  "atk-s0201a1:468_3": "Ayaṁ vutta-saddo kesohāraṇepi dissati ‘‘kāpaṭiko māṇavo daharo vuttasiro’’tiādīsu (ma. ni. 2.426).",
  "atk-s0201a1:468_4": "Ropitepi ‘‘yathā sāradikaṁ bījaṁ,",
  "atk-s0201a1:468_5": "khette vuttaṁ virūhatī’’tiādīsu (jā. 1.3.31).",
  "atk-s0201a1:468_6": "Kathitepi ‘‘vuttamidaṁ bhagavatā, vuttamidaṁ arahatā’’tiādīsu. Idha pana kathite daṭṭhabbo.",
  "atk-s0201a1:468_7": "Kathitaṁ kho panetanti ayañhissa attho.",
  "atk-s0201a1:468_8": "Āmisaññataranti catunnaṁ paccayāmisānaṁ aññataraṁ, ekanti attho. Yadidanti nipāto,",
  "atk-s0201a1:468_9": "sabbaliṅgavibhattivacanesu tādisova tattha tattha atthato pariṇāmetabbo. Idha panāssa yo esoti attho. Yo eso piṇḍapāto nāma.",
  "atk-s0201a1:468_10": "Idaṁ āmisaññataranti vuttaṁ hoti. Yaṁnūnāhanti sādhu vatāhaṁ.",
  "atk-s0201a1:468_11": "Evanti yathā idāni imaṁ khaṇaṁ vītināmemi, evameva rattindivaṁ.",
  "atk-s0201a1:468_12": "Vītināmeyyanti khepeyyaṁ ativattāpeyyaṁ.",
  "atk-s0201a1:469_0": "So taṁ piṇḍapātanti so taṁ sadevakena lokena sirasā sampaṭicchitabbarūpaṁ sugatātirittampi piṇḍapātaṁ abhuñjitvā dhammadāyādabhāvaṁ ākaṅkhamāno ādittasīsūpamaṁ paccavekkhitvā teneva jighacchādubbalyena evaṁ taṁ rattindivaṁ vītināmeyya.",
  "atk-s0201a1:470_0": "Atha dutiyassāti imasmiṁ pana vāre esa saṅkhepo, sace so bhikkhu,",
  "atk-s0201a1:470_1": "yaṁnūnāhaṁ…pe… vītināmeyyanti cintento evampi cinteyya,",
  "atk-s0201a1:470_2": "pabbajitena kho vāḷamigākule araññe bhesajjaṁ viya pañcakāmaguṇavāḷākule gāme piṇḍapātopi dukkhaṁ pariyesituṁ.",
  "atk-s0201a1:470_3": "Ayaṁ pana piṇḍapāto iti pariyesanādīnavavimutto ca sugatātiritto cāti ubhato sujātakhattiyakumāro viya hoti,",
  "atk-s0201a1:470_4": "yehi ca pañcahi kāraṇehi piṇḍapāto na paribhuñjitabbo hoti. Seyyathidaṁ,",
  "atk-s0201a1:470_5": "puggalaṁ garahitvā na paribhuñjitabbo hoti ‘‘alajjipuggalassa santako’’ti.",
  "atk-s0201a1:470_6": "Aparisuddhauppattitāya na paribhuñjitabbo hoti ‘‘bhikkhuniparipācanaasantasambhāvanuppanno’’ti.",
  "atk-s0201a1:470_7": "Sāmikānukampāya na paribhuñjitabbo hoti ‘‘piṇḍapātasāmiko bhikkhu jighacchito’’ti.",
  "atk-s0201a1:470_8": "So dhāto tasseva antevāsikādīsu anukampāya na paribhuñjitabbo hoti ‘‘antevāsikā aññe vā tappaṭibaddhā jighacchitā’’ti, tepi dhātā suhitā,",
  "atk-s0201a1:470_9": "apica kho assaddhatāya na paribhuñjitabbo hoti ‘‘piṇḍapātasāmiko bhikkhu assaddho’’ti.",
  "atk-s0201a1:470_10": "Tehi ca kāraṇehi ayaṁ vimutto. Bhagavā hi lajjīnaṁ aggo,",
  "atk-s0201a1:470_11": "parisuddhuppattiko piṇḍapāto, bhagavā ca dhāto suhito,",
  "atk-s0201a1:470_12": "paccāsīsakopi añño puggalo natthi, ye loke saddhā,",
  "atk-s0201a1:470_13": "bhagavā tesaṁ aggoti evaṁ cintetvā ca so taṁ piṇḍapātaṁ bhuñjitvā…pe… vītināmeyya.",
  "atk-s0201a1:470_14": "Ettāvatā yopi abhuñjitvā samaṇadhammaṁ karoti,",
  "atk-s0201a1:470_15": "sopi bhuñjitabbakameva piṇḍapātaṁ na bhutto hoti.",
  "atk-s0201a1:470_16": "Yopi bhuñjitvā samaṇadhammaṁ karoti,",
  "atk-s0201a1:470_17": "sopi bhuñjitabbakameva bhutto hoti. Natthi piṇḍapāte viseso. Puggale pana atthi viseso.",
  "atk-s0201a1:470_18": "Tasmā taṁ dassento kiñcāpi sotiādimāha.",
  "atk-s0201a1:471_0": "Tattha kiñcāpīti anujānanappasaṁsanatthe nipāto. Kiṁ anujānāti?",
  "atk-s0201a1:471_1": "Tassa bhikkhuno taṁ anavajjaparibhogaṁ. Kiṁ pasaṁsati? Bhutvā samaṇadhammakaraṇaṁ.",
  "atk-s0201a1:471_2": "Idaṁ vuttaṁ hoti yadipi so bhikkhu evaṁ bhuñjitabbameva bhuñjitvā kātabbameva kareyya.",
  "atk-s0201a1:471_3": "Atha kho asuyeva me purimo bhikkhūti yo purimo bhikkhu tampi piṇḍapātaṁ paṭikkhipitvā samaṇadhammaṁ karoti,",
  "atk-s0201a1:471_4": "soyeva mama dvīsu sūresu sūrataro viya dvīsu paṇḍitesu paṇḍitataro viya ca pujjataro ca pāsaṁsataro ca,",
  "atk-s0201a1:471_5": "dutiyabhikkhuto atirekena pūjanīyo ca pasaṁsanīyo cāti vuttaṁ hoti.",
  "atk-s0201a1:472_0": "Idāni tamatthaṁ kāraṇena sādhento taṁ kissa hetūtiādimāha. Tassattho, tattha siyā tumhākaṁ,",
  "atk-s0201a1:472_1": "kasmā so bhikkhu bhagavato pujjataro ca pāsaṁsataro cāti?",
  "atk-s0201a1:472_2": "Tañhi tassāti yasmā taṁ piṇḍapātapaṭikkhipanaṁ tassa bhikkhuno dīgharattaṁ appicchatāya…pe… vīriyārambhāya saṁvattissati. Kathaṁ?",
  "atk-s0201a1:472_3": "Tassa hi sace aparena samayena paccayesu atricchatā vā pāpicchatā vā mahicchatā vā uppajjissati.",
  "atk-s0201a1:472_4": "Tato naṁ iminā piṇḍapātapaṭikkhepaṅkusena nivāressati ‘‘are tvaṁ sugatātirittampi piṇḍapātaṁ paṭikkhipitvā īdisaṁ icchaṁ uppādesī’’ti evaṁ paccavekkhamāno.",
  "atk-s0201a1:472_5": "Esa nayo asantuṭṭhiyā asaṁlekhassa cuppannassa nivāraṇe.",
  "atk-s0201a1:472_6": "Evaṁ tāvassa appicchatāya santuṭṭhiyā saṁlekhāya saṁvattissati.",
  "atk-s0201a1:473_0": "Subharatāyāti ettha ayaṁ saṁvaṇṇanā – idhekacco attanopi upaṭṭhākānampi dubbharo hoti dupposo.",
  "atk-s0201a1:473_1": "Ekacco attanopi upaṭṭhākānampi subharo hoti suposo. Kathaṁ?",
  "atk-s0201a1:473_2": "Yo hi ambilādīni laddhā anambilādīni pariyesati,",
  "atk-s0201a1:473_3": "aññassa ghare laddhaṁ aññassa ghare chaḍḍento sabbaṁ gāmaṁ vicaritvā rittapattova vihāraṁ pavisitvā nipajjati, ayaṁ attano dubbharo.",
  "atk-s0201a1:473_4": "Yo pana sālimaṁsodanādīnaṁ patte pūretvā dinnepi dummukhabhāvaṁ anattamanabhāvameva ca dasseti,",
  "atk-s0201a1:473_5": "tesaṁ vā sammukhāva taṁ piṇḍapātaṁ ‘‘kiṁ tumhehi dinna’’nti apasādento sāmaṇeragahaṭṭhādīnampi deti , ayaṁ upaṭṭhākānaṁ dubbharo.",
  "atk-s0201a1:473_6": "Etaṁ disvā manussā dūrato parivajjanti dubbharo bhikkhu na sakkā positunti.",
  "atk-s0201a1:473_7": "Yo pana yaṁkiñci lūkhaṁ vā paṇītaṁ vā laddhā tuṭṭhacittova bhuñjitvā vihāraṁ gantvā attano kammaṁ karoti, ayaṁ attano subharo.",
  "atk-s0201a1:473_8": "Yo ca paresampi appaṁ vā bahuṁ vā lūkhaṁ vā paṇītaṁ vā dānaṁ ahīḷetvā attamano vippasannamukho hutvā tesaṁ sammukhāva paribhuñjitvā yāti, ayaṁ upaṭṭhākānaṁ subharo.",
  "atk-s0201a1:473_9": "Etaṁ disvā manussā ativiya vissatthā honti – ‘‘amhākaṁ bhadanto subharo thokenapi tussati,",
  "atk-s0201a1:473_10": "mayameva naṁ posissāmā’’ti paṭiññaṁ katvā posenti.",
  "atk-s0201a1:474_0": "Tattha sace aparena samayena assa attano vā upaṭṭhākānaṁ vā dubbharatānayena cittaṁ uppajjissati.",
  "atk-s0201a1:474_1": "Tato naṁ iminā piṇḍapātapaṭikkhepaṅkusena nivāressati – ‘‘are tvaṁ sugatātirittampi piṇḍapātaṁ paṭikkhipitvā īdisaṁ cittaṁ uppādesī’’ti evaṁ paccavekkhamāno,",
  "atk-s0201a1:474_2": "evamassa subharatāya saṁvattissati.",
  "atk-s0201a1:474_3": "Sace panassa kosajjaṁ uppajjissati,",
  "atk-s0201a1:474_4": "tampi etenevaṅkusena nivāressati – ‘‘are tvaṁ nāma tadā sugatātirittampi piṇḍapātaṁ paṭikkhipitvā tathā jighacchādubbalyaparetopi samaṇadhammaṁ katvā ajja kosajjamanuyuñjasī’’ti evaṁ paccavekkhamāno,",
  "atk-s0201a1:474_5": "evamassa vīriyārambhāya saṁvattissati.",
  "atk-s0201a1:474_6": "Evamassa idaṁ piṇḍapātapaṭikkhipanaṁ dīgharattaṁ appicchatāya…pe… vīriyārambhāya saṁvattissati.",
  "atk-s0201a1:474_7": "Evamassime pañca guṇā paripūrā dasa kathāvatthūni paripūressanti.",
  "atk-s0201a1:475_0": "Kathaṁ?",
  "atk-s0201a1:475_1": "Atra hi pāḷiyaṁyeva appicchatāsantuṭṭhitāvīriyārambhavasena tīṇi āgatāni,",
  "atk-s0201a1:475_2": "sesāni sallekhena saṅgahitāni.",
  "atk-s0201a1:475_3": "Idañhi sabbakathāvatthūnaṁ nāmameva, yadidaṁ sallekho. Yathāha – ‘‘yā ca kho ayaṁ, ānanda,",
  "atk-s0201a1:475_4": "kathā abhisallekhikā cetovinīvaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṁvattati. Seyyathidaṁ, appicchakathā’’ti (ma. ni. 3.189, 192) vitthāro.",
  "atk-s0201a1:475_5": "Evaṁ ime pañca guṇā paripūrā dasa kathāvatthūni paripūressanti.",
  "atk-s0201a1:475_6": "Dasa kathāvatthūni paripūrāni tisso sikkhā paripūressanti.",
  "atk-s0201a1:476_0": "Kathaṁ?",
  "atk-s0201a1:476_1": "Etesu hi appicchakathā santosakathā asaṁsaggakathā sīlakathāti imā catasso kathā adhisīlasikkhāsaṅgahitāyeva .",
  "atk-s0201a1:476_2": "Pavivekakathā vīriyārambhakathā samādhikathāti imā tisso adhicittasikkhasaṅgahitā .",
  "atk-s0201a1:476_3": "Paññākathā vimuttikathā vimuttiñāṇadassanakathāti imā tisso adhipaññāsikkhāsaṅgahitāti.",
  "atk-s0201a1:476_4": "Evaṁ dasa kathāvatthūni paripūrāni tisso sikkhā paripūressanti.",
  "atk-s0201a1:476_5": "Tisso sikkhā paripūrā pañca asekkhadhammakkhandhe paripūressanti.",
  "atk-s0201a1:477_0": "Kathaṁ?",
  "atk-s0201a1:477_1": "Paripūrā hi adhisīlasikkhā asekkho sīlakkhandhoyeva hoti,",
  "atk-s0201a1:477_2": "adhicittasikkhā asekkho samādhikkhandho,",
  "atk-s0201a1:477_3": "adhipaññāsikkhā asekkhā paññā-vimutti-vimuttiñāṇadassanakkhandhā evāti evaṁ tisso sikkhā paripūrā pañca asekkhadhammakkhandhe paripūressanti.",
  "atk-s0201a1:477_4": "Pañca dhammakkhandhā paripūrā amataṁ nibbānaṁ paripūressanti.",
  "atk-s0201a1:477_5": "Seyyathāpi uparipabbate pāvussako mahāmegho abhivuṭṭho pabbatakandarasarasākhā paripūreti. Tā paripūrā kusobbhe, kusobbhā mahāsobbhe, mahāsobbhā kunnadiyo, kunnadiyo mahānadiyo,",
  "atk-s0201a1:477_6": "mahānadiyo mahāsamuddasāgaraṁ paripūrenti;",
  "atk-s0201a1:477_7": "evameva tassa bhikkhuno ime pañca guṇā paripūrā dasa kathāvatthuni ādiṁ katvā yāva amataṁ nibbānaṁ paripūressanti.",
  "atk-s0201a1:477_8": "Evamayaṁ bhikkhu dhammadāyādapaṭipadaṁ paṭipanno paramadhammadāyādaṁ labhatīti etamatthaṁ sampassamāno bhagavā ‘‘taṁ kissa hetu tañhi tassa, bhikkhave, bhikkhuno’’tiādimāha.",
  "atk-s0201a1:478_0": "Evaṁ tassa bhikkhuno pujjatarapāsaṁsatarabhāvaṁ kāraṇena sādhetvā idāni te bhikkhū tathattāya sanniyojento tasmā tiha me bhikkhavetiādimāha. Kiṁ vuttaṁ hoti,",
  "atk-s0201a1:478_1": "yasmā yo taṁ piṇḍapātaṁ bhuñjitvā samaṇadhammaṁ kareyya,",
  "atk-s0201a1:478_2": "so imehi pañcahi mūlaguṇehi paribāhiro. Yo pana abhuñjitvā kareyya,",
  "atk-s0201a1:478_3": "so imesaṁ bhāgī hoti – ‘‘tasmā tiha me,",
  "atk-s0201a1:478_4": "bhikkhave…pe… no āmisadāyādā’’ti.",
  "atk-s0201a1:479_0": "Idamavoca bhagavāti idaṁ nidānapariyosānato pabhuti yāva no āmisadāyādāti suttappadesaṁ bhagavā avoca.",
  "atk-s0201a1:479_1": "Idaṁ vatvāna sugatoti idañca suttappadesaṁ vatvāva sobhanāya paṭipadāya gatattā sugatoti saṅkhaṁ pattoyeva bhagavā.",
  "atk-s0201a1:479_2": "Uṭṭhāyāsanā vihāraṁ pāvisī paññattavarabuddhāsanato uṭṭhahitvā vihāraṁ attano mahāgandhakuṭiṁ pāvisi asambhinnāya eva parisāya. Kasmā dhammathomanatthaṁ.",
  "atk-s0201a1:480_0": "Buddhā kira apariniṭṭhitāya desanāya vihāraṁ pavisantā dvīhi kāraṇehi pavisanti puggalathomanatthaṁ vā dhammathomanatthaṁ vā.",
  "atk-s0201a1:480_1": "Puggalathomanatthaṁ pavisanto evaṁ cintesi – ‘‘imaṁ mayā saṁkhittena uddesaṁ uddiṭṭhaṁ, vitthārena avibhattaṁ,",
  "atk-s0201a1:480_2": "dhammapaṭiggāhakā bhikkhū uggahetvā ānandaṁ vā kaccānaṁ vā upasaṅkamitvā pucchissanti,",
  "atk-s0201a1:480_3": "te mayhaṁ ñāṇena saṁsandetvā kathessanti,",
  "atk-s0201a1:480_4": "tato dhammapaṭiggāhakā puna maṁ pucchissanti, tesaṁ ahaṁ sukathitaṁ, bhikkhave,",
  "atk-s0201a1:480_5": "ānandena sukathitaṁ kaccānena,",
  "atk-s0201a1:480_6": "maṁ cepi tumhe etamatthaṁ puccheyyātha,",
  "atk-s0201a1:480_7": "ahampi naṁ evameva byākareyyanti evaṁ te puggale thomessāmi,",
  "atk-s0201a1:480_8": "tato tesu gāravaṁ janetvā bhikkhū upasaṅkamissanti,",
  "atk-s0201a1:480_9": "tepi bhikkhū atthe ca dhamme ca niyojessanti,",
  "atk-s0201a1:480_10": "te tehi niyojitā tisso sikkhā paripūrentā dukkhassantaṁ karissantī’’ti.",
  "atk-s0201a1:481_0": "Dhammathomanatthaṁ pavisanto evaṁ cintesi,",
  "atk-s0201a1:481_1": "yathā idheva cintesi – ‘‘mayi vihāraṁ paviṭṭhe tameva āmisadāyādaṁ garahanto dhammadāyādañca thomento imissaṁyeva parisati nisinno sāriputto dhammaṁ desessati,",
  "atk-s0201a1:481_2": "evaṁ dvinnampi amhākaṁ ekajjhāsayāya matiyā desitā ayaṁ desanā aggā ca garukā ca bhavissati pāsāṇacchattasadisā.",
  "atk-s0201a1:481_3": "Caturoghanittharaṇaṭṭhena titthe ṭhapitā nāvā viya maggagamanaṭṭhena catuyuttaājaññaratho viya ca bhavissati.",
  "atk-s0201a1:481_4": "Yathā ca ‘evaṁ karontassa ayaṁ daṇḍo’ti parisati āṇaṁ ṭhapetvā uṭṭhāyāsanā pāsādaṁ āruḷhe rājini tattheva nisinno senāpati taṁ raññā ṭhapitaṁ āṇaṁ pavatteti;",
  "atk-s0201a1:481_5": "evampi mayā ṭhapitaṁ desanaṁ imissaṁyeva parisati nisinno sāriputto thometvā desessati,",
  "atk-s0201a1:481_6": "evaṁ dvinnampi amhākaṁ matiyā desitā ayaṁ desanā balavatarā majjhanhikasūriyo viya pajjalissatī’’ti.",
  "atk-s0201a1:481_7": "Evamidha dhammathomanatthaṁ uṭṭhāyāsanā vihāraṁ pāvisi.",
  "atk-s0201a1:482_0": "Īdisesu ca ṭhānesu bhagavā nisinnāsaneyeva antarahito cittagatiyā vihāraṁ pavisatīti veditabbo.",
  "atk-s0201a1:482_1": "Yadi hi kāyagatiyā gaccheyya,",
  "atk-s0201a1:482_2": "sabbā parisā bhagavantaṁ parivāretvā gaccheyya,",
  "atk-s0201a1:482_3": "sā ekavāraṁ bhinnā puna dussannipātā bhaveyyāti bhagavā cittagatiyā eva pāvisi.",
  "atk-s0201a1:483_0": "31.",
  "atk-s0201a1:483_1": "Evaṁ paviṭṭhe pana bhagavati bhagavato adhippāyānurūpaṁ taṁ dhammaṁ thometukāmo tatra khoāyasmā sāriputto…pe…etadavoca.",
  "atk-s0201a1:483_2": "Tattha āyasmāti piyavacanametaṁ.",
  "atk-s0201a1:483_3": "Sāriputtoti tassa therassa nāmaṁ, tañca kho mātito, na pitito.",
  "atk-s0201a1:483_4": "Rūpasāriyā hi brāhmaṇiyā so putto, tasmā sāriputtoti vuccati.",
  "atk-s0201a1:483_5": "Acirapakkantassāti pakkantassa sato nacirena. Āvuso,",
  "atk-s0201a1:483_6": "bhikkhaveti ettha pana buddhā bhagavanto sāvake ālapantā bhikkhaveti ālapanti.",
  "atk-s0201a1:483_7": "Sāvakā pana buddhehi sadisā mā homāti āvusoti paṭhamaṁ vatvā pacchā bhikkhaveti bhaṇanti.",
  "atk-s0201a1:483_8": "Buddhehi ca ālapito bhikkhusaṅgho bhadanteti paṭivacanaṁ deti, sāvakehi āvusoti.",
  "atk-s0201a1:484_0": "Kittāvatānu kho,",
  "atk-s0201a1:484_1": "āvusoti ettha kittāvatāti paricchedavacanaṁ, kittakenāti vuttaṁ hoti. Nukāro pucchāyaṁ. Khokāro nipātamattaṁ.",
  "atk-s0201a1:484_2": "Satthu pavivittassa viharatoti,",
  "atk-s0201a1:484_3": "tīhi vivekehi kāyacittaupadhivivekehi satthuno viharantassa.",
  "atk-s0201a1:484_4": "Vivekaṁ nānusikkhantīti tiṇṇaṁ vivekānaṁ aññatarampi nānusikkhanti,",
  "atk-s0201a1:484_5": "āmisadāyādāva hontīti imamatthaṁ āyasmā sāriputto bhikkhū pucchi. Esa nayo sukkapakkhepi.",
  "atk-s0201a1:485_0": "Evaṁ vutte tamatthaṁ sotukāmā bhikkhū dūratopi khotiādimāhaṁsu.",
  "atk-s0201a1:485_1": "Tattha dūratopīti tiroraṭṭhatopi tirojanapadatopi anekayojanagaṇanatopīti vuttaṁ hoti. Santiketi samīpe. Aññātunti jānituṁ bujjhituṁ.",
  "atk-s0201a1:485_2": "Āyasmantaṁyeva sāriputtaṁ paṭibhātūti āyasmatoyeva sāriputtassa bhāgo hotu,",
  "atk-s0201a1:485_3": "āyasmā pana sāriputto attano bhāgaṁ katvā vibhajatūti vuttaṁ hoti.",
  "atk-s0201a1:485_4": "Āyasmato hi bhāgo yadidaṁ atthakkhānaṁ,",
  "atk-s0201a1:485_5": "amhākaṁ pana savanaṁ bhāgoti ayamettha adhippāyo, evaṁ saddalakkhaṇena sameti.",
  "atk-s0201a1:485_6": "Keci pana bhaṇanti ‘‘paṭibhātūti dissatū’’ti. Apare ‘‘upaṭṭhātū’’ti.",
  "atk-s0201a1:485_7": "Dhāressantīti uggahessanti pariyāpuṇissanti.",
  "atk-s0201a1:485_8": "Tato nesaṁ kathetukāmo thero tena hītiādimāha. Tattha tenāti kāraṇavacanaṁ. Hikāro nipāto. Yasmā sotukāmāttha,",
  "atk-s0201a1:485_9": "yasmā ca mayhaṁ bhāraṁ āropayittha, tasmā suṇāthāti vuttaṁ hoti.",
  "atk-s0201a1:485_10": "Tepi bhikkhū therassa vacanaṁ sampaṭicchiṁsu,",
  "atk-s0201a1:485_11": "tenāha ‘‘evamāvusoti…pe…paccassosu’’nti.",
  "atk-s0201a1:486_0": "Atha nesaṁ,",
  "atk-s0201a1:486_1": "āmisadāyādaṁ garahantena bhagavatā ‘‘tumhepi tena ādiyā bhaveyyāthā’’ti ekenevākārena vuttamatthaṁ tīhi ākārehi dassento āyasmā sāriputto etadavoca – ‘‘idhāvuso ,",
  "atk-s0201a1:486_2": "satthu pavivittassa viharato…pe… ettāvatā kho, āvuso,",
  "atk-s0201a1:486_3": "satthu pavivittassa viharato sāvakā vivekaṁ nānusikkhantī’’ti.",
  "atk-s0201a1:487_0": "Ettāvatā yañca bhagavā āmisadāyādapaṭipadaṁ garahanto ‘‘tumhepi tena ādiyā bhaveyyāthā’’ti āha,",
  "atk-s0201a1:487_1": "yañca attanā pucchaṁ pucchi ‘‘kittāvatā nu kho…pe… nānusikkhantī’’ti,",
  "atk-s0201a1:487_2": "tassa vitthārato attho suvibhatto hoti.",
  "atk-s0201a1:487_3": "So ca kho bhagavato ādiyabhāvaṁ anāmasitvāva.",
  "atk-s0201a1:487_4": "Bhagavatoyeva hi yuttaṁ sāvake anuggaṇhantassa ‘‘ahampi tena ādiyo bhavissāmī’’ti vattuṁ, na sāvakānaṁ. Esa nayo sukkapakkhepi,",
  "atk-s0201a1:487_5": "ayaṁ tāvettha anusandhikkamayojanā.",
  "atk-s0201a1:488_0": "Ayaṁ panatthavaṇṇanā idhāti imasmiṁ sāsane,",
  "atk-s0201a1:488_1": "satthu pavivittassāti satthuno tīhi vivekehi accantapavivittassa.",
  "atk-s0201a1:488_2": "Vivekaṁ nānusikkhantīti kāyavivekaṁ nānusikkhanti, na paripūrentīti vuttaṁ hoti.",
  "atk-s0201a1:488_3": "Yadi pana tividhaṁ vivekaṁ sandhāya vadeyya, pucchāya aviseso siyā. Byākaraṇapakkho hi ayaṁ.",
  "atk-s0201a1:488_4": "Tasmā iminā padena kāyavivekaṁ,",
  "atk-s0201a1:488_5": "‘‘yesañca dhammāna’’ntiādinā cittavivekaṁ,",
  "atk-s0201a1:488_6": "‘‘bāhulikā’’tiādinā upadhivivekañca dassetīti evamettha saṅkhepato attho veditabbo.",
  "atk-s0201a1:489_0": "Yesañca dhammānanti lobhādayo sandhāyāha,",
  "atk-s0201a1:489_1": "ye parato ‘‘tatrāvuso lobho ca pāpako’’tiādinā nayena vakkhati.",
  "atk-s0201a1:489_2": "Nappajahantīti na pariccajanti,",
  "atk-s0201a1:489_3": "cittavivekaṁ na paripūrentīti vuttaṁ hoti.",
  "atk-s0201a1:489_4": "Bāhulikāti cīvarādibāhullāya paṭipannā.",
  "atk-s0201a1:489_5": "Sāsanaṁ sithilaṁ gaṇhantīti sāthalikā.",
  "atk-s0201a1:489_6": "Okkamane pubbaṅgamāti ettha okkamanaṁ vuccanti avagamanaṭṭhena pañca nīvaraṇāni,",
  "atk-s0201a1:489_7": "tena pañcanīvaraṇapubbaṅgamāti vuttaṁ hoti.",
  "atk-s0201a1:489_8": "Paviveketi upadhiviveke nibbāne.",
  "atk-s0201a1:489_9": "Nikkhittadhurāti oropitadhurā,",
  "atk-s0201a1:489_10": "tadadhigamāya ārambhampi akurumānāti,",
  "atk-s0201a1:489_11": "ettāvatā upadhivivekaṁ na paripūrentīti vuttaṁ hoti.",
  "atk-s0201a1:490_0": "Ettāvatā aniyameneva vatvā idāni desanaṁ niyamento ‘‘tatrāvuso’’tiādimāha. Kasmā?",
  "atk-s0201a1:490_1": "Sāvakā ‘‘tīhi ṭhānehī’’ti evañhi aniyametvāva vuccamāne ‘‘kampi maññe bhaṇati , na amhe’’ti udāsināpi honti.",
  "atk-s0201a1:490_2": "‘‘Therā navā majjhimā’’ti evaṁ pana niyametvā vuccamāne amhe bhaṇatīti ādaraṁ karonti .",
  "atk-s0201a1:490_3": "Yathā raññā ‘‘amaccehi nagaravīthiyo sodhetabbā’’ti vuttepi ‘‘kena nu kho sodhetabbā’’ti maññamānā na sodhenti,",
  "atk-s0201a1:490_4": "attano attano gharadvāraṁ sodhetabbanti pana bheriyā nikkhantāya sabbe muhuttena sodhenti ca alaṅkaronti ca, evaṁsampadamidaṁ veditabbaṁ.",
  "atk-s0201a1:491_0": "Tattha tatrāti tesu sāvakesu.",
  "atk-s0201a1:491_1": "Therāti dasavasse upādāya vuccanti. Tīhi ṭhānehīti tīhi kāraṇehi.",
  "atk-s0201a1:491_2": "Ayañhi ṭhānasaddo issariyaṭṭhitikhaṇakāraṇesu dissati.",
  "atk-s0201a1:491_3": "‘‘Kiṁ panāyasmā devānamindo kammaṁ katvā imaṁ ṭhānaṁ patto’’tiādīsu hi issariye dissati.",
  "atk-s0201a1:491_4": "‘‘Ṭhānakusalo hoti akkhaṇavedhī’’tiādīsu ṭhitiyaṁ.",
  "atk-s0201a1:491_5": "‘‘Ṭhānasovetaṁ tathāgataṁ paṭibhātī’’tiādīsu (ma. ni. 2.87) khaṇe.",
  "atk-s0201a1:491_6": "‘‘Ṭhānañca ṭhānato aṭṭhānañca aṭṭhānato’’tiādīsu (vibha. 809; ma. ni. 1.148) kāraṇe. Idha pana kāraṇeyeva.",
  "atk-s0201a1:491_7": "Kāraṇañhi yasmā tattha phalaṁ tiṭṭhati tadāyattavuttibhāvena, tasmā ṭhānanti vuccati.",
  "atk-s0201a1:492_0": "Iminā paṭhamena ṭhānena therā bhikkhū gārayhāti ettha gārayhāti garahitabbā.",
  "atk-s0201a1:492_1": "Therā nāma samānā araññavanapatthāni pantāni senāsanāni na upenti,",
  "atk-s0201a1:492_2": "gāmantasenāsanaṁ na muñcanti,",
  "atk-s0201a1:492_3": "saṅgaṇikārāmataṁ vaḍḍhentā viharanti,",
  "atk-s0201a1:492_4": "kāyavivekampi na paripūrenti,",
  "atk-s0201a1:492_5": "navamajjhimakāle kīdisā ahesunti evaṁ ninditabbā honti,",
  "atk-s0201a1:492_6": "imaṁ nindaṁ āvuso labhantīti dasseti.",
  "atk-s0201a1:492_7": "Dutiyena ṭhānenāti etthāpi ime nāma āvuso therāpi samānā yesaṁ dhammānaṁ satthā pahānamāha, te lobhādidhamme na jahanti,",
  "atk-s0201a1:492_8": "accharāsaṅghātamattampi ekamantaṁ nisīditvā cittekaggataṁ na labhanti,",
  "atk-s0201a1:492_9": "navamajjhimakāle kīdisā ahesunti evaṁ ninditabbā honti,",
  "atk-s0201a1:492_10": "imaṁ nindaṁ āvuso labhantīti dassetīti evaṁ yojanā kātabbā.",
  "atk-s0201a1:492_11": "Tatiyena ṭhānenāti etthāpi ime nāmāvuso,",
  "atk-s0201a1:492_12": "therāpi samānā itarītarena na yāpenti,",
  "atk-s0201a1:492_13": "cīvarapattasenāsanapūtikāyamaṇḍanānuyogamanuyuttā viharanti upadhivivekaṁ apūrayamānā,",
  "atk-s0201a1:492_14": "navamajjhimakāle kīdisā ahesunti evaṁ ninditabbā honti, imaṁ nindaṁ, āvuso,",
  "atk-s0201a1:492_15": "labhantīti dassetīti evaṁ yojanā veditabbā. Esa nayo majjhimanavavāresu.",
  "atk-s0201a1:493_0": "Ayaṁ pana viseso.",
  "atk-s0201a1:493_1": "Majjhimāti pañcavasse upādāya yāva nava vassā vuccanti.",
  "atk-s0201a1:493_2": "Navāti ūnapañcavassā vuccanti.",
  "atk-s0201a1:493_3": "Yathā ca tattha navamajjhimakāle kīdisā ahesunti vuttaṁ,",
  "atk-s0201a1:493_4": "evamidha navakāle kīdisā ahesuṁ,",
  "atk-s0201a1:493_5": "therakāle kīdisā bhavissanti,",
  "atk-s0201a1:493_6": "majjhimatherakāle kīdisā bhavissantīti vatvā yojetabbaṁ.",
  "atk-s0201a1:494_0": "32.",
  "atk-s0201a1:494_1": "Imasmiñca kaṇhapakkhe vuttapaccanīkanayena sukkapakkhe attho veditabbo. Ayaṁ panettha saṅkhepo.",
  "atk-s0201a1:494_2": "Ime vata therāpi samānā yojanaparamparāya araññavanapatthāni pantāni senāsanāni sevanti,",
  "atk-s0201a1:494_3": "gāmantasenāsanaṁ upagantuṁ yuttakālepi na upagacchanti,",
  "atk-s0201a1:494_4": "evaṁ jiṇṇasarīrāpi āraddhavīriyā paccayadāyakānaṁ pasādaṁ janenti,",
  "atk-s0201a1:494_5": "navamajjhimakāle kīdisā ahesunti iminā paṭhamena ṭhānena therā pāsaṁsā bhavanti, pasaṁsaṁ labhanti.",
  "atk-s0201a1:494_6": "Lobhādayo pahāya cittavivekaṁ pūrenti,",
  "atk-s0201a1:494_7": "ayampi mahāthero saddhivihārikaantevāsikaparivārito hutvā nisīdituṁ yuttakālepi īdisepi vaye vattamāne bhattakiccaṁ katvā paviṭṭho sāyaṁ nikkhamati,",
  "atk-s0201a1:494_8": "sāyaṁ paviṭṭho pāto nikkhamati, kasiṇaparikammaṁ karoti, samāpattiyo nibbatteti, maggaphalāni adhigacchati,",
  "atk-s0201a1:494_9": "sabbathāpi cittavivekaṁ pūretīti iminā dutiyena ṭhānena therā bhikkhū pāsaṁsā bhavanti, pasaṁsaṁ labhanti.",
  "atk-s0201a1:494_10": "Yasmiṁ kāle therassa paṭṭadukūlakoseyyādīni sukhasamphassāni lahucīvarādīni yuttāni,",
  "atk-s0201a1:494_11": "tasmimpi nāma kāle ayaṁ mahāthero paṁsukūlāni dhāreti,",
  "atk-s0201a1:494_12": "asithilaṁ sāsanaṁ gahetvā vigatanīvaraṇo phalasamāpattiṁ appetvā upadhivivekaṁ paripūrayamāno viharati,",
  "atk-s0201a1:494_13": "navamajjhimakāle kīdiso ahosīti iminā tatiyena ṭhānena therā pāsaṁsā bhavanti, pasaṁsaṁ labhantīti. Esa nayo majjhimanavavāresu.",
  "atk-s0201a1:495_0": "33.Tatrāvusoti ko anusandhi,",
  "atk-s0201a1:495_1": "evaṁ navahākārehi āmisadāyādapaṭipadaṁ garahanto,",
  "atk-s0201a1:495_2": "navahi dhammadāyādapaṭipadaṁ thomento,",
  "atk-s0201a1:495_3": "aṭṭhārasahākārehi desanaṁ niṭṭhāpetvā,",
  "atk-s0201a1:495_4": "ye te ‘‘yesañca dhammānaṁ satthā pahānamāha,",
  "atk-s0201a1:495_5": "te ca dhamme na pajahantī’’ti evaṁ pahātabbadhammā vuttā.",
  "atk-s0201a1:495_6": "Te sarūpato ‘‘ime te’’ti dassetumidaṁ ‘‘tatrāvuso, lobho cā’’tiādimāha, ayaṁ anusandhi.",
  "atk-s0201a1:496_0": "Apica heṭṭhā pariyāyeneva dhammo kathito.",
  "atk-s0201a1:496_1": "Āmisaṁ pana pariyāyenapi nippariyāyenapi kathitaṁ.",
  "atk-s0201a1:496_2": "Idāni nippariyāyadhammaṁ lokuttaramaggaṁ kathetumidamāha. Ayaṁ pettha anusandhi.",
  "atk-s0201a1:497_0": "Tattha tatrāti atītadesanānidassanaṁ,",
  "atk-s0201a1:497_1": "‘‘satthu pavivittassa viharato sāvakā vivekaṁ nānusikkhantī’’tiādinā nayena vuttadesanāyanti vuttaṁ hoti. Lobho ca pāpako,",
  "atk-s0201a1:497_2": "doso ca pāpakoti ime dve dhammā pāpakā lāmakā, ime pahātabbāti dasseti.",
  "atk-s0201a1:497_3": "Tattha lubbhanalakkhaṇo lobho. Dussanalakkhaṇo doso.",
  "atk-s0201a1:497_4": "Tesu lobho āmisadāyādassa paccayānaṁ lābhe hoti, doso alābhe. Lobhena aladdhaṁ pattheti,",
  "atk-s0201a1:497_5": "dosena alabhanto vighātavā hoti. Lobho ca deyyadhamme hoti,",
  "atk-s0201a1:497_6": "doso adāyake vā amanuññadāyake vā.",
  "atk-s0201a1:497_7": "Lobhena navataṇhāmūlake dhamme paripūreti, dosena pañca macchariyāni.",
  "atk-s0201a1:498_0": "Idāni tesaṁ pahānūpāyaṁ dassento lobhassa ca pahānāyātiādimāha. Tassattho,",
  "atk-s0201a1:498_1": "tassa pana pāpakassa lobhassa ca dosassa ca pahānāya.",
  "atk-s0201a1:498_2": "Atthi majjhimā paṭipadāti maggaṁ sandhāya idaṁ vuttaṁ. Maggo hi lobho eko anto,",
  "atk-s0201a1:498_3": "doso eko antoti ete dve ante na upeti, na upagacchati, vimutto etehi antehi,",
  "atk-s0201a1:498_4": "tasmā ‘‘majjhimā paṭipadā’’ti vuccati.",
  "atk-s0201a1:498_5": "Etesaṁ majjhe bhavattā ‘‘majjhimā,",
  "atk-s0201a1:498_6": "paṭipajjitabbato ca paṭipadāti.",
  "atk-s0201a1:498_7": "Tathā kāmasukhallikānuyogo eko anto,",
  "atk-s0201a1:498_8": "attakilamathānuyogo eko anto, sassataṁ eko anto,",
  "atk-s0201a1:498_9": "ucchedo eko antoti purimanayeneva vitthāretabbaṁ.",
  "atk-s0201a1:499_0": "Cakkhukaraṇītiādīhi pana tameva paṭipadaṁ thometi.",
  "atk-s0201a1:499_1": "Sā hi saccānaṁ dassanāya saṁvattati dassanapariṇāyakaṭṭhenāti cakkhukaraṇī.",
  "atk-s0201a1:499_2": "Saccānaṁ ñāṇāya saṁvattati viditakaraṇaṭṭhenāti ñāṇakaraṇī.",
  "atk-s0201a1:499_3": "Rāgādīnañca vūpasamanato upasamāya saṁvattati.",
  "atk-s0201a1:499_4": "Catunnampi saccānaṁ abhiññeyyabhāvadassanato abhiññāya saṁvattati. Sambodhoti maggo,",
  "atk-s0201a1:499_5": "tassatthāya saṁvattanato sambodhāya saṁvattati.",
  "atk-s0201a1:499_6": "Maggoyeva hi maggatthāya saṁvattati maggena kātabbakiccakaraṇato.",
  "atk-s0201a1:499_7": "Nibbānaṁ nāma appaccayaṁ tassa pana sacchikiriyāya paccakkhakammāya saṁvattanato nibbānāya saṁvattatīti vuccati. Ayamettha sāro. Ito aññathā vaṇṇanā papañcā.",
  "atk-s0201a1:500_0": "Idāni taṁ majjhimaṁ paṭipadaṁ sarūpato dassetukāmo ‘‘katamā ca sā’’ti pucchitvā ‘‘ayamevā’’tiādinā nayena vissajjeti.",
  "atk-s0201a1:501_0": "Tattha ayamevāti avadhāraṇavacanaṁ, aññamaggappaṭisedhanatthaṁ,",
  "atk-s0201a1:501_1": "buddhapaccekabuddhabuddhasāvakānaṁ sādhāraṇabhāvadassanatthañca.",
  "atk-s0201a1:501_2": "Vuttañcetaṁ ‘‘eseva maggo natthañño dassanassa visuddhiyā’’ti (dha. pa. 274).",
  "atk-s0201a1:501_3": "Svāyaṁ kilesānaṁ ārakattāpi ariyo.",
  "atk-s0201a1:501_4": "Aripahānāya saṁvattatītipi ariyena desitotipi ariyabhāvappaṭilābhāya saṁvattatītipi ariyo.",
  "atk-s0201a1:501_5": "Aṭṭhahi aṅgehi upetattā aṭṭhaṅgiko,",
  "atk-s0201a1:501_6": "na ca aṅgavinimutto pañcaṅgikatūriyādīni viya. Kilese mārento gacchati, maggati vā nibbānaṁ,",
  "atk-s0201a1:501_7": "maggīyati vā nibbānatthikehi,",
  "atk-s0201a1:501_8": "gammati vā tehi paṭipajjīyatīti maggo. Seyyathidanti nipāto,",
  "atk-s0201a1:501_9": "tassa katamo so iti ceti attho,",
  "atk-s0201a1:501_10": "katamāni vā tāni aṭṭhaṅgānīti. Ekamekañhi aṅgaṁ maggoyeva.",
  "atk-s0201a1:501_11": "Yathāha ‘‘sammādiṭṭhi maggo ceva hetu cā’’ti (dha. sa. 1039).",
  "atk-s0201a1:501_12": "Porāṇāpi bhaṇanti – ‘‘dassanamaggo sammādiṭṭhi,",
  "atk-s0201a1:501_13": "abhiniropanamaggo sammāsaṅkappo…pe… avikkhepamaggo sammāsamādhī’’ti.",
  "atk-s0201a1:502_0": "Sammādiṭṭhādīsu cetesu sammā dassanalakkhaṇā sammādiṭṭhi.",
  "atk-s0201a1:502_1": "Sammā abhiniropanalakkhaṇo sammāsaṅkappo.",
  "atk-s0201a1:502_2": "Sammā pariggahalakkhaṇā sammāvācā.",
  "atk-s0201a1:502_3": "Sammā samuṭṭhānalakkhaṇo sammākammanto.",
  "atk-s0201a1:502_4": "Sammā vodānalakkhaṇo sammāājīvo.",
  "atk-s0201a1:502_5": "Sammā paggahalakkhaṇo sammāvāyāmo.",
  "atk-s0201a1:502_6": "Sammā upaṭṭhānalakkhaṇā sammāsati.",
  "atk-s0201a1:502_7": "Sammā samādhānalakkhaṇo sammāsamādhi.",
  "atk-s0201a1:502_8": "Nibbacanampi nesaṁ sammā passatīti sammādiṭṭhīti eteneva nayena veditabbaṁ.",
  "atk-s0201a1:503_0": "Tattha sammādiṭṭhi uppajjamānā micchādiṭṭhiṁ tappaccanīyakilese ca avijjañca pajahati, nibbānañca ārammaṇaṁ karoti, sampayuttadhamme ca passati, te ca kho asammohato, no ārammaṇato,",
  "atk-s0201a1:503_1": "tasmā ‘‘sammādiṭṭhī’’ti vuccati.",
  "atk-s0201a1:504_0": "Sammāsaṅkappo micchāsaṅkappaṁ tappaccanīyakilese ca pajahati, nibbānañca ārammaṇaṁ karoti,",
  "atk-s0201a1:504_1": "sampayuttadhamme ca sammā abhiniropeti,",
  "atk-s0201a1:504_2": "tasmā ‘‘sammāsaṅkappo’’ti vuccati.",
  "atk-s0201a1:505_0": "Sammāvācā micchāvācaṁ tappaccanīyakilese ca pajahati, nibbānañca ārammaṇaṁ karoti,",
  "atk-s0201a1:505_1": "sampayuttadhamme ca sammā pariggaṇhāti,",
  "atk-s0201a1:505_2": "tasmā ‘‘sammāvācā’’ti vuccati.",
  "atk-s0201a1:506_0": "Sammākammanto micchākammantaṁ tappaccanīyakilese ca pajahati, nibbānañca ārammaṇaṁ karoti,",
  "atk-s0201a1:506_1": "sampayuttadhamme ca sammā samuṭṭhāpeti,",
  "atk-s0201a1:506_2": "tasmā ‘‘sammākammanto’’ti vuccati.",
  "atk-s0201a1:507_0": "Sammāājīvo micchāājīvaṁ tappaccanīyakilese ca pajahati, nibbānañca ārammaṇaṁ karoti,",
  "atk-s0201a1:507_1": "sampayuttadhamme ca sammā vodāpeti,",
  "atk-s0201a1:507_2": "tasmā ‘‘sammāājīvo’’ti vuccati.",
  "atk-s0201a1:508_0": "Sammāvāyāmo micchāvāyāmaṁ tappaccanīyakilese ca kosajjañca pajahati, nibbānañca ārammaṇaṁ karoti,",
  "atk-s0201a1:508_1": "sampayuttadhamme ca sammā paggaṇhāti,",
  "atk-s0201a1:508_2": "tasmā ‘‘sammāvāyāmo’’ti vuccati.",
  "atk-s0201a1:509_0": "Sammāsati micchāsatiṁ tappaccanīyakilese ca pajahati, nibbānañca ārammaṇaṁ karoti,",
  "atk-s0201a1:509_1": "sampayuttadhamme ca sammā upaṭṭhāpeti,",
  "atk-s0201a1:509_2": "tasmā ‘‘sammāsatī’’ti vuccati.",
  "atk-s0201a1:510_0": "Sammāsamādhi micchāsamādhiṁ tappaccanīyakilese ca uddhaccañca pajahati, nibbānañca ārammaṇaṁ karoti,",
  "atk-s0201a1:510_1": "sampayuttadhamme ca sammā samādhiyati,",
  "atk-s0201a1:510_2": "tasmā ‘‘sammāsamādhī’’ti vuccati.",
  "atk-s0201a1:511_0": "Idāni ayaṁ kho sā,",
  "atk-s0201a1:511_1": "āvusoti tameva paṭipadaṁ nigamento āha. Tassattho,",
  "atk-s0201a1:511_2": "yvāyaṁ cattāropi lokuttaramagge ekato katvā kathito ‘‘aṭṭhaṅgiko maggo’’, ayaṁ kho sā,",
  "atk-s0201a1:511_3": "āvuso…pe… nibbānāya saṁvattatīti.",
  "atk-s0201a1:512_0": "Evaṁ pahātabbadhammesu lobhadose tappahānupāyañca dassetvā idāni aññepi pahātabbadhamme tesaṁ pahānupāyañca dassento tatrāvuso, kodho cātiādimāha.",
  "atk-s0201a1:512_1": "Tattha kujjhanalakkhaṇo kodho, caṇḍikkalakkhaṇo vā, āghātakaraṇaraso, dussanapaccupaṭṭhāno. Upanandhanalakkhaṇo upanāho, vera appaṭinissajjanaraso,",
  "atk-s0201a1:512_2": "kodhānupabandhabhāvapaccupaṭṭhāno.",
  "atk-s0201a1:512_3": "Vuttañcetaṁ – ‘‘pubbakāle kodho,",
  "atk-s0201a1:512_4": "aparakāle upanāho’’tiādi (vibha. 891).",
  "atk-s0201a1:513_0": "Paraguṇamakkhanalakkhaṇo makkho, tesaṁ vināsanaraso, tadavacchādanapaccupaṭṭhāno. Yugaggāhalakkhaṇo paḷāso,",
  "atk-s0201a1:513_1": "paraguṇehi attano guṇānaṁ samīkaraṇaraso,",
  "atk-s0201a1:513_2": "paresaṁ guṇappamāṇena upaṭṭhānapaccupaṭṭhāno.",
  "atk-s0201a1:514_0": "Parasampattikhīyanalakkhaṇā issā, tassā akkhamanalakkhaṇā vā, tattha anabhiratirasā,",
  "atk-s0201a1:514_1": "tato vimukhabhāvapaccupaṭṭhānā.",
  "atk-s0201a1:514_2": "Attano sampattinigūhanalakkhaṇaṁ maccheraṁ,",
  "atk-s0201a1:514_3": "attano sampattiyā parehi sādhāraṇabhāvaasukhāyanarasaṁ, saṅkocanapaccupaṭṭhānaṁ.",
  "atk-s0201a1:515_0": "Katapāpapaṭicchādanalakkhaṇā māyā, tassa nigūhanarasā, tadāvaraṇapaccupaṭṭhānā.",
  "atk-s0201a1:515_1": "Attano avijjamānaguṇapakāsanalakkhaṇaṁ sāṭheyyaṁ, tesaṁ samudāharaṇarasaṁ,",
  "atk-s0201a1:515_2": "sarīrākārehipi tesaṁ vibhūtakaraṇapaccupaṭṭhānaṁ.",
  "atk-s0201a1:516_0": "Cittassa uddhumātabhāvalakkhaṇo thambho, appatissayavuttiraso, amaddavatāpaccupaṭṭhāno.",
  "atk-s0201a1:516_1": "Karaṇuttariyalakkhaṇo sārambho, vipaccanīkatāraso, agāravapaccupaṭṭhāno.",
  "atk-s0201a1:517_0": "Uṇṇatilakkhaṇo māno, ahaṁkāraraso, uddhumātabhāvapaccupaṭṭhāno. Abbhuṇṇatilakkhaṇo atimāno, ativiya ahaṅkāraraso.",
  "atk-s0201a1:517_1": "Accuddhumātabhāvapaccupaṭṭhāno.",
  "atk-s0201a1:518_0": "Mattabhāvalakkhaṇo mado, madaggāhaṇaraso, ummādapaccupaṭṭhāno.",
  "atk-s0201a1:518_1": "Pañcasu kāmaguṇesu cittavossaggalakkhaṇo pamādo, vossaggānuppadānaraso,",
  "atk-s0201a1:518_2": "sativippavāsapaccupaṭṭhānoti evaṁ imesaṁ dhammānaṁ lakkhaṇādīni veditabbāni. Ayamettha saṅkhepo,",
  "atk-s0201a1:518_3": "vitthāro pana ‘‘tattha katamo kodho’’tiādinā vibhaṅge (vibha. 891) vuttanayeneva veditabbo.",
  "atk-s0201a1:519_0": "Visesato cettha āmisadāyādo attanā alabhanto aññassa lābhino kujjhati,",
  "atk-s0201a1:519_1": "tassa sakiṁ uppanno kodho kodhoyeva, tatuttari upanāho.",
  "atk-s0201a1:519_2": "So evaṁ kuddho upanayhanto ca santepi aññassa lābhino guṇe makkheti,",
  "atk-s0201a1:519_3": "ahampi tādisoti ca yugaggāhaṁ gaṇhāti,",
  "atk-s0201a1:519_4": "ayamassa makkho ca paḷāso ca,",
  "atk-s0201a1:519_5": "evaṁ makkhī paḷāsī tassa lābhasakkārādīsu kiṁ imassa imināti issati padussati, ayamassa issā.",
  "atk-s0201a1:519_6": "Sace panassa kāci sampatti hoti,",
  "atk-s0201a1:519_7": "tassā tena sādhāraṇabhāvaṁ na sahati, idamassa maccheraṁ.",
  "atk-s0201a1:519_8": "Lābhahetu kho pana attano santepi dose paṭicchādeti, ayamassa māyā. Asantepi guṇe pakāseti. Idamassa sāṭheyyaṁ.",
  "atk-s0201a1:519_9": "So evaṁ paṭipanno sace yathādhippāyaṁ lābhaṁ labhati,",
  "atk-s0201a1:519_10": "tena thaddho hoti amuducitto,",
  "atk-s0201a1:519_11": "nayidaṁ evaṁ kātabbanti ovadituṁ asakkuṇeyyo, ayamassa thambho.",
  "atk-s0201a1:519_12": "Sace pana naṁ koci kiñci vadati ‘‘nayidaṁ evaṁ kātabba’’nti,",
  "atk-s0201a1:519_13": "tena sāraddhacitto hoti bhākuṭikamukho ‘‘ko me tva’’nti pasayha bhāṇī, ayamassa sārambho.",
  "atk-s0201a1:519_14": "Tato thambhena ‘‘ahameva seyyo’’ti attānaṁ maññanto mānī hoti.",
  "atk-s0201a1:519_15": "Sārambhena ‘‘ke ime’’ti pare atimaññanto atimānī, ayamassa māno ca atimāno ca.",
  "atk-s0201a1:519_16": "So tehi mānātimānehi jātimadādianekarūpaṁ madaṁ janeti.",
  "atk-s0201a1:519_17": "Matto samāno kāmaguṇādibhedesu vatthūsu pamajjati, ayamassa mado ca pamādo cāti.",
  "atk-s0201a1:520_0": "Evaṁ āmisadāyādo aparimutto hoti imehi pāpakehi dhammehi aññehi ca evarūpehi.",
  "atk-s0201a1:520_1": "Evaṁ tāvettha pahātabbadhammā veditabbā.",
  "atk-s0201a1:520_2": "Pahānupāyo pāṭhato ca atthato ca sabbattha nibbisesoyeva.",
  "atk-s0201a1:521_0": "Ñāṇaparicayapāṭavatthaṁ panettha ayaṁ bhedo ca kamo ca bhāvanānayo ca veditabbo. Tattha bhedo tāva,",
  "atk-s0201a1:521_1": "ayañhi majjhimā paṭipadā kadāci ariyo aṭṭhaṅgiko maggo hoti, kadāci sattaṅgiko.",
  "atk-s0201a1:521_2": "Ayañhi lokuttarapaṭhamajjhānavasena uppajjamāno aṭṭhaṅgiko maggo hoti,",
  "atk-s0201a1:521_3": "avasesajjhānavasena sattaṅgiko.",
  "atk-s0201a1:521_4": "Ukkaṭṭhaniddesato panidha aṭṭhaṅgikoti vutto. Ito parañhi maggaṅgaṁ natthi.",
  "atk-s0201a1:521_5": "Evaṁ tāvettha bhedo veditabbo.",
  "atk-s0201a1:522_0": "Yasmā pana sabbakusalānaṁ sammādiṭṭhi seṭṭhā,",
  "atk-s0201a1:522_1": "yathāha ‘‘paññā hi seṭṭhā kusalā vadantī’’ti (jā. 2.17.81). Kusalavāre ca pubbaṅgamā, yathāha ‘‘kathañca, bhikkhave, sammādiṭṭhi pubbaṅgamā hoti,",
  "atk-s0201a1:522_2": "sammādiṭṭhiṁ sammādiṭṭhīti pajānāti,",
  "atk-s0201a1:522_3": "micchādiṭṭhiṁ micchādiṭṭhīti pajānātī’’ti (ma. ni. 3.136) vitthāro. Yathā cāha ‘‘vijjā ca kho, bhikkhave,",
  "atk-s0201a1:522_4": "pubbaṅgamā kusalānaṁ dhammānaṁ samāpattiyā’’ti.",
  "atk-s0201a1:522_5": "Tappabhavābhinibbattāni sesaṅgāni,",
  "atk-s0201a1:522_6": "yathāha ‘‘sammādiṭṭhissa sammāsaṅkappo pahoti…pe… sammāsatissa sammāsamādhi pahotī’’ti (ma. ni. 3.141).",
  "atk-s0201a1:522_7": "Tasmā iminā kamena etāni aṅgāni vuttānīti evamettha kamo veditabbo.",
  "atk-s0201a1:523_0": "Bhāvanānayoti koci samathapubbaṅgamaṁ vipassanaṁ bhāveti,",
  "atk-s0201a1:523_1": "koci vipassanāpubbaṅgamaṁ samathaṁ. Kathaṁ?",
  "atk-s0201a1:523_2": "Idhekacco paṭhamaṁ upacārasamādhiṁ vā appanāsamādhiṁ vā uppādeti, ayaṁ samatho;",
  "atk-s0201a1:523_3": "so tañca taṁsampayutte ca dhamme aniccādīhi vipassati, ayaṁ vipassanā. Iti paṭhamaṁ samatho, pacchā vipassanā.",
  "atk-s0201a1:523_4": "Tena vuccati ‘‘samathapubbaṅgamaṁ vipassanaṁ bhāvetī’’ti.",
  "atk-s0201a1:523_5": "Tassa samathapubbaṅgamaṁ vipassanaṁ bhāvayato maggo sañjāyati,",
  "atk-s0201a1:523_6": "so taṁ maggaṁ āsevati bhāveti bahulīkaroti,",
  "atk-s0201a1:523_7": "tassa taṁ maggaṁ āsevato bhāvayato bahulīkaroto saṁyojanāni pahīyanti, anusayā byantīhonti,",
  "atk-s0201a1:523_8": "evaṁ samathapubbaṅgamaṁ vipassanaṁ bhāveti.",
  "atk-s0201a1:524_0": "Idha panekacco vuttappakāraṁ samathaṁ anuppādetvāva pañcupādānakkhandhe aniccādīhi vipassati, ayaṁ vipassanā.",
  "atk-s0201a1:524_1": "Tassa vipassanāpāripūriyā tattha jātānaṁ dhammānaṁ vossaggārammaṇato uppajjati cittassa ekaggatā, ayaṁ samatho.",
  "atk-s0201a1:524_2": "Iti paṭhamaṁ vipassanā pacchā samatho.",
  "atk-s0201a1:524_3": "Tena vuccati ‘‘vipassanāpubbaṅgamaṁ samathaṁ bhāvetī’’ti.",
  "atk-s0201a1:524_4": "Tassa vipassanāpubbaṅgamaṁ samathaṁ bhāvayato maggo sañjāyati,",
  "atk-s0201a1:524_5": "so taṁ maggaṁ āsevati…pe… bahulīkaroti,",
  "atk-s0201a1:524_6": "tassa taṁ maggaṁ āsevato…pe… anusayā byantīhonti (a. ni. 4.170; paṭi. ma. 2.1),",
  "atk-s0201a1:524_7": "evaṁ vipassanāpubbaṅgamaṁ samathaṁ bhāveti.",
  "atk-s0201a1:525_0": "Samathapubbaṅgamaṁ pana vipassanaṁ bhāvayatopi vipassanāpubbaṅgamaṁ samathaṁ bhāvayatopi lokuttaramaggakkhaṇe samathavipassanā yuganaddhāva honti.",
  "atk-s0201a1:525_1": "Evamettha bhāvanānayo veditabboti.",
  "atk-s0201a1:526_0": "Papañcasūdaniyā majjhimanikāyaṭṭhakathāya",
  "atk-s0201a1:527_0": "Dhammadāyādasuttavaṇṇanā niṭṭhitā.",
  "atk-s0201a1:528_0": "4. Bhayabheravasuttavaṇṇanā",
  "atk-s0201a1:529_0": "34.Evaṁme sutanti bhayabheravasuttaṁ.",
  "atk-s0201a1:529_1": "Tatrāyaṁ apubbapadavaṇṇanā – athāti avicchedanatthe nipāto. Khoti avadhāraṇatthe,",
  "atk-s0201a1:529_2": "bhagavato sāvatthiyaṁ vihāre avicchinneyevāti vuttaṁ hoti.",
  "atk-s0201a1:529_3": "Jāṇussoṇīti netaṁ tassa mātāpitūhi katanāmaṁ,",
  "atk-s0201a1:529_4": "apica kho ṭhānantarapaṭilābhaladdhaṁ.",
  "atk-s0201a1:529_5": "Jāṇussoṇiṭṭhānaṁ kira nāmetaṁ purohitaṭṭhānaṁ, taṁ tassa raññā dinnaṁ,",
  "atk-s0201a1:529_6": "tasmā ‘‘jānussoṇī’’ti vuccati. Brahmaṁ aṇatīti brāhmaṇo, mante sajjhāyatīti attho.",
  "atk-s0201a1:529_7": "Idameva hi jātibrāhmaṇānaṁ niruttivacanaṁ.",
  "atk-s0201a1:529_8": "Ariyā pana bāhitapāpattā brāhmaṇāti vuccanti.",
  "atk-s0201a1:530_0": "Yenabhagavā tenupasaṅkamīti yenāti bhummatthe karaṇavacanaṁ, tasmā yattha bhagavā,",
  "atk-s0201a1:530_1": "tattha upasaṅkamīti evamettha attho daṭṭhabbo.",
  "atk-s0201a1:530_2": "Yena vā kāraṇena bhagavā devamanussehi upasaṅkamitabbo,",
  "atk-s0201a1:530_3": "tena kāraṇena upasaṅkamīti evamettha attho daṭṭhabbo.",
  "atk-s0201a1:530_4": "Kena ca kāraṇena bhagavā upasaṅkamitabbo?",
  "atk-s0201a1:530_5": "Nānappakāraguṇavisesādhigamādhippāyena,",
  "atk-s0201a1:530_6": "sāduphalūpabhogādhippāyena dijagaṇehi niccaphalitamahārukkho viya.",
  "atk-s0201a1:531_0": "Upasaṅkamīti ca gatoti vuttaṁ hoti.",
  "atk-s0201a1:531_1": "Upasaṅkamitvāti upasaṅkamanapariyosānadīpanaṁ.",
  "atk-s0201a1:531_2": "Atha vā evaṁ gato tato āsannataraṁ ṭhānaṁ bhagavato samīpasaṅkhātaṁ gantvātipi vuttaṁ hoti.",
  "atk-s0201a1:531_3": "Bhagavatā saddhiṁ sammodīti yathā khamanīyādīni pucchanto bhagavā tena,",
  "atk-s0201a1:531_4": "evaṁ sopi bhagavatā saddhiṁ samappavattamodo ahosi,",
  "atk-s0201a1:531_5": "sītodakaṁ viya uṇhodakena sammoditaṁ ekībhāvaṁ agamāsi. Yāya ca ‘‘kacci te, bho gotama, khamanīyaṁ, kacci yāpanīyaṁ,",
  "atk-s0201a1:531_6": "kacci bhoto gotamassa gotamasāvakānañca appābādhaṁ appātaṅkaṁ lahuṭṭhānaṁ balaṁ phāsuvihāro’’tiādikāya kathāya sammodi,",
  "atk-s0201a1:531_7": "taṁ pītipāmojjasaṅkhātasammodajananato sammodituṁ yuttabhāvato ca sammodanīyaṁ,",
  "atk-s0201a1:531_8": "atthabyañjanamadhuratāya sucirampi kālaṁ sāretuṁ nirantaraṁ pavattetuṁ araharūpato saritabbabhāvato ca sārāṇīyaṁ.",
  "atk-s0201a1:531_9": "Suyyamānasukhato ca sammodanīyaṁ,",
  "atk-s0201a1:531_10": "anussariyamānasukhato ca sāraṇīyaṁ.",
  "atk-s0201a1:531_11": "Tathā byañjanaparisuddhatāya sammodanīyaṁ,",
  "atk-s0201a1:531_12": "atthaparisuddhatāya sāraṇīyanti evaṁ anekehi pariyāyehi sammodanīyaṁ kathaṁ sāraṇīyaṁ vītisāretvā pariyosāpetvā niṭṭhāpetvā yenatthena āgato,",
  "atk-s0201a1:531_13": "taṁ pucchitukāmo ekamantaṁ nisīdi.",
  "atk-s0201a1:532_0": "Ekamantanti bhāvanapuṁsakaniddeso,",
  "atk-s0201a1:532_1": "‘‘visamaṁ candimasūriyā parivattantī’’tiādīsu (a. ni. 4.70) viya.",
  "atk-s0201a1:532_2": "Tasmā yathā nisinno ekamantaṁ nisinno hoti,",
  "atk-s0201a1:532_3": "tathā nisīdīti evamettha attho daṭṭhabbo.",
  "atk-s0201a1:532_4": "Bhummatthe vā etaṁ upayogavacanaṁ. Nisīdīti upāvisi.",
  "atk-s0201a1:532_5": "Paṇḍitā hi purisā garuṭṭhāniyaṁ upasaṅkamitvā āsanakusalatāya ekamantaṁ nisīdanti, ayañca nesaṁ aññataro, tasmā ekamantaṁ nisīdi.",
  "atk-s0201a1:533_0": "Kathaṁ nisinno pana ekamantaṁ nisinno hotīti. Cha nisajjadose vajjetvā. Seyyathidaṁ,",
  "atk-s0201a1:533_1": "atidūraṁ accāsannaṁ uparivātaṁ unnatapadesaṁ atisammukhaṁ atipacchāti.",
  "atk-s0201a1:533_2": "Atidūre nisinno hi sace kathetukāmo hoti, uccāsaddena kathetabbaṁ hoti.",
  "atk-s0201a1:533_3": "Accāsanne nisinno saṅghaṭṭanaṁ karoti.",
  "atk-s0201a1:533_4": "Uparivāte nisinno sarīragandhena bādhati.",
  "atk-s0201a1:533_5": "Unnatappadese nisinno agāravaṁ pakāseti.",
  "atk-s0201a1:533_6": "Atisammukhā nisinno sace daṭṭhukāmo hoti,",
  "atk-s0201a1:533_7": "cakkhunā cakkhuṁ āhacca daṭṭhabbaṁ hoti.",
  "atk-s0201a1:533_8": "Atipacchā nisinno sace daṭṭhukāmo hoti,",
  "atk-s0201a1:533_9": "gīvaṁ pasāretvā daṭṭhabbaṁ hoti.",
  "atk-s0201a1:533_10": "Tasmā ayampi ete cha nisajjadose vajjetvā nisīdi,",
  "atk-s0201a1:533_11": "tena vuttaṁ ‘‘ekamantaṁ nisīdī’’ti.",
  "atk-s0201a1:534_0": "Yemeti ye ime.",
  "atk-s0201a1:534_1": "Kulaputtāti duvidhā kulaputtā jātikulaputtā ācārakulaputtā.",
  "atk-s0201a1:534_2": "Tattha ‘‘tena kho pana samayena raṭṭhapālo nāma kulaputto tasmiṁyeva thullakoṭṭhike aggakulassa putto’’ti (ma. ni.",
  "atk-s0201a1:534_3": "2.294) evaṁ āgatā uccākulappasutā jātikulaputtā nāma.",
  "atk-s0201a1:534_4": "‘‘Ye te kulaputtā saddhā agārasmā anagāriyaṁ pabbajitā’’ti (ma. ni.",
  "atk-s0201a1:534_5": "3.78) evaṁ āgatā pana yattha katthaci kule pasutāpi ācārasampannā ācārakulaputtā nāma.",
  "atk-s0201a1:534_6": "Idha pana dvīhipi kāraṇehi kulaputtāyeva.",
  "atk-s0201a1:535_0": "Saddhāti saddhāya. Agārasmāti agārato.",
  "atk-s0201a1:535_1": "Anagāriyanti pabbajjaṁ bhikkhubhāvañca.",
  "atk-s0201a1:535_2": "Pabbajjāpi hi natthettha agāriyanti anagāriyā,",
  "atk-s0201a1:535_3": "agārassa hitaṁ kasigorakkhādikammamettha natthīti attho.",
  "atk-s0201a1:535_4": "Bhikkhupi natthetassa agāranti anagāro, anagārassa bhāvo anagāriyaṁ. Pabbajitāti upagatā,",
  "atk-s0201a1:535_5": "evaṁ sabbathāpi anagāriyasaṅkhātaṁ pabbajjaṁ bhikkhubhāvaṁ vā upagatāti vuttaṁ hoti.",
  "atk-s0201a1:535_6": "Pubbaṅgamoti purato gāmī nāyako.",
  "atk-s0201a1:535_7": "Bahukāroti hitakiriyāya bahūpakāro.",
  "atk-s0201a1:535_8": "Bhavaṁ tesaṁ gotamo samādapetāti te kulaputte bhavaṁ gotamo adhisīlādīni gāhetā sikkhāpetā. Sā janatāti so janasamūho.",
  "atk-s0201a1:535_9": "Diṭṭhānugatiṁ āpajjatīti dassanānugatiṁ paṭipajjati,",
  "atk-s0201a1:535_10": "yandiṭṭhiko bhavaṁ gotamo yaṁkhantiko yaṁruciko,",
  "atk-s0201a1:535_11": "tepi tandiṭṭhikā honti taṁkhantikā taṁrucikāti attho.",
  "atk-s0201a1:536_0": "Kasmā panāyaṁ evamāhāti?",
  "atk-s0201a1:536_1": "Esa kira pubbe aneke kulaputte agāramajjhe vasante devaputte viya pañcahi kāmaguṇehi paricāriyamāne anto ca bahi ca susaṁvihitārakkhe disvā,",
  "atk-s0201a1:536_2": "te aparena samayena bhagavato madhurarasaṁ dhammadesanaṁ sutvā saddhāya gharā nikkhamma pabbajitvā ghāsacchādanaparamatāya santuṭṭhe āraññakesu senāsanesu kenaci arakkhiyamānepi anussaṅkitāparisaṅkite haṭṭhapahaṭṭhe udaggudagge addasa,",
  "atk-s0201a1:536_3": "disvā ca imesaṁ kulaputtānaṁ ‘‘ayaṁ phāsuvihāro kaṁ nissāya uppanno’’ti cintento ‘‘samaṇaṁ gotama’’nti bhagavati pasādaṁ alattha.",
  "atk-s0201a1:536_4": "So taṁ pasādaṁ nivedetuṁ bhagavato santikaṁ āgato, tasmā evamāha.",
  "atk-s0201a1:537_0": "Athassa bhagavā taṁ vacanaṁ sampaṭicchanto abbhanumodanto ca evametaṁ brāhmaṇātiādimāha.",
  "atk-s0201a1:537_1": "Vacanasampaṭicchanānumodanatthoyeva hi ettha ayaṁ evanti nipāto. Mamaṁ uddissāti maṁ uddissa. Saddhāti saddhāyeva.",
  "atk-s0201a1:537_2": "Na iṇaṭṭhā na bhayaṭṭātiādīni sandhāyāha.",
  "atk-s0201a1:537_3": "Īdisānaṁyeva hi bhagavā pubbaṅgamo, na itaresaṁ.",
  "atk-s0201a1:537_4": "Durabhisambhavāni hīti sambhavituṁ dukkhāni dussahāni,",
  "atk-s0201a1:537_5": "na sakkā appesakkhehi ajjhogāhitunti vuttaṁ hoti.",
  "atk-s0201a1:537_6": "Araññavanapatthānīti araññāni ca vanapatthāni ca.",
  "atk-s0201a1:537_7": "Tattha kiñcāpi abhidhamme nippariyāyena,",
  "atk-s0201a1:537_8": "‘‘nikkhamitvā bahi indakhilā sabbametaṁ arañña’’nti vuttaṁ,",
  "atk-s0201a1:537_9": "tathāpi yantaṁ ‘‘pañcadhanusatikaṁ pacchima’’nti āraññikaṅganipphādakaṁ senāsanaṁ vuttaṁ,",
  "atk-s0201a1:537_10": "tadeva adhippetanti veditabbaṁ.",
  "atk-s0201a1:538_0": "Vanapatthanti gāmantaṁ atikkamitvā manussānaṁ anupacāraṭṭhānaṁ,",
  "atk-s0201a1:538_1": "yattha na kasīyati na vapīyati.",
  "atk-s0201a1:538_2": "Vuttampi cetaṁ ‘‘vanapatthanti dūrānametaṁ senāsanānaṁ adhivacanaṁ,",
  "atk-s0201a1:538_3": "vanapatthanti vanasaṇḍānametaṁ senāsanānaṁ,",
  "atk-s0201a1:538_4": "vanapatthanti bhiṁsanakānametaṁ,",
  "atk-s0201a1:538_5": "vanapatthanti salomahaṁsānametaṁ,",
  "atk-s0201a1:538_6": "vanapatthanti pariyantānametaṁ,",
  "atk-s0201a1:538_7": "vanapatthanti na manussūpacārānametaṁ senāsanānaṁ adhivacana’’nti.",
  "atk-s0201a1:538_8": "Ettha ca pariyantānanti imamekaṁ pariyāyaṁ ṭhapetvā sesapariyāyehi vanapatthāni veditabbānī.",
  "atk-s0201a1:538_9": "Pantānīti pariyantāni atidūrāni.",
  "atk-s0201a1:538_10": "Dukkaraṁ pavivekanti kāyavivekaṁ dukkaraṁ.",
  "atk-s0201a1:538_11": "Durabhiramanti abhiramituṁ na sukhaṁ. Ekatteti ekībhāve. Kiṁ dasseti?",
  "atk-s0201a1:538_12": "Kāyaviveke katepi tattha cittaṁ abhiramāpetuṁ dukkaraṁ.",
  "atk-s0201a1:538_13": "Dvayaṁdvayārāmo hi ayaṁ lokoti.",
  "atk-s0201a1:538_14": "Haranti maññeti haranti viya ghasanti viya. Manoti manaṁ.",
  "atk-s0201a1:538_15": "Samādhiṁ alabhamānassāti upacārasamādhiṁ vā appanāsamādhiṁ vā alabhantassa. Kiṁ dasseti?",
  "atk-s0201a1:538_16": "Īdisassa bhikkhuno tiṇapaṇṇamigādisaddehi vividhehi ca bhiṁsanakehi vanāni cittaṁ vikkhipanti maññeti,",
  "atk-s0201a1:538_17": "sabbaṁ brāhmaṇo saddhāpabbajitānaṁ kulaputtānaṁ araññavāse (vibha. 529) vimhito āha.",
  "atk-s0201a1:539_0": "Kāyakammantavārakathā",
  "atk-s0201a1:540_0": "35.",
  "atk-s0201a1:540_1": "Athassa bhagavā purimanayeneva ‘‘evametaṁ brāhmaṇā’’tiādīhi taṁ taṁ vacanaṁ sampaṭicchitvā abbhanumoditvā ca yasmā soḷasasu ṭhānesu ārammaṇapariggaharahitānaṁyeva tādisāni senāsanāni durabhisambhavāni,",
  "atk-s0201a1:540_2": "na tesu ārammaṇapariggāhayuttānaṁ,",
  "atk-s0201a1:540_3": "attanā ca bodhisatto samāno tādiso ahosi,",
  "atk-s0201a1:540_4": "tasmā attano tādisānaṁ senāsanānaṁ durabhisambhavataṁ dassetuṁ, mayhampi khotiādimāha.",
  "atk-s0201a1:541_0": "Tattha pubbeva sambodhāti sambodhato pubbeva,",
  "atk-s0201a1:541_1": "ariyamaggappattito aparabhāgeyevāti vuttaṁ hoti.",
  "atk-s0201a1:541_2": "Anabhisambuddhassāti appaṭividdhacatusaccassa.",
  "atk-s0201a1:541_3": "Bodhisattasseva satoti bujjhanakasattasseva sammāsambodhiṁ adhigantuṁ arahasattasseva sato,",
  "atk-s0201a1:541_4": "bodhiyā vā sattasseva laggasseva sato.",
  "atk-s0201a1:541_5": "Dīpaṅkarassa hi bhagavato pādamūle aṭṭhadhammasamodhānena abhinīhārasamiddhito pabhuti tathāgato bodhiyā satto laggo ‘‘pattabbā mayā esā’’ti tadadhigamāya parakkamaṁ amuñcantoyeva āgato, tasmā bodhisattoti vuccati.",
  "atk-s0201a1:541_6": "Tassa mayhanti tassa evaṁ bodhisattasseva sato mayhaṁ.",
  "atk-s0201a1:541_7": "Ye kho keci samaṇā vā brāhmaṇā vāti ye keci pabbajjūpagatā vā bhovādino vā.",
  "atk-s0201a1:542_0": "Aparisuddhakāyakammantāti aparisuddhena pāṇātipātādinā kāyakammantena samannāgatā.",
  "atk-s0201a1:542_1": "Aparisuddhakāyakammantasandosahetūti aparisuddhassa kāyakammantasaṅkhātassa attano dosassa hetu,",
  "atk-s0201a1:542_2": "aparisuddhakāyakammantakāraṇāti vuttaṁ hoti. Haveti ekaṁsavacane nipāto.",
  "atk-s0201a1:542_3": "Akusalanti sāvajjaṁ akkhemañca.",
  "atk-s0201a1:542_4": "Bhayabheravanti bhayañca bheravañca.",
  "atk-s0201a1:542_5": "Cittutrāsassa ca bhayānakārammaṇassa cetaṁ adhivacanaṁ.",
  "atk-s0201a1:542_6": "Tatra bhayaṁ sāvajjaṭṭhena akusalaṁ,",
  "atk-s0201a1:542_7": "bheravaṁ akkhemaṭṭhenāti veditabbaṁ. Avhāyantīti pakkosanti. Kathaṁ?",
  "atk-s0201a1:542_8": "Te hi pāṇātipātādīni katvā ‘‘mayaṁ ayuttamakamhā, sace no te jāneyyuṁ, yesaṁ aparajjhimhā,",
  "atk-s0201a1:542_9": "idāni anubandhitvā anayabyasanaṁ āpādeyyu’’nti araññaṁ pavisitvā gacchantare vā gumbantare vā nisīdanti.",
  "atk-s0201a1:542_10": "Te ‘‘appamattakampi tiṇasaddaṁ vā paṇṇasaddaṁ vā sutvā,",
  "atk-s0201a1:542_11": "idānimhā naṭṭhā’’ti tasanti vittasanti,",
  "atk-s0201a1:542_12": "āgantvā parehi parivāritā viya baddhā vadhitā viya ca honti.",
  "atk-s0201a1:542_13": "Evaṁ taṁ bhayabheravaṁ attani samāropanaṭṭhena avhāyanti pakkosanti.",
  "atk-s0201a1:543_0": "Nakho panāhaṁ…pe… paṭisevāmīti ahaṁ kho pana aparisuddhakāyakammanto hutvā araññavanapatthāni pantāni senāsanāni na paṭisevāmi.",
  "atk-s0201a1:543_1": "Ye hi voti ettha voti nipātamattaṁ.",
  "atk-s0201a1:543_2": "Ariyā vuccanti buddhā ca buddhasāvakā ca.",
  "atk-s0201a1:543_3": "Parisuddhakāyakammantāti īdisā hutvā.",
  "atk-s0201a1:543_4": "Tesamahaṁ aññataroti tesaṁ ahampi eko aññataro.",
  "atk-s0201a1:543_5": "Bodhisatto hi gahaṭṭhopi pabbajitopi parisuddhakāyakammantova hoti. Bhiyyoti atirekatthe nipāto. Pallomanti pannalomataṁ, khemaṁ sotthibhāvanti attho. Āpādinti āpajjiṁ,",
  "atk-s0201a1:543_6": "atirekaṁ sotthibhāvaṁ atirekena vā sotthibhāvamāpajjinti vuttaṁ hoti.",
  "atk-s0201a1:543_7": "Araññe vihārāyāti araññe vihāratthāya.",
  "atk-s0201a1:544_0": "Kāyakammantavārakathā niṭṭhitā.",
  "atk-s0201a1:545_0": "Vacīkammantavārādivaṇṇanā",
  "atk-s0201a1:546_0": "36. Esa nayo sabbattha. Ayaṁ pana viseso,",
  "atk-s0201a1:546_1": "vacīkammantavāre tāva aparisuddhavacīkammantāti aparisuddhena musāvādādinā vacīkammantena samannāgatā.",
  "atk-s0201a1:546_2": "Te kathaṁ bhayabheravaṁ avhāyanti?",
  "atk-s0201a1:546_3": "Te musāvādena parassa atthaṁ bhañjitvā,",
  "atk-s0201a1:546_4": "pisuṇavācāya mittabhedaṁ katvā pharusavācāya paresaṁ parisamajjhe mammāni tuditvā niratthakavācāya parasattānaṁ kammante nāsetvā ‘‘mayaṁ ayuttamakamhā, sace no te jāneyyuṁ, yesaṁ aparajjhimhā,",
  "atk-s0201a1:546_5": "idāni anubandhitvā anayabyasanaṁ pāpeyyu’’nti araññaṁ pavisitvā gacchantare vā gumbantare vā nisīdanti.",
  "atk-s0201a1:546_6": "Te ‘‘appamattakampi tiṇasaddaṁ vā paṇṇasaddaṁ vā sutvā idānimhā naṭṭhā’’ti tasanti vittasanti āgantvā parehi parivāritā viya baddhā vadhitā viya ca honti.",
  "atk-s0201a1:546_7": "Evaṁ taṁ bhayabheravaṁ attani samāropanaṭṭhena avhāyanti, pakkosanti.",
  "atk-s0201a1:547_0": "Manokammantavāre aparisuddhamanokammantāti aparisuddhena abhijjhādinā manokammantena samannāgatā.",
  "atk-s0201a1:547_1": "Te kathaṁ bhayabheravaṁ avhāyanti?",
  "atk-s0201a1:547_2": "Te paresaṁ rakkhitagopitesu bhaṇḍesu abhijjhāvisamalobhaṁ uppādetvā parassa kujjhitvā parasatte micchādassanaṁ gāhāpetvā mayaṁ ayuttamakamhā…pe… attani samāropanaṭṭhena avhāyanti pakkosanti.",
  "atk-s0201a1:548_0": "Ājīvavāre aparisuddhājīvāti aparisuddhena vejjakammadūtakammavaḍḍhipayogādinā ekavīsatianesanabhedena ājīvena samannāgatā.",
  "atk-s0201a1:548_1": "Te kathaṁ bhayabheravaṁ avhāyanti?",
  "atk-s0201a1:548_2": "Te evaṁ jīvikaṁ kappetvā suṇanti – ‘‘sāsanasodhakā kira tepiṭakā bhikkhū sāsanaṁ sodhetuṁ nikkhantā,",
  "atk-s0201a1:548_3": "ajja vā sve vā idhāgamissantī’’ti araññaṁ pavisitvā gacchantare vā…pe… tasanti vittasanti.",
  "atk-s0201a1:548_4": "Te hi āgantvā parivāretvā gahitā viya odātavatthanivāsitā viya ca hontīti. Sesaṁ tādisameva.",
  "atk-s0201a1:549_0": "37.",
  "atk-s0201a1:549_1": "Ito paraṁ abhijjhālūtiādīsu kiñcāpi abhijjhābyāpādā manokammantena saṅgahitā tathāpi nīvaraṇavasena puna vuttāti veditabbā.",
  "atk-s0201a1:549_2": "Tattha abhijjhālūti parabhaṇḍādiabhijjhāyanasīlā.",
  "atk-s0201a1:549_3": "Kāmesu tibbasārāgāti vatthukāmesu bahalakilesarāgā,",
  "atk-s0201a1:549_4": "te kathaṁ bhayabheravaṁ avhāyanti? Te avavatthitārammaṇā honti,",
  "atk-s0201a1:549_5": "tesaṁ avavatthitārammaṇānaṁ araññe viharantānaṁ divā diṭṭhaṁ rattiṁ bhayabheravaṁ hutvā upaṭṭhāti – ‘‘te ākulacittā appamattakenapi tasanti vittasanti,",
  "atk-s0201a1:549_6": "rajjuṁ vā lataṁ vā disvā sappasaññino honti, khāṇuṁ disvā yakkhasaññino,",
  "atk-s0201a1:549_7": "thalaṁ vā pabbataṁ vā disvā hatthisaññino sappādīhi anayabyasanaṁ āpāditā viya hontī’’ti. Sesaṁ tādisameva.",
  "atk-s0201a1:550_0": "38.Byāpannacittāti pakatibhāvavijahanena vipannacittā.",
  "atk-s0201a1:550_1": "Kilesānugatañhi cittaṁ pakatibhāvaṁ vijahati,",
  "atk-s0201a1:550_2": "purāṇabhattabyañjanaṁ viya pūtikaṁ hoti.",
  "atk-s0201a1:550_3": "Paduṭṭhamanasaṅkappāti paduṭṭhacittasaṅkappā,",
  "atk-s0201a1:550_4": "abhadrakena paresaṁ anatthajanakena cittasaṅkappena samannāgatāti vuttaṁ hoti.",
  "atk-s0201a1:550_5": "Te kathaṁ bhayabheravaṁ avhāyanti?",
  "atk-s0201a1:550_6": "Bhayabheravāvhāyanaṁ ito pabhuti abhijjhāluvāre vuttanayeneva veditabbaṁ.",
  "atk-s0201a1:550_7": "Yattha pana viseso bhavissati, tattha vakkhāma.",
  "atk-s0201a1:550_8": "Na kho panāhaṁ byāpannacittoti ettha pana mettacitto ahaṁ hitacittoti dasseti, īdisā hi bodhisattā honti.",
  "atk-s0201a1:550_9": "Evaṁ sabbattha vuttadosapaṭipakkhavasena bodhisattassa guṇā vaṇṇetabbā.",
  "atk-s0201a1:551_0": "39.Thinamiddhapariyuṭṭhitāti cittagelaññabhūtena thinena sesanāmakāyagelaññabhūtena middhena ca pariyuṭṭhitā,",
  "atk-s0201a1:551_1": "abhibhūtā gahitāti vuttaṁ hoti. Te niddābahulā honti.",
  "atk-s0201a1:552_0": "40.Uddhatāti uddhaccapakatikā vipphandamānacittā,",
  "atk-s0201a1:552_1": "uddhaccena hi ekārammaṇe cittaṁ vipphandati dhajayaṭṭhiyaṁ vātena paṭākā viya.",
  "atk-s0201a1:552_2": "Avūpasantacittāti anibbutacittā,",
  "atk-s0201a1:552_3": "idha kukkuccaṁ gahetuṁ vaṭṭati.",
  "atk-s0201a1:553_0": "41.Kaṅkhī vicikicchīti ettha ekamevidaṁ pañcamaṁ nīvaraṇaṁ.",
  "atk-s0201a1:553_1": "Kiṁ nu kho idanti ārammaṇaṁ kaṅkhanato kaṅkhā,",
  "atk-s0201a1:553_2": "idamevidanti nicchetuṁ asamatthabhāvato vicikicchāti vuccati,",
  "atk-s0201a1:553_3": "tena samannāgatā samaṇabrāhmaṇā ‘‘kaṅkhī vicikicchī’’ti vuttā.",
  "atk-s0201a1:554_0": "42.Attukkaṁsanakā paravambhīti ye attānaṁ ukkaṁsenti ukkhipanti, ucce ṭhāne ṭhapenti,",
  "atk-s0201a1:554_1": "parañca vambhenti garahanti nindanti, nīce ṭhāne ṭhapenti, tesametaṁ adhivacanaṁ.",
  "atk-s0201a1:554_2": "Te kathaṁ bhayabheravaṁ avhāyanti?",
  "atk-s0201a1:554_3": "Te parehi ‘‘asuko ca kira asuko ca attānaṁ ukkaṁsenti, amhe garahanti, dāse viya karonti,",
  "atk-s0201a1:554_4": "gaṇhatha ne’’ti anubaddhā palāyitvā araññaṁ pavisitvā gacchantare vā gumbantare vāti kāyakammantasadisaṁ vitthāretabbaṁ.",
  "atk-s0201a1:555_0": "43.Chambhīti kāyathambhanalomahaṁsanakarena thambhena samannāgatā.",
  "atk-s0201a1:555_1": "Bhīrukajātikāti bhīrukapakatikā,",
  "atk-s0201a1:555_2": "gāmadārakā viya bhayabahulā asūrā kātarāti vuttaṁ hoti.",
  "atk-s0201a1:556_0": "44.Lābhasakkārasilokanti ettha labbhatīti lābho,",
  "atk-s0201a1:556_1": "catunnaṁ paccayānametaṁ adhivacanaṁ. Sakkāroti sundarakāro,",
  "atk-s0201a1:556_2": "paccayā eva hi paṇītapaṇītā sundarasundarā ca abhisaṅkharitvā katā sakkārāti vuccanti.",
  "atk-s0201a1:556_3": "Yā ca parehi attano gāravakiriyā pupphādīhi vā pūjā.",
  "atk-s0201a1:556_4": "Silokoti vaṇṇabhaṇanaṁ etaṁ ,",
  "atk-s0201a1:556_5": "lābhañca sakkārañca silokañca lābhasakkārasilokaṁ. Nikāmayamānāti patthayamānā.",
  "atk-s0201a1:556_6": "Bhayabheravāvhāyanaṁ abhijjhāluvārasadisameva.",
  "atk-s0201a1:556_7": "Tadatthadīpakaṁ panettha piyagāmikavatthuṁ kathenti –",
  "atk-s0201a1:557_0": "Eko kira piyagāmiko nāma bhikkhu samādinnadhutaṅgānaṁ bhikkhūnaṁ lābhaṁ disvā ‘‘ahampi dhutaṅgaṁ samādiyitvā lābhaṁ uppādemī’’ti cintetvā sosānikaṅgaṁ samādāya susāne vasati.",
  "atk-s0201a1:557_1": "Athekadivasaṁ eko kammamutto jaraggavo divā gocare caritvā rattiṁ tasmiṁ susāne pupphagumbe sīsaṁ katvā romanthayamāno aṭṭhāsi.",
  "atk-s0201a1:557_2": "Piyagāmiko rattiṁ caṅkamanā nikkhanto tassa hanusaddaṁ sutvā cintesi ‘‘addhā maṁ lābhagiddho esa susāne vasatīti ñatvā devarājā viheṭhetuṁ āgato’’ti,",
  "atk-s0201a1:557_3": "so jaraggavassa purato añjaliṁ paggahetvā ‘‘sappurisa devarāja ajja me ekarattiṁ khama,",
  "atk-s0201a1:557_4": "sve paṭṭhāya na evaṁ karissāmī’’ti namassamāno sabbarattiṁ yācanto aṭṭhāsi.",
  "atk-s0201a1:557_5": "Tato sūriye uṭṭhite taṁ disvā kattarayaṭṭhiyā paharitvā palāpesi ‘‘sabbarattiṁ maṁ bhiṁsāpesī’’ti.",
  "atk-s0201a1:558_0": "45.Kusītāti kosajjānugatā.",
  "atk-s0201a1:558_1": "Hīnavīriyāti hīnā vīriyena virahitā viyuttā, nibbīriyāti vuttaṁ hoti.",
  "atk-s0201a1:558_2": "Tattha kusītā kāyikavīriyārambhavirahitā honti,",
  "atk-s0201a1:558_3": "hīnavīriyā cetasikavīriyārambhavirahitā.",
  "atk-s0201a1:558_4": "Te ārammaṇavavatthānamattampi kātuṁ na sakkonti.",
  "atk-s0201a1:558_5": "Tesaṁ avavatthitārammaṇānanti sabbaṁ pubbasadisameva.",
  "atk-s0201a1:559_0": "46.Muṭṭhassatīti naṭṭhassatī. Asampajānāti paññārahitā,",
  "atk-s0201a1:559_1": "imassa ca paṭipakkhe ‘‘upaṭṭhitassatīhamasmī’’ti vacanato satibhājaniyamevetaṁ.",
  "atk-s0201a1:559_2": "Paññā panettha satidubbalyadīpanatthaṁ vuttā.",
  "atk-s0201a1:559_3": "Duvidhā hi sati paññāsampayuttā paññāvippayuttā ca.",
  "atk-s0201a1:559_4": "Tattha paññāsampayuttā balavatī, vippayuttā dubbalā,",
  "atk-s0201a1:559_5": "tasmā yadāpi tesaṁ sati hoti,",
  "atk-s0201a1:559_6": "tadāpi asampajānantā muṭṭhassatīyeva te,",
  "atk-s0201a1:559_7": "dubbalāya satiyā satikiccābhāvatoti etamatthaṁ dīpetuṁ ‘‘asampajānā’’ti vuttaṁ.",
  "atk-s0201a1:559_8": "Te evaṁ muṭṭhassatī asampajānā ārammaṇavavatthānamattampi kātuṁ na sakkontīti sabbaṁ pubbasadisameva.",
  "atk-s0201a1:560_0": "47.Asamāhitāti upacārappanāsamādhivirahitā.",
  "atk-s0201a1:560_1": "Vibbhantacittāti ubbhantacittā.",
  "atk-s0201a1:560_2": "Samādhivirahena laddhokāsena uddhaccena tesaṁ samādhivirahānaṁ cittaṁ nānārammaṇesu paribbhamati,",
  "atk-s0201a1:560_3": "vanamakkaṭo viya vanasākhāsu uddhaccena ekārammaṇe vipphandati.",
  "atk-s0201a1:560_4": "Pubbe vuttanayenena te evaṁ asamāhitā vibbhantacittā ārammaṇavavatthānamattampi kātuṁ na sakkontīti sabbaṁ pubbasadisameva.",
  "atk-s0201a1:561_0": "48.Duppaññāti nippaññānametaṁ adhivacanaṁ.",
  "atk-s0201a1:561_1": "Paññā pana duṭṭhā nāma natthi. Eḷamūgāti elamukhā, kha-kārassa ga-kāro kato. Lālamukhāti vuttaṁ hoti.",
  "atk-s0201a1:561_2": "Duppaññānañhi kathentānaṁ lālā mukhato galati, lālā ca elāti vuccati.",
  "atk-s0201a1:561_3": "Yathāha ‘‘passelamūgaṁ uragaṁ dujjivha’’nti.",
  "atk-s0201a1:561_4": "Tasmā te ‘‘eḷamūgā’’ti vuccanti. ‘‘Elamukhā’’tipi pāṭho. ‘‘Elamugā’’ti keci paṭhanti, apare ‘‘elamukā’’tipi,",
  "atk-s0201a1:561_5": "sabbattha ‘‘elamukhā’’ti attho.",
  "atk-s0201a1:561_6": "Te kathaṁ bhayabheravaṁ avhāyanti?",
  "atk-s0201a1:561_7": "Te duppaññā eḷamūgā ārammaṇavavatthānamattampi kātuṁ na sakkonti.",
  "atk-s0201a1:561_8": "Tesaṁ avavatthitārammaṇānaṁ araññe viharantānaṁ divā diṭṭhaṁ rattiṁ bhayabheravaṁ hutvā upaṭṭhāti ‘‘te ākulacittā appamattakenapi tasanti vittasanti,",
  "atk-s0201a1:561_9": "rajjuṁ vā lataṁ vā disvā sappasaññino honti, khāṇuṁ disvā yakkhasaññino,",
  "atk-s0201a1:561_10": "thalaṁ vā pabbataṁ vā disvā hatthisaññino sappādīhi anayavyasanaṁ āpāditā viya hontī’’ti.",
  "atk-s0201a1:561_11": "Evaṁ taṁ bhayabheravaṁ attani samāropanaṭṭhena avhāyanti pakkosanti.",
  "atk-s0201a1:561_12": "Paññāsampannohamasmīti ettha paññāsampannoti paññāya sampanno samannāgato, no ca kho vipassanāpaññāya, na maggapaññāya,",
  "atk-s0201a1:561_13": "apica kho pana imesu soḷasasu ṭhānesu ārammaṇavavatthānapaññāyāti attho.",
  "atk-s0201a1:561_14": "Sesaṁ sabbattha vuttanayamevāti.",
  "atk-s0201a1:562_0": "Vacīkammantavārādivaṇṇanā niṭṭhitā.",
  "atk-s0201a1:563_0": "Soḷasaṭṭhānārammaṇapariggaho niṭṭhito.",
  "atk-s0201a1:564_0": "Bhayabheravasenāsanādivaṇṇanā",
  "atk-s0201a1:565_0": "49.Tassamayhanti ko anusandhi?",
  "atk-s0201a1:565_1": "Bodhisatto kira imāni soḷasārammaṇāni pariggaṇhanto ca bhayabheravaṁ adisvā bhayabheravaṁ nāma evarūpāsu rattīsu evarūpe senāsane ca paññāyati,",
  "atk-s0201a1:565_2": "handa naṁ tatthāpi gavesissāmīti bhayabheravagavesanamakāsi,",
  "atk-s0201a1:565_3": "etamatthaṁ bhagavā idāni brāhmaṇassa dassento tassa mayhantiādimāha.",
  "atk-s0201a1:566_0": "Tattha yā tāti ubhayametaṁ rattīnaṁyeva uddesaniddesavacanaṁ.",
  "atk-s0201a1:566_1": "Abhiññātāti ettha abhīti lakkhaṇatthe upasaggo.",
  "atk-s0201a1:566_2": "Tasmā abhiññātāti candapāripūriyā candaparikkhayenāti evamādīhi lakkhaṇehi ñātāti veditabbā.",
  "atk-s0201a1:566_3": "Abhilakkhitāti ettha upasaggamattameva,",
  "atk-s0201a1:566_4": "tasmā abhilakkhitāti lakkhaṇīyā icceva attho,",
  "atk-s0201a1:566_5": "uposathasamādānadhammassavanapūjāsakkārādikaraṇatthaṁ lakkhetabbā sallakkhetabbā upalakkhetabbāti vuttaṁ hoti.",
  "atk-s0201a1:567_0": "Cātuddasīti pakkhassa paṭhamadivasato pabhuti catuddasannaṁ pūraṇī ekā ratti. Evaṁ pañcadasī aṭṭhamī ca.",
  "atk-s0201a1:567_1": "Pakkhassāti sukkapakkhassa kaṇhapakkhassa ca.",
  "atk-s0201a1:567_2": "Etā tisso tisso katvā cha rattiyo,",
  "atk-s0201a1:567_3": "tasmā sabbattha pakkhavacanaṁ yojetabbaṁ ‘‘pakkhassa cātuddasī pakkhassa pañcadasī pakkhassa aṭṭhamī’’ti.",
  "atk-s0201a1:567_4": "Atha pañcamī kasmā na gahitāti? Asabbakālikattā.",
  "atk-s0201a1:567_5": "Buddhe kira bhagavati anuppannepi uppajjitvā aparinibbutepi pañcamī anabhilakkhitāyeva,",
  "atk-s0201a1:567_6": "parinibbute pana dhammasaṅgāhakattherā cintesuṁ ‘‘dhammassavanaṁ cirena hotī’’ti.",
  "atk-s0201a1:567_7": "Tato sammannitvā pañcamīti dhammassavanadivasaṁ ṭhapesuṁ,",
  "atk-s0201a1:567_8": "tato pabhuti sā abhilakkhitā jātā,",
  "atk-s0201a1:567_9": "evaṁ asabbakālikattā ettha na gahitāti.",
  "atk-s0201a1:568_0": "Tathārūpāsūti tathāvidhāsu.",
  "atk-s0201a1:568_1": "Ārāmacetiyānīti pupphārāmaphalārāmādayo ārāmā eva ārāmacetiyāni.",
  "atk-s0201a1:568_2": "Cittīkataṭṭhena hi cetiyānīti vuccanti, pūjanīyaṭṭhenāti vuttaṁ hoti.",
  "atk-s0201a1:568_3": "Vanacetiyānīti baliharaṇavanasaṇḍasubhagavanadevasālavanādīni vanāniyeva vanacetiyāni.",
  "atk-s0201a1:568_4": "Rukkhacetiyānīti gāmanigamādidvāresu pūjanīyarukkhāyeva rukkhacetiyāni.",
  "atk-s0201a1:568_5": "Lokiyā hi dibbādhivatthāti vā maññamānā tesuyeva vā dibbasaññino hutvā ārāmavanarukkhe cittīkaronti , pūjenti,",
  "atk-s0201a1:568_6": "tena te sabbepi cetiyānīti vuccanti.",
  "atk-s0201a1:568_7": "Bhiṁsanakānīti bhayajanakāni,",
  "atk-s0201a1:568_8": "passatopi suṇatopi bhayaṁ janenti.",
  "atk-s0201a1:568_9": "Salomahaṁsānīti saheva lomahaṁsena vattanti,",
  "atk-s0201a1:568_10": "pavisamānasseva lomahaṁsajananato.",
  "atk-s0201a1:568_11": "Appeva nāma passeyyanti api nāma taṁ bhayabheravaṁ passeyyameva. Aparena samayenāti,",
  "atk-s0201a1:568_12": "‘‘etadahosi yaṁnūnāha’’nti evaṁ cintitakālato paṭṭhāya aññena kālena.",
  "atk-s0201a1:569_0": "Tattha ca me brāhmaṇa viharatoti tathārūpesu senāsanesu yaṁ yaṁ manussānaṁ āyācanaupahārakaraṇārahaṁ yakkhaṭṭhānaṁ pupphadhūpamaṁsaruhiravasāmedapihakapapphāsasurāmerayādīhi okiṇṇakilinnadharaṇitalaṁ ekanipātaṁ viya yakkharakkhasapisācānaṁ,",
  "atk-s0201a1:569_1": "yaṁ divāpi passantānaṁ hadayaṁ maññe phalati,",
  "atk-s0201a1:569_2": "taṁ ṭhānaṁ sandhāyāha ‘‘tattha ca me, brāhmaṇa, viharato’’ti.",
  "atk-s0201a1:569_3": "Mago vā āgacchatīti siṅgāni vā khurāni vā koṭṭento gokaṇṇakhaggadīpivarāhādibhedo mago vā āgacchati,",
  "atk-s0201a1:569_4": "sabbacatuppadānañhi idha magoti nāmaṁ.",
  "atk-s0201a1:569_5": "Katthaci pana kāḷasiṅgālopi vuccati. Yathāha –",
  "atk-s0201a1:570_0": "‘‘Usabhasseva te khandho, sīhasseva vijambhitaṁ;",
  "atk-s0201a1:571_0": "Magarāja namo tyatthu, api kiñci labhāmase’’ti. (jā. 1.3.133);",
  "atk-s0201a1:572_0": "Moro vā kaṭṭhaṁ pātetīti moro vā sukkhakaṭṭhaṁ rukkhato cāletvā pāteti.",
  "atk-s0201a1:572_1": "Moraggahaṇena ca idha sabbapakkhiggahaṇaṁ adhippetaṁ,",
  "atk-s0201a1:572_2": "tena yo koci pakkhīti vuttaṁ hoti.",
  "atk-s0201a1:572_3": "Atha vā moro vāti vā saddena añño vā koci pakkhīti.",
  "atk-s0201a1:572_4": "Esa nayo purime magaggahaṇepi.",
  "atk-s0201a1:572_5": "Vāto vā paṇṇakasaṭaṁ eretīti vāto vā paṇṇakacavaraṁ ghaṭṭeti.",
  "atk-s0201a1:572_6": "Etaṁ nūna taṁ bhayabheravaṁ āgacchatīti yametaṁ āgacchati, taṁ bhayabheravaṁ nūnāti.",
  "atk-s0201a1:572_7": "Ito pabhuti ca ārammaṇameva bhayabheravanti veditabbaṁ.",
  "atk-s0201a1:572_8": "Parittassa ca adhimattassa ca bhayassa ārammaṇattā sukhārammaṇaṁ rūpaṁ sukhamiva.",
  "atk-s0201a1:572_9": "Kiṁ nu kho ahaṁ aññadatthu bhayapaṭikaṅkhī viharāmīti ahaṁ kho kiṁ kāraṇaṁ ekaṁseneva bhayaṁ ākaṅkhamāno icchamāno hutvā viharāmi.",
  "atk-s0201a1:573_0": "Yathābhūtaṁ yathābhūtassāti yena yena iriyāpathena bhūtassa bhavitassa sato vattamānassa samaṅgībhūtassa vā. Meti mama santike.",
  "atk-s0201a1:573_1": "Tathābhūtaṁ tathābhūto vāti tena teneva iriyāpathena bhūto bhavito santo vattamāno samaṅgībhūto vāti attho.",
  "atk-s0201a1:573_2": "So kho ahaṁ…pe… paṭivinemīti bodhisattassa kira caṅkamantassa tasmiṁ magasiṅgakhurasaddādibhede bhayabheravārammaṇe āgate neva mahāsatto tiṭṭhati, na nisīdati na sayati,",
  "atk-s0201a1:573_3": "atha kho caṅkamantova parivīmaṁsanto parivicinanto bhayabheravaṁ na passati,",
  "atk-s0201a1:573_4": "magasiṅgakhurasaddādimattameva cetaṁ hoti, so taṁ ñatvā idaṁ nāmetaṁ,",
  "atk-s0201a1:573_5": "na bhayabheravanti tato tiṭṭhati vā nisīdati vā sayati vā.",
  "atk-s0201a1:573_6": "Etamatthaṁ dassento ‘‘so kho aha’’ntiādimāha. Esa nayo sabbapeyyālesu.",
  "atk-s0201a1:573_7": "Ito parañca iriyāpathapaṭipāṭiyā avatvā āsannapaṭipāṭiyā iriyāpathā vuttāti veditabbā,",
  "atk-s0201a1:573_8": "caṅkamantassa hi bhayabherave āgate na ṭhito na nisinno na nipanno ṭhitassāpi āgate na caṅkamīti evaṁ tassa āsannapaṭipāṭiyā vuttāti.",
  "atk-s0201a1:574_0": "Bhayabheravasenāsanādivaṇṇanā niṭṭhitā.",
  "atk-s0201a1:575_0": "Asammohavihāravaṇṇanā",
  "atk-s0201a1:576_0": "50.",
  "atk-s0201a1:576_1": "Evaṁ bhiṁsanakesupi ṭhānesu attano bhayabheravābhāvaṁ dassetvā idāni jhāyīnaṁ sammohaṭṭhānesu attano asammohavihāraṁ dassetuṁ santi kho pana, brāhmaṇātiādimāha.",
  "atk-s0201a1:577_0": "Tattha santīti atthi saṁvijjanti upalabbhanti.",
  "atk-s0201a1:577_1": "Rattiṁyeva samānanti rattiṁyeva santaṁ,",
  "atk-s0201a1:577_2": "divāti sañjānantīti ‘‘divaso aya’’nti sañjānanti.",
  "atk-s0201a1:577_3": "Divāyeva samānanti divasaṁyeva santaṁ.",
  "atk-s0201a1:577_4": "Rattīti sañjānantīti ‘‘ratti aya’’nti sañjānanti.",
  "atk-s0201a1:577_5": "Kasmā panete evaṁsaññino hontīti.",
  "atk-s0201a1:577_6": "Vuṭṭhānakosallābhāvato vā sakuṇarutato vā. Kathaṁ?",
  "atk-s0201a1:577_7": "Idhekacco odātakasiṇalābhī divā parikammaṁ katvā divā samāpanno divāyeva vuṭṭhahāmīti manasikāraṁ uppādeti,",
  "atk-s0201a1:577_8": "no ca kho addhānaparicchede kusalo hoti.",
  "atk-s0201a1:577_9": "So divasaṁ atikkamitvā rattibhāge vuṭṭhāti.",
  "atk-s0201a1:577_10": "Odātakasiṇapharaṇavasena cassa visadaṁ hoti vibhūtaṁ suvibhūtaṁ. So,",
  "atk-s0201a1:577_11": "divā vuṭṭhahāmīti uppāditamanasikāratāya odātakasiṇapharaṇavisadavibhūtatāya ca rattiṁyeva samānaṁ divāti sañjānāti.",
  "atk-s0201a1:577_12": "Idha panekacco nīlakasiṇalābhī rattiṁ parikammaṁ katvā rattiṁ samāpanno rattiṁyeva vuṭṭhahāmīti manasikāraṁ uppādeti,",
  "atk-s0201a1:577_13": "no ca kho addhānaparicchede kusalo hoti.",
  "atk-s0201a1:577_14": "So rattiṁ atikkamitvā divasabhāge vuṭṭhāti.",
  "atk-s0201a1:577_15": "Nīlakasiṇapharaṇavasena cassa avisadaṁ hoti avibhūtaṁ.",
  "atk-s0201a1:577_16": "So rattiṁ vuṭṭhahāmīti uppāditamanasikāratāya nīlakasiṇapharaṇāvisadāvibhūtatāya ca divāyeva samānaṁ rattīti sañjānāti.",
  "atk-s0201a1:577_17": "Evaṁ tāva vuṭṭhānakosallābhāvato evaṁsaññino honti.",
  "atk-s0201a1:578_0": "Sakuṇarutato pana idhekacco antosenāsane nisinno hoti.",
  "atk-s0201a1:578_1": "Atha divā ravanakasakuṇā kākādayo candālokena divāti maññamānā rattiṁ ravanti, aññehi vā kāraṇehi.",
  "atk-s0201a1:578_2": "So tesaṁ saddaṁ sutvā rattiṁyeva samānaṁ divāti sañjānāti.",
  "atk-s0201a1:578_3": "Idha panekacco pabbatantare gambhīrāya ghanavanappaṭicchannāya giriguhāya sattāhavaddalikāya vattamānāya antarahitasūriyāloke kāle nisinno hoti.",
  "atk-s0201a1:578_4": "Atha rattiṁ ravanakasakuṇā ulūkādayo majjhanhikasamayepi tattha tattha samandhakāre nilīnā rattisaññāya vā aññehi vā kāraṇehi ravanti.",
  "atk-s0201a1:578_5": "So tesaṁ saddaṁ sutvā divāyeva samānaṁ rattīti sañjānāti.",
  "atk-s0201a1:578_6": "Evaṁ sakuṇarutato evaṁsaññino hontīti.",
  "atk-s0201a1:578_7": "Idamahanti idaṁ ahaṁ evaṁ sañjānanaṁ .",
  "atk-s0201a1:578_8": "Sammohavihārasmiṁ vadāmīti sammohavihārapariyāpannaṁ antogadhaṁ,",
  "atk-s0201a1:578_9": "sammohavihārānaṁ aññataraṁ vadāmīti vuttaṁ hoti.",
  "atk-s0201a1:579_0": "Ahaṁ kho pana brāhmaṇa…pe… sañjānāmīti pākaṭo bodhisattassa rattindivaparicchedo sattāhavaddalepi candimasūriyesu adissamānesupi jānātiyeva ‘‘ettakaṁ purebhattakālo gato, ettakaṁ pacchābhattakālo, ettakaṁ paṭhamayāmo, ettakaṁ majjhimayāmo, ettakaṁ pacchimayāmo’’ti, tasmā evamāha.",
  "atk-s0201a1:579_1": "Anacchariyañcetaṁ yaṁ pūritapāramī bodhisatto evaṁ jānāti.",
  "atk-s0201a1:579_2": "Padesañāṇe ṭhitānaṁ sāvakānampi hi rattindivaparicchedo pākaṭo hoti.",
  "atk-s0201a1:580_0": "Kalyāṇiyamahāvihāre kira godattatthero dvaṅgulakāle bhattaṁ gahetvā aṅgulakāle bhuñjati.",
  "atk-s0201a1:580_1": "Sūriye adissamānepi pātoyeva senāsanaṁ pavisitvā tāya velāya nikkhamati.",
  "atk-s0201a1:580_2": "Ekadivasaṁ ārāmikā ‘‘sve therassa nikkhamanakāle passāmā’’ti bhattaṁ sampādetvā kālatthambhamūle nisīdiṁsu.",
  "atk-s0201a1:580_3": "Thero dvaṅgulakāleyeva nikkhamati.",
  "atk-s0201a1:580_4": "Tato pabhuti kira sūriye adissamānepi therassa nikkhamanasaññāya eva bheriṁ ākoṭenti.",
  "atk-s0201a1:581_0": "Ajagaravihārepi kāḷadevatthero antovasse yāmagaṇḍikaṁ paharati, āciṇṇametaṁ therassa.",
  "atk-s0201a1:581_1": "Na ca yāmayantanāḷikaṁ payojeti, aññe bhikkhū payojenti.",
  "atk-s0201a1:581_2": "Atha nikkhante paṭhame yāme there muggaraṁ gahetvā ṭhitamatteyeva ekaṁ dve vāre paharanteyeva vā yāmayantaṁ patati,",
  "atk-s0201a1:581_3": "evaṁ tīsu yāmesu samaṇadhammaṁ katvā thero pātoyeva gāmaṁ pavisitvā piṇḍapātaṁ ādāya vihāraṁ āgantvā bhojanavelāya pattaṁ gahetvā divā vihāraṭṭhānaṁ gantvā samaṇadhammaṁ karoti.",
  "atk-s0201a1:581_4": "Bhikkhū kālatthambhaṁ disvā therassa adisvā āgamanatthāya pesenti.",
  "atk-s0201a1:581_5": "So bhikkhu theraṁ divā vihāraṭṭhānā nikkhamantameva vā antarāmagge vā passati.",
  "atk-s0201a1:581_6": "Evaṁ padesañāṇe ṭhitānaṁ sāvakānampi rattindivaparicchedo pākaṭo hoti,",
  "atk-s0201a1:581_7": "kimaṅgaṁ pana bodhisattānanti.",
  "atk-s0201a1:582_0": "Yaṁ kho taṁ brāhmaṇa…pe… vadeyyāti ettha pana ‘‘yaṁ kho taṁ, brāhmaṇa,",
  "atk-s0201a1:582_1": "asammohadhammo satto loke uppanno…pe… sukhāya devamanussāna’’nti vacanaṁ vadamāno koci sammā vadeyya, sammā vadamāno siyā, na vitathavādī assa.",
  "atk-s0201a1:582_2": "Mameva taṁ vacanaṁ vadamāno sammā vadeyya, sammā vadamāno siyā,",
  "atk-s0201a1:582_3": "na vitathavādī assāti evaṁ padasambandho veditabbo.",
  "atk-s0201a1:583_0": "Tattha asammohadhammoti asammohasabhāvo. Loketi manussaloke.",
  "atk-s0201a1:583_1": "Bahujanahitāyāti bahujanassa hitatthāya,",
  "atk-s0201a1:583_2": "paññāsampattiyā diṭṭhadhammikasamparāyikahitūpadesakoti.",
  "atk-s0201a1:583_3": "Bahujanasukhāyāti bahujanassa sukhatthāya,",
  "atk-s0201a1:583_4": "cāgasampattiyā upakaraṇasukhassa dāyakoti.",
  "atk-s0201a1:583_5": "Lokānukampāyāti lokassa anukampatthāya,",
  "atk-s0201a1:583_6": "mettākaruṇāsampattiyā mātāpitaro viya lokassa rakkhitā gopayitāti.",
  "atk-s0201a1:583_7": "Atthāya hitāya sukhāya devamanussānanti idha devamanussaggahaṇena ca bhabbapuggalaveneyyasatteyeva gahetvā tesaṁ nibbānamaggaphalādhigamāya attano uppattiṁ dassetīti veditabbo.",
  "atk-s0201a1:583_8": "Atthāyāti hi vutte paramatthatthāya nibbānāyāti vuttaṁ hoti.",
  "atk-s0201a1:583_9": "Hitāyāti vutte taṁ sampāpakamaggatthāyāti vuttaṁ hoti,",
  "atk-s0201a1:583_10": "nibbānasampāpakamaggato hi uttari hitaṁ nāma natthi.",
  "atk-s0201a1:583_11": "Sukhāyāti vutte phalasamāpattisukhatthāyāti vuttaṁ hoti, tato uttari sukhābhāvato.",
  "atk-s0201a1:583_12": "Vuttañcetaṁ ‘‘ayaṁ samādhi paccuppannasukho ceva āyatiñca sukhavipāko’’ti (dī. ni. 3.355; a. ni. 5.27; vibha. 804).",
  "atk-s0201a1:584_0": "Asammohavihāravaṇṇanā niṭṭhitā.",
  "atk-s0201a1:585_0": "Pubbabhāgapaṭipadādivaṇṇanā",
  "atk-s0201a1:586_0": "51.",
  "atk-s0201a1:586_1": "Evaṁ bhagavā buddhaguṇapaṭilābhāvasānaṁ attano asammohavihāraṁ brāhmaṇassa dassetvā idāni yāya paṭipadāya taṁ koṭippattaṁ asammohavihāraṁ adhigato,",
  "atk-s0201a1:586_2": "taṁ pubbabhāgato pabhuti dassetuṁ āraddhaṁ kho pana me brāhmaṇātiādimāha.",
  "atk-s0201a1:587_0": "Keci panāhu ‘‘imaṁ asammohavihāraṁ sutvā brāhmaṇassa cittamevaṁ uppannaṁ ‘kāya nu kho paṭipadāya imaṁ patto’ti,",
  "atk-s0201a1:587_1": "tassa cittamaññāya imāyāhaṁ paṭipadāya imaṁ uttamaṁ asammohavihāraṁ pattoti dassento evamāhā’’ti.",
  "atk-s0201a1:588_0": "Tattha āraddhaṁ kho pana me, brāhmaṇa, vīriyaṁ ahosīti, brāhmaṇa,",
  "atk-s0201a1:588_1": "na mayā ayaṁ uttamo asammohavihāro kusītena muṭṭhassatinā sāraddhakāyena vikkhittacittena vā adhigato,",
  "atk-s0201a1:588_2": "apica kho tadadhigamāya āraddhaṁ kho pana me vīriyaṁ ahosi,",
  "atk-s0201a1:588_3": "bodhimaṇḍe nisinnena mayā caturaṅgavīriyaṁ āraddhaṁ ahosi,",
  "atk-s0201a1:588_4": "paggahitaṁ asithilappavattitanti vuttaṁ hoti.",
  "atk-s0201a1:588_5": "Āraddhattāyeva ca metaṁ asallīnaṁ ahosi.",
  "atk-s0201a1:589_0": "Upaṭṭhitā sati asammuṭṭhāti na kevalañca vīriyameva,",
  "atk-s0201a1:589_1": "satipi me ārammaṇābhimukhībhāvena upaṭṭhitā ahosi.",
  "atk-s0201a1:589_2": "Upaṭṭhitattāyeva ca asammuṭṭhā.",
  "atk-s0201a1:589_3": "Passaddho kāyoti kāyacittappassaddhisambhavena kāyopi me passaddho ahosi.",
  "atk-s0201a1:589_4": "Tattha yasmā nāmakāye passaddhe rūpakāyopi passaddhoyeva hoti,",
  "atk-s0201a1:589_5": "tasmā nāmakāyo rūpakāyoti avisesetvāva passaddho kāyoti vuttaṁ.",
  "atk-s0201a1:589_6": "Asāraddhoti so ca kho passaddhattāyeva asāraddho, vigatadarathoti vuttaṁ hoti.",
  "atk-s0201a1:589_7": "Samāhitaṁ cittaṁ ekagganti cittampi me sammā āhitaṁ suṭṭhu ṭhapitaṁ appitaṁ viya ahosi.",
  "atk-s0201a1:589_8": "Samāhitattā eva ca ekaggaṁ acalaṁ nipphandananti,",
  "atk-s0201a1:589_9": "ettāvatā jhānassa pubbabhāgapaṭipadā kathitā hoti.",
  "atk-s0201a1:590_0": "Idāni imāya paṭipadāya adhigataṁ paṭhamajjhānaṁ ādiṁ katvā vijjāttayapariyosānaṁ visesaṁ dassento so kho ahantiādimāha.",
  "atk-s0201a1:590_1": "Tattha vivicceva kāmehi…pe… catutthajjhānaṁ upasampajjavihāsinti ettha tāva yaṁ vattabbaṁ siyā,",
  "atk-s0201a1:590_2": "taṁ sabbaṁ visuddhimagge pathavīkasiṇakathāyaṁ vuttaṁ.",
  "atk-s0201a1:590_3": "Kevalañhi tattha ‘‘upasampajja viharatī’’ti āgataṁ, idha ‘‘vihāsi’’nti, ayameva viseso.",
  "atk-s0201a1:590_4": "Kiṁ katvā pana bhagavā imāni jhānāni upasampajja vihāsīti, kammaṭṭhānaṁ bhāvetvā. Kataraṁ? Ānāpānassatikammaṭṭhānaṁ.",
  "atk-s0201a1:591_0": "Imāni ca pana cattāri jhānāni kesañci cittekaggatatthāni honti, kesañci vipassanāpādakāni, kesañci abhiññāpādakāni, kesañci nirodhapādakāni, kesañci bhavokkamanatthāni.",
  "atk-s0201a1:591_1": "Tattha khīṇāsavānaṁ cittekaggatatthāni honti.",
  "atk-s0201a1:591_2": "Te hi samāpajjitvā ekaggacittā sukhaṁ divasaṁ viharissāmāti iccevaṁ kasiṇaparikammaṁ katvā aṭṭha samāpattiyo nibbattenti.",
  "atk-s0201a1:591_3": "Sekkhaputhujjanānaṁ samāpattito vuṭṭhāya samāhitena cittena vipassissāmāti nibbattentānaṁ vipassanāpādakāni honti.",
  "atk-s0201a1:591_4": "Ye pana aṭṭha samāpattiyo nibbattetvā abhiññāpādakajjhānaṁ samāpajjitvā samāpattito vuṭṭhāya ‘‘ekopi hutvā bahudhā hotī’’ti (dī. ni. 1.238; paṭi. ma.",
  "atk-s0201a1:591_5": "1.102) vuttanayā abhiññāyo patthentā nibbattenti, tesaṁ abhiññāpādakāni honti.",
  "atk-s0201a1:591_6": "Ye pana aṭṭha samāpattiyo nibbattetvā nirodhasamāpattiṁ samāpajjitvā sattāhaṁ acittā hutvā diṭṭheva dhamme nirodhaṁ nibbānaṁ patvā sukhaṁ viharissāmāti nibbattenti, tesaṁ nirodhapādakāni honti.",
  "atk-s0201a1:591_7": "Ye pana aṭṭha samāpattiyo nibbattetvā aparihīnajjhānā brahmaloke uppajjissāmāti nibbattenti,",
  "atk-s0201a1:591_8": "tesaṁ bhavokkamanatthāni honti.",
  "atk-s0201a1:592_0": "Bhagavatā panidaṁ catutthajjhānaṁ bodhirukkhamūle nibbattitaṁ,",
  "atk-s0201a1:592_1": "taṁ tassa vipassanāpādakañceva ahosi abhiññāpādakañca sabbakiccasādhakañca,",
  "atk-s0201a1:592_2": "sabbalokiyalokuttaraguṇadāyakanti veditabbaṁ.",
  "atk-s0201a1:593_0": "Pubbabhāgapaṭipadādivaṇṇanā niṭṭhitā.",
  "atk-s0201a1:594_0": "Pubbenivāsakathāvaṇṇanā",
  "atk-s0201a1:595_0": "52.",
  "atk-s0201a1:595_1": "Yesañca guṇānaṁ dāyakaṁ ahosi,",
  "atk-s0201a1:595_2": "tesaṁ ekadesaṁ dassento so evaṁ samāhite cittetiādimāha.",
  "atk-s0201a1:595_3": "Tattha dvinnaṁ vijjānaṁ anupadavaṇṇanā ceva bhāvanānayo ca visuddhimagge vitthārito.",
  "atk-s0201a1:595_4": "Kevalañhi tattha ‘‘so evaṁ samāhite citte…pe… abhininnāmetī’’ti vuttaṁ, idha ‘‘abhininnāmesi’’nti.",
  "atk-s0201a1:595_5": "Ayaṁ kho me brāhmaṇāti ayañca appanāvāro tattha anāgatoti ayameva viseso. Tattha soti so ahaṁ. Abhininnāmesinti abhinīhariṁ.",
  "atk-s0201a1:595_6": "Abhininnāmesinti ca vacanato soti ettha so ahanti evamattho veditabbo.",
  "atk-s0201a1:596_0": "Yasmā cidaṁ bhagavato vasena pubbenivāsānussatiñāṇaṁ āgataṁ,",
  "atk-s0201a1:596_1": "tasmā ‘‘so tato cuto idhūpapanno’’ti ettha evaṁ yojanā veditabbā.",
  "atk-s0201a1:596_2": "Ettha hi so tato cutoti paṭinivattantassa paccavekkhaṇaṁ.",
  "atk-s0201a1:596_3": "Tasmā idhūpapannoti imissā idhūpapattiyā anantaraṁ.",
  "atk-s0201a1:596_4": "Amutra udapādinti tusitabhavanaṁ sandhāyāhāti veditabbo.",
  "atk-s0201a1:596_5": "Tatrāpāsiṁ evaṁnāmoti tatrāpi tusitabhavane setaketu nāma devaputto ahosiṁ.",
  "atk-s0201a1:596_6": "Evaṁgottoti tāhi devatāhi saddhiṁ ekagotto. Evaṁvaṇṇoti suvaṇṇavaṇṇo. Evamāhāroti dibbasudhāhāro.",
  "atk-s0201a1:596_7": "Evaṁsukhadukkhappaṭisaṁvedīti evaṁ dibbasukhapaṭisaṁvedī.",
  "atk-s0201a1:596_8": "Dukkhaṁ pana saṅkhāradukkhamattameva .",
  "atk-s0201a1:596_9": "Evamāyupariyantoti evaṁ sattapaññāsavassakoṭisaṭṭhivassasatasahassāyupariyanto.",
  "atk-s0201a1:596_10": "Sotato cutoti so ahaṁ tato tusitabhavanato cuto.",
  "atk-s0201a1:596_11": "Idhūpapannoti idha mahāmāyāya deviyā kucchimhi nibbatto.",
  "atk-s0201a1:597_0": "Ayaṁ kho me brāhmaṇātiādīsu meti mayā.",
  "atk-s0201a1:597_1": "Vijjāti viditakaraṇaṭṭhena vijjā. Kiṁ viditaṁ karoti? Pubbenivāsaṁ.",
  "atk-s0201a1:597_2": "Avijjāti tasseva pubbenivāsassa aviditakaraṇaṭṭhena tappaṭicchādako moho vuccati.",
  "atk-s0201a1:597_3": "Tamoti sveva moho paṭicchādakaṭṭhena ‘‘tamo’’ti vuccati.",
  "atk-s0201a1:597_4": "Ālokoti sāyeva vijjā obhāsakaraṇaṭṭhena ‘‘āloko’’ti vuccati.",
  "atk-s0201a1:597_5": "Ettha ca vijjā adhigatāti ayaṁ attho, sesaṁ pasaṁsāvacanaṁ.",
  "atk-s0201a1:597_6": "Yojanā panettha ayaṁ kho me vijjā adhigatā,",
  "atk-s0201a1:597_7": "tassa me adhigatavijjassa avijjā vihatā, vinaṭṭhāti attho. Kasmā? Yasmā vijjā uppannā.",
  "atk-s0201a1:597_8": "Esa nayo itarasmimpi padadvaye.",
  "atk-s0201a1:598_0": "Yathātanti ettha yathāti opamme. Tanti nipāto.",
  "atk-s0201a1:598_1": "Satiyā avippavāsena appamattassa. Vīriyātāpena ātāpino.",
  "atk-s0201a1:598_2": "Kāye ca jīvite ca anapekkhatāya pahitattassa, pesitattassāti attho.",
  "atk-s0201a1:598_3": "Idaṁ vuttaṁ hoti ‘‘yathā appamattassa ātāpino pahitattassa viharato avijjā vihaññeyya, vijjā uppajjeyya. Tamo vihaññeyya, āloko uppajjeyya. Evameva mama avijjā vihatā, vijjā uppannā. Tamo vihato, āloko uppanno.",
  "atk-s0201a1:598_4": "Etassa me padhānānuyogassa anurūpameva phalaṁ laddha’’nti.",
  "atk-s0201a1:599_0": "Pubbenivāsakathāvaṇṇanā niṭṭhitā.",
  "atk-s0201a1:600_0": "Dibbacakkhuñāṇakathāvaṇṇanā",
  "atk-s0201a1:601_0": "53.",
  "atk-s0201a1:601_1": "Cutūpapātakathāyaṁ yasmā idha bhagavato vasena pāḷi āgatā,",
  "atk-s0201a1:601_2": "tasmā ‘‘passāmi pajānāmī’’ti vuttaṁ, ayaṁ viseso.",
  "atk-s0201a1:601_3": "Sesaṁ visuddhimagge vuttasadisameva.",
  "atk-s0201a1:602_0": "Ettha pana vijjāti dibbacakkhuñāṇavijjā.",
  "atk-s0201a1:602_1": "Avijjāti sattānaṁ cutipaṭisandhipaṭicchādikā avijjā. Sesaṁ vuttanayamevāti.",
  "atk-s0201a1:602_2": "Yasmā ca pūritapāramīnaṁ mahāsattānaṁ parikammakiccaṁ nāma natthi.",
  "atk-s0201a1:602_3": "Te hi citte abhininnāmitamatteyeva anekavihitaṁ pubbenivāsaṁ anussaranti,",
  "atk-s0201a1:602_4": "dibbena cakkhunā satte passanti.",
  "atk-s0201a1:602_5": "Tasmā yo tattha parikammaṁ ādiṁ katvā bhāvanānayo vutto, na tena idha atthoti.",
  "atk-s0201a1:603_0": "Dibbacakkhuñāṇakathāvaṇṇanā niṭṭhitā.",
  "atk-s0201a1:604_0": "Āsavakkhayañāṇakathāvaṇṇanā",
  "atk-s0201a1:605_0": "54.",
  "atk-s0201a1:605_1": "Tatiyavijjāya so evaṁ samāhite citteti vipassanāpādakaṁ catutthajjhānacittaṁ veditabbaṁ.",
  "atk-s0201a1:605_2": "Āsavānaṁ khayañāṇāyāti arahattamaggañāṇatthāya.",
  "atk-s0201a1:605_3": "Arahattamaggo hi āsavavināsanato āsavānaṁ khayoti vuccati, tatra cetaṁ ñāṇaṁ, tappariyāpannattāti.",
  "atk-s0201a1:605_4": "Cittaṁ abhininnāmesinti vipassanācittaṁ abhinīhariṁ.",
  "atk-s0201a1:605_5": "So idaṁ dukkhanti evamādīsu ‘‘ettakaṁ dukkhaṁ,",
  "atk-s0201a1:605_6": "na ito bhiyyo’’ti sabbampi dukkhasaccaṁ sarasalakkhaṇapaṭivedhena yathābhūtaṁ abbhaññāsiṁ jāniṁ paṭivijjhiṁ.",
  "atk-s0201a1:605_7": "Tassa ca dukkhassa nibbattikaṁ taṇhaṁ ayaṁ dukkhasamudayoti.",
  "atk-s0201a1:605_8": "Tadubhayampi yaṁ ṭhānaṁ patvā nirujjhati,",
  "atk-s0201a1:605_9": "taṁ tesaṁ appavattiṁ nibbānaṁ ayaṁ dukkhanirodhoti.",
  "atk-s0201a1:605_10": "Tassa sampāpakaṁ ariyamaggaṁ ayaṁ dukkhanirodhagāminī paṭipadāti sarasalakkhaṇapaṭivedhena yathābhūtaṁ abbhaññāsiṁ jāniṁ paṭivijjhinti evamattho veditabbo.",
  "atk-s0201a1:606_0": "Evaṁ sarūpato saccāni dassetvā idāni kilesavasena pariyāyato dassento ime āsavātiādimāha.",
  "atk-s0201a1:606_1": "Tassa me evaṁ jānato evaṁ passatoti tassa mayhaṁ evaṁ jānantassa evaṁ passantassa.",
  "atk-s0201a1:606_2": "Saha vipassanāya koṭippattaṁ maggaṁ katheti. Kāmāsavāti kāmāsavato.",
  "atk-s0201a1:606_3": "Vimuccitthāti iminā phalakkhaṇaṁ dasseti,",
  "atk-s0201a1:606_4": "maggakkhaṇe hi cittaṁ vimuccati, phalakkhaṇe vimuttaṁ hoti.",
  "atk-s0201a1:606_5": "Vimuttasmiṁ vimuttamiti ñāṇanti iminā paccavekkhaṇañāṇaṁ dasseti.",
  "atk-s0201a1:606_6": "Khīṇā jātītiādīhi tassa bhūmiṁ,",
  "atk-s0201a1:606_7": "tena hi ñāṇena bhagavā paccavekkhanto ‘‘khīṇā jātī’’tiādīni abbhaññāsi.",
  "atk-s0201a1:606_8": "Katamā pana bhagavato jāti khīṇā, kathañca naṁ abbhaññāsīti? Na tāvassa atītā jāti khīṇā, pubbeva khīṇattā, na anāgatā, anāgate vāyāmābhāvato, na paccuppannā, vijjamānattā.",
  "atk-s0201a1:606_9": "Yā pana maggassa abhāvitattā uppajjeyya ekacatupañcavokārabhavesu ekacatupañcakkhandhabhedā jāti,",
  "atk-s0201a1:606_10": "sā maggassa bhāvitattā anuppādadhammataṁ āpajjanena khīṇā,",
  "atk-s0201a1:606_11": "taṁ so maggabhāvanāya pahīnakilese paccavekkhitvā ‘‘kilesābhāve vijjamānampi kammaṁ āyatiṁ appaṭisandhikaṁ hotī’’ti jānanto abbhaññāsi.",
  "atk-s0201a1:607_0": "Vusitanti vutthaṁ parivutthaṁ,",
  "atk-s0201a1:607_1": "kataṁ caritaṁ niṭṭhitanti attho.",
  "atk-s0201a1:607_2": "Brahmacariyanti maggabrahmacariyaṁ,",
  "atk-s0201a1:607_3": "puthujjanakalyāṇakena hi saddhiṁ sattasekkhā brahmacariyavāsaṁ vasanti nāma, khīṇāsavo vutthavāso.",
  "atk-s0201a1:607_4": "Tasmā bhagavā attano brahmacariyavāsaṁ paccavekkhanto ‘‘vusitaṁ brahmacariya’’nti abbhaññāsi.",
  "atk-s0201a1:607_5": "Kataṁ karaṇīyanti catūsu saccesu catūhi maggehi pariññāpahānasacchikiriyābhāvanāvasena soḷasavidhampi kiccaṁ niṭṭhāpitanti attho.",
  "atk-s0201a1:607_6": "Puthujjanakalyāṇakādayo hi taṁ kiccaṁ karonti, khīṇāsavo katakaraṇīyo.",
  "atk-s0201a1:607_7": "Tasmā bhagavā attano karaṇīyaṁ paccavekkhanto ‘‘kataṁ karaṇīya’’nti abbhaññāsi.",
  "atk-s0201a1:608_0": "Nāparaṁitthattāyāti idāni puna itthabhāvāya evaṁsoḷasakiccabhāvāya,",
  "atk-s0201a1:608_1": "kilesakkhayāya vā maggabhāvanākiccaṁ me natthīti abbhaññāsi.",
  "atk-s0201a1:608_2": "Atha vā itthattāyāti itthabhāvato imasmā evaṁpakārā idāni vattamānakkhandhasantānā aparaṁ khandhasantānaṁ mayhaṁ natthi.",
  "atk-s0201a1:608_3": "Ime pana pañcakkhandhā pariññātā tiṭṭhanti chinnamūlakā rukkhā viya.",
  "atk-s0201a1:608_4": "Te carimakaviññāṇanirodhena anupādāno viya jātavedo nibbāyissantīti abbhaññāsi.",
  "atk-s0201a1:609_0": "Idāni evaṁ paccavekkhaṇañāṇapariggahitaṁ āsavānaṁ khayañāṇādhigamaṁ brāhmaṇassa dassento,",
  "atk-s0201a1:609_1": "ayaṁ kho me brāhmaṇātiādimāha.",
  "atk-s0201a1:609_2": "Tattha vijjāti arahattamaggañāṇavijjā.",
  "atk-s0201a1:609_3": "Avijjāti catusaccapaṭicchādikā avijjā. Sesaṁ vuttanayameva.",
  "atk-s0201a1:609_4": "Ettāvatā ca pubbenivāsañāṇena atītaṁsañāṇaṁ,",
  "atk-s0201a1:609_5": "dibbacakkhunā paccuppannānāgataṁsañāṇaṁ,",
  "atk-s0201a1:609_6": "āsavakkhayena sakalalokiyalokuttaraguṇanti evaṁ tīhi vijjāhi sabbepi sabbaññuguṇe saṅgahetvā pakāsento attano asammohavihāraṁ brāhmaṇassa dassesi.",
  "atk-s0201a1:610_0": "Āsavakkhayañāṇakathāvaṇṇanā niṭṭhitā.",
  "atk-s0201a1:611_0": "Araññavāsakāraṇavaṇṇanā",
  "atk-s0201a1:612_0": "55.",
  "atk-s0201a1:612_1": "Evaṁ vutte kira brāhmaṇo cintesi – ‘‘samaṇo gotamo sabbaññutaṁ paṭijānāti,",
  "atk-s0201a1:612_2": "ajjāpi ca araññavāsaṁ na vijahati,",
  "atk-s0201a1:612_3": "atthi nu khvassa aññampi kiñci karaṇīya’’nti.",
  "atk-s0201a1:612_4": "Athassa bhagavā ajjhāsayaṁ viditvā iminā ajjhāsayānusandhinā, siyā kho pana tetiādimāha. Tattha siyā kho pana te, brāhmaṇa, evamassāti, brāhmaṇa, kadāci tuyhaṁ evaṁ bhaveyya.",
  "atk-s0201a1:612_5": "Na kho panetaṁ brāhmaṇa evaṁ daṭṭhabbanti etaṁ kho pana, brāhmaṇa,",
  "atk-s0201a1:612_6": "tayā mayhaṁ pantasenāsanapaṭisevanaṁ avītarāgāditāyāti evaṁ na daṭṭhabbaṁ.",
  "atk-s0201a1:612_7": "Evaṁ pantasenāsanapaṭisevane akāraṇaṁ paṭikkhipitvā kāraṇaṁ dassento dve kho ahantiādimāha. Tattha atthoyeva atthavaso. Tasmā dve kho ahaṁ, brāhmaṇa, atthavaseti ahaṁ kho, brāhmaṇa,",
  "atk-s0201a1:612_8": "dve atthe dve kāraṇāni sampassamānoti vuttaṁ hoti.",
  "atk-s0201a1:612_9": "Attano ca diṭṭhadhammasukhavihāranti ettha diṭṭhadhammo nāma ayaṁ paccakkho attabhāvo.",
  "atk-s0201a1:612_10": "Sukhavihāro nāma catunnampi iriyāpathavihārānaṁ phāsutā,",
  "atk-s0201a1:612_11": "ekakassa hi araññe antamaso uccārapassāvakiccaṁ upādāya sabbeva iriyāpathā phāsukā honti,",
  "atk-s0201a1:612_12": "tasmā diṭṭhadhammassa sukhavihāranti ayamattho veditabbo.",
  "atk-s0201a1:612_13": "Pacchimañca janataṁ anukampamānoti kathaṁ araññavāsena pacchimā janatā anukampitā hoti?",
  "atk-s0201a1:612_14": "Saddhāpabbajitā hi kulaputtā bhagavato araññavāsaṁ disvā bhagavāpi nāma araññasenāsanāni na muñcati,",
  "atk-s0201a1:612_15": "yassa nevatthi pariññātabbaṁ na pahātabbaṁ na bhāvetabbaṁ na sacchikātabbaṁ,",
  "atk-s0201a1:612_16": "kimaṅgaṁ pana mayanti cintetvā tattha vasitabbameva maññissanti.",
  "atk-s0201a1:612_17": "Evaṁ khippameva dukkhassantakarā bhavissanti.",
  "atk-s0201a1:612_18": "Evaṁ pacchimā janatā anukampitā hoti.",
  "atk-s0201a1:612_19": "Etamatthaṁ dassento āha ‘‘pacchimañca janataṁ anukampamāno’’ti.",
  "atk-s0201a1:613_0": "Araññavāsakāraṇavaṇṇanā niṭṭhitā.",
  "atk-s0201a1:614_0": "Desanānumodanāvaṇṇanā",
  "atk-s0201a1:615_0": "56.",
  "atk-s0201a1:615_1": "Taṁ sutvā attamano brāhmaṇo anukampitarūpātiādimāha.",
  "atk-s0201a1:615_2": "Tattha anukampitarūpāti anukampitajātikā anukampitasabhāvā. Janatāti janasamūho.",
  "atk-s0201a1:615_3": "Yathā taṁ arahatā sammāsambuddhenāti yathā arahaṁ sammāsambuddho anukampeyya, tatheva anukampitarūpāti.",
  "atk-s0201a1:616_0": "Evañca pana vatvā puna taṁ bhagavato dhammadesanaṁ abbhanumodamāno bhagavantaṁ etadavoca abhikkantaṁ, bho gotama, abhikkantaṁ, bho gotamāti.",
  "atk-s0201a1:616_1": "Tatthāyaṁ abhikkantasaddo khayasundarābhirūpaabbhanumodanesu dissati. ‘‘Abhikkantā, bhante, ratti, nikkhanto paṭhamo yāmo,",
  "atk-s0201a1:616_2": "ciranisinno bhikkhusaṅgho’’tiādīsu (cūḷava. 383; a. ni. 8.20) hi khaye dissati.",
  "atk-s0201a1:616_3": "‘‘Ayaṁ imesaṁ catunnaṁ puggalānaṁ abhikkantataro ca paṇītataro cā’’tiādīsu (a. ni. 4.100) sundare.",
  "atk-s0201a1:617_0": "‘‘Ko me vandati pādāni, iddhiyā yasasā jalaṁ;",
  "atk-s0201a1:618_0": "Abhikkantena vaṇṇena, sabbā obhāsayaṁ disā’’ti. –",
  "atk-s0201a1:619_0": "Ādīsu (vi. va. 857) abhirūpe. ‘‘Abhikkantaṁ, bhante’’tiādīsu (dī. ni. 1.250; pārā. 15) abbhanumodane . Idhāpi abbhanumodaneyeva. Yasmā ca abbhanumodane, tasmā sādhu sādhu bho,",
  "atk-s0201a1:619_1": "gotamāti vuttaṁ hotīti veditabbaṁ.",
  "atk-s0201a1:620_0": "‘‘Bhaye kodhe pasaṁsāyaṁ, turite kotūhalacchare;",
  "atk-s0201a1:621_0": "Hāse soke pasāde ca, kare āmeḍitaṁ budho’’ti. –",
  "atk-s0201a1:622_0": "Iminā ca lakkhaṇena idha pasādavasena pasaṁsāvasena cāyaṁ dvikkhattuṁ vuttoti veditabbo.",
  "atk-s0201a1:622_1": "Atha vā abhikkantanti abhikantaṁ. Atiiṭṭhaṁ atimanāpaṁ, atisundaranti vuttaṁ hoti.",
  "atk-s0201a1:623_0": "Tattha ekena abhikkantasaddena desanaṁ thometi, ekena attano pasādaṁ.",
  "atk-s0201a1:623_1": "Ayañhettha adhippāyo – abhikkantaṁ, bho gotama,",
  "atk-s0201a1:623_2": "yadidaṁ bhoto gotamassa dhammadesanā,",
  "atk-s0201a1:623_3": "abhikkantaṁ yadidaṁ bhoto gotamassa dhammadesanaṁ āgamma mama pasādoti.",
  "atk-s0201a1:623_4": "Bhagavatoyeva vā vacanaṁ dve dve atthe sandhāya thometi – bhoto gotamassa vacanaṁ abhikkantaṁ dosanāsanato, abhikkantaṁ guṇādhigamanato, tathā saddhājananato, paññājananato, sātthato, sabyañjanato, uttānapadato, gambhīratthato, kaṇṇasukhato, hadayaṅgamato, anattukkaṁsanato, aparavambhanato, karuṇāsītalato, paññāvadātato, āpātharamaṇīyato, vimaddakkhamato, suyyamānasukhato,",
  "atk-s0201a1:623_5": "vīmaṁsīyamānahitatoti evamādīhi yojetabbaṁ.",
  "atk-s0201a1:624_0": "Tato parampi catūhi upamāhi desanaṁyeva thometi.",
  "atk-s0201a1:624_1": "Tattha nikkujjitanti adhomukhaṭhapitaṁ, heṭṭhāmukhajātaṁ vā.",
  "atk-s0201a1:624_2": "Ukkujjeyyāti upari mukhaṁ kareyya.",
  "atk-s0201a1:624_3": "Paṭicchannanti tiṇapaṇṇādicchāditaṁ. Vivareyyāti ugghāṭeyya. Mūḷhassāti disāmūḷhassa.",
  "atk-s0201a1:624_4": "Maggaṁ ācikkheyyāti hatthe gahetvā ‘‘esa maggo’’ti vadeyya.",
  "atk-s0201a1:624_5": "Andhakāreti kāḷapakkhacātuddasīaḍḍharattaghanavanasaṇḍameghapaṭalehi caturaṅge tame, ayaṁ tāva anuttānapadattho.",
  "atk-s0201a1:625_0": "Ayaṁ pana adhippāyayojanā – yathā koci nikkujjitaṁ ukkujjeyya,",
  "atk-s0201a1:625_1": "evaṁ saddhammavimukhaṁ asaddhamme patitaṁ maṁ asaddhammā vuṭṭhāpentena,",
  "atk-s0201a1:625_2": "yathā paṭicchannaṁ vivareyya .",
  "atk-s0201a1:625_3": "Evaṁ kassapassa bhagavato sāsanantaradhānato pabhuti micchādiṭṭhigahanapaṭicchannaṁ sāsanaṁ vivarantena,",
  "atk-s0201a1:625_4": "yathā mūḷhassa maggaṁ ācikkheyya,",
  "atk-s0201a1:625_5": "evaṁ kummaggamicchāmaggappaṭipannassa me saggamokkhamaggaṁ ācikkhantena,",
  "atk-s0201a1:625_6": "yathā andhakāre telapajjotaṁ dhāreyya,",
  "atk-s0201a1:625_7": "evaṁ mohandhakāre nimuggassa me buddhādiratanarūpāni apassato tappaṭicchādakamohandhakāraviddhaṁsakadesanāpajjotadhāraṇena mayhaṁ bhotā gotamena etehi pariyāyehi pakāsitattā anekapariyāyena dhammo pakāsitoti.",
  "atk-s0201a1:626_0": "Desanānumodanāvaṇṇanā niṭṭhitā.",
  "atk-s0201a1:627_0": "Pasannākāravaṇṇanā",
  "atk-s0201a1:628_0": "Evaṁ desanaṁ thometvā imāya desanāya ratanattayapasannacitto pasannākāraṁ karonto esāhantiādimāha. Tattha esāhanti eso ahaṁ.",
  "atk-s0201a1:628_1": "Bhavantaṁ gotamaṁ saraṇaṁ gacchāmīti bhavaṁ me gotamo saraṇaṁ parāyaṇaṁ, aghassa tātā ,",
  "atk-s0201a1:628_2": "hitassa ca vidhātāti iminā adhippāyena bhavantaṁ gotamaṁ gacchāmi, bhajāmi, sevāmi, payirupāsāmi, evaṁ vā jānāmi, bujjhāmīti. Yesañhi dhātūnaṁ gatiattho, buddhipi tesaṁ attho.",
  "atk-s0201a1:628_3": "Tasmā gacchāmīti imassa jānāmi, bujjhāmīti ayamattho vutto.",
  "atk-s0201a1:628_4": "Dhammañca bhikkhusaṅghañcāti ettha pana adhigatamagge sacchikatanirodhe yathānusiṭṭhaṁ paṭipajjamāne ca apāyesu apatamāne dhāretīti dhammo,",
  "atk-s0201a1:628_5": "so atthato ariyamaggo ceva nibbānañca. Vuttañhetaṁ – ‘‘yāvatā, bhikkhave, dhammā saṅkhatā,",
  "atk-s0201a1:628_6": "ariyo aṭṭhaṅgiko maggo tesaṁ aggamakkhāyatī’’ti (a. ni. 4.34) vitthāro.",
  "atk-s0201a1:628_7": "Na kevalañca ariyamaggo ceva nibbānañca,",
  "atk-s0201a1:628_8": "apica kho ariyaphalehi saddhiṁ pariyattidhammopi.",
  "atk-s0201a1:628_9": "Vuttañhetaṁ chattamāṇavakavimāne –",
  "atk-s0201a1:629_0": "‘‘Rāgavirāgamanejamasokaṁ, dhammamasaṅkhatamappaṭikūlaṁ;",
  "atk-s0201a1:630_0": "Madhuramimaṁ paguṇaṁ suvibhattaṁ,",
  "atk-s0201a1:630_1": "dhammamimaṁ saraṇatthamupehī’’ti. (vi. va. 887);",
  "atk-s0201a1:631_0": "Ettha rāgavirāgoti maggo kathito. Anejamasokanti phalaṁ. Dhammamasaṅkhatanti nibbānaṁ.",
  "atk-s0201a1:631_1": "Appaṭikūlaṁ madhuramimaṁ paguṇaṁ suvibhattanti piṭakattayena vibhattā sabbadhammakkhandhāti.",
  "atk-s0201a1:631_2": "Diṭṭhisīlasaṅghātena saṁhatoti saṅgho,",
  "atk-s0201a1:631_3": "so atthato aṭṭha ariyapuggalasamūho.",
  "atk-s0201a1:631_4": "Vuttañhetaṁ tasmiṁyeva vimāne.",
  "atk-s0201a1:632_0": "‘‘Yattha ca dinnamahapphalamāhu, catūsu sucīsu purisayugesu;",
  "atk-s0201a1:633_0": "Aṭṭha ca puggala dhammadasā te,",
  "atk-s0201a1:633_1": "saṅghamimaṁ saraṇatthamupehī’’ti. (vi. va. 888);",
  "atk-s0201a1:634_0": "Bhikkhūnaṁ saṅgho bhikkhusaṅgho.",
  "atk-s0201a1:634_1": "Ettāvatā brāhmaṇo tīṇi saraṇagamanāni paṭivedesi.",
  "atk-s0201a1:635_0": "Pasannākāravaṇṇanā niṭṭhitā.",
  "atk-s0201a1:636_0": "Saraṇagamanakathāvaṇṇanā",
  "atk-s0201a1:637_0": "Idāni tesu saraṇagamanesu kosallatthaṁ saraṇaṁ, saraṇagamanaṁ. Yo ca saraṇaṁ gacchati, saraṇagamanappabhedo , saraṇagamanassa phalaṁ, saṁkileso, bhedoti ayaṁ vidhi veditabbo.",
  "atk-s0201a1:637_1": "Seyyathidaṁ – padatthato tāva hiṁsatīti saraṇaṁ,",
  "atk-s0201a1:637_2": "saraṇagatānaṁ teneva saraṇagamanena bhayaṁ santāsaṁ dukkhaṁ duggatiparikilesaṁ hanati vināsetīti attho,",
  "atk-s0201a1:637_3": "ratanattayassevetaṁ adhivacanaṁ.",
  "atk-s0201a1:638_0": "Atha vā hite pavattanena ahitā ca nivattanena sattānaṁ bhayaṁ hiṁsati buddho.",
  "atk-s0201a1:638_1": "Bhavakantārā uttāraṇena assāsadānena ca dhammo.",
  "atk-s0201a1:638_2": "Appakānampi kārānaṁ vipulaphalapaṭilābhakaraṇena saṅgho.",
  "atk-s0201a1:638_3": "Tasmā imināpi pariyāyena ratanattayaṁ saraṇaṁ.",
  "atk-s0201a1:638_4": "Tappasādataggarutāhi vihatakileso tapparāyaṇatākārappavatto cittuppādo saraṇagamanaṁ.",
  "atk-s0201a1:638_5": "Taṁsamaṅgisatto saraṇaṁ gacchati,",
  "atk-s0201a1:638_6": "vuttappakārena cittuppādena etāni me tīṇi saraṇāni saraṇaṁ,",
  "atk-s0201a1:638_7": "etāni parāyaṇanti evaṁ upetīti attho.",
  "atk-s0201a1:638_8": "Evaṁ tāva saraṇaṁ saraṇagamanaṁ yo ca saraṇaṁ gacchatīti idaṁ tayaṁ veditabbaṁ.",
  "atk-s0201a1:639_0": "Saraṇagamanappabhede pana duvidhaṁ saraṇagamanaṁ lokuttaraṁ lokiyañca.",
  "atk-s0201a1:639_1": "Tattha lokuttaraṁ diṭṭhasaccānaṁ maggakkhaṇe saraṇagamanupakkilesasamucchedena ārammaṇato nibbānārammaṇaṁ hutvā kiccato sakalepi ratanattaye ijjhati.",
  "atk-s0201a1:639_2": "Lokiyaṁ puthujjanānaṁ saraṇagamanupakkilesavikkhambhanena ārammaṇato buddhādiguṇārammaṇaṁ hutvā ijjhati,",
  "atk-s0201a1:639_3": "taṁ atthato buddhādīsu vatthūsu saddhāpaṭilābho,",
  "atk-s0201a1:639_4": "saddhāmūlikā ca sammādiṭṭhi dasasu puññakiriyavatthūsu diṭṭhijukammanti vuccati.",
  "atk-s0201a1:640_0": "Tayidaṁ catudhā pavattati attasanniyyātanena tapparāyaṇatāya sissabhāvūpagamanena paṇipātenāti.",
  "atk-s0201a1:640_1": "Tattha attasanniyyātanaṁ nāma ‘‘ajja ādiṁ katvā ahaṁ attānaṁ buddhassa niyyātemi, dhammassa,",
  "atk-s0201a1:640_2": "saṅghassā’’ti evaṁ buddhādīnaṁ attapariccajanaṁ.",
  "atk-s0201a1:640_3": "Tapparāyaṇatā nāma ‘‘ajja ādiṁ katvā ahaṁ buddhaparāyaṇo, dhammaparāyaṇo,",
  "atk-s0201a1:640_4": "saṅghaparāyaṇo iti maṁ dhārethā’’ti evaṁ tapparāyaṇabhāvo.",
  "atk-s0201a1:640_5": "Sissabhāvūpagamanaṁ nāma ‘‘ajja ādiṁ katvā ahaṁ buddhassa antevāsiko, dhammassa,",
  "atk-s0201a1:640_6": "saṅghassāti maṁ dhārethā’’ti evaṁ sissabhāvūpagamo.",
  "atk-s0201a1:640_7": "Paṇipāto nāma ‘‘ajja ādiṁ katvā ahaṁ abhivādanapaccuṭṭhānaañjalikammasāmīcikammaṁ buddhādīnaṁyeva tiṇṇaṁ vatthūnaṁ karomi,",
  "atk-s0201a1:640_8": "iti maṁ dhārethā’’ti evaṁ buddhādīsu paramanipaccakāro.",
  "atk-s0201a1:640_9": "Imesañhi catunnaṁ ākārānaṁ aññatarampi karontena gahitaṁyeva hoti saraṇagamanaṁ.",
  "atk-s0201a1:641_0": "Apica bhagavato attānaṁ pariccajāmi, dhammassa,",
  "atk-s0201a1:641_1": "saṅghassa attānaṁ pariccajāmi. Jīvitaṁ pariccajāmi, pariccattoyeva me attā, pariccattaṁyeva me jīvitaṁ,",
  "atk-s0201a1:641_2": "jīvitapariyantikaṁ buddhaṁ saraṇaṁ gacchāmi,",
  "atk-s0201a1:641_3": "buddho me saraṇaṁ leṇaṁ tāṇanti evampi attasanniyyātanaṁ veditabbaṁ.",
  "atk-s0201a1:641_4": "‘‘Satthārañca vatāhaṁ passeyyaṁ bhagavantameva passeyyaṁ,",
  "atk-s0201a1:641_5": "sugatañca vatāhaṁ passeyyaṁ bhagavantameva passeyyaṁ,",
  "atk-s0201a1:641_6": "sammāsambuddhañca vatāhaṁ passeyyaṁ bhagavantameva passeyya’’nti (saṁ. ni.",
  "atk-s0201a1:641_7": "2.154) evampi mahākassapassa saraṇagamanaṁ viya sissabhāvūpagamanaṁ daṭṭhabbaṁ.",
  "atk-s0201a1:642_0": "‘‘So ahaṁ vicarissāmi, gāmā gāmaṁ purā puraṁ;",
  "atk-s0201a1:643_0": "Namassamāno sambuddhaṁ, dhammassa ca sudhammata’’nti. (su. ni. 194; saṁ. ni. 1.246) –",
  "atk-s0201a1:644_0": "Evampi āḷavakādīnaṁ saraṇagamanaṁ viya tapparāyaṇatā veditabbā.",
  "atk-s0201a1:644_1": "‘‘Atha kho brahmāyu brāhmaṇo uṭṭhāyāsanā ekaṁsaṁ uttarāsaṅgaṁ karitvā bhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati,",
  "atk-s0201a1:644_2": "nāmañca sāveti brahmāyu ahaṁ, bho gotama, brāhmaṇo, brahmāyu ahaṁ, bho gotama, brāhmaṇo’’ti (ma. ni.",
  "atk-s0201a1:644_3": "2.394) evampi paṇipāto daṭṭhabbo.",
  "atk-s0201a1:645_0": "So panesa ñātibhayācariyadakkhiṇeyyavasena catubbidho hoti.",
  "atk-s0201a1:645_1": "Tattha dakkhiṇeyyapaṇipātena saraṇagamanaṁ hoti, na itarehi.",
  "atk-s0201a1:645_2": "Seṭṭhavaseneva hi saraṇaṁ gayhati, seṭṭhavasena bhijjati,",
  "atk-s0201a1:645_3": "tasmā yo sākiyo vā koliyo vā ‘‘buddho amhākaṁ ñātako’’ti vandati, aggahitameva hoti saraṇaṁ.",
  "atk-s0201a1:645_4": "Yo vā ‘‘samaṇo gotamo rājapūjito mahānubhāvo,",
  "atk-s0201a1:645_5": "avandiyamāno anatthampi kareyyā’’ti bhayena vandati, aggahitameva hoti saraṇaṁ.",
  "atk-s0201a1:645_6": "Yo vā bodhisattakāle bhagavato santike kiñci uggahitaṁ saramāno buddhakāle vā –",
  "atk-s0201a1:646_0": "‘‘Ekena bhoge bhuñjeyya, dvīhi kammaṁ payojaye;",
  "atk-s0201a1:647_0": "Catutthañca nidhāpeyya, āpadāsu bhavissatī’’ti. (dī. ni. 3.265) –",
  "atk-s0201a1:648_0": "Evarūpaṁ anusāsaniṁ uggahetvā ‘‘ācariyo me’’ti vandati, aggahitameva hoti saraṇaṁ.",
  "atk-s0201a1:648_1": "Yo pana ‘‘ayaṁ loke aggadakkhiṇeyyo’’ti vandati, teneva gahitaṁ hoti saraṇaṁ.",
  "atk-s0201a1:649_0": "Evaṁ gahitasaraṇassa ca upāsakassa vā upāsikāya vā aññatitthiyesu pabbajitampi ñātiṁ ‘‘ñātako me aya’’nti vandato saraṇagamanaṁ na bhijjati, pageva apabbajitaṁ.",
  "atk-s0201a1:649_1": "Tathā rājānaṁ bhayavasena vandato,",
  "atk-s0201a1:649_2": "so hi raṭṭhapūjitattā avandiyamāno anatthampi kareyyāti.",
  "atk-s0201a1:649_3": "Tathā yaṁkiñci sippaṁ sikkhāpakaṁ titthiyaṁ ‘‘ācariyo me aya’’nti vandatopi na bhijjatīti evaṁ saraṇagamanappabhedo veditabbo.",
  "atk-s0201a1:650_0": "Ettha ca lokuttarassa saraṇagamanassa cattāri sāmaññaphalāni vipākaphalaṁ,",
  "atk-s0201a1:650_1": "sabbadukkhakkhayo ānisaṁsaphalaṁ. Vuttañhetaṁ –",
  "atk-s0201a1:651_0": "‘‘Yo ca buddhañca dhammañca, saṅghañca saraṇaṁ gato;",
  "atk-s0201a1:652_0": "Cattāri ariyasaccāni, sammappaññāya passati.",
  "atk-s0201a1:653_0": "Dukkhaṁ dukkhasamuppādaṁ, dukkhassa ca atikkamaṁ;",
  "atk-s0201a1:654_0": "Ariyañcaṭṭhaṅgikaṁ maggaṁ, dukkhūpasamagāminaṁ.",
  "atk-s0201a1:655_0": "Etaṁ kho saraṇaṁ khemaṁ, etaṁ saraṇamuttamaṁ;",
  "atk-s0201a1:656_0": "Etaṁ saraṇamāgamma, sabbadukkhā pamuccatī’’ti. (dha. pa. 190-192);",
  "atk-s0201a1:657_0": "Apica niccato anupagamanādivasena petassa ānisaṁsaphalaṁ veditabbaṁ. Vuttañhetaṁ, ‘‘aṭṭhānametaṁ, bhikkhave, anavakāso,",
  "atk-s0201a1:657_1": "yaṁ diṭṭhisampanno puggalo kañci saṅkhāraṁ niccato upagaccheyya, sukhato upagaccheyya,",
  "atk-s0201a1:657_2": "kañci dhammaṁ attato upagaccheyya, mātaraṁ jīvitā voropeyya,",
  "atk-s0201a1:657_3": "pitaraṁ arahantaṁ jīvitā voropeyya,",
  "atk-s0201a1:657_4": "duṭṭhacitto tathāgatassa lohitaṁ uppādeyya, saṅghaṁ bhindeyya, aññaṁ satthāraṁ uddiseyya, netaṁ ṭhānaṁ vijjatī’’ti (ma. ni. 3.128; a. ni. 1.268-276).",
  "atk-s0201a1:658_0": "Lokiyassa pana saraṇagamanassa bhavasampadāpi bhogasampadāpi phalameva. Vuttañhetaṁ –",
  "atk-s0201a1:659_0": "‘‘Yekeci buddhaṁ saraṇaṁ gatāse,",
  "atk-s0201a1:660_0": "Na te gamissanti apāyabhūmiṁ;",
  "atk-s0201a1:661_0": "Pahāya mānusaṁ dehaṁ,",
  "atk-s0201a1:662_0": "Devakāyaṁ paripūressantī’’ti. (saṁ. ni. 1.37);",
  "atk-s0201a1:663_0": "Aparampi vuttaṁ ‘‘atha kho sakko devānamindo asītiyā devatāsahassehi saddhiṁ yenāyasmā mahāmoggallāno,",
  "atk-s0201a1:663_1": "tenupasaṅkami…pe… ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca ‘sādhu kho devānaminda buddhaṁ saraṇagamanaṁ hoti,",
  "atk-s0201a1:663_2": "buddhaṁ saraṇagamanahetu kho devānaminda evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī’ti.",
  "atk-s0201a1:663_3": "Te aññe deve dasahi ṭhānehi adhigaṇhanti dibbena āyunā dibbena vaṇṇena sukhena yasena ādhipateyyena dibbehi rūpehi saddehi gandhehi rasehi phoṭṭhabbehī’’ti (saṁ. ni. 4.341). Esa nayo dhamme saṅghe ca.",
  "atk-s0201a1:663_4": "Apica velāmasuttādivasenāpi (a. ni.",
  "atk-s0201a1:663_5": "9.20) saraṇagamanassa phalaviseso veditabbo.",
  "atk-s0201a1:663_6": "Evaṁ saraṇagamanaphalaṁ veditabbaṁ.",
  "atk-s0201a1:664_0": "Tattha lokiyasaraṇagamanaṁ tīsu vatthūsu aññāṇasaṁsayamicchāñāṇādīhi saṁkilissati, na mahājutikaṁ hoti, na mahāvipphāraṁ.",
  "atk-s0201a1:664_1": "Lokuttarassa natthi saṁkileso.",
  "atk-s0201a1:664_2": "Lokiyassa ca saraṇagamanassa duvidho bhedo sāvajjo anavajjo ca.",
  "atk-s0201a1:664_3": "Tattha sāvajjo aññasatthārādīsu attasanniyyātanādīhi hoti, so aniṭṭhaphalo. Anavajjo kālaṁ kiriyāya, so avipākattā aphalo.",
  "atk-s0201a1:664_4": "Lokuttarassa pana nevatthi bhedo.",
  "atk-s0201a1:664_5": "Bhavantarepi hi ariyasāvako aññasatthāraṁ na uddisatīti evaṁ saraṇagamanassa saṁkileso ca bhedo ca veditabboti.",
  "atk-s0201a1:664_6": "Upāsakaṁ maṁ bhavaṁ gotamo dhāretūti maṁ bhavaṁ gotamo ‘‘upāsako aya’’nti evaṁ dhāretu, jānātūti attho.",
  "atk-s0201a1:665_0": "Saraṇagamanakathāvaṇṇanā niṭṭhitā.",
  "atk-s0201a1:666_0": "Upāsakavidhikathāvaṇṇanā",
  "atk-s0201a1:667_0": "Upāsakavidhikosallatthaṁ panettha ko upāsako, kasmā upāsakoti vuccati, kimassa sīlaṁ, ko ājīvo, kā vipatti,",
  "atk-s0201a1:667_1": "kā sampattīti idaṁ pakiṇṇakaṁ veditabbaṁ.",
  "atk-s0201a1:668_0": "Tattha ko upāsakoti yo koci tisaraṇagato gahaṭṭho.",
  "atk-s0201a1:668_1": "Vuttañhetaṁ – ‘‘yato kho mahānāma upāsako buddhaṁ saraṇaṁ gato hoti, dhammaṁ saraṇaṁ gato hoti, saṅghaṁ saraṇaṁ gato hoti.",
  "atk-s0201a1:668_2": "Ettāvatā kho mahānāma upāsako hotī’’ti (saṁ. ni. 5.1033).",
  "atk-s0201a1:669_0": "Kasmā upāsakoti ratanattayassa upāsanato.",
  "atk-s0201a1:669_1": "So hi buddhaṁ upāsatīti upāsako. Dhammaṁ, saṅghaṁ upāsatīti upāsako.",
  "atk-s0201a1:670_0": "Kimassasīlanti pañca veramaṇiyo.",
  "atk-s0201a1:670_1": "Yathāha ‘‘yato kho mahānāma upāsako pāṇātipātā paṭivirato hoti adinnādānā , kāmesu micchācārā, musāvādā,",
  "atk-s0201a1:670_2": "surāmerayamajjapamādaṭṭhānā paṭivirato hoti.",
  "atk-s0201a1:670_3": "Ettāvatā kho mahānāma upāsako sīlavā hotī’’ti (saṁ. ni. 5.1033).",
  "atk-s0201a1:671_0": "Ko ājīvoti pañca micchāvaṇijjā pahāya dhammena samena jīvitakappanaṁ. Vuttañhetaṁ ‘‘pañcimā, bhikkhave, vaṇijjā upāsakena akaraṇīyā. Katamā pañca? Satthavaṇijjā, sattavaṇijjā, maṁsavaṇijjā, majjavaṇijjā, visavaṇijjā. Imā kho, bhikkhave,",
  "atk-s0201a1:671_1": "pañca vaṇijjā upāsakena akaraṇīyā’’ti (a. ni. 5.177).",
  "atk-s0201a1:672_0": "Kā vipattīti yā tasseva sīlassa ca ājīvassa ca vipatti, ayamassa vipatti.",
  "atk-s0201a1:672_1": "Apica yāya esa caṇḍālo ceva hoti malañca patikuṭṭho ca. Sāpissa vipattīti veditabbā.",
  "atk-s0201a1:672_2": "Te ca atthato assaddhiyādayo pañca dhammā honti. Yathāha ‘‘pañcahi, bhikkhave,",
  "atk-s0201a1:672_3": "dhammehi samannāgato upāsako upāsakacaṇḍālo ca hoti upāsakamalañca upāsakapatikuṭṭho ca. Katamehi pañcahi? Assaddho hoti, dussīlo hoti, kotūhalamaṅgaliko hoti, maṅgalaṁ pacceti no kammaṁ,",
  "atk-s0201a1:672_4": "ito ca bahiddhā dakkhiṇeyyaṁ pariyesati tattha ca pubbakāraṁ karotī’’ti (a. ni. 5.175).",
  "atk-s0201a1:673_0": "Kāsampattīti yā cassa sīlasampadā ca ājīvasampadā ca, sā sampatti.",
  "atk-s0201a1:673_1": "Ye cassa ratanabhāvādikarā saddhādayo pañca dhammā. Yathāha ‘‘pañcahi, bhikkhave,",
  "atk-s0201a1:673_2": "dhammehi samannāgato upāsako upāsakaratanañca hoti upāsakapadumañca upāsakapuṇḍarīkañca. Katamehi pañcahi? Saddho hoti, sīlavā hoti, na kotūhalamaṅgaliko hoti, kammaṁ pacceti no maṅgalaṁ,",
  "atk-s0201a1:673_3": "na ito bahiddhā dakkhiṇeyyaṁ gavesati,",
  "atk-s0201a1:673_4": "idha ca pubbakāraṁ karotī’’ti (a. ni. 5.175).",
  "atk-s0201a1:674_0": "Ajjataggeti ettha ayaṁ aggasaddo ādikoṭikoṭṭhāsaseṭṭhesu dissati. ‘‘Ajjatagge, samma dovārika,",
  "atk-s0201a1:674_1": "āvarāmi dvāraṁ nigaṇṭhānaṁ nigaṇṭhīna’’ntiādīsu (ma. ni. 2.70) hi ādimhi dissati.",
  "atk-s0201a1:674_2": "‘‘Teneva aṅgulaggena taṁ aṅgulaggaṁ parāmaseyya, (kathā.",
  "atk-s0201a1:674_3": "441) ucchaggaṁ veḷagga’’ntiādīsu koṭiyaṁ.",
  "atk-s0201a1:674_4": "‘‘Ambilaggaṁ vā madhuraggaṁ vā tittakaggaṁ vā (saṁ. ni. 5.374), anujānāmi, bhikkhave,",
  "atk-s0201a1:674_5": "vihāraggena vā pariveṇaggena vā bhājetu’’ntiādīsu (cūḷava. 318) koṭṭhāse. ‘‘Yāvatā, bhikkhave,",
  "atk-s0201a1:674_6": "sattā apadā vā…pe… tathāgato tesaṁ aggamakkhāyatī’’tiādīsu (a. ni. 4.34) seṭṭhe.",
  "atk-s0201a1:674_7": "Idha panāyaṁ ādimhi daṭṭhabbo.",
  "atk-s0201a1:674_8": "Tasmā ajjataggeti ajjataṁ ādiṁ katvā, evamettha attho veditabbo. Ajjatanti ajjabhāvaṁ. Ajjadaggeti vā pāṭho, da-kāro padasandhikaro, ajja aggaṁ katvāti attho.",
  "atk-s0201a1:675_0": "Pāṇupetanti pāṇehi upetaṁ, yāva me jīvitaṁ pavattati, tāva upetaṁ.",
  "atk-s0201a1:675_1": "Anaññasatthukaṁ tīhi saraṇagamanehi saraṇaṁ gataṁ upāsakaṁ kappiyakārakaṁ maṁ bhavaṁ gotamo dhāretu jānātu.",
  "atk-s0201a1:675_2": "Ahañhi sacepi me tikhiṇena asinā sīsaṁ chindeyya,",
  "atk-s0201a1:675_3": "neva buddhaṁ ‘‘na buddho’’ti vā dhammaṁ ‘‘na dhammo’’ti vā,",
  "atk-s0201a1:675_4": "saṅghaṁ ‘‘na saṅgho’’ti vā vadeyyanti.",
  "atk-s0201a1:675_5": "Evaṁ attasanniyyātanena saraṇaṁ gantvā catūhi ca paccayehi pavāretvā uṭṭhāyāsanā bhagavantaṁ abhivādetvā tikkhattuṁ padakkhiṇaṁ katvā pakkāmīti.",
  "atk-s0201a1:676_0": "Upāsakavidhikathāvaṇṇanā niṭṭhitā.",
  "atk-s0201a1:677_0": "Papañcasūdaniyā majjhimanikāyaṭṭhakathāya",
  "atk-s0201a1:678_0": "Bhayabheravasuttavaṇṇanā niṭṭhitā.",
  "atk-s0201a1:679_0": "5. Anaṅgaṇasuttavaṇṇanā",
  "atk-s0201a1:680_0": "57.Evaṁme sutaṁ…pe… āyasmā sāriputtoti anaṅgaṇasuttaṁ.",
  "atk-s0201a1:680_1": "Tatrāyaṁ anuttānapadavaṇṇanā – yathā cettha, evaṁ sabbasuttesu.",
  "atk-s0201a1:680_2": "Tasmā ito paraṁ ettakampi avatvā apubbapadavaṇṇanaṁyeva karissāma.",
  "atk-s0201a1:681_0": "Cattāroti gaṇanaparicchedo. Puggalāti sattā narā posā.",
  "atk-s0201a1:681_1": "Ettāvatā ca puggalavādī mahātheroti na gahetabbaṁ,",
  "atk-s0201a1:681_2": "ayañhi āyasmā buddhaputtānaṁ seṭṭho,",
  "atk-s0201a1:681_3": "so buddhassa bhagavato desanaṁ avilomentoyeva deseti.",
  "atk-s0201a1:682_0": "Sammutiparamatthadesanākathāvaṇṇanā",
  "atk-s0201a1:683_0": "Buddhassa bhagavato duvidhā desanā sammutidesanā, paramatthadesanā cāti.",
  "atk-s0201a1:683_1": "Tattha puggalo satto itthī puriso khattiyo brāhmaṇo devo māroti evarūpā sammutidesanā. Aniccaṁ dukkhaṁ anattā,",
  "atk-s0201a1:683_2": "khandhā dhātū āyatanāni satipaṭṭhānāti evarūpā paramatthadesanā.",
  "atk-s0201a1:684_0": "Tattha bhagavā ye sammutivasena desanaṁ sutvā atthaṁ paṭivijjhitvā mohaṁ pahāya visesaṁ adhigantuṁ samatthā, tesaṁ sammutidesanaṁ deseti.",
  "atk-s0201a1:684_1": "Ye pana paramatthavasena desanaṁ sutvā atthaṁ paṭivijjhitvā mohaṁ pahāya visesamadhigantuṁ samatthā,",
  "atk-s0201a1:684_2": "tesaṁ paramatthadesanaṁ deseti. Tatthāyaṁ upamā,",
  "atk-s0201a1:684_3": "yathā hi desabhāsākusalo tiṇṇaṁ vedānaṁ atthasaṁvaṇṇanako ācariyo ye damiḷabhāsāya vutte atthaṁ jānanti,",
  "atk-s0201a1:684_4": "tesaṁ damiḷabhāsāya ācikkhati.",
  "atk-s0201a1:684_5": "Ye andhakabhāsādīsu aññatarāya, tesaṁ tāya tāya bhāsāya.",
  "atk-s0201a1:684_6": "Evaṁ te māṇavakā chekaṁ byattaṁ ācariyamāgamma khippameva sippaṁ uggaṇhanti.",
  "atk-s0201a1:684_7": "Tattha ācariyo viya buddho bhagavā.",
  "atk-s0201a1:684_8": "Tayo vedā viya kathetabbabhāvena ṭhitāni tīṇi piṭakāni.",
  "atk-s0201a1:684_9": "Desabhāsākosallamiva sammutiparamatthakosallaṁ.",
  "atk-s0201a1:684_10": "Nānādesabhāsā māṇavakā viya sammutiparamatthadesanāpaṭivijjhanasamatthā veneyyasattā.",
  "atk-s0201a1:684_11": "Ācariyassa damiḷabhāsādiācikkhanaṁ viya bhagavato sammutiparamatthavasena desanā veditabbā. Āha cettha –",
  "atk-s0201a1:685_0": "‘‘Duve saccāni akkhāsi, sambuddho vadataṁ varo;",
  "atk-s0201a1:686_0": "Sammutiṁ paramatthañca, tatiyaṁ nūpalabbhati.",
  "atk-s0201a1:687_0": "Saṅketavacanaṁ saccaṁ, lokasammutikāraṇā;",
  "atk-s0201a1:688_0": "Paramatthavacanaṁ saccaṁ, dhammānaṁ bhūtakāraṇā.",
  "atk-s0201a1:689_0": "Tasmā vohārakusalassa, lokanāthassa satthuno;",
  "atk-s0201a1:690_0": "Sammutiṁ voharantassa, musāvādo na jāyatī’’ti.",
  "atk-s0201a1:691_0": "Apica aṭṭhahi kāraṇehi bhagavā puggalakathaṁ katheti – hirottappadīpanatthaṁ, kammassakatādīpanatthaṁ,",
  "atk-s0201a1:691_1": "paccattapurisakāradīpanatthaṁ, ānantariyadīpanatthaṁ, brahmavihāradīpanatthaṁ, pubbenivāsadīpanatthaṁ, dakkhiṇāvisuddhidīpanatthaṁ,",
  "atk-s0201a1:691_2": "lokasammutiyā appahānatthañcāti.",
  "atk-s0201a1:691_3": "‘‘Khandhadhātuāyatanāni hirīyanti ottappantī’’ti hi vutte mahājano na jānāti, sammohamāpajjati,",
  "atk-s0201a1:691_4": "paṭisattu hoti ‘‘kimidaṁ khandhadhātuāyatanāni hirīyanti ottappanti nāmā’’ti.",
  "atk-s0201a1:691_5": "‘‘Itthī hirīyati ottappati puriso khattiyo brāhmaṇo devo māro’’ti vutte pana jānāti, na sammohamāpajjati, na paṭisattu hoti.",
  "atk-s0201a1:691_6": "Tasmā bhagavā hirottappadīpanatthaṁ puggalakathaṁ katheti.",
  "atk-s0201a1:692_0": "‘‘Khandhā kammassakā dhātuyo āyatanānī’’ti vuttepi eseva nayo.",
  "atk-s0201a1:692_1": "Tasmā bhagavā kammassakatādīpanatthaṁ puggalakathaṁ katheti.",
  "atk-s0201a1:693_0": "‘‘Veḷuvanādayo mahāvihārā khandhehi kārāpitā dhātūhi āyatanehī’’ti vuttepi eseva nayo.",
  "atk-s0201a1:693_1": "Tasmā bhagavā paccattapurisakāradīpanatthaṁ puggalakathaṁ katheti.",
  "atk-s0201a1:694_0": "‘‘Khandhā mātaraṁ jīvitā voropenti pitaraṁ arahantaṁ ruhiruppādakammaṁ karonti, saṅghabhedakammaṁ karonti,",
  "atk-s0201a1:694_1": "dhātuyo āyatanānī’’ti vuttepi eseva nayo.",
  "atk-s0201a1:694_2": "Tasmā bhagavā ānantariyadīpanatthaṁ puggalakathaṁ katheti.",
  "atk-s0201a1:694_3": "‘‘Khandhā mettāyanti dhātuyo āyatanānī’’ti vuttepi eseva nayo.",
  "atk-s0201a1:694_4": "Tasmā bhagavā brahmavihāradīpanatthaṁ puggalakathaṁ katheti.",
  "atk-s0201a1:695_0": "‘‘Khandhā pubbenivāsamanussaranti dhātuyo āyatanānī’’ti vuttepi eseva nayo.",
  "atk-s0201a1:695_1": "Tasmā bhagavā pubbenivāsadīpanatthaṁ puggalakathaṁ katheti.",
  "atk-s0201a1:695_2": "‘‘Khandhā dānaṁ paṭiggaṇhanti dhātuyo āyatanānī’’ti vuttepi mahājano na jānāti, sammohamāpajjati,",
  "atk-s0201a1:695_3": "paṭisattu hoti ‘‘kimidaṁ khandhadhātuāyatanāni paṭiggaṇhanti nāmā’’ti.",
  "atk-s0201a1:695_4": "‘‘Puggalā paṭiggaṇhanti sīlavanto kalyāṇadhammā’’ti vutte pana jānāti, na sammohamāpajjati, na paṭisattu hoti.",
  "atk-s0201a1:695_5": "Tasmā bhagavā dakkhiṇāvisuddhidīpanatthaṁ puggalakathaṁ katheti.",
  "atk-s0201a1:696_0": "Lokasammutiñca buddhā bhagavanto nappajahanti,",
  "atk-s0201a1:696_1": "lokasamaññāya lokaniruttiyaṁ lokābhilāpe ṭhitāyeva dhammaṁ desenti.",
  "atk-s0201a1:696_2": "Tasmā bhagavā lokasammutiyā appahānatthampi puggalakathaṁ katheti.",
  "atk-s0201a1:696_3": "Tasmā ayampi āyasmā lokavohārakusalatāya buddhassa bhagavato desanaṁ avilomento lokasammutiyaṁ ṭhatvāva cattārome, āvuso, puggalāti āha.",
  "atk-s0201a1:696_4": "Tasmā ettha paramatthavasena aggahetvā sammutivaseneva puggalo veditabbo.",
  "atk-s0201a1:697_0": "Santo saṁvijjamānāti lokasaṅketavasena atthi upalabbhamānā. Lokasminti sattaloke.",
  "atk-s0201a1:697_1": "Sāṅgaṇova samānotiādīsu pana aṅgaṇanti katthaci kilesā vuccanti.",
  "atk-s0201a1:697_2": "Yathāha ‘‘tattha katamāni tīṇi aṅgaṇāni? Rāgo aṅgaṇaṁ, doso aṅgaṇaṁ, moho aṅgaṇa’’nti (vibha. 924).",
  "atk-s0201a1:697_3": "Katthaci yaṁkiñci malaṁ vā paṅko vā,",
  "atk-s0201a1:697_4": "yathāha ‘‘tasseva rajassa vā aṅgaṇassa vā pahānāya vāyamatī’’ti.",
  "atk-s0201a1:697_5": "Katthaci tathārūpo bhūmibhāgo,",
  "atk-s0201a1:697_6": "so bodhiyaṅgaṇaṁ cetiyaṅgaṇantiādīnaṁ vasena veditabbo.",
  "atk-s0201a1:697_7": "Idha pana nānappakārā tibbakilesā ‘‘aṅgaṇa’’nti adhippetā.",
  "atk-s0201a1:697_8": "Tathā hi vakkhati ‘‘pāpakānaṁ kho etaṁ, āvuso,",
  "atk-s0201a1:697_9": "akusalānaṁ icchāvacarānaṁ adhivacanaṁ, yadidaṁ aṅgaṇa’’nti (ma. ni. 1.60). Saha aṅgaṇena sāṅgaṇo.",
  "atk-s0201a1:698_0": "Sāṅgaṇovasamānoti sakilesoyeva santo .",
  "atk-s0201a1:698_1": "Atthi me ajjhattaṁ aṅgaṇanti yathābhūtaṁ nappajānātīti mayhaṁ attano cittasantāne kileso atthītipi na jānāti.",
  "atk-s0201a1:698_2": "‘‘Ime kilesā nāma kakkhaḷā vāḷā jahitabbā na gahitabbā visaduṭṭhasallasadisā’’ti evaṁ yāthāvasarasatopi na jānāti. Yo atthīti ca jānāti, evañca jānāti.",
  "atk-s0201a1:698_3": "So ‘‘atthi me ajjhattaṁ aṅgaṇanti yathābhūtaṁ pajānātī’’ti vuccati.",
  "atk-s0201a1:698_4": "Yassa pana na ca maggena samūhatā kilesā,",
  "atk-s0201a1:698_5": "na ca uppajjanti yena vā tena vā vāritattā,",
  "atk-s0201a1:698_6": "ayamidha anaṅgaṇoti adhippeto.",
  "atk-s0201a1:698_7": "Natthi me ajjhattaṁ aṅgaṇanti yathābhūtaṁ nappajānātīti ‘‘mayhaṁ kilesā yena vā tena vā vāritattā natthi,",
  "atk-s0201a1:698_8": "na maggena samūhatattā’’ti na jānāti,",
  "atk-s0201a1:698_9": "‘‘te uppajjamānā mahāanatthaṁ karissanti kakkhaḷā vāḷā visaduṭṭhasallasadisā’’ti evaṁ yāthāvasarasatopi na jānāti.",
  "atk-s0201a1:698_10": "Yo pana ‘‘iminā kāraṇena natthī’’ti ca jānāti, evañca jānāti,",
  "atk-s0201a1:698_11": "so ‘‘natthi me ajjhattaṁ aṅgaṇanti yathābhūtaṁ pajānātī’’ti vuccati .",
  "atk-s0201a1:698_12": "Tatrāti tesu catūsu puggalesu, tesu vā dvīsu sāṅgaṇesu, yvāyanti yo ayaṁ, yāyantipi pāṭho.",
  "atk-s0201a1:699_0": "58.Ko nu kho, āvuso, sāriputta,",
  "atk-s0201a1:699_1": "hetu ko paccayoti ubhayenāpi kāraṇameva pucchati.",
  "atk-s0201a1:699_2": "Yenimesanti yena hetunā yena paccayena imesaṁ dvinnaṁ eko seṭṭhapuriso eko hīnapurisoti akkhāyati,",
  "atk-s0201a1:699_3": "so ko hetu ko paccayoti evamettha sambandho veditabbo.",
  "atk-s0201a1:699_4": "Tattha kiñcāpi ‘‘nappajānāti pajānātī’’ti evaṁ vuttaṁ,",
  "atk-s0201a1:699_5": "pajānanā nappajānanāti idameva ubhayaṁ hetu ceva paccayo ca.",
  "atk-s0201a1:700_0": "59.",
  "atk-s0201a1:700_1": "Thero pana attano vicitrapaṭibhānatāya taṁ pākaṭataraṁ katvā dassetuṁ puna tatrāvusotiādimāha.",
  "atk-s0201a1:700_2": "Tattha tassetaṁ pāṭikaṅkhanti tassa puggalassa etaṁ pāṭikaṅkhitabbaṁ. Idameva esa pāpuṇissati, na aññanti icchitabbaṁ, avassaṁ bhāvīti vuttaṁ hoti.",
  "atk-s0201a1:700_3": "‘‘Na chandaṁ janessatī’’tiādinā nayena vuttaṁ achandajananādiṁ sandhāyāha.",
  "atk-s0201a1:701_0": "Tattha ca na chandaṁ janessatīti appajānanto tassa aṅgaṇassa pahānatthaṁ kattukamyatāchandaṁ na janessati.",
  "atk-s0201a1:701_1": "Na vāyamissatīti tato balavataraṁ vāyāmaṁ na karissati,",
  "atk-s0201a1:701_2": "na vīriyaṁ ārabhissatīti thāmagatavīriyaṁ pana neva ārabhissati,",
  "atk-s0201a1:701_3": "na pavattessatīti vuttaṁ hoti.",
  "atk-s0201a1:701_4": "Sāṅgaṇoti imehi rāgādīhi aṅgaṇehi sāṅgaṇo.",
  "atk-s0201a1:701_5": "Saṁkiliṭṭhacittoti tehiyeva suṭṭhutaraṁ kiliṭṭhacitto malīnacitto vibādhitacitto upatāpitacitto ca hutvā. Kālaṁ karissatīti marissati.",
  "atk-s0201a1:702_0": "Seyyathāpīti yathā nāma.",
  "atk-s0201a1:702_1": "Kaṁsapātīti kaṁsalohabhājanaṁ. Ābhatāti ānītā.",
  "atk-s0201a1:702_2": "Āpaṇā vā kammārakulā vāti āpaṇato vā kaṁsapātikārakānaṁ kammārānaṁ gharato vā.",
  "atk-s0201a1:702_3": "Rajenāti āgantukarajena paṁsuādinā.",
  "atk-s0201a1:702_4": "Malenāti tattheva uṭṭhitena lohamalena. Pariyonaddhāti sañchannā.",
  "atk-s0201a1:702_5": "Na ceva paribhuñjeyyunti udakakhādanīyapakkhipanādīhi paribhogaṁ na kareyyuṁ.",
  "atk-s0201a1:702_6": "Na ca pariyodapeyyunti dhovanaghaṁsanādīhi na parisuddhaṁ kārāpeyyuṁ. Rajāpatheti rajapathe. Ayameva vā pāṭho,",
  "atk-s0201a1:702_7": "rajassa āgamanaṭṭhāne vā vuṭṭhānuṭṭhāne vā heṭṭhāmañce vā thusakoṭṭhake vā bhājanantare vā,",
  "atk-s0201a1:702_8": "yattha rajena okirīyatīti attho.",
  "atk-s0201a1:702_9": "Saṁkiliṭṭhatarā assa malaggahitāti ettha rajāpathe nikkhipanena saṁkiliṭṭhatarā,",
  "atk-s0201a1:702_10": "aparibhogāpariyodapanehi malaggahitatarāti vuttaṁ hoti, paṭipucchāvacanañcetaṁ. Tenassa evamattho veditabbo, āvuso,",
  "atk-s0201a1:702_11": "sā kaṁsapāti evaṁ karīyamānā aparena kālena saṁkiliṭṭhatarā ca malaggahitatarā ca mattikapātīti vā kaṁsapātīti vā itipi dujjānā bhaveyya nu kho noti,",
  "atk-s0201a1:702_12": "thero taṁ paṭijānanto āha ‘‘evamāvuso’’ti.",
  "atk-s0201a1:702_13": "Puna dhammasenāpati opammaṁ sampaṭipādento, evameva khotiādimāha.",
  "atk-s0201a1:702_14": "Tatthevaṁ opammasaṁsandanā veditabbā – kiliṭṭhakaṁsapātisadiso sāṅgaṇo puggalo.",
  "atk-s0201a1:702_15": "Saṁkiliṭṭhakaṁsapātiyā naparibhuñjanamādiṁ katvā rajāpathanikkhepo viya tassa puggalassa pabbajjaṁ labhamānassa vejjakammādīsu pasutapuggalasantike pabbajjāpaṭilābho.",
  "atk-s0201a1:702_16": "Saṁkiliṭṭhakaṁsapātiyā puna saṁkiliṭṭhatarabhāvo viya tassa puggalassa anukkamena ācariyupajjhāyānaṁ anusikkhato vejjakammādikaraṇaṁ,",
  "atk-s0201a1:702_17": "ettha ṭhitassa sāṅgaṇakālakiriyā.",
  "atk-s0201a1:702_18": "Atha vā anukkamena dukkaṭadubbhāsitavītikkamanaṁ,",
  "atk-s0201a1:702_19": "ettha ṭhitassa sāṅgaṇakālakiriyā.",
  "atk-s0201a1:702_20": "Atha vā anukkamena pācittiyathullaccayavītikkamanaṁ, saṅghādisesavītikkamanaṁ, pārājikavītikkamanaṁ,",
  "atk-s0201a1:702_21": "mātughātādiānantariyakaraṇaṁ,",
  "atk-s0201a1:702_22": "ettha ṭhitassa sāṅgaṇakālakiriyāti.",
  "atk-s0201a1:703_0": "Saṁkiliṭṭhacitto kālaṁ karissatīti ettha ca akusalacittena kālaṁ karissatīti na evamattho daṭṭhabbo.",
  "atk-s0201a1:703_1": "Sabbasattā hi pakaticittena bhavaṅgacitteneva kālaṁ karonti.",
  "atk-s0201a1:703_2": "Ayaṁ pana avisodhetvā cittasantānaṁ kālaṁ karissatīti etamatthaṁ sandhāya evaṁ vuttoti veditabbo.",
  "atk-s0201a1:704_0": "Dutiyavāre pariyodapeyyunti dhovanaghaṁsanasaṇhachārikāparimajjanādīhi parisuddhaṁ ādāsamaṇḍalasadisaṁ kareyyuṁ.",
  "atk-s0201a1:704_1": "Na ca naṁ rajāpatheti pubbe vuttappakāre ṭhāne anikkhipitvā karaṇḍamañjūsādīsu vā ṭhapeyyuṁ,",
  "atk-s0201a1:704_2": "paliveṭhetvā vā nāgadante lageyyuṁ.",
  "atk-s0201a1:704_3": "Sesaṁ vuttanayānusāreneva gahetabbaṁ.",
  "atk-s0201a1:705_0": "Upamāsaṁsandanā cettha evaṁ veditabbā – kiliṭṭhakaṁsapātisadiso sāṅgaṇo bhabbapuggalo.",
  "atk-s0201a1:705_1": "Kiliṭṭhakaṁsapātiyā paribhuñjanamādiṁ katvā suddhaṭṭhāne ṭhapanaṁ viya tassa puggalassa pabbajjaṁ labhamānassa pesalabhikkhūnaṁ santike pabbajjāpaṭilābho.",
  "atk-s0201a1:705_2": "Ye ovadanti anusāsanti appamattakampi pamādaṁ disvā daṇḍakammaṁ katvā punappunaṁ sikkhāpenti,",
  "atk-s0201a1:705_3": "saṁkiliṭṭhakaṁsapātiyā aparakāle parisuddhapariyodātabhāvo viya tassa puggalassa ācariyupajjhāyānaṁ anusikkhato anukkamena sammāvattapaṭipatti,",
  "atk-s0201a1:705_4": "ettha ṭhitassa anaṅgaṇakālakiriyā.",
  "atk-s0201a1:705_5": "Atha vā anukkamena parisuddhe sīle patiṭṭhāya attano anurūpaṁ buddhavacanaṁ uggaṇhitvā dhutaṅgāni samādāya attano anukūlakammaṭṭhānaṁ gahetvā gāmantasenāsanavāsaṁ muñcitvā pantasenāsanavāso,",
  "atk-s0201a1:705_6": "ettha ṭhitassa anaṅgaṇakālakiriyā.",
  "atk-s0201a1:705_7": "Atha vā anukkamena kasiṇaparikammaṁ katvā aṭṭhasamāpattinibbattanena kilesavikkhambhanaṁ,",
  "atk-s0201a1:705_8": "vipassanāpādakajjhānā vuṭṭhāya vipassanāya kilesānaṁ tadaṅganivāraṇaṁ,",
  "atk-s0201a1:705_9": "sotāpattiphalādhigamo…pe… arahattasacchikiriyāti ettha ṭhitassa accantaṁ anaṅgaṇakālakiriyā eva.",
  "atk-s0201a1:706_0": "Tatiyavāre subhanimittanti rāgaṭṭhāniyaṁ iṭṭhārammaṇaṁ.",
  "atk-s0201a1:706_1": "Manasi karissatīti tasmiṁ vipannassati taṁ nimittaṁ āvajjissati.",
  "atk-s0201a1:706_2": "Tassa subhanimittassa manasikārāti tassa puggalassa subhanimittamanasikārakāraṇā.",
  "atk-s0201a1:706_3": "Anuddhaṁsessatīti hiṁsissati adhibhavissati.",
  "atk-s0201a1:706_4": "Rāgo hi uppajjanto kusalavāraṁ pacchinditvā sayameva akusalajavanaṁ hutvā tiṭṭhanto kusalacittaṁ anuddhaṁsetīti veditabbo.",
  "atk-s0201a1:706_5": "Sesaṁ vuttanayānusāreneva gahetabbaṁ.",
  "atk-s0201a1:707_0": "Opammasaṁsandanā panettha evaṁ veditabbā – parisuddhakaṁsapātisadiso pakatiyā appakileso anaṅgaṇapuggalo.",
  "atk-s0201a1:707_1": "Parisuddhakaṁsapātiyā naparibhuñjanaṁ ādiṁ katvā rajāpathe nikkhepo viya tassa puggalassa pabbajjaṁ labhamānassāti ito paraṁ sabbaṁ paṭhamavārasadisameva.",
  "atk-s0201a1:708_0": "Catutthavāre subhanimittaṁ na manasi karissatīti tasmiṁ sativirahābhāvato taṁ nimittaṁ nāvajjissati,",
  "atk-s0201a1:708_1": "sesaṁ dutiyavārānusārena veditabbaṁ. ‘‘Ayaṁ kho, āvuso’’tiādi ‘‘ko nu kho,",
  "atk-s0201a1:708_2": "āvuso’’tiādimhi vuttanayameva.",
  "atk-s0201a1:709_0": "60.",
  "atk-s0201a1:709_1": "Idāni taṁ aṅgaṇaṁ nānappakārato pākaṭaṁ kārāpetukāmenāyasmatā mahāmoggallānena ‘‘aṅgaṇaṁ aṅgaṇa’’ntiādinā nayena puṭṭho taṁ byākaronto pāpakānaṁ kho etaṁ, āvusotiādimāha.",
  "atk-s0201a1:709_2": "Tattha icchāvacarānanti icchāya avacarānaṁ,",
  "atk-s0201a1:709_3": "icchāvasena otiṇṇānaṁ pavattānaṁ nānappakārānaṁ kopaappaccayānanti attho.",
  "atk-s0201a1:709_4": "Yaṁ idhekaccassāti yena idhekaccassa evaṁ icchā uppajjeyya,",
  "atk-s0201a1:709_5": "taṁ ṭhānaṁ taṁ kāraṇaṁ vijjati atthi, upalabbhatīti vuttaṁ hoti.",
  "atk-s0201a1:709_6": "Āpanno assanti āpanno bhaveyyaṁ.",
  "atk-s0201a1:709_7": "Na ca maṁ bhikkhū jāneyyunti bhikkhū ca maṁ na jāneyyuṁ. Kiṁ panettha ṭhānaṁ, lābhatthikatā.",
  "atk-s0201a1:709_8": "Lābhatthiko hi bhikkhu pakatiyāpi ca katapuñño manussehi sakkato garukato evaṁ cinteti ‘‘āpattiṁ āpannaṁ bhikkhuṁ therā ñatvā majjhimānaṁ ārocenti, te navakānaṁ,",
  "atk-s0201a1:709_9": "navakā vihāre vighāsādādīnaṁ,",
  "atk-s0201a1:709_10": "te ovādaṁ āgatānaṁ bhikkhunīnaṁ,",
  "atk-s0201a1:709_11": "evaṁ kamena catasso parisā jānanti. Evamassa lābhantarāyo hoti.",
  "atk-s0201a1:709_12": "Aho vatāhaṁ āpattiñca vata āpanno assaṁ,",
  "atk-s0201a1:709_13": "na ca maṁ bhikkhū jāneyyu’’nti.",
  "atk-s0201a1:710_0": "Yaṁ taṁ bhikkhuṁ bhikkhū jāneyyunti yena kāraṇena taṁ bhikkhuṁ aññe bhikkhū jāneyyuṁ,",
  "atk-s0201a1:710_1": "taṁ kāraṇaṁ vijjati kho pana atthiyeva, no natthi.",
  "atk-s0201a1:710_2": "Therā hi ñatvā majjhimānaṁ ārocenti.",
  "atk-s0201a1:710_3": "Evaṁ so pubbe vuttanayena catūsu parisāsu pākaṭo hoti.",
  "atk-s0201a1:710_4": "Evaṁ pākaṭo ca ayasābhibhūto gāmasatampi pavisitvā ummārasatesu ṭhānesu uñchitvā yathādhotena pattena nikkhamati.",
  "atk-s0201a1:710_5": "Tato jānanti maṁ bhikkhū āpattiṁ āpannoti tehi camhi evaṁ nāsitoti cintetvā,",
  "atk-s0201a1:710_6": "iti so kupito hoti appatīto so iminā kāraṇena kupito ceva hoti kodhābhibhūto appatīto ca domanassābhibhūto.",
  "atk-s0201a1:711_0": "Yo ceva kho , āvuso,",
  "atk-s0201a1:711_1": "kopo yo ca appaccayo ubhayametaṁ aṅgaṇanti, āvuso,",
  "atk-s0201a1:711_2": "yo cāyaṁ saṅkhārakkhandhasaṅgahito kopo,",
  "atk-s0201a1:711_3": "yo ca vedanākkhandhasaṅgahito appaccayo,",
  "atk-s0201a1:711_4": "etaṁ ubhayaṁ aṅgaṇanti evamettha attho daṭṭhabbo.",
  "atk-s0201a1:711_5": "Idañca tādisānaṁ puggalānaṁ vasena vuttaṁ.",
  "atk-s0201a1:711_6": "Lobho pana imassa aṅgaṇassa pubbabhāgavasena,",
  "atk-s0201a1:711_7": "moho sampayogavasenāpi gahitoyeva hoti.",
  "atk-s0201a1:712_0": "Anurahomanti purimasadisameva bhikkhuṁ gahetvā vihārapaccante senāsanaṁ pavesetvā dvāraṁ thaketvā codente icchati.",
  "atk-s0201a1:712_1": "Ṭhānaṁ kho panetanti etaṁ kāraṇaṁ vijjati,",
  "atk-s0201a1:712_2": "yaṁ taṁ bhikkhuṁ catuparisamajjhe ānetvā byattā vinītā ‘‘tayā asukamhi nāma ṭhāne vejjakammaṁ kata’’ntiādinā nayena codeyyuṁ.",
  "atk-s0201a1:712_3": "So catūsu parisāsu pākaṭo hoti.",
  "atk-s0201a1:712_4": "Evaṁ pākaṭo ca ayasābhibhūtoti sabbaṁ purimasadisameva.",
  "atk-s0201a1:713_0": "Sappaṭipuggaloti samāno puggalo. Samānoti sāpattiko. Paṭipuggaloti codako.",
  "atk-s0201a1:713_1": "Ayaṁ sāpattikeneva codanaṁ icchati,",
  "atk-s0201a1:713_2": "tvampi imañcimañca āpattiṁ āpanno,",
  "atk-s0201a1:713_3": "taṁ tāva paṭikarohi pacchā maṁ codessasīti vattuṁ sakkāti maññamāno.",
  "atk-s0201a1:713_4": "Apica jātiādīhipi samāno puggalo sappaṭipuggalo.",
  "atk-s0201a1:713_5": "Ayañhi attano jātiyā kulena bāhusaccena byattatāya dhutaṅgenāti evamādīhipi samāneneva codanaṁ icchati,",
  "atk-s0201a1:713_6": "tādisena vuttaṁ nātidukkhaṁ hotīti maññamāno.",
  "atk-s0201a1:713_7": "Appaṭipuggaloti ettha ayutto paṭipuggalo appaṭipuggalo.",
  "atk-s0201a1:713_8": "Imehi āpattādīhi asadisattā paṭisattu paṭisallo codako bhavituṁ ayuttoti vuttaṁ hoti.",
  "atk-s0201a1:713_9": "Iti so kupitoti iti so imāya appaṭipuggalacodanāya evaṁ kupito hoti.",
  "atk-s0201a1:714_0": "Catutthavāre aho vatāti ‘‘aho vata re amhākaṁ paṇḍitakā,",
  "atk-s0201a1:714_1": "aho vata re amhākaṁ bahussutakā tevijjakā’’ti (dī. ni. 1.291) garahāyaṁ dissati.",
  "atk-s0201a1:714_2": "‘‘Aho vata maṁ daharaṁyeva samānaṁ rajje abhisiñceyyu’’nti (mahāva. 57) patthanāyaṁ. Idha patthanāyameva.",
  "atk-s0201a1:714_3": "Paṭipucchitvā paṭipucchitvāti punappunaṁ pucchitvā.",
  "atk-s0201a1:714_4": "Ayaṁ bhikkhu lābhatthiko bhagavato attānaṁ paṭipucchitabbaṁ icchati, tañca kho anumatipucchāya,",
  "atk-s0201a1:714_5": "no maggaṁ vā phalaṁ vā vipassanaṁ vā antaraṁ katvā.",
  "atk-s0201a1:714_6": "Ayañhi passati bhagavantaṁ sāriputtādayo mahāthere ‘‘taṁ kiṁ maññasi, sāriputta, moggallāna, kassapa ,",
  "atk-s0201a1:714_7": "rāhula cakkhuṁ niccaṁ vā aniccaṁ vā’’ti evaṁ parisamajjhe paṭipucchitvā paṭipucchitvā dhammaṁ desentaṁ,",
  "atk-s0201a1:714_8": "manusse ca ‘‘tesa paṇḍitā therā satthu cittaṁ ārādhentī’’ti vaṇṇaṁ bhaṇante, lābhasakkārañca upaharante.",
  "atk-s0201a1:714_9": "Tasmā taṁ lābhasakkāraṁ icchanto evaṁ cintetvā nikhaṇitvā ṭhapitakhāṇu viya bhagavato puratova hoti.",
  "atk-s0201a1:715_0": "Iti so kupitoti atha bhagavā taṁ amanasikaritvāva aññaṁ theraṁ paṭipucchitvā dhammaṁ deseti ,",
  "atk-s0201a1:715_1": "tena so kupito hoti bhagavato ca therassa ca. Kathaṁ bhagavato kuppati?",
  "atk-s0201a1:715_2": "‘‘Ahaṁ pabbajitakālato pabhuti gandhakuṭipariveṇato bahinikkhamanaṁ na jānāmi,",
  "atk-s0201a1:715_3": "sabbakālaṁ chāyāva na vijahāmi,",
  "atk-s0201a1:715_4": "maṁ nāma pucchitvā dhammadesanāmattampi natthi.",
  "atk-s0201a1:715_5": "Taṁmuhuttaṁ diṭṭhamattakameva theraṁ pucchitvā dhammaṁ desetī’’ti evaṁ bhagavato kuppati. Kathaṁ therassa kuppati?",
  "atk-s0201a1:715_6": "‘‘Ayaṁ mahallakatthero bhagavato purato khāṇu viya nisīdati,",
  "atk-s0201a1:715_7": "kadā nu kho imaṁ dhammakammikā abhabbaṭṭhānaṁ pāpetvā nīharissanti,",
  "atk-s0201a1:715_8": "ayañhi yadi imasmiṁ vihāre na bhaveyya,",
  "atk-s0201a1:715_9": "avassaṁ bhagavā mayā saddhiṁ sallapeyyā’’ti evaṁ therassa kuppati.",
  "atk-s0201a1:716_0": "Purakkhatvā purakkhatvāti purato purato katvā, samparivāretvāti vuttaṁ hoti. Ayampi lābhatthikoyeva,",
  "atk-s0201a1:716_1": "ayañhi passati bahussute bhikkhū mahāparivārena gāmaṁ pavisante, cetiyaṁ vandante,",
  "atk-s0201a1:716_2": "tesañca taṁ sampattiṁ disvā upāsake pasanne pasannākāraṁ karonte. Tasmā evaṁ icchati.",
  "atk-s0201a1:716_3": "Kupitoti ayampi dvīsu ṭhānesu kuppati bhikkhūnaṁ therassa ca. Kathaṁ bhikkhūnaṁ?",
  "atk-s0201a1:716_4": "‘‘Ime yadeva mayhaṁ uppajjati cīvaraṁ vā piṇḍapāto vā, taṁ gahetvā paribhuñjanti,",
  "atk-s0201a1:716_5": "mayhaṁ pana pattacīvaraṁ gahetvā piṭṭhito āgacchantopi natthī’’ti evaṁ bhikkhūnaṁ kuppati. Kathaṁ therassa?",
  "atk-s0201a1:716_6": "‘‘Eso mahallakatthero tesu tesu ṭhānesu sayameva paññāyati,",
  "atk-s0201a1:716_7": "kudāssu nāma naṁ dhammakammikā nikkaḍḍhissanti,",
  "atk-s0201a1:716_8": "imasmiṁ asati avassaṁ maṁyeva parivāressantī’’ti.",
  "atk-s0201a1:717_0": "Bhattaggeti bhojanaṭṭhāne.",
  "atk-s0201a1:717_1": "Aggāsananti saṅghattherāsanaṁ. Aggodakanti dakkhiṇodakaṁ.",
  "atk-s0201a1:717_2": "Aggapiṇḍanti saṅghattherapiṇḍaṁ.",
  "atk-s0201a1:717_3": "Sabbattha vā agganti paṇītādhivacanametaṁ.",
  "atk-s0201a1:717_4": "Tattha ahameva labheyyanti icchā nātimahāsāvajjā.",
  "atk-s0201a1:717_5": "Na añño bhikkhu labheyyāti pana atimahāsāvajjā .",
  "atk-s0201a1:717_6": "Ayampi lābhatthiko pāsādiko hoti cīvaradhāraṇādīhi, kadāci pabbajati, kadāci vibbhamati.",
  "atk-s0201a1:717_7": "Tena so pubbe laddhapubbaṁ āsanādiṁ pacchā alabhanto evaṁ cintesi.",
  "atk-s0201a1:717_8": "Na so bhikkhu labheyyāti na so bhikkhu therānaṁ aggāsanādīsu tadanusārena majjhimānaṁ aññesañca navānaṁ kadāci yaṁ vā taṁ vā sabbanihīnaṁ āsanādiṁ labhati.",
  "atk-s0201a1:717_9": "Kupitoti ayampi dvīsu ṭhānesu kuppati manussānañca therānañca. Kathaṁ manussānaṁ?",
  "atk-s0201a1:717_10": "‘‘Ime maṅgalādīsu maṁ nissāya bhikkhū labhanti, ete, ‘bhante,",
  "atk-s0201a1:717_11": "ettake bhikkhū gahetvā amhākaṁ anukampaṁ karothā’ti vadanti,",
  "atk-s0201a1:717_12": "idāni taṁmuhuttaṁ diṭṭhamattakaṁ mahallakattheraṁ gahetvā gatā, hotu idāni,",
  "atk-s0201a1:717_13": "nesaṁ kicce uppanne jānissāmī’’ti evaṁ manussānaṁ kuppati. Kathaṁ therānaṁ?",
  "atk-s0201a1:717_14": "‘‘Ime nāma yadi na bhaveyyuṁ,",
  "atk-s0201a1:717_15": "maṁyeva manussā nimanteyyu’’nti evaṁ therānaṁ kuppati.",
  "atk-s0201a1:718_0": "Anumodeyyanti anumodanaṁ kareyyaṁ.",
  "atk-s0201a1:718_1": "Ayampi lābhatthiko yaṁ vā taṁ vā khaṇḍānumodanaṁ jānāti,",
  "atk-s0201a1:718_2": "‘‘so anumodanaṭṭhāne bahū mātugāmā āgacchanti,",
  "atk-s0201a1:718_3": "tā maṁ sañjānitvā tato pabhuti thālakabhikkhaṁ dassantī’’ti patthento evaṁ cintesi.",
  "atk-s0201a1:718_4": "Ṭhānanti bahussutānaṁ anumodanā bhāro,",
  "atk-s0201a1:718_5": "tena bahussuto anumodeyyāti vuttaṁ hoti.",
  "atk-s0201a1:718_6": "Kupitoti ayampi tīsu ṭhānesu kuppati manussānaṁ therassa dhammakathikassa ca. Kathaṁ manussānaṁ?",
  "atk-s0201a1:718_7": "‘‘Ime pubbe maṁyeva upasaṅkamitvā yācanti ‘amhākaṁ nāgatthero amhākaṁ sumanatthero anumodatū’ti,",
  "atk-s0201a1:718_8": "ajja pana nāvocu’’nti evaṁ manussānaṁ kuppati. Kathaṁ therassa?",
  "atk-s0201a1:718_9": "‘‘Ayaṁ saṅghatthero ‘tumhākaṁ kulupakaṁ nāgattheraṁ sumanattheraṁ upasaṅkamatha,",
  "atk-s0201a1:718_10": "ayaṁ anumodissatī’ti na bhaṇatī’’ti evaṁ therassa kuppati. Kathaṁ dhammakathikassa?",
  "atk-s0201a1:718_11": "‘‘Therena vuttamatteyeva pahāraṁ laddhakukkuṭo viya turitaturitaṁ vassati,",
  "atk-s0201a1:718_12": "imaṁ nāma nikkaḍḍhantā natthi,",
  "atk-s0201a1:718_13": "imasmiñhi asati ahameva anumodeyya’’nti evaṁ dhammakathikassa kuppati.",
  "atk-s0201a1:719_0": "Ārāmagatānanti vihāre sannipatitānaṁ.",
  "atk-s0201a1:719_1": "Ayampi lābhatthiko yaṁ vā taṁ vā khaṇḍadhammakathaṁ jānāti,",
  "atk-s0201a1:719_2": "so passati tādisesu ṭhānesu dviyojanatiyojanato sannipatitvā bhikkhū sabbarattikāni dhammassavanāni suṇante,",
  "atk-s0201a1:719_3": "tuṭṭhacitte ca dahare vā sāmaṇere vā sādhu sādhūti mahāsaddena sādhukāraṁ dente,",
  "atk-s0201a1:719_4": "tato dutiyadivase antogāmagate bhikkhū upāsakā pucchanti ‘‘ke, bhante, dhammaṁ kathesu’’nti.",
  "atk-s0201a1:719_5": "Te bhaṇanti ‘‘asuko ca asuko cā’’ti.",
  "atk-s0201a1:719_6": "Taṁ sutvā pasannā manussā dhammakathikānaṁ mahāsakkāraṁ karonti.",
  "atk-s0201a1:719_7": "So taṁ icchamāno evaṁ cintesi.",
  "atk-s0201a1:719_8": "Ṭhānanti bahussutānaṁ vinicchayakusalānaṁ dhammadesanā bhāro,",
  "atk-s0201a1:719_9": "tena bahussuto deseyyāti vuttaṁ hoti.",
  "atk-s0201a1:719_10": "Kupitoti catuppadikaṁ gāthampi vattuṁ okāsaṁ alabhamāno kupito hoti attano mandabhāvassa ‘‘ahañhi mando duppañño kuto labhissāmi desetu’’nti.",
  "atk-s0201a1:720_0": "Bhikkhunīnanti ovādatthaṁ vā uddesatthaṁ vā paripucchatthaṁ vā pūjākaraṇatthaṁ vā ārāmaṁ āgantvā sannipatitabhikkhunīnaṁ. Ayampi lābhatthiko,",
  "atk-s0201a1:720_1": "tassevaṁ hoti imā mahākulā pabbajitā bhikkhuniyo,",
  "atk-s0201a1:720_2": "tāsu kulesu pavisetvā nisinnāsu manussā pucchissanti ‘‘kassa santike ovādaṁ vā uddesaṁ vā paripucchaṁ vā gaṇhathā’’ti.",
  "atk-s0201a1:720_3": "Tato vakkhanti ‘‘asuko nāma ayyo bahussuto, tassa detha karothā’’ti, tenassa evaṁ icchā uppajjati.",
  "atk-s0201a1:720_4": "Ṭhānanti ovādādayo nāma bahussutānaṁ bhāro,",
  "atk-s0201a1:720_5": "tena bahussuto deseyyāti vuttaṁ hoti.",
  "atk-s0201a1:720_6": "Kupitoti ayampi dvīsu ṭhānesu kuppati,",
  "atk-s0201a1:720_7": "tāsañca bhikkhunīnaṁ ‘‘imā pubbe maṁ nissāya uposathappavāraṇādīni labhanti,",
  "atk-s0201a1:720_8": "tā idāni taṁmuhuttaṁ diṭṭhamattakamahallakattherassa santikaṁ gatā’’ti.",
  "atk-s0201a1:720_9": "Dhammakathikassa ca ‘‘esa imāsaṁ sahasā ovādaṁ adāsiyevā’’ti.",
  "atk-s0201a1:721_0": "Upāsakānanti, ārāmagatānaṁ upāsakānaṁ.",
  "atk-s0201a1:721_1": "Nissaṭṭhakammantā nāma mahāupāsakā honti,",
  "atk-s0201a1:721_2": "te puttabhātukānaṁ kammaṁ niyyātetvā dhammaṁ suṇantā vicaranti, ayaṁ tesaṁ desetuṁ icchati, kiṁ kāraṇā?",
  "atk-s0201a1:721_3": "Ime pasīditvā upāsikānampi ārocessanti,",
  "atk-s0201a1:721_4": "tato saddhiṁ upāsikāhi mayhameva lābhasakkāraṁ upaharissantīti.",
  "atk-s0201a1:721_5": "Ṭhānaṁ bahussuteneva yojetabbaṁ.",
  "atk-s0201a1:721_6": "Kupitoti ayampi dvīsu ṭhānesu kuppati,",
  "atk-s0201a1:721_7": "upāsakānañca ‘‘ime aññattha suṇanti,",
  "atk-s0201a1:721_8": "amhākaṁ kulupakassa santike suṇāmāti nāgacchanti, hotu idāni,",
  "atk-s0201a1:721_9": "tesaṁ uppanne kicce jānissāmī’’ti dhammakathikassa ca, ‘‘ayametesaṁ desetī’’ti.",
  "atk-s0201a1:722_0": "Upāsikānanti ārāmagatānaṁ.",
  "atk-s0201a1:722_1": "Upāsikā nāma āsanapūjādikaraṇatthaṁ vā uposathadivase vā dhammassavanatthaṁ sannipatitā.",
  "atk-s0201a1:722_2": "Sesaṁ upāsakavāre vuttanayameva.",
  "atk-s0201a1:723_0": "Sakkareyyunti sakkaccañca kareyyuṁ, sundarañca kareyyuṁ.",
  "atk-s0201a1:723_1": "Iminā attani kāraṁ karīyamānaṁ sakkaccaṁ katañca sundarañca pattheti.",
  "atk-s0201a1:723_2": "Garuṁ kareyyunti bhāriyaṁ kareyyuṁ.",
  "atk-s0201a1:723_3": "Iminā bhikkhūhi attānaṁ garuṭṭhāne ṭhapīyamānaṁ pattheti. Māneyyunti piyāyeyyuṁ.",
  "atk-s0201a1:723_4": "Pūjeyyunti evaṁ sakkarontā garuṁ karontā mānentā paccayehi pūjeyyunti paccayapūjaṁ pattheti.",
  "atk-s0201a1:723_5": "Ṭhānanti ‘‘piyo garu bhāvaniyo’’ti vuttappakāro bahussuto ca sīlavā ca etaṁ vidhiṁ arahati tena bhikkhū evarūpaṁ evaṁ kareyyunti vuttaṁ hoti.",
  "atk-s0201a1:723_6": "Kupitoti ayampi dvīsu ṭhānesu kuppati bhikkhūnañca ‘‘ime etaṁ sakkarontī’’ti therassa ca ‘‘imasmiṁ asati maṁyeva sakkareyyu’’nti.",
  "atk-s0201a1:723_7": "Esa nayo ito paresu tīsu vāresu.",
  "atk-s0201a1:724_0": "Paṇītānaṁcīvarānanti paṭṭadukūlapaṭṭuṇṇakoseyyādīnaṁ mahagghasukhumasukhasamphassānaṁ cīvarānaṁ.",
  "atk-s0201a1:724_1": "Idhāpi ahameva lābhī assanti icchā nātimahāsāvajjā.",
  "atk-s0201a1:724_2": "Na añño bhikkhu lābhī assāti pana mahāsāvajjā.",
  "atk-s0201a1:725_0": "Paṇītānaṁ piṇḍapātānanti sappitelamadhusakkarādipūritānaṁ seṭṭhapiṇḍapātānaṁ.",
  "atk-s0201a1:725_1": "Paṇītānaṁ senāsanānanti anekasatasahassagghanakānaṁ mañcapīṭhādīnaṁ paṇītānaṁ.",
  "atk-s0201a1:725_2": "Gilānappaccayabhesajjaparikkhārānanti sappitelamadhuphāṇitādīnaṁ uttamabhesajjānaṁ.",
  "atk-s0201a1:725_3": "Sabbatthāpi ṭhānaṁ bahussutehi puññavantehi ca yojetabbaṁ.",
  "atk-s0201a1:725_4": "Kupitoti sabbatthāpi dvīsu ṭhānesu kuppati,",
  "atk-s0201a1:725_5": "manussānañca ‘‘imesaṁ nāma paricitabhāvopi natthi,",
  "atk-s0201a1:725_6": "dīgharattaṁ ekato vasantassa paṁsukūlatthāya vā piṇḍapātatthāya vā sappitelādikāraṇā vā gharapaṭipāṭiyā carantassāpi me ekadivasampi kiñci paṇītaṁ paccayaṁ na denti.",
  "atk-s0201a1:725_7": "Āgantukaṁ mahallakaṁ pana disvāva yaṁ icchati, taṁ dentī’’ti,",
  "atk-s0201a1:725_8": "therassa ca ‘‘ayampi mahallako imesaṁ attānaṁ dassentoyeva carati,",
  "atk-s0201a1:725_9": "kudāssu nāma naṁ dhammakammikā nikkaḍḍheyyuṁ,",
  "atk-s0201a1:725_10": "evaṁ imasmiṁ asati ahameva lābhī assa’’nti.",
  "atk-s0201a1:726_0": "Imesaṁ kho,",
  "atk-s0201a1:726_1": "etaṁ āvusoti imesaṁ heṭṭhā ekūnavīsativārehi vuttānaṁ icchāvacarānaṁ.",
  "atk-s0201a1:727_0": "61.Dissanti ceva sūyanti cāti na icchāvacarā cakkhunā dissanti, na sotena sūyanti, manoviññāṇavisayattā.",
  "atk-s0201a1:727_1": "Appahīnaicchāvacarassa pana puggalassa icchāvacaravasena pavattakāyakammaṁ disvā diṭṭhā viya vacīkammaṁ sutvā sutā viya ca honti,",
  "atk-s0201a1:727_2": "tena vuttaṁ ‘‘dissanti ceva sūyanti cā’’ti. Paccakkhakāle dissanti,",
  "atk-s0201a1:727_3": "‘‘asuko kira bhikkhu īdiso’’ti tirokkhakāle sūyanti.",
  "atk-s0201a1:727_4": "Kiñcāpīti anuggahagarahavacanaṁ.",
  "atk-s0201a1:727_5": "Tena āraññikattaṁ anuggaṇhāti,",
  "atk-s0201a1:727_6": "icchāvacarānaṁ appahānaṁ garahati.",
  "atk-s0201a1:728_0": "Tatrāyaṁ yojanā,",
  "atk-s0201a1:728_1": "kiñcāpi so bhikkhu gāmantasenāsanaṁ paṭikkhipitvā āraññiko hoti, ante pantasenāsane vasati,",
  "atk-s0201a1:728_2": "ime cassa ettakā icchāvacarā appahīnā.",
  "atk-s0201a1:728_3": "Kiñcāpi so atirekalābhaṁ paṭikkhipitvā piṇḍapātiko hoti.",
  "atk-s0201a1:728_4": "Kiñcāpi so loluppacāraṁ vajjetvā sapadānacārī hoti.",
  "atk-s0201a1:728_5": "Kiñcāpi so gahapaticīvaraṁ paṭikkhipitvā paṁsukūliko hoti.",
  "atk-s0201a1:729_0": "Lūkhacīvaradharoti ettha pana lūkhanti satthalūkhaṁ suttalūkhaṁ rajanalūkhanti tīhi kāraṇehi lūkhaṁ veditabbaṁ.",
  "atk-s0201a1:729_1": "Tattha satthena khaṇḍākhaṇḍikaṁ chinnaṁ satthalūkhaṁ nāma, taṁ agghena parihāyati,",
  "atk-s0201a1:729_2": "thūladīghasuttakena sibbitaṁ suttalūkhaṁ nāma,",
  "atk-s0201a1:729_3": "taṁ phassena parihāyati kharasamphassaṁ hoti.",
  "atk-s0201a1:729_4": "Rajanena rattaṁ rajanalūkhaṁ nāma,",
  "atk-s0201a1:729_5": "taṁ vaṇṇena parihāyati dubbaṇṇaṁ hoti.",
  "atk-s0201a1:729_6": "Kiñcāpi so bhikkhu evaṁ satthalūkhasuttalūkharajanalūkhacīvaradharo hoti,",
  "atk-s0201a1:729_7": "ime cassa ettakā icchāvacarā appahīnā dissanti ceva sūyanti ca,",
  "atk-s0201a1:729_8": "atha kho naṁ viññū sabrahmacārī neva sakkaronti…pe… na pūjentīti.",
  "atk-s0201a1:729_9": "Taṁ kissa hetūti ettha tanti nipātamattaṁ, kissa hetūti kiṁ kāraṇā.",
  "atk-s0201a1:729_10": "Te hi tassa…pe… sūyanti ca yasmā tassa te pāpakā sūyanti cāti vuttaṁ hoti.",
  "atk-s0201a1:729_11": "Imesaṁ icchāvacarānaṁ appahīnattāti ayamettha adhippāyo.",
  "atk-s0201a1:730_0": "Idāni tamatthaṁ upamāya pākaṭaṁ karonto seyyathāpītiādimāha.",
  "atk-s0201a1:730_1": "Tattha kuṇapanti matakaḷevaraṁ. Ahissa kuṇapaṁ ahikuṇapaṁ. Evaṁ itarāni.",
  "atk-s0201a1:730_2": "Atipaṭikūlajigucchanīyabhāvato cettha imāneva tīṇi vuttānīti veditabbāni.",
  "atk-s0201a1:730_3": "Aññesañhi sasasūkarādīnaṁ kuṇapaṁ manussā kaṭukabhaṇḍādīhi abhisaṅkharitvā paribhuñjantipi.",
  "atk-s0201a1:730_4": "Imesaṁ pana kuṇapaṁ abhinavampi jigucchantiyeva,",
  "atk-s0201a1:730_5": "ko pana vādo kālātikkamena pūtibhūte. Racayitvāti vaḍḍhetvā, paripūretvāti attho,",
  "atk-s0201a1:730_6": "kuṇapaṁ gahetvā kaṁsapātiyaṁ pakkhipitvāti vuttaṁ hoti. Aññissāti aparāya. Paṭikujjitvāti pidahitvā .",
  "atk-s0201a1:730_7": "Antarāpaṇanti āpaṇānamantare mahājanasaṁkiṇṇaṁ racchāmukhaṁ. Paṭipajjeyyunti gaccheyyuṁ.",
  "atk-s0201a1:730_8": "Jaññajaññaṁ viyāti cokkhacokkhaṁ viya manāpamanāpaṁ viya.",
  "atk-s0201a1:730_9": "Apica vadhukāpaṇṇākāraṁ viyāti vuttaṁ hoti. Vadhukāti janetti vuccati,",
  "atk-s0201a1:730_10": "tassā nīyamānaṁ paṇṇākāraṁ jaññaṁ,",
  "atk-s0201a1:730_11": "ubhayatthāpi ādaravasena vā pasaṁsāvasena vā punaruttaṁ.",
  "atk-s0201a1:730_12": "‘‘Jaññajaññaṁ byā’’tipi pāṭho.",
  "atk-s0201a1:731_0": "Apāpuritvāti vivaritvā.",
  "atk-s0201a1:731_1": "Tassa saha dassanena amanāpatā ca saṇṭhaheyyāti tassa kuṇapassa dassanena saheva tassa janassa amanāpatā tiṭṭheyya.",
  "atk-s0201a1:731_2": "Amanāpatāti ca ‘‘amanāpamida’’nti uppannacittacetasikānametaṁ adhivacanaṁ.",
  "atk-s0201a1:731_3": "Esa nayo paṭikulyajegucchatāsu.",
  "atk-s0201a1:731_4": "Jighacchitānampīti chātānampi.",
  "atk-s0201a1:731_5": "Na bhottukamyatā assāti bhuñjitukāmatā na bhaveyya.",
  "atk-s0201a1:731_6": "Pageva suhitānanti dhātānaṁ pana paṭhamatarameva bhuñjitukāmatā na bhaveyyāti vuttaṁ hoti.",
  "atk-s0201a1:732_0": "Tatrāyaṁ upamāsaṁsandanā – parisuddhakaṁsapātisadisaṁ imassa pabbajjāliṅgaṁ,",
  "atk-s0201a1:732_1": "kuṇaparacanaṁ viya icchāvacarānaṁ appahānaṁ,",
  "atk-s0201a1:732_2": "aparakaṁsapātiyā paṭikujjhanaṁ viya āraññikaṅgādīhi icchāvacarappaṭicchādanaṁ,",
  "atk-s0201a1:732_3": "kaṁsapātiṁ vivaritvā kuṇapadassanena janassa amanāpatā viya āraññikaṅgādīni anādiyitvā icchāvacaradassanena sabrahmacārīnaṁ asakkārakaraṇāditāti.",
  "atk-s0201a1:733_0": "62. Sukkapakkhe pana,",
  "atk-s0201a1:733_1": "kiñcāpīti anuggahapasaṁsāvacanaṁ,",
  "atk-s0201a1:733_2": "tena āraññikattaṁ anuggaṇhāti,",
  "atk-s0201a1:733_3": "icchāvacarappahānaṁ pasaṁsati.",
  "atk-s0201a1:733_4": "Nemantanikoti nimantanapaṭiggāhako.",
  "atk-s0201a1:733_5": "Vicitakāḷakanti vicinitvā apanītakāḷakaṁ.",
  "atk-s0201a1:733_6": "Anekasūpaṁ anekabyañjananti ettha sūpo nāma hatthahāriyo vuccati. Byañjananti uttaribhaṅgaṁ,",
  "atk-s0201a1:733_7": "tena macchamaṁsamuggasūpādīhi anekasūpaṁ,",
  "atk-s0201a1:733_8": "nānappakāramaṁsādibyañjanehi anekabyañjananti vuttaṁ hoti.",
  "atk-s0201a1:733_9": "Sesaṁ vuttanayeneva veditabbaṁ.",
  "atk-s0201a1:734_0": "Upamāsaṁsandane ca sālivarabhattaracanaṁ viya icchāvacarappahānaṁ,",
  "atk-s0201a1:734_1": "aparakaṁsapātiyā paṭikujjhanaṁ viya appicchatāsamuṭṭhānehi gāmantavihārādīhi icchāvacarappahānappaṭicchādakaṁ,",
  "atk-s0201a1:734_2": "kaṁsapātiṁ vivaritvā sālivarabhattadassanena janassa manāpatā viya gāmantavihārādīni anādiyitvā icchāvacarappahānadassanena sabrahmacārīnaṁ sakkārakaraṇāditā veditabbā.",
  "atk-s0201a1:735_0": "63.Upamā maṁ, āvuso sāriputta, paṭibhātīti mayhaṁ, āvuso sāriputta, upamā upaṭṭhāti.",
  "atk-s0201a1:735_1": "Ekaṁ upamaṁ vattukāmo ahanti adhippāyo.",
  "atk-s0201a1:735_2": "Paṭibhātu tanti tuyhaṁ paṭibhātu upaṭṭhātu, vada tvanti adhippāyo.",
  "atk-s0201a1:735_3": "Ekamidāhanti ettha idāti nipātamattaṁ,",
  "atk-s0201a1:735_4": "ekasmiṁ samaye ahanti vuttaṁ hoti, bhummatthe upayogavacanaṁ.",
  "atk-s0201a1:735_5": "Rājagahe viharāmi giribbajeti,",
  "atk-s0201a1:735_6": "rājagahanti tassa nagarassa nāmaṁ.",
  "atk-s0201a1:735_7": "Samantato pana giriparikkhepena vajo viya saṇṭhitattā giribbajanti vuccati. Tasmiṁ nagare viharāmi,",
  "atk-s0201a1:735_8": "taṁ nissāya ahaṁ viharāmīti vuttaṁ hoti. Atha khvāhanti atha kho ahaṁ.",
  "atk-s0201a1:735_9": "Ettha ca athāti aññādhikāravacanārambhe nipāto. Khoti padapūraṇamatte.",
  "atk-s0201a1:735_10": "Pubbaṇhasamayanti divasassa pubbabhāgasamayaṁ. Pubbaṇhasamayeti attho,",
  "atk-s0201a1:735_11": "pubbaṇhe vā samayaṁ pubbaṇhasamayaṁ,",
  "atk-s0201a1:735_12": "pubbaṇhe ekaṁ khaṇanti vuttaṁ hoti,",
  "atk-s0201a1:735_13": "evaṁ accantasaṁyoge upayogavacanaṁ labbhati. Nivāsetvāti paridahitvā,",
  "atk-s0201a1:735_14": "vihāranivāsanaparivattanavasenetaṁ veditabbaṁ.",
  "atk-s0201a1:735_15": "Gāmappavesanatthāya vā saṇṭhapetvā nivāsanavasena,",
  "atk-s0201a1:735_16": "na hi so tato pubbe anivattho ahosi.",
  "atk-s0201a1:736_0": "Pattacīvaramādāyāti pattaṁ hatthena cīvaraṁ kāyena ādiyitvā. Piṇḍāyāti piṇḍapātatthāya. Samītīti tassa nāmaṁ.",
  "atk-s0201a1:736_1": "Yānakāraputtoti rathakāraputto. Paṇḍuputtoti paṇḍussa putto. Ājīvakoti naggasamaṇako.",
  "atk-s0201a1:736_2": "Purāṇayānakāraputtoti porāṇayānakārakulassa putto.",
  "atk-s0201a1:736_3": "Paccupaṭṭhitoti upagantvā ṭhito. Vaṅkaṁ nāma ekato kuṭilaṁ.",
  "atk-s0201a1:736_4": "Jimhaṁ nāma sappagatamaggasadisaṁ.",
  "atk-s0201a1:736_5": "Dosanti phegguvisamagaṇṭhikādi.",
  "atk-s0201a1:736_6": "Yathā yathāti kālatthe nipāto,",
  "atk-s0201a1:736_7": "yadā yadā yasmiṁ tasmiṁ kāleti vuttaṁ hoti.",
  "atk-s0201a1:736_8": "Tathā tathāti ayampi kālatthoyeva,",
  "atk-s0201a1:736_9": "tasmiṁ tasmiṁ kāleti vuttaṁ hoti.",
  "atk-s0201a1:736_10": "So attano suttānulomena cintesi,",
  "atk-s0201a1:736_11": "itaro tena cintitakkhaṇe cintitaṭṭhānameva tacchati.",
  "atk-s0201a1:736_12": "Attamanoti sakamano tuṭṭhamano pītisomanassehi gahitamano.",
  "atk-s0201a1:736_13": "Attamanavācaṁ nicchāresīti attamanatāya vācaṁ ,",
  "atk-s0201a1:736_14": "attamanabhāvassa vā yuttaṁ vācaṁ nicchāresi udīrayi, pabyāharīti vuttaṁ hoti.",
  "atk-s0201a1:736_15": "Hadayā hadayaṁ maññe aññāyāti cittena cittaṁ jānitvā viya.",
  "atk-s0201a1:737_0": "Assaddhāti buddhadhammasaṅghesu saddhāvirahitā.",
  "atk-s0201a1:737_1": "Jīvikatthāti iṇabhayādīhi pīḷitā bahi jīvituṁ asakkontā idha jīvikatthikā hutvā. Na saddhāti na saddhāya.",
  "atk-s0201a1:737_2": "Saṭhā māyāvinoti māyāsāṭheyyehi yuttā. Ketabinoti sikkhitakerāṭikā,",
  "atk-s0201a1:737_3": "nipphannathāmagatasāṭheyyāti vuttaṁ hoti.",
  "atk-s0201a1:737_4": "Sāṭheyyañhi abhūtaguṇadassanato abhūtabhaṇḍaguṇadassanasamaṁ katvā ‘‘kerāṭiya’’nti vuccati. Unnaḷāti uggatanaḷā,",
  "atk-s0201a1:737_5": "uṭṭhitatucchamānāti vuttaṁ hoti .",
  "atk-s0201a1:737_6": "Capalāti pattacīvaramaṇḍanādinā cāpallena yuttā. Mukharāti mukhakharā, kharavacanāti vuttaṁ hoti,",
  "atk-s0201a1:737_7": "vikiṇṇavācāti asaṁyatavacanā,",
  "atk-s0201a1:737_8": "divasampi niratthakavacanappalāpino.",
  "atk-s0201a1:737_9": "Indriyesu aguttadvārāti chasu indriyesu asaṁvutakammadvārā.",
  "atk-s0201a1:737_10": "Bhojane amattaññunoti bhojane yā mattā jānitabbā pariyesanapaṭiggahaṇaparibhogesu yuttatā, tassā ajānanakā.",
  "atk-s0201a1:737_11": "Jāgariyaṁ ananuyuttāti jāgare ananuyuttā.",
  "atk-s0201a1:737_12": "Sāmaññe anapekkhavantoti samaṇadhamme nirapekkhā,",
  "atk-s0201a1:737_13": "dhammānudhammappaṭipattirahitāti attho.",
  "atk-s0201a1:737_14": "Sikkhāya na tibbagāravāti sikkhāpadesu bahulagāravā na honti, āpattivītikkamabahulā vā.",
  "atk-s0201a1:737_15": "Bāhulikātiādi dhammadāyāde vuttaṁ, kusītātiādi bhayabherave.",
  "atk-s0201a1:737_16": "Dhammapariyāyenāti dhammadesanāya.",
  "atk-s0201a1:738_0": "Saddhā agārasmāti pakatiyāpi saddhā,",
  "atk-s0201a1:738_1": "pabbajitāpi saddhāya agārasmā anagāriyaṁ pabbajitā.",
  "atk-s0201a1:738_2": "Pivanti maññe ghasanti maññeti pivanti viya ghasanti viya.",
  "atk-s0201a1:738_3": "Attamanavācaṁ nicchārentā vacasā pivanti viya,",
  "atk-s0201a1:738_4": "abbhanumodantā manasā ghasanti viya. Sādhu vatāti sundaraṁ vata .",
  "atk-s0201a1:738_5": "Sabrahmacārīti rassampi vaṭṭati dīghampi.",
  "atk-s0201a1:738_6": "Rasse sati sāriputtassa upari hoti, dīghe sati sabrahmacārīnaṁ.",
  "atk-s0201a1:738_7": "Yadā sāriputtassa upari hoti,",
  "atk-s0201a1:738_8": "tadā sabrahmacārī sāriputto amhe akusalā vuṭṭhāpetvāti attho. Yadā sabrahmacārīnaṁ,",
  "atk-s0201a1:738_9": "tadā sabrahmacārayo akusalā vuṭṭhāpetvāti attho. Daharoti taruṇo. Yuvāti yobbanabhāve ṭhito.",
  "atk-s0201a1:738_10": "Maṇḍanakajātikoti alaṅkārakasabhāvo.",
  "atk-s0201a1:738_11": "Tattha koci taruṇopi yuvā na hoti yathā atitaruṇo,",
  "atk-s0201a1:738_12": "koci yuvāpi maṇḍanakajātiko na hoti yathā upasantasabhāvo,",
  "atk-s0201a1:738_13": "ālasiyabyasanādīhi vā abhibhūto,",
  "atk-s0201a1:738_14": "idha pana daharo ceva yuvā ca maṇḍanakajātiko ca adhippeto, tasmā evamāha.",
  "atk-s0201a1:738_15": "Uppalādīni lokasammatattā vuttāni. Itiha teti evaṁ te.",
  "atk-s0201a1:738_16": "Ubho mahānāgāti dvepi mahānāgā,",
  "atk-s0201a1:738_17": "dvepi hi ete aggasāvakā ‘‘mahānāgā’’ti vuccanti. Tatrāyaṁ vacanattho,",
  "atk-s0201a1:738_18": "chandādīhi na gacchantīti nāgā,",
  "atk-s0201a1:738_19": "tena tena maggena pahīne kilese na āgacchantīti nāgā,",
  "atk-s0201a1:738_20": "nānappakārakaṁ āguṁ na karontīti nāgā, ayamettha saṅkhepo.",
  "atk-s0201a1:738_21": "Vitthāro pana mahāniddese (mahāni. 80) vuttanayeneva veditabbo. Apica –",
  "atk-s0201a1:739_0": "‘‘Āguṁ na karoti kiñci loke,",
  "atk-s0201a1:740_0": "Sabbasaṁyoge visajja bandhanāni;",
  "atk-s0201a1:741_0": "Sabbattha na sajjatī vimutto,",
  "atk-s0201a1:742_0": "Nāgo tādi pavuccate tathattā’’ti. (su. ni. 527; mahāni. 80);",
  "atk-s0201a1:743_0": "Evamettha attho veditabbo. Mahantā nāgā mahānāgā,",
  "atk-s0201a1:743_1": "aññehi khīṇāsavanāgehi pujjatarā ca pāsaṁsatarā cāti attho. Aññamaññassāti añño aññassa.",
  "atk-s0201a1:743_2": "Samanumodiṁsūti samaṁ anumodiṁsu.",
  "atk-s0201a1:743_3": "Tattha imāya upamāya mahāmoggallāno anumodi,",
  "atk-s0201a1:743_4": "paṭibhātu taṁ āvusoti dhammasenāpati.",
  "atk-s0201a1:743_5": "Tena vuttaṁ ‘‘aññamaññassa subhāsitaṁ samanumodiṁsū’’ti.",
  "atk-s0201a1:744_0": "Sammutiparamatthadesanākathāvaṇṇanā niṭṭhitā.",
  "atk-s0201a1:745_0": "Papañcasūdaniyā majjhimanikāyaṭṭhakathāya",
  "atk-s0201a1:746_0": "Anaṅgaṇasuttavaṇṇanā niṭṭhitā.",
  "atk-s0201a1:747_0": "6. Ākaṅkheyyasuttavaṇṇanā",
  "atk-s0201a1:748_0": "64.Evaṁme sutanti ākaṅkheyyasuttaṁ.",
  "atk-s0201a1:748_1": "Tattha sampannasīlāti tividhaṁ sampannaṁ paripuṇṇasamaṅgimadhuravasena. Tattha –",
  "atk-s0201a1:749_0": "‘‘Sampannaṁ sālikedāraṁ, suvā bhuñjanti kosiya;",
  "atk-s0201a1:750_0": "Paṭivedemi te brahme, na naṁ vāretumussahe’’ti. (jā. 1.14.1);",
  "atk-s0201a1:751_0": "Idaṁ paripuṇṇasampannaṁ nāma.",
  "atk-s0201a1:751_1": "‘‘Iminā pātimokkhasaṁvarena upeto hoti samupeto upāgato samupāgato upapanno sampanno samannāgato’’ti (vibha.",
  "atk-s0201a1:751_2": "511) idaṁ samaṅgisampannaṁ nāma. ‘‘Imissā, bhante,",
  "atk-s0201a1:751_3": "mahāpathaviyā heṭṭhimatalaṁ sampannaṁ,",
  "atk-s0201a1:751_4": "seyyathāpi khuddamadhuṁ aneḷakaṁ, evamassāda’’nti (pārā.",
  "atk-s0201a1:751_5": "17) idaṁ madhurasampannaṁ nāma.",
  "atk-s0201a1:751_6": "Idha pana paripuṇṇasampannampi samaṅgisampannampi vaṭṭati.",
  "atk-s0201a1:751_7": "Tasmā sampannasīlāti paripuṇṇasīlā hutvātipi sīlasamaṅgino hutvātipi evamettha attho vedibbo. Sīlanti kenaṭṭhena sīlaṁ? Sīlanaṭṭhena sīlaṁ.",
  "atk-s0201a1:751_8": "Tassa vitthārakathā visuddhimagge vuttā.",
  "atk-s0201a1:752_0": "Tattha ‘‘paripuṇṇasīlā’’ti iminā atthena khettadosavigamena khettapāripūrī viya sīladosavigamena sīlapāripūrī vuttā hoti.",
  "atk-s0201a1:752_1": "Yathā hi khettaṁ bījakhaṇḍaṁ vappakhaṇḍaṁ udakakhaṇḍaṁ ūsakhaṇḍanti catudosasamannāgataṁ aparipūraṁ hoti.",
  "atk-s0201a1:753_0": "Tattha bījakhaṇḍaṁ nāma yattha antarantarā bījāni khaṇḍāni vā pūtīni vā honti, tāni yattha vapanti, tattha sassaṁ na uṭṭheti, khettaṁ khaṇḍaṁ hoti.",
  "atk-s0201a1:753_1": "Vappakhaṇḍaṁ nāma yattha akusalo bījāni vapanto antarantarā nipāteti.",
  "atk-s0201a1:753_2": "Evañhi sabbattha sassaṁ na uṭṭheti, khettaṁ khaṇḍaṁ hoti.",
  "atk-s0201a1:753_3": "Udakakhaṇḍaṁ nāma yattha katthaci udakaṁ atibahu vā na vā hoti,",
  "atk-s0201a1:753_4": "tatrāpi hi sassāni na uṭṭhenti, khettaṁ khaṇḍaṁ hoti.",
  "atk-s0201a1:753_5": "Ūsakhaṇḍaṁ nāma yattha kassako kismiñci padese naṅgalena bhūmiṁ cattāro pañca vāre kasanto atigambhīraṁ karoti, tato ūsaṁ uppajjati,",
  "atk-s0201a1:753_6": "tatrāpi hi sassaṁ na uṭṭheti, khettaṁ khaṇḍaṁ hoti,",
  "atk-s0201a1:753_7": "tādisañca khettaṁ na mahapphalaṁ hoti na mahānisaṁsaṁ,",
  "atk-s0201a1:753_8": "tatrāpi hi bahumpi vapitvā appaṁ labhati.",
  "atk-s0201a1:753_9": "Imesaṁ pana catunnaṁ dosānaṁ vigamā khettaṁ paripuṇṇaṁ hoti.",
  "atk-s0201a1:753_10": "Tādisañca khettaṁ mahapphalaṁ hoti mahānisaṁsaṁ.",
  "atk-s0201a1:753_11": "Evameva khaṇḍaṁ chiddaṁ sabalaṁ kammāsanti catudosasamannāgataṁ sīlaṁ aparipūraṁ hoti.",
  "atk-s0201a1:753_12": "Tādisañca sīlaṁ na mahapphalaṁ hoti, na mahānisaṁsaṁ.",
  "atk-s0201a1:753_13": "Imesaṁ pana catunnaṁ dosānaṁ vigamā sīlakhettaṁ paripuṇṇaṁ hoti,",
  "atk-s0201a1:753_14": "tādisañca sīlaṁ mahapphalaṁ hoti mahānisaṁsaṁ.",
  "atk-s0201a1:754_0": "‘‘Sīlasamaṅgino’’ti iminā panatthena sīlena samaṅgibhūtā samodhānaṁ gatā samannāgatā hutvā viharathāti idameva vuttaṁ hoti.",
  "atk-s0201a1:754_1": "Tattha dvīhi kāraṇehi sampannasīlatā hoti sīlavipattiyā ca ādīnavadassanena sīlasampattiyā ca ānisaṁsadassanena.",
  "atk-s0201a1:754_2": "Tadubhayampi visuddhimagge vitthāritaṁ.",
  "atk-s0201a1:755_0": "Tattha ‘‘sampannasīlā’’ti ettāvatā kira bhagavā catupārisuddhisīlaṁ uddisitvā ‘‘pātimokkhasaṁvarasaṁvutā’’ti iminā tattha jeṭṭhakasīlaṁ vitthāretvā dassesīti dīpavihāravāsī sumanatthero āha.",
  "atk-s0201a1:755_1": "Antevāsiko panassa tepiṭakacūḷanāgatthero āha – ubhayatthāpi pātimokkhasaṁvaro bhagavatā vutto,",
  "atk-s0201a1:755_2": "pātimokkhasaṁvaroyeva hi sīlaṁ.",
  "atk-s0201a1:755_3": "Itarāni pana tīṇi sīlanti vuttaṭṭhānaṁ nāma atthīti ananujānanto vatvā āha – ‘‘indriyasaṁvaro nāma chadvārarakkhāmattakameva,",
  "atk-s0201a1:755_4": "ājīvapārisuddhi dhammena samena paccayuppattimattakaṁ,",
  "atk-s0201a1:755_5": "paccayanissitaṁ paṭiladdhapaccaye idamatthanti paccavekkhitvā paribhuñjanamattakaṁ.",
  "atk-s0201a1:755_6": "Nippariyāyena pātimokkhasaṁvarova sīlaṁ. Yassa so bhinno,",
  "atk-s0201a1:755_7": "ayaṁ chinnasīso viya puriso hatthapāde sesāni rakkhissatīti na vattabbo. Yassa pana so arogo,",
  "atk-s0201a1:755_8": "ayaṁ acchinnasīso viya puriso jīvitaṁ sesāni puna pākatikāni katvā rakkhituṁ sakkoti.",
  "atk-s0201a1:755_9": "Tasmā ‘sampannasīlā’ti iminā pātimokkhasaṁvaraṁ uddisitvā ‘sampannapātimokkhā’ti tasseva vevacanaṁ vatvā taṁ vitthāretvā dassento ‘pātimokkhasaṁvarasaṁvutā’tiādimāhā’’ti.",
  "atk-s0201a1:756_0": "Tattha pātimokkhasaṁvarasaṁvutāti pātimokkhasaṁvarena samannāgatā.",
  "atk-s0201a1:756_1": "Ācāragocarasampannāti ācārena ca gocarena ca sampannā. Aṇumattesūti appamattakesu. Vajjesūti akusaladhammesu. Bhayadassāvīti bhayadassino. Samādāyāti sammā ādiyitvā.",
  "atk-s0201a1:756_2": "Sikkhatha sikkhāpadesūti sikkhāpadesu taṁ taṁ sikkhāpadaṁ samādiyitvā sikkhatha.",
  "atk-s0201a1:756_3": "Apica samādāya sikkhatha sikkhāpadesūti yaṁkiñci sikkhākoṭṭhāsesu sikkhitabbaṁ kāyikaṁ vācasikañca,",
  "atk-s0201a1:756_4": "taṁ sabbaṁ samādāya sikkhathāti ayamettha saṅkhepo,",
  "atk-s0201a1:756_5": "vitthārato pana sabbānetāni pātimokkhasaṁvarādīni padāni visuddhimagge vuttāni.",
  "atk-s0201a1:757_0": "65.Ākaṅkheyya ceti idaṁ kasmā āraddhaṁ? Sīlānisaṁsadassanatthaṁ.",
  "atk-s0201a1:757_1": "Sacepi acirapabbajitānaṁ vā duppaññānaṁ vā evamassa ‘‘bhagavā sīlaṁ pūrethāti vadati,",
  "atk-s0201a1:757_2": "ko nu kho sīlapūraṇe ānisaṁso, ko viseso, kā vaḍḍhī’’ti?",
  "atk-s0201a1:757_3": "Tesaṁ sattarasa ānisaṁse dassetuṁ evamāha.",
  "atk-s0201a1:757_4": "Appeva nāma etaṁ sabrahmacārīnaṁ piyamanāpatādiāsavakkhayapariyosānaṁ ānisaṁsaṁ sutvāpi sīlaṁ paripūreyyunti. Visakaṇṭakavāṇijo viya.",
  "atk-s0201a1:757_5": "Visakaṇṭakavāṇijo nāma guḷavāṇijo vuccati.",
  "atk-s0201a1:758_0": "So kira guḷaphāṇitakhaṇḍasakkharādīni sakaṭenādāya paccantagāmaṁ gantvā ‘‘visakaṇṭakaṁ gaṇhatha,",
  "atk-s0201a1:758_1": "visakaṇṭakaṁ gaṇhathā’’ti ugghosesi.",
  "atk-s0201a1:758_2": "Taṁ sutvā gāmikā ‘‘visaṁ nāma kakkhaḷaṁ, yo naṁ khādati, so marati, kaṇṭakampi vijjhitvā māreti, ubhopete kakkhaḷā,",
  "atk-s0201a1:758_3": "ko ettha ānisaṁso’’ti gehadvārāni thakesuṁ, dārake ca palāpesuṁ.",
  "atk-s0201a1:758_4": "Taṁ disvā vāṇijo ‘‘avohārakusalā ime gāmikā,",
  "atk-s0201a1:758_5": "handa ne upāyena gaṇhāpemī’’ti ‘‘atimadhuraṁ gaṇhatha, atisāduṁ gaṇhatha,",
  "atk-s0201a1:758_6": "guḷaṁ phāṇitaṁ sakkharaṁ samagghaṁ labbhati,",
  "atk-s0201a1:758_7": "kūṭamāsakakūṭakahāpaṇādīhipi labbhatī’’ti ugghosesi.",
  "atk-s0201a1:758_8": "Taṁ sutvā gāmikā haṭṭhatuṭṭhā āgantvā bahumpi mūlaṁ datvā gahesuṁ.",
  "atk-s0201a1:758_9": "Tattha vāṇijassa ‘‘visakaṇṭakaṁ gaṇhathā’’ti ugghosanaṁ viya bhagavato ‘‘sampannasīlā, bhikkhave,",
  "atk-s0201a1:758_10": "viharatha…pe… samādāya sikkhatha sikkhāpadesū’’ti vacanaṁ. ‘‘Ubhopete kakkhaḷā,",
  "atk-s0201a1:758_11": "ko ettha ānisaṁso’’ti gāmikānaṁ cintanaṁ viya bhagavā ‘‘sampannasīlā viharathā’’ti āha,",
  "atk-s0201a1:758_12": "‘‘sīlañca nāmetaṁ kakkhaḷaṁ pharusaṁ khiḍḍādipaccanīkaṁ,",
  "atk-s0201a1:758_13": "ko nu kho sampannasīlānaṁ ānisaṁso’’ti bhikkhūnaṁ cintanaṁ.",
  "atk-s0201a1:758_14": "Atha tassa vāṇijassa ‘‘atimadhuraṁ gaṇhathā’’tiādivacanaṁ viya bhagavato piyamanāpatādiāsavakkhayapariyosānaṁ sattarasaānisaṁsappakāsanatthaṁ ‘‘ākaṅkheyya ce’’tiādivacanaṁ veditabbaṁ.",
  "atk-s0201a1:759_0": "Tattha ākaṅkheyya ceti yadi ākaṅkheyya yadi iccheyya.",
  "atk-s0201a1:759_1": "Piyo ca assanti piyacakkhūhi sampassitabbo,",
  "atk-s0201a1:759_2": "sinehuppattiyā padaṭṭhānabhūto bhaveyyanti vuttaṁ hoti.",
  "atk-s0201a1:759_3": "Manāpoti tesaṁ manavaḍḍhanako, tesaṁ vā manena pattabbo,",
  "atk-s0201a1:759_4": "mettacittena pharitabboti vuttaṁ hoti.",
  "atk-s0201a1:759_5": "Garūti tesaṁ garuṭṭhāniyo pāsāṇacchattasadiso.",
  "atk-s0201a1:759_6": "Bhāvanīyoti ‘‘addhā ayamāyasmā jānaṁ jānāti passaṁ passatī’’ti evaṁ sambhāvanīyo.",
  "atk-s0201a1:759_7": "Sīlesvevassa paripūrakārīti catupārisuddhisīlesuyeva paripūrakārī assa,",
  "atk-s0201a1:759_8": "anūnena paripūritākārena samannāgato bhaveyyāti vuttaṁ hoti.",
  "atk-s0201a1:759_9": "Ajjhattaṁ cetosamathamanuyuttoti attano cittasamathe yutto,",
  "atk-s0201a1:759_10": "ettha hi ajjhattanti vā attanoti vā etaṁ ekatthaṁ, byañjanameva nānaṁ.",
  "atk-s0201a1:759_11": "Bhummatthe panetaṁ samathanti upayogavacanaṁ.",
  "atk-s0201a1:759_12": "Anūti iminā upasaggena yoge siddhaṁ.",
  "atk-s0201a1:759_13": "Anirākatajjhānoti bahi anīhaṭajjhāno, avināsitajjhāno vā,",
  "atk-s0201a1:759_14": "nīharaṇavināsatthañhi idaṁ nirākaraṇaṁ nāma.",
  "atk-s0201a1:759_15": "Thambhaṁ niraṁkatvā nivātavuttītiādīsu cassa payogo daṭṭhabbo.",
  "atk-s0201a1:760_0": "Vipassanāya samannāgatoti sattavidhāya anupassanāya yutto,",
  "atk-s0201a1:760_1": "sattavidhā anupassanā nāma aniccānupassanā dukkhānupassanā anattānupassanā nibbidānupassanā virāgānupassanā nirodhānupassanā paṭinissaggānupassanāti. Tā visuddhimagge vitthāritā.",
  "atk-s0201a1:760_2": "Brūhetā suññāgārānanti vaḍḍhetā suññāgārānaṁ,",
  "atk-s0201a1:760_3": "ettha ca samathavipassanāvasena kammaṭṭhānaṁ gahetvā rattindivaṁ suññāgāraṁ pavisitvā nisīdamāno bhikkhu ‘‘brūhetā suññāgārāna’’nti veditabbo.",
  "atk-s0201a1:760_4": "Ekabhūmakādipāsāde kurumānopi pana neva suññāgārānaṁ brūhetāti daṭṭhabboti.",
  "atk-s0201a1:761_0": "Ettāvatā ca yathā taṇhāvicaritadesanā paṭhamaṁ taṇhāvasena āraddhāpi taṇhāpadaṭṭhānattā mānadiṭṭhīnaṁ mānadiṭṭhiyo osaritvā kamena papañcattayadesanā jātā,",
  "atk-s0201a1:761_1": "evamayaṁ desanā paṭhamaṁ adhisīlasikkhāvasena āraddhāpi sīlapadaṭṭhānattā samathavipassanānaṁ samathavipassanāyo osaritvā kamena sikkhattayadesanā jātāti veditabbā.",
  "atk-s0201a1:762_0": "Ettha hi ‘‘sīlesvevassa paripūrakārī’’ti ettāvatā adhisīlasikkhā vuttā.",
  "atk-s0201a1:762_1": "‘‘Ajjhattaṁ cetosamathamanuyutto anirākatajjhāno’’ti ettāvatā adhicittasikkhā,",
  "atk-s0201a1:762_2": "‘‘vipassanāya samannāgato’’ti ettāvatā adhipaññāsikkhā,",
  "atk-s0201a1:762_3": "‘‘brūhetā suññāgārāna’’nti iminā pana samathavasena suññāgāravaḍḍhane adhicittasikkhā,",
  "atk-s0201a1:762_4": "vipassanāvasena adhipaññāsikkhāti evaṁ dvepi sikkhā saṅgahetvā vuttā.",
  "atk-s0201a1:762_5": "Ettha ca ‘‘ajjhattaṁ cetosamathamanuyutto anirākatajjhāno’’ti imehi padehi sīlānurakkhikā eva cittekaggatā kathitā.",
  "atk-s0201a1:762_6": "‘‘Vipassanāyā’’ti iminā padena sīlānurakkhiko saṅkhārapariggaho.",
  "atk-s0201a1:763_0": "Kathaṁ cittekaggatā sīlamanurakkhati?",
  "atk-s0201a1:763_1": "Yassa hi cittekaggatā natthi,",
  "atk-s0201a1:763_2": "so byādhimhi uppanne vihaññati,",
  "atk-s0201a1:763_3": "so byādhivihato vikkhittacitto sīlaṁ vināsetvāpi byādhivūpasamaṁ kattā hoti.",
  "atk-s0201a1:763_4": "Yassa pana cittekaggatā atthi,",
  "atk-s0201a1:763_5": "so taṁ byādhidukkhaṁ vikkhambhetvā samāpattiṁ samāpajjati,",
  "atk-s0201a1:763_6": "samāpannakkhaṇe dukkhaṁ dūrāpakataṁ hoti, balavatarasukhamuppajjati.",
  "atk-s0201a1:763_7": "Evaṁ cittekaggatā sīlaṁ anurakkhati.",
  "atk-s0201a1:764_0": "Kathaṁ saṅkhārapariggaho sīlamanurakkhati?",
  "atk-s0201a1:764_1": "Yassa hi saṅkhārapariggaho natthi,",
  "atk-s0201a1:764_2": "tassa ‘‘mama rūpaṁ mama viññāṇa’’nti attabhāve balavamamattaṁ hoti,",
  "atk-s0201a1:764_3": "so tathārūpesu dubbhikkhabyādhibhayādīsu sampattesu sīlaṁ vināsetvāpi attabhāvaṁ posetā hoti.",
  "atk-s0201a1:764_4": "Yassa pana saṅkhārapariggaho atthi,",
  "atk-s0201a1:764_5": "tassa attabhāve balavamamattaṁ vā sineho vā na hoti,",
  "atk-s0201a1:764_6": "so tathārūpesu dubbhikkhabyādhibhayādīsu sampattesu sacepissa antāni bahi nikkhamanti, sacepi ussussati visussati,",
  "atk-s0201a1:764_7": "khaṇḍākhaṇḍiko vā hoti satadhāpi sahassadhāpi,",
  "atk-s0201a1:764_8": "neva sīlaṁ vināsetvā attabhāvaṁ posetā hoti.",
  "atk-s0201a1:764_9": "Evaṁ saṅkhārapariggaho sīlamanurakkhati.",
  "atk-s0201a1:764_10": "‘‘Brūhetā suññāgārāna’’nti iminā pana tasseva ubhayassa brūhanā vaḍḍhanā sātaccakiriyā dassitā.",
  "atk-s0201a1:765_0": "Evaṁ bhagavā yasmā ‘‘sabrahmacārīnaṁ piyo cassaṁ manāpo ca garu ca bhāvanīyo cā’’ti ime cattāro dhamme ākaṅkhantena natthaññaṁ kiñci kātabbaṁ,",
  "atk-s0201a1:765_1": "aññadatthu sīlādiguṇasamannāgatena bhavitabbaṁ,",
  "atk-s0201a1:765_2": "idiso hi sabrahmacārīnaṁ piyo hoti manāpo garu bhāvanīyo. Vuttampi hetaṁ –",
  "atk-s0201a1:766_0": "‘‘Sīladassanasampannaṁ , dhammaṭṭhaṁ saccavādinaṁ;",
  "atk-s0201a1:767_0": "Attano kamma kubbānaṁ, taṁ jano kurute piya’’nti. (dha. pa. 217);",
  "atk-s0201a1:768_0": "Tasmā ‘‘ākaṅkheyya ce, bhikkhave,",
  "atk-s0201a1:768_1": "bhikkhu sabrahmacārīnaṁ piyo cassaṁ manāpo ca garu ca bhāvanīyo cāti sīlesvevassa paripūrakārī…pe… suññāgārāna’’nti vatvā idāni yasmā paccayalābhādiṁ patthayantenāpi idameva karaṇīyaṁ, na aññaṁ kiñci, tasmā ‘‘ākaṅkheyya ce, bhikkhave,",
  "atk-s0201a1:768_2": "bhikkhu lābhī assa’’ntiādimāha.",
  "atk-s0201a1:768_3": "Na cettha bhagavā lābhanimittaṁ sīlādiparipūraṇaṁ kathetīti veditabbo.",
  "atk-s0201a1:768_4": "Bhagavā hi ghāsesanaṁ chinnakatho na vācaṁ payuttaṁ bhaṇeti, evaṁ sāvake ovadati,",
  "atk-s0201a1:768_5": "so kathaṁ lābhanimittaṁ sīlādiparipūraṇaṁ kathessati,",
  "atk-s0201a1:768_6": "puggalajjhāsayavasena panetaṁ vuttaṁ.",
  "atk-s0201a1:768_7": "Yesañhi evaṁ ajjhāsayo bhaveyya ‘‘sace mayaṁ catūhi paccayehi na kilameyyāma,",
  "atk-s0201a1:768_8": "sīlādiṁ pūretuṁ sakkuṇeyyāmā’’ti,",
  "atk-s0201a1:768_9": "tesaṁ ajjhāsayavasena bhagavā evamāha.",
  "atk-s0201a1:768_10": "Apica rasānisaṁso esa sīlassa, yadidaṁ cattāro paccayā nāma.",
  "atk-s0201a1:768_11": "Tathā hi paṇḍitamanussā koṭṭhādīsu ṭhapitaṁ nīharitvā puttādīnampi adatvā attanāpi aparibhuñjitvā sīlavantānaṁ dentīti sīlassa sarasānisaṁsadassanatthaṁ petaṁ vuttaṁ.",
  "atk-s0201a1:769_0": "Tatiyavāre yesāhanti yesaṁ ahaṁ.",
  "atk-s0201a1:769_1": "Tesaṁ te kārāti tesaṁ devānaṁ vā manussānaṁ vā te mayi katā paccayadānakārā.",
  "atk-s0201a1:769_2": "Devāpi hi sīlādiguṇayuttānaṁ paccaye denti, na kevalaṁ manussāyeva,",
  "atk-s0201a1:769_3": "sakko viya āyasmato mahākassapassa.",
  "atk-s0201a1:769_4": "Mahapphalā mahānisaṁsāti ubhayametaṁ atthato ekaṁ, byañjanameva nānaṁ.",
  "atk-s0201a1:769_5": "Mahantaṁ vā lokiyasukhaṁ phalantīti mahapphalā.",
  "atk-s0201a1:769_6": "Mahato lokuttarasukhassa ca paccayā hontīti mahānisaṁsā.",
  "atk-s0201a1:769_7": "Sīlādiguṇayuttassa hi kaṭacchubhikkhāpi pañcaratanamattāya bhūmiyā paṇṇasālāpi katvā dinnā anekāni kappasahassāni duggativinipātato rakkhati,",
  "atk-s0201a1:769_8": "pariyosāne ca amatāya parinibbānadhātuyāpaccayo hoti.",
  "atk-s0201a1:769_9": "‘‘Khīrodanaṁ ahamadāsi’’ntiādīni (vi. va. 413) cettha vatthūni,",
  "atk-s0201a1:769_10": "sakalameva vā petavatthu vimānavatthu ca sādhakaṁ.",
  "atk-s0201a1:769_11": "Tasmā paccayadāyakehi attani katānaṁ kārānaṁ mahapphalataṁ icchantenāpi sīlādiguṇayutteneva bhavitabbanti dasseti.",
  "atk-s0201a1:770_0": "Catutthavāre ñātīti sassusasurapakkhikā.",
  "atk-s0201a1:770_1": "Sālohitāti ekalohitasambaddhā pītipitāmahādayo . Petāti peccabhāvaṁ gatā. Kālaṅkatāti matā.",
  "atk-s0201a1:770_2": "Tesaṁ tanti tesaṁ taṁ mayi pasannacittataṁ vā pasannena cittena anussaraṇaṁ vā.",
  "atk-s0201a1:770_3": "Yassa hi bhikkhuno kālaṅkato pitā vā mātā vā ‘‘amhākaṁ ñātako thero sīlavā kalyāṇadhammo’’ti pasannacitto hutvā taṁ bhikkhuṁ anussarati,",
  "atk-s0201a1:770_4": "tassa so cittappasādopi taṁ anussaraṇamattampi mahapphalaṁ mahānisaṁsameva hoti,",
  "atk-s0201a1:770_5": "anekāni kappasatasahassāni duggatito vāretuṁ ante ca amataṁ pāpetuṁ samatthameva hoti.",
  "atk-s0201a1:770_6": "Vuttañhetaṁ bhagavatā ‘‘ye te, bhikkhave,",
  "atk-s0201a1:770_7": "bhikkhū sīlasampannā samādhisampannā paññā, vimutti, vimuttiñāṇadassanasampannā, dassanaṁpāhaṁ, bhikkhave,",
  "atk-s0201a1:770_8": "tesaṁ bhikkhūnaṁ bahukāraṁ vadāmi. Savanaṁ, anussatiṁ, anupabbajjaṁ, upasaṅkamanaṁ, payirupāsanaṁpāhaṁ, bhikkhave,",
  "atk-s0201a1:770_9": "tesaṁ bhikkhūnaṁ bahukāraṁ vadāmī’’ti (itivu. 104).",
  "atk-s0201a1:770_10": "Tasmā ñātisālohitānaṁ attani cittappasādassa anussatiyā ca mahapphalataṁ icchantenāpi sīlādiguṇayutteneva, bhavitabbanti dasseti.",
  "atk-s0201a1:771_0": "66.",
  "atk-s0201a1:771_1": "Pañcamavāre aratiratisaho assanti aratiyā ratiyā ca saho abhibhavitā ajjhottharitā bhaveyyaṁ.",
  "atk-s0201a1:771_2": "Ettha ca aratīti adhikusalesu dhammesu pantasenāsanesu ca ukkaṇṭhā. Ratīti pañcakāmaguṇarati.",
  "atk-s0201a1:771_3": "Na ca maṁ arati saheyyāti mañca arati na abhibhaveyya na maddeyya na ajjhotthareyya. Uppannanti jātaṁ nibbattaṁ.",
  "atk-s0201a1:771_4": "Sīlādiguṇayutto hi aratiñca ratiñca sahati ajjhottharati madditvā tiṭṭhati.",
  "atk-s0201a1:771_5": "Tasmā īdisaṁ attānaṁ icchantenāpi sīlādiguṇayutteneva bhavitabbanti dasseti.",
  "atk-s0201a1:772_0": "Chaṭṭhavāre bhayaṁ cittutrāsopi ārammaṇampi. Bheravaṁ ārammaṇameva.",
  "atk-s0201a1:772_1": "Sesaṁ pañcamavāre vuttanayameva.",
  "atk-s0201a1:772_2": "Sīlādiguṇayutto hi bhayabheravaṁ sahati ajjhottharati madditvā tiṭṭhati ariyakoṭiyavāsīmahādattatthero viya.",
  "atk-s0201a1:773_0": "Thero kira maggaṁ paṭipanno aññataraṁ pāsādikaṁ araññaṁ disvā ‘‘idhevajja samaṇadhammaṁ katvā gamissāmī’’ti maggā okkamma aññatarasmiṁ rukkhamūle saṅghāṭiṁ paññapetvā pallaṅkaṁ ābhujitvā nisīdi.",
  "atk-s0201a1:773_1": "Rukkhadevatāya dārakā therassa sīlatejena sakabhāvena saṇṭhātuṁ asakkontā vissaramakaṁsu. Devatāpi rukkhaṁ cālesi. Thero acalova nisīdi. Sā devatā dhūmāyi, pajjali, neva sakkhi theraṁ cāletuṁ,",
  "atk-s0201a1:773_2": "tato upāsakavaṇṇenāgantvā vanditvā aṭṭhāsi. ‘‘Ko eso’’ti vuttā ‘‘ahaṁ, bhante,",
  "atk-s0201a1:773_3": "etasmiṁ rukkhe adhivatthā devatā’’ti avoca. Tvaṁ ete vikāre akāsīti. Āma bhanteti.",
  "atk-s0201a1:773_4": "Kasmāti ca vuttā āha – ‘‘tumhākaṁ, bhante ,",
  "atk-s0201a1:773_5": "sīlatejena dārakā sakabhāvena saṇṭhātuṁ asakkontā vissaramakaṁsu,",
  "atk-s0201a1:773_6": "sāhaṁ tumhe palāpetuṁ evamakāsi’’nti.",
  "atk-s0201a1:773_7": "Thero āha – ‘‘atha kasmā idha, bhante, mā vasatha,",
  "atk-s0201a1:773_8": "mayhaṁ aphāsūti paṭikacceva nāvacāsi. Idāni pana mā kiñci avaca,",
  "atk-s0201a1:773_9": "ariyakoṭiyamahādatto amanussabhayena gatoti vacanato lajjāmi, tenāhaṁ idheva vasissaṁ,",
  "atk-s0201a1:773_10": "tvaṁ pana ajjekadivasaṁ yattha katthaci vasāhī’’ti.",
  "atk-s0201a1:773_11": "Evaṁ sīlādiguṇayutto bhayabheravasaho hoti.",
  "atk-s0201a1:773_12": "Tasmā īdisamattānaṁ icchantenāpi sīlādiguṇayutteneva bhavitabbanti dasseti.",
  "atk-s0201a1:774_0": "Sattamavāre ābhicetasikānanti abhicetoti abhikkantaṁ visuddhacittaṁ vuccati, adhicittaṁ vā,",
  "atk-s0201a1:774_1": "abhicetasi jātāni ābhicetasikāni,",
  "atk-s0201a1:774_2": "abhiceto sannissitānīti vā ābhicetasikāni.",
  "atk-s0201a1:774_3": "Diṭṭhadhammasukhavihārānanti diṭṭhadhamme sukhavihārānaṁ.",
  "atk-s0201a1:774_4": "Diṭṭhadhammoti paccakkho attabhāvo vuccati,",
  "atk-s0201a1:774_5": "tattha sukhavihārabhūtānanti attho,",
  "atk-s0201a1:774_6": "rūpāvacarajjhānānametaṁ adhivacanaṁ.",
  "atk-s0201a1:774_7": "Tāni hi appetvā nisinnā jhāyino imasmiṁyeva attabhāve asaṁkiliṭṭhaṁ nekkhammasukhaṁ vindanti,",
  "atk-s0201a1:774_8": "tasmā ‘‘diṭṭhadhammasukhavihārānī’’ti vuccanti.",
  "atk-s0201a1:774_9": "Nikāmalābhīti nikāmena lābhī attano icchāvasena lābhī,",
  "atk-s0201a1:774_10": "icchiticchitakkhaṇe samāpajjituṁ samatthoti vuttaṁ hoti.",
  "atk-s0201a1:774_11": "Akicchalābhīti sukheneva paccanīkadhamme vikkhambhetvā samāpajjituṁ samatthoti vuttaṁ hoti.",
  "atk-s0201a1:774_12": "Akasiralābhīti akasirānaṁ vipulānaṁ lābhī,",
  "atk-s0201a1:774_13": "yathāparicchedeyeva vuṭṭhātuṁ samatthoti vuttaṁ hoti. Ekacco hi lābhīyeva hoti,",
  "atk-s0201a1:774_14": "na pana sakkoti icchiticchitakkhaṇe samāpajjituṁ.",
  "atk-s0201a1:774_15": "Ekacco sakkoti tathā samāpajjituṁ,",
  "atk-s0201a1:774_16": "pāribandhike pana kicchena vikkhambheti. Ekacco tathā samāpajjati,",
  "atk-s0201a1:774_17": "pāribandhike ca akiccheneva vikkhambheti,",
  "atk-s0201a1:774_18": "na sakkoti nāḷikāyantaṁ viya yathāparicchedeyeva ca vuṭṭhātuṁ.",
  "atk-s0201a1:774_19": "Yo pana imaṁ tividhampi sampadaṁ icchati,",
  "atk-s0201a1:774_20": "sopi sīlesvevassa paripūrakārīti.",
  "atk-s0201a1:775_0": "Evaṁ abhiññāpādake jhāne vutte kiñcāpi abhiññānaṁ vāro āgato,",
  "atk-s0201a1:775_1": "atha kho naṁ bhagavā aggahetvāva yasmā na kevalaṁ abhiññāpādakajjhānāni ca abhiññāyoyeva ca sīlānaṁ ānisaṁso,",
  "atk-s0201a1:775_2": "apica kho cattāri āruppajhānānipi tayo ca heṭṭhimā ariyamaggā,",
  "atk-s0201a1:775_3": "tasmā taṁ sabbaṁ pariyādiyitvā dassetuṁ ākaṅkheyya ce…pe… ye te santāti evamādimāha.",
  "atk-s0201a1:776_0": "Tattha santāti aṅgasantatāya ceva ārammaṇasantatāya ca.",
  "atk-s0201a1:776_1": "Vimokkhāti paccanīkadhammehi vimuttattā ārammaṇe ca adhimuttattā.",
  "atk-s0201a1:776_2": "Atikkamma rūpeti rūpāvacarajjhāne atikkamitvā,",
  "atk-s0201a1:776_3": "ye te vimokkhā atikkamma rūpe santāti padasambandho,",
  "atk-s0201a1:776_4": "itarathā hi atikkamma rūpe kiṁ karotīti na paññāyeyyuṁ.",
  "atk-s0201a1:776_5": "Āruppāti ārammaṇato ca vipākato ca rūpavirahitā.",
  "atk-s0201a1:776_6": "Kāyena phusitvāti nāmakāyena phusitvā pāpuṇitvā, adhigantvāti vuttaṁ hoti. Sesaṁ vuttānameva.",
  "atk-s0201a1:776_7": "Idaṁ vuttaṁ hoti ‘‘yopi bhikkhu ime vimokkhe phusitvā viharitukāmo,",
  "atk-s0201a1:776_8": "sopi sīlesvevassa paripūrakārī’’ti.",
  "atk-s0201a1:777_0": "67.",
  "atk-s0201a1:777_1": "Navamavāre tiṇṇaṁ saṁyojanānanti sakkāyadiṭṭhivicikicchāsīlabbataparāmāsasaṅkhātānaṁ tiṇṇaṁ bandhanānaṁ.",
  "atk-s0201a1:777_2": "Tāni hi saṁyojenti khandhagatibhavādīhi khandhagatibhavādayo, kammaṁ vā phalena,",
  "atk-s0201a1:777_3": "tasmā saṁyojanānīti vuccanti, bandhanānīti attho. Parikkhayāti parikkhayena. Sotāpannoti sotaṁ āpanno.",
  "atk-s0201a1:777_4": "Sototi ca maggassetaṁ adhivacanaṁ.",
  "atk-s0201a1:777_5": "Sotāpannoti taṁsamaṅgipuggalassa. Yathāha ‘‘soto sototi hidaṁ, sāriputta, vuccati. Katamo nu kho, sāriputta, sototi? Ayameva hi, bhante, ariyo aṭṭhaṅgiko maggo. Seyyathidaṁ,",
  "atk-s0201a1:777_6": "sammādiṭṭhi…pe… sammāsamādhīti. Sotāpanno sotāpannoti hidaṁ, sāriputta, vuccati. Katamo nu kho, sāriputta, sotāpannoti? Yo hi, bhante,",
  "atk-s0201a1:777_7": "iminā aṭṭhaṅgikena maggena samannāgato, ayaṁ vuccati sotāpanno,",
  "atk-s0201a1:777_8": "yoyaṁ āyasmā evaṁnāmo evaṁgotto’’ti.",
  "atk-s0201a1:777_9": "Idha pana maggena phalassa nāmaṁ dinnaṁ,",
  "atk-s0201a1:777_10": "tasmā phalaṭṭho ‘‘sotāpanno’’ti veditabbo.",
  "atk-s0201a1:777_11": "Avinipātadhammoti vinipātetīti vinipāto,",
  "atk-s0201a1:777_12": "nāssa vinipāto dhammoti avinipātadhammo,",
  "atk-s0201a1:777_13": "na attānaṁ apāye vinipātasabhāvoti vuttaṁ hoti. Kasmā? Ye dhammā apāyagamaniyā, tesaṁ pahīnattā.",
  "atk-s0201a1:777_14": "Sambodhi paraṁ ayanaṁ gati assāti sambodhiparāyaṇo,",
  "atk-s0201a1:777_15": "uparimaggattayaṁ avassaṁ sampāpakoti attho. Kasmā? Paṭiladdhapaṭhamamaggattā.",
  "atk-s0201a1:777_16": "Sīlesvevāti īdiso hotukāmopi sīlesvevassa paripūraṇārīti.",
  "atk-s0201a1:778_0": "Dasamavāre paṭhamamaggena parikkhīṇānipi tīṇi saṁyojanāni sakadāgāmimaggassa vaṇṇabhaṇanatthaṁ vuttāni.",
  "atk-s0201a1:778_1": "Rāgadosamohānaṁ tanuttāti etesaṁ tanubhāvena,",
  "atk-s0201a1:778_2": "tanuttakaraṇenāti vuttaṁ hoti.",
  "atk-s0201a1:778_3": "Tattha dvīhi kāraṇehi tanuttaṁ veditabbaṁ adhiccuppattiyā ca pariyuṭṭhānamandatāya ca.",
  "atk-s0201a1:778_4": "Sakadāgāmissa hi vaṭṭānusārimahājanasseva kilesā abhiṇhaṁ na uppajjanti,",
  "atk-s0201a1:778_5": "kadāci karahaci uppajjanti viraḷākārā hutvā,",
  "atk-s0201a1:778_6": "viraḷavāpite khette aṅkurā viya.",
  "atk-s0201a1:778_7": "Uppajjamānāpi ca vaṭṭānusārimahājanasseva maddantā pharantā chādentā andhakāraṁ karontā na uppajjanti,",
  "atk-s0201a1:778_8": "mandamandā uppajjanti tanukākārā hutvā,",
  "atk-s0201a1:778_9": "abbhapaṭalamiva makkhikāpattamiva ca.",
  "atk-s0201a1:779_0": "Tattha keci therā bhaṇanti ‘‘sakadāgāmissa kilesā kiñcāpi cirena uppajjanti, bahalāva uppajjanti,",
  "atk-s0201a1:779_1": "tathā hissa puttā ca dhītaro ca dissantī’’ti, etaṁ pana appamāṇaṁ.",
  "atk-s0201a1:779_2": "Puttadhītaro hi aṅgapaccaṅgaparāmasanamattenapi hontīti.",
  "atk-s0201a1:779_3": "Dvīhiyeva kāraṇehissa kilesānaṁ tanuttaṁ veditabbaṁ adhiccuppattiyā ca pariyuṭṭhānamandatāya cāti.",
  "atk-s0201a1:780_0": "Sakadāgāmīti sakiṁ āgamanadhammo.",
  "atk-s0201a1:780_1": "Sakideva imaṁ lokaṁ āgantvāti ekavāraṁyeva imaṁ manussalokaṁ paṭisandhivasena āgantvā.",
  "atk-s0201a1:780_2": "Yopi hi idha sakadāgāmimaggaṁ bhāvetvā idheva parinibbāti, sopi idha na gahito.",
  "atk-s0201a1:780_3": "Yopi idha maggaṁ bhāvetvā devesu upapajjitvā tattheva parinibbāti.",
  "atk-s0201a1:780_4": "Yopi devaloke maggaṁ bhāvetvā tattheva parinibbāti.",
  "atk-s0201a1:780_5": "Yopi devaloke maggaṁ bhāvetvā idheva manussaloke nibbattitvā parinibbāti.",
  "atk-s0201a1:780_6": "Yo pana idha maggaṁ bhāvetvā devaloke nibbatto,",
  "atk-s0201a1:780_7": "tattha yāvatāyukaṁ ṭhatvā puna idheva upapajjitvā parinibbāti, ayamidha gahitoti veditabbo.",
  "atk-s0201a1:780_8": "Dukkhassantaṁ kareyyanti vaṭṭadukkhassa paricchedaṁ kareyyaṁ.",
  "atk-s0201a1:780_9": "Sīlesvevāti īdiso hotukāmopi sīlesvevassa paripūrakārīti.",
  "atk-s0201a1:781_0": "Ekādasamavāre pañcannanti gaṇanaparicchedo.",
  "atk-s0201a1:781_1": "Orambhāgiyānanti oraṁ vuccati heṭṭhā, heṭṭhābhāgiyānanti attho,",
  "atk-s0201a1:781_2": "kāmāvacaraloke uppattipaccayānanti adhippāyo. Saṁyojanānanti bandhanānaṁ,",
  "atk-s0201a1:781_3": "tāni kāmarāgabyāpādasaṁyojanehi saddhiṁ pubbe vuttasaṁyojanāneva veditabbāni. Yassa hi etāni appahīnāni,",
  "atk-s0201a1:781_4": "so kiñcāpi bhavagge uppanno hoti,",
  "atk-s0201a1:781_5": "atha kho āyuparikkhayā kāmāvacare nibbattatiyeva,",
  "atk-s0201a1:781_6": "gilitabalisamacchūpamo svāyaṁ puggalo dīghasuttakena pāde baddhavihaṅgūpamo cāti veditabbo.",
  "atk-s0201a1:781_7": "Pubbe vuttānampi cettha vacanaṁ vaṇṇabhaṇanatthamevāti veditabbaṁ.",
  "atk-s0201a1:781_8": "Opapātikoti sesayonipaṭikkhepavacanametaṁ.",
  "atk-s0201a1:781_9": "Tatthaparinibbāyīti tattheva brahmaloke parinibbāyī.",
  "atk-s0201a1:781_10": "Anāvattidhammo tasmā lokāti tato brahmalokā paṭisandhivasena puna anāvattisabhāvo.",
  "atk-s0201a1:781_11": "Sīlesvevāti īdiso hotukāmopi sīlesvevassa paripūrakārīti.",
  "atk-s0201a1:782_0": "68.",
  "atk-s0201a1:782_1": "Evaṁ anāgāmimagge vutte kiñcāpi catutthamaggassa vāro āgato,",
  "atk-s0201a1:782_2": "atha kho naṁ bhagavā aggahetvāva yasmā na kevalā āsavakkhayābhiññā eva sīlānaṁ ānisaṁso,",
  "atk-s0201a1:782_3": "apica kho lokiyapañcābhiññāyopi, tasmā tāpi dassetuṁ,",
  "atk-s0201a1:782_4": "yasmā ca āsavakkhaye kathite desanā niṭṭhitā hoti,",
  "atk-s0201a1:782_5": "evañca sati imesaṁ guṇānaṁ akathitattā ayaṁ kathā muṇḍābhiññākathā nāma bhaveyya,",
  "atk-s0201a1:782_6": "tasmā ca abhiññāpāripūriṁ katvā dassetumpi,",
  "atk-s0201a1:782_7": "yasmā ca anāgāmimagge ṭhitassa sukhena iddhivikuppanā ijjhati,",
  "atk-s0201a1:782_8": "samādhiparibandhānaṁ kāmarāgabyāpādānaṁ samūhatattā,",
  "atk-s0201a1:782_9": "anāgāmī hi sīlesu ca samādhimhi ca paripūrakārī,",
  "atk-s0201a1:782_10": "tasmā yuttaṭṭhāneyeva lokiyābhiññāyo dassetumpi ‘‘ākaṅkheyya ce…pe… anekavihita’’nti evamādimāhāti ayamanusandhi.",
  "atk-s0201a1:783_0": "Tattha ‘‘anekavihitaṁ iddhividha’’ntiādinā nayena āgatānaṁ pañcannampi lokiyābhiññānaṁ pāḷivaṇṇanā saddhiṁ bhāvanānayena visuddhimagge vuttā.",
  "atk-s0201a1:784_0": "69.",
  "atk-s0201a1:784_1": "Chaṭṭhābhiññāya āsavānaṁ khayāti arahattamaggena sabbakilesānaṁ khayā. Anāsavanti āsavavirahitaṁ.",
  "atk-s0201a1:784_2": "Cetovimuttiṁ paññāvimuttinti ettha cetovacanena arahattaphalasampayuttova samādhi,",
  "atk-s0201a1:784_3": "paññāvacanena taṁsampayuttā paññāva vuttā.",
  "atk-s0201a1:784_4": "Tattha ca samādhi rāgato vimuttattā cetovimutti,",
  "atk-s0201a1:784_5": "paññā avijjāya vimuttattā paññāvimuttīti veditabbā.",
  "atk-s0201a1:784_6": "Vuttañcetaṁ bhagavatā ‘‘yo hissa, bhikkhave, samādhi, tadassa samādhindriyaṁ. Yā hissa, bhikkhave, paññā, tadassa paññindriyaṁ. Iti kho, bhikkhave , rāgavirāgā cetovimutti,",
  "atk-s0201a1:784_7": "avijjāvirāgā paññāvimuttī’’ti,",
  "atk-s0201a1:784_8": "apicettha samathaphalaṁ cetovimutti,",
  "atk-s0201a1:784_9": "vipassanāphalaṁ paññāvimuttīti veditabbā.",
  "atk-s0201a1:785_0": "Diṭṭheva dhammeti imasmiṁyeva attabhāve.",
  "atk-s0201a1:785_1": "Sayaṁ abhiññā sacchikatvāti attanoyeva paññāya paccakkhaṁ katvā, aparapaccayena ñatvāti attho.",
  "atk-s0201a1:785_2": "Upasampajja vihareyyanti pāpuṇitvā sampādetvā vihareyyaṁ.",
  "atk-s0201a1:785_3": "Sīlesvevāti evaṁ sabbāsave niddhunitvā cetovimuttiṁ paññāvimuttiṁ adhigantukāmopi sīlesvevassa paripūrakārīti.",
  "atk-s0201a1:786_0": "Evaṁ bhagavā sīlānisaṁsakathaṁ yāva arahattā kathetvā idāni sabbampi taṁ sīlānisaṁsaṁ sampiṇḍetvā dassento nigamanaṁ āha ‘‘sampannasīlā,",
  "atk-s0201a1:786_1": "bhikkhave…pe… idametaṁ paṭicca vutta’’nti. Tassāyaṁ saṅkhepattho, ‘‘sampannasīlā, bhikkhave,",
  "atk-s0201a1:786_2": "viharatha…pe… samādāya sikkhatha sikkhāpadesū’’ti iti yaṁ taṁ mayā pubbe evaṁ vuttaṁ,",
  "atk-s0201a1:786_3": "idaṁ sabbampi sampannasīlo bhikkhu sabrahmacārīnaṁ piyo hoti manāpo,",
  "atk-s0201a1:786_4": "garu bhāvanīyo paccayānaṁ lābhī,",
  "atk-s0201a1:786_5": "paccayadāyakānaṁ mahapphalakaro,",
  "atk-s0201a1:786_6": "pubbañātīnaṁ anussaraṇacetanāya phalamahattakaro, aratiratisaho, bhayabheravasaho,",
  "atk-s0201a1:786_7": "rūpāvacarajjhānānaṁ arūpāvacarajjhānānañca lābhī,",
  "atk-s0201a1:786_8": "heṭṭhimāni tīṇi sāmaññaphalāni pañca lokiyābhiññā āsavakkhayañāṇanti ca ime ca guṇe sayaṁ abhiññā sacchikattā hoti,",
  "atk-s0201a1:786_9": "etaṁ paṭicca idaṁ sandhāya vuttanti. Idamavoca bhagavā,",
  "atk-s0201a1:786_10": "attamanā te bhikkhu bhagavato bhāsitaṁ abhinandunti.",
  "atk-s0201a1:787_0": "Papañcasūdaniyā majjhimanikāyaṭṭhakathāya",
  "atk-s0201a1:788_0": "Ākaṅkheyyasuttavaṇṇanā niṭṭhitā.",
  "atk-s0201a1:789_0": "7. Vatthasuttavaṇṇanā",
  "atk-s0201a1:790_0": "70.Evaṁme sutanti vatthasuttaṁ. Tattha seyyathāpi, bhikkhave, vatthanti upamāvacanamevetaṁ.",
  "atk-s0201a1:790_1": "Upamaṁ karonto ca bhagavā katthaci paṭhamaṁyeva upamaṁ dassetvā pacchā atthaṁ dasseti,",
  "atk-s0201a1:790_2": "katthaci paṭhamamatthaṁ dassetvā pacchā upamaṁ,",
  "atk-s0201a1:790_3": "katthaci upamāya atthaṁ parivāretvā dasseti, katthaci atthena upamaṁ.",
  "atk-s0201a1:791_0": "Tathā hesa – ‘‘seyyathāpissu, bhikkhave, dve agārā sadvārā,",
  "atk-s0201a1:791_1": "tattha cakkhumā puriso majjhe ṭhito passeyyā’’ti (ma. ni.",
  "atk-s0201a1:791_2": "3.261) sakalampi devadūtasuttaṁ upamaṁ paṭhamaṁ dassetvā pacchā atthaṁ dassento āha.",
  "atk-s0201a1:791_3": "‘‘Tirokuṭṭaṁ tiropākāraṁ tiropabbataṁ asajjamāno gacchati,",
  "atk-s0201a1:791_4": "seyyathāpi ākāse’’tiādinā (dī. ni. 1.238; paṭi. ma.",
  "atk-s0201a1:791_5": "1.102) pana nayena sakalampi iddhividhamatthaṁ paṭhamaṁ dassetvā pacchā upamaṁ dassento āha.",
  "atk-s0201a1:791_6": "‘‘Seyyathāpi brāhmaṇapuriso sāratthiko sāragavesī’’tiādināva (ma. ni.",
  "atk-s0201a1:791_7": "1.318) nayena sakalampi cūḷasāropamasuttaṁ upamāya atthaṁ parivāretvā dassento āha. ‘‘Idha pana, bhikkhave,",
  "atk-s0201a1:791_8": "ekacce kulaputtā dhammaṁ pariyāpuṇanti suttaṁ…pe… seyyathāpi, bhikkhave,",
  "atk-s0201a1:791_9": "puriso alagaddatthiko’’tiādinā (ma. ni.",
  "atk-s0201a1:791_10": "1.238) nayena sakalampi alagaddasuttaṁ mahāsāropamasuttanti evamādīni suttāni atthena upamaṁ parivāretvā dassento āha.",
  "atk-s0201a1:792_0": "Svāyaṁ idha paṭhamaṁ upamaṁ dassetvā pacchā atthaṁ dasseti.",
  "atk-s0201a1:792_1": "Kasmā panevaṁ bhagavā dassetīti?",
  "atk-s0201a1:792_2": "Puggalajjhāsayena vā desanāvilāsena vā.",
  "atk-s0201a1:792_3": "Ye hi puggalā paṭhamaṁ upamaṁ dassetvā vuccamānamatthaṁ sukhena paṭivijjhanti,",
  "atk-s0201a1:792_4": "tesaṁ paṭhamaṁ upamaṁ dasseti. Esa nayo sabbattha.",
  "atk-s0201a1:792_5": "Yassā ca dhammadhātuyā suppaṭividdhattā desanāvilāsaṁ patto hoti, tassā suppaṭividdhā.",
  "atk-s0201a1:792_6": "Tasmā esa desanāvilāsampatto dhammissaro dhammarājā, so yathā yathā icchati,",
  "atk-s0201a1:792_7": "tathā tathā dhammaṁ desetīti evaṁ iminā puggalajjhāsayena vā desanāvilāsena vā evaṁ dassetīti veditabbo.",
  "atk-s0201a1:793_0": "Tattha vatthanti pakatiparisuddhaṁ vatthaṁ.",
  "atk-s0201a1:793_1": "Saṁkiliṭṭhaṁ malaggahitanti āgantukena paṁsurajādinā saṁkilesena saṁkiliṭṭhaṁ,",
  "atk-s0201a1:793_2": "sedajallikādinā malena gahitattā malaggahitaṁ.",
  "atk-s0201a1:793_3": "Raṅgajāteti ettha raṅgameva raṅgajātaṁ. Upasaṁhareyyāti upanāmeyya. Yadi nīlakāyāti nīlakāya vā,",
  "atk-s0201a1:793_4": "nīlakatthāya vāti vuttaṁ hoti. Evaṁ sabbattha.",
  "atk-s0201a1:793_5": "Rajako hi nīlakatthāya upasaṁharanto kaṁsanīlapalāsanīlādike nīlaraṅge upasaṁharati.",
  "atk-s0201a1:793_6": "Pītakatthāya upasaṁharanto kaṇikārapupphasadise pītakaraṅge.",
  "atk-s0201a1:793_7": "Lohitakatthāya upasaṁharanto bandhujīvakapupphasadise lohitakaraṅge.",
  "atk-s0201a1:793_8": "Mañjiṭṭhakatthāya upasaṁharanto kaṇavīrapupphasadise mandarattaraṅge.",
  "atk-s0201a1:793_9": "Tena vuttaṁ ‘‘yadi nīlakāya…pe… yadi mañjiṭṭhakāyā’’ti.",
  "atk-s0201a1:794_0": "Durattavaṇṇamevassāti duṭṭhu rañjitavaṇṇameva assa.",
  "atk-s0201a1:794_1": "Aparisuddhavaṇṇamevassāti nīlavaṇṇopissa parisuddho na bhaveyya, sesavaṇṇopi.",
  "atk-s0201a1:794_2": "Tādisañhi vatthaṁ nīlakumbhiyā pakkhittampi sunīlaṁ na hoti,",
  "atk-s0201a1:794_3": "sesakumbhīsu pakkhittampi pītakādivaṇṇaṁ na hoti,",
  "atk-s0201a1:794_4": "milātanīla kuraṇḍa-kaṇikāra-bandhujīvaka-kaṇavīrapupphavaṇṇameva hoti.",
  "atk-s0201a1:794_5": "Taṁ kissa hetūti taṁ vatthaṁ kissa hetu kiṁ kāraṇā īdisaṁ hoti,",
  "atk-s0201a1:794_6": "tasmiṁ vā vatthe raṅgajātaṁ kissa hetu īdisaṁ durattavaṇṇaṁ aparisuddhavaṇṇaṁ hotīti?",
  "atk-s0201a1:794_7": "Yasmā panassa vatthassa saṁkiliṭṭhabhāvoyevettha kāraṇaṁ, na aññaṁ kiñci, tasmā ‘‘aparisuddhattā, bhikkhave, vatthassā’’ti āha.",
  "atk-s0201a1:795_0": "Evameva khoti upamāsampaṭipādanaṁ.",
  "atk-s0201a1:795_1": "Citte saṁkiliṭṭheti cittamhi saṁkiliṭṭhamhi.",
  "atk-s0201a1:795_2": "Kasmā pana bhagavā saṁkiliṭṭhavatthena opammaṁ akāsīti ce, vāyāmamahapphaladassanatthaṁ.",
  "atk-s0201a1:795_3": "Yathā hi āgantukehi malehi saṁkiliṭṭhaṁ vatthaṁ pakatiyā paṇḍarattā puna dhovīyamānaṁ paṇḍaraṁ hoti,",
  "atk-s0201a1:795_4": "na tattha jātikāḷake viya eḷakalome vāyāmo nipphalo hoti,",
  "atk-s0201a1:795_5": "evaṁ cittampi āgantukehi kilesehi saṁkiliṭṭhaṁ.",
  "atk-s0201a1:795_6": "Pakatiyā pana taṁ sakalepi paṭisandhibhavaṅgavāre paṇḍarameva. Yathāha – ‘‘pabhassaramidaṁ, bhikkhave, cittaṁ,",
  "atk-s0201a1:795_7": "tañca kho āgantukehi upakkilesehi upakkiliṭṭha’’nti (a. ni. 1.51).",
  "atk-s0201a1:795_8": "Taṁ visodhīyamānaṁ sakkā pabhassarataraṁ kātuṁ,",
  "atk-s0201a1:795_9": "na tattha vāyāmo nipphaloti evaṁ vāyāmamahapphaladassanatthaṁ saṁkiliṭṭhavatthena opammaṁ akāsīti veditabbo.",
  "atk-s0201a1:796_0": "Duggati pāṭikaṅkhāti īdise citte duggati pāṭikaṅkhitabbā,",
  "atk-s0201a1:796_1": "duggatiṁ eva esa pāpuṇissati ,",
  "atk-s0201a1:796_2": "nāññanti evaṁ duggati icchitabbā, avassaṁ bhāvīti vuttaṁ hoti.",
  "atk-s0201a1:796_3": "Sā cāyaṁ duggati nāma paṭipattiduggati, gatiduggatīti duvidhā hoti.",
  "atk-s0201a1:796_4": "Paṭipattiduggatipi agāriyapaṭipattiduggati,",
  "atk-s0201a1:796_5": "anagāriyapaṭipattiduggatīti duvidhā hoti.",
  "atk-s0201a1:797_0": "Agāriyo hi saṁkiliṭṭhacitto pāṇampi hanati, adinnampi ādiyati,",
  "atk-s0201a1:797_1": "sakalepi dasa akusalakammapathe pūreti,",
  "atk-s0201a1:797_2": "ayamassa agāriyapaṭipattiduggati.",
  "atk-s0201a1:797_3": "So tattha ṭhito kāyassa bhedā nirayampi gacchati, tiracchānayonimpi, pettivisayampi gacchati, ayamassa gatiduggati.",
  "atk-s0201a1:798_0": "Anagāriyopi imasmiṁ sāsane pabbajito saṁkiliṭṭhacitto dūteyyapahiṇagamanaṁ gacchati, vejjakammaṁ karoti,",
  "atk-s0201a1:798_1": "saṅghabhedāya cetiyabhedāya parakkamati,",
  "atk-s0201a1:798_2": "veḷudānādīhi jīvikaṁ kappeti,",
  "atk-s0201a1:798_3": "sakalampi anācāraṁ agocarañca paripūreti,",
  "atk-s0201a1:798_4": "ayamassa anagāriyapaṭipattiduggati.So tattha ṭhito kāyassa bhedā nirayampi gacchati, tiracchānayonimpi,",
  "atk-s0201a1:798_5": "pettivisayampi gacchati samaṇayakkho nāma hoti samaṇapeto,",
  "atk-s0201a1:798_6": "ādittehi saṅghāṭiādīhi sampajjalitakāyo aṭṭassaraṁ karonto vicarati, ayamassa gatiduggati.",
  "atk-s0201a1:799_0": "Seyyathāpīti sukkapakkhaṁ dassetumāraddho,",
  "atk-s0201a1:799_1": "tassattho kaṇhapakkhe vuttapaccanīkeneva veditabbo.",
  "atk-s0201a1:799_2": "Etthāpi ca sugati nāma paṭipattisugati gatisugatīti duvidhā hoti.",
  "atk-s0201a1:799_3": "Paṭipattisugatipi agāriyapaṭipattisugati anagāriyapaṭipattisugatīti duvidhā hoti.",
  "atk-s0201a1:799_4": "Agāriyo hi parisuddhacitto pāṇātipātāpi viramati, adinnādānāpi,",
  "atk-s0201a1:799_5": "sakalepi dasa kusalakammapathe paripūreti,",
  "atk-s0201a1:799_6": "ayamassa agāriyapaṭipattisugati.",
  "atk-s0201a1:799_7": "So tattha ṭhito kāyassa bhedā manussamahantatampi devamahantatampi upapajjati, ayamassa gatisugati.",
  "atk-s0201a1:800_0": "Anagāriyopi imasmiṁ sāsane pabbajitvā parisuddhacitto catupārisuddhisīlaṁ sodheti,",
  "atk-s0201a1:800_1": "terasa dhutaṅgāni samādiyati,",
  "atk-s0201a1:800_2": "aṭṭhatiṁsārammaṇesu attano anukūlakammaṭṭhānaṁ gahetvā pantasenāsane paṭisevamāno kasiṇaparikammaṁ katvā jhānasamāpattiyo nibbatteti,",
  "atk-s0201a1:800_3": "sotāpattimaggaṁ bhāveti…pe… anāgāmimaggaṁ bhāveti,",
  "atk-s0201a1:800_4": "ayamassa anagāriyapaṭipattisugati.",
  "atk-s0201a1:800_5": "So tattha ṭhito kāyassa bhedā manussaloke vā tīsu mahākulesu, chasu vā kāmāvacaradevesu, dasasu vā brahmabhavanesu , pañcasu vā suddhāvāsesu,",
  "atk-s0201a1:800_6": "catūsu vā āruppesu upapajjati, ayamassa gatisugatīti.",
  "atk-s0201a1:801_0": "71.",
  "atk-s0201a1:801_1": "Evaṁ saṁkiliṭṭhe citte duggati pāṭikaṅkhā,",
  "atk-s0201a1:801_2": "asaṁkiliṭṭhe ca sugatīti vatvā idāni yehi upakkilesehi cittaṁ saṁkiliṭṭhaṁ hoti, te dassento katame ca, bhikkhave, cittassa upakkilesā?",
  "atk-s0201a1:801_3": "Abhijjhā visamalobhotiādimāha.",
  "atk-s0201a1:802_0": "Tattha sakabhaṇḍe chandarāgo abhijjhā, parabhaṇḍe visamalobho.",
  "atk-s0201a1:802_1": "Atha vā sakabhaṇḍe vā parabhaṇḍe vā hotu,",
  "atk-s0201a1:802_2": "yuttapattaṭṭhāne chandarāgo abhijjhā,",
  "atk-s0201a1:802_3": "ayuttāpattaṭṭhāne visamalobho.",
  "atk-s0201a1:802_4": "Thero panāha ‘‘kissa vinibbhogaṁ karotha, yutte vā ayutte vā hotu,",
  "atk-s0201a1:802_5": "‘rāgo visamaṁ doso visamaṁ moho visama’nti (vibha.",
  "atk-s0201a1:802_6": "924) vacanato na koci lobho avisamo nāma,",
  "atk-s0201a1:802_7": "tasmā lobhoyeva abhijjhāyanaṭṭhena abhijjhā, visamaṭṭhena visamaṁ,",
  "atk-s0201a1:802_8": "ekatthametaṁ byañjanameva nāna’’nti.",
  "atk-s0201a1:802_9": "So panesa abhijjhāvisamalobho uppajjitvā cittaṁ dūseti, obhāsituṁ na deti.",
  "atk-s0201a1:802_10": "Tasmā ‘‘cittassa upakkileso’’ti vuccati.",
  "atk-s0201a1:803_0": "Yathā cesa,",
  "atk-s0201a1:803_1": "evaṁ navavidhaāghātavatthusambhavo byāpādo.",
  "atk-s0201a1:803_2": "Dasavidhaāghātavatthusambhavo kodho.",
  "atk-s0201a1:803_3": "Punappunaṁ cittapariyonandhano upanāho.",
  "atk-s0201a1:803_4": "Agāriyassa vā anagāriyassa vā sukatakaraṇavināsano makkho.",
  "atk-s0201a1:803_5": "Agāriyopi hi kenaci anukampakena daliddo samāno ucce ṭhāne ṭhapito,",
  "atk-s0201a1:803_6": "aparena samayena ‘‘kiṁ tayā mayhaṁ kata’’nti tassa sukatakaraṇaṁ vināseti.",
  "atk-s0201a1:803_7": "Anagāriyopi sāmaṇerakālato pabhuti ācariyena vā upajjhāyena vā catūhi paccayehi uddesaparipucchāhi ca anuggahetvā dhammakathānayapakaraṇakosallādīni sikkhāpito,",
  "atk-s0201a1:803_8": "aparena samayena rājarājamahāmattādīhi sakkato garukato ācariyupajjhāyesu acittīkato caramāno ‘‘ayaṁ amhehi daharakāle evaṁ anuggahito saṁvaḍḍhito ca,",
  "atk-s0201a1:803_9": "atha panidāni nissineho jāto’’ti vuccamāno ‘‘kiṁ mayhaṁ tumhehi kata’’nti tesaṁ sukatakaraṇaṁ vināseti,",
  "atk-s0201a1:803_10": "tassa so sukatakaraṇavināsano makkho uppajjitvā cittaṁ dūseti, obhāsituṁ na deti.",
  "atk-s0201a1:803_11": "Tasmā ‘‘cittassa upakkileso’’ti vuccati.",
  "atk-s0201a1:804_0": "Yathā cāyaṁ,",
  "atk-s0201a1:804_1": "evaṁ bahussutepi puggale ajjhottharitvā ‘‘īdisassa ceva bahussutassa aniyatā gati,",
  "atk-s0201a1:804_2": "tava vā mama vā ko viseso’’tiādinā nayena uppajjamāno yugaggāhagāhī paḷāso.",
  "atk-s0201a1:804_3": "Paresaṁ sakkārādīni khīyanā issā.",
  "atk-s0201a1:804_4": "Attano sampattiyā parehi sādhāraṇabhāvaṁ asahamānaṁ macchariyaṁ. Vañcanikacariyabhūtā māyā.",
  "atk-s0201a1:804_5": "Kerāṭikabhāvena uppajjamānaṁ sāṭheyyaṁ.",
  "atk-s0201a1:804_6": "Kerāṭiko hi āyatanamaccho viya hoti.",
  "atk-s0201a1:804_7": "Āyatanamaccho nāma kira macchānaṁ naṅguṭṭhaṁ dasseti sappānaṁ sīsaṁ ,",
  "atk-s0201a1:804_8": "‘‘tumhehi sadiso aha’’nti jānāpetuṁ.",
  "atk-s0201a1:804_9": "Evameva kerāṭiko puggalo yaṁ yaṁ suttantikaṁ vā ābhidhammikaṁ vā upasaṅkamati,",
  "atk-s0201a1:804_10": "taṁ taṁ evaṁ vadati ‘‘ahaṁ tumhākaṁ baddhacaro, tumhe mayhaṁ anukampakā,",
  "atk-s0201a1:804_11": "nāhaṁ tumhe muñcāmī’’ti ‘‘evamete ‘sagāravo ayaṁ amhesu sappatisso’ti maññissantī’’ti.",
  "atk-s0201a1:804_12": "Tassetaṁ kerāṭikabhāvena uppajjamānaṁ sāṭheyyaṁ uppajjitvā cittaṁ dūseti, obhāsituṁ na deti.",
  "atk-s0201a1:804_13": "Tasmā ‘‘cittassa upakkileso’’ti vuccati.",
  "atk-s0201a1:805_0": "Yathā cetaṁ,",
  "atk-s0201a1:805_1": "evaṁ vātabharitabhastasadisathaddhabhāvapaggahitasiraanivātavuttikārakaraṇo thambho. Taduttarikaraṇo sārambho.",
  "atk-s0201a1:805_2": "So duvidhena labbhati akusalavasena ceva kusalavasena ca.",
  "atk-s0201a1:805_3": "Tattha agāriyassa parena kataṁ alaṅkārādiṁ disvā taddiguṇakaraṇena uppajjamāno,",
  "atk-s0201a1:805_4": "anagāriyassa ca yattakaṁ yattakaṁ paro pariyāpuṇāti vā katheti vā,",
  "atk-s0201a1:805_5": "mānavasena taddiguṇataddiguṇakaraṇena uppajjamāno akusalo.",
  "atk-s0201a1:805_6": "Agāriyassa pana paraṁ ekaṁ salākabhattaṁ dentaṁ disvā attanā dve vā tīṇi vā dātukāmatāya uppajjamāno,",
  "atk-s0201a1:805_7": "anagāriyassa ca parena ekanikāye gahite mānaṁ anissāya kevalaṁ taṁ disvā attanā ālasiyaṁ abhibhuyya dve nikāye gahetukāmatāya uppajjamāno kusalo. Idha pana akusalo adhippeto.",
  "atk-s0201a1:805_8": "Ayañhi uppajjitvā cittaṁ dūseti, obhāsituṁ na deti.",
  "atk-s0201a1:805_9": "Tasmā ‘‘cittassa upakkileso’’ti vuccati.",
  "atk-s0201a1:806_0": "Yathā cāyaṁ,",
  "atk-s0201a1:806_1": "evaṁ jātiādīni nissāya cittassa uṇṇativasena pavattamāno māno, accuṇṇativasena atimāno, madaggahaṇākāro mado,",
  "atk-s0201a1:806_2": "kāmaguṇesu cittavossaggavasena uppajjamāno pamādo uppajjitvā cittaṁ dūseti, obhāsituṁ na deti.",
  "atk-s0201a1:806_3": "Tasmā ‘‘cittassa upakkileso’’ti vuccati.",
  "atk-s0201a1:807_0": "Kasmā pana bhagavā upakkilesaṁ dassento lobhamādiṁ katvā dassetīti? Tassa paṭhamuppattito.",
  "atk-s0201a1:807_1": "Sabbasattānañhi yattha katthaci upapannānaṁ antamaso suddhāvāsabhūmiyampi sabbapaṭhamaṁ bhavanikantivasena lobho uppajjati,",
  "atk-s0201a1:807_2": "tato attano attano anurūpapaccayaṁ paṭicca yathāsambhavaṁ itare,",
  "atk-s0201a1:807_3": "na ca ete soḷaseva cittassa upakkilesā,",
  "atk-s0201a1:807_4": "etena pana nayena sabbepi kilesā gahitāyeva hontīti veditabbā.",
  "atk-s0201a1:808_0": "72.",
  "atk-s0201a1:808_1": "Ettāvatā saṁkilesaṁ dassetvā idāni vodānaṁ dassento sa kho so, bhikkhavetiādimāha.",
  "atk-s0201a1:808_2": "Tattha iti viditvāti evaṁ jānitvā.",
  "atk-s0201a1:808_3": "Pajahatīti samucchedappahānavasena ariyamaggena pajahati.",
  "atk-s0201a1:808_4": "Tattha kilesapaṭipāṭiyā maggapaṭipāṭiyāti dvidhā pahānaṁ veditabbaṁ.",
  "atk-s0201a1:808_5": "Kilesapaṭipāṭiyā tāva abhijjhāvisamalobho thambho sārambho māno atimāno madoti ime cha kilesā arahattamaggena pahīyanti.",
  "atk-s0201a1:808_6": "Byāpādo kodho upanāho pamādoti ime cattāro kilesā anāgāmimaggena pahīyanti.",
  "atk-s0201a1:808_7": "Makkho paḷāso issā macchariyaṁ māyā sāṭheyyanti ime cha sotāpattimaggena pahīyantīti. Maggapaṭipāṭiyā pana,",
  "atk-s0201a1:808_8": "sotāpattimaggena makkho paḷāso issā macchariyaṁ māyā sāṭheyyanti ime cha pahīyanti.",
  "atk-s0201a1:808_9": "Anāgāmimaggena byāpādo kodho upanāho pamādoti ime cattāro.",
  "atk-s0201a1:808_10": "Arahattamaggena abhijjhāvisamalobho thambho sārambho māno atimāno madoti ime cha pahīyantīti.",
  "atk-s0201a1:809_0": "Imasmiṁ pana ṭhāne ime kilesā sotāpattimaggavajjhā vā hontu, sesamaggavajjhā vā,",
  "atk-s0201a1:809_1": "atha kho anāgāmimaggeneva pahānaṁ sandhāya ‘‘abhijjhāvisamalobhaṁ cittassa upakkilesaṁ pajahatī’’tiādimāhāti veditabbā.",
  "atk-s0201a1:809_2": "Ayamettha paveṇimaggāgato sambhavo,",
  "atk-s0201a1:809_3": "so ca upari catutthamaggasseva niddiṭṭhattā yujjati,",
  "atk-s0201a1:809_4": "tatiyamaggena pahīnāvasesānañhi visamalobhādīnaṁ tena pahānaṁ hoti, sesānaṁ imināva.",
  "atk-s0201a1:809_5": "Yepi hi sotāpattimaggena pahīyanti,",
  "atk-s0201a1:809_6": "tepi taṁsamuṭṭhāpakacittānaṁ appahīnattā anāgāmimaggeneva suppahīnā hontīti.",
  "atk-s0201a1:809_7": "Keci pana paṭhamamaggena cettha pahānaṁ vaṇṇayanti,",
  "atk-s0201a1:809_8": "taṁ pubbāparena na sandhiyati. Keci vikkhambhanappahānampi, taṁ tesaṁ icchāmattameva.",
  "atk-s0201a1:810_0": "73.Yatokho,",
  "atk-s0201a1:810_1": "bhikkhaveti ettha yatoti yamhi kāle.",
  "atk-s0201a1:810_2": "Pahīno hotīti anāgāmimaggakkhaṇe pahānaṁ sandhāyevāha.",
  "atk-s0201a1:811_0": "74.So buddhe aveccappasādenāti etaṁ ‘‘yato kho, bhikkhave,",
  "atk-s0201a1:811_1": "abhijjhāvisamalobho pahīno hoti,",
  "atk-s0201a1:811_2": "so buddhe aveccappasādena samannāgato hotī’’ti evaṁ ekamekena padena yojetabbaṁ.",
  "atk-s0201a1:811_3": "Imassa hi bhikkhuno anāgāmimaggena lokuttarappasādo āgato,",
  "atk-s0201a1:811_4": "athassa aparena samayena buddhaguṇe dhammaguṇe saṅghaguṇe ca anussarato lokiyo uppajjati,",
  "atk-s0201a1:811_5": "tamassa sabbampi lokiyalokuttaramissakaṁ pasādaṁ dassento bhagavā ‘‘buddhe aveccappasādenā’’tiādimāha.",
  "atk-s0201a1:812_0": "Tattha aveccappasādenāti buddhadhammasaṅghaguṇānaṁ yāthāvato ñātattā acalena accutena pasādena.",
  "atk-s0201a1:812_1": "Idāni yathā tassa bhikkhuno anussarato so aveccappasādo uppanno,",
  "atk-s0201a1:812_2": "taṁ vidhiṁ dassento ‘‘itipi so bhagavā’’tiādinā nayena tīṇi anussatiṭṭhānāni vitthāresi.",
  "atk-s0201a1:812_3": "Tesaṁ atthavaṇṇanā sabbākārena visuddhimagge anussatikathāyaṁ vuttā.",
  "atk-s0201a1:813_0": "75.",
  "atk-s0201a1:813_1": "Evamassa lokiyalokuttaramissakaṁ pasādaṁ dassetvā idāni kilesappahānaṁ aveccappasādasamannāgatañca paccavekkhato uppajjamānaṁ somanassādiānisaṁsaṁ dassento yathodhi kho panassātiādimāha.",
  "atk-s0201a1:813_2": "Anāgāmissa hi paccante vuṭṭhitaṁ corupaddavaṁ vūpasametvā taṁ paccavekkhato mahānagare vasantassa rañño viya ime cime ca mama kilesā pahīnāti attano kilesappahānaṁ paccavekkhato balavasomanassaṁ uppajjati.",
  "atk-s0201a1:813_3": "Taṁ dassento bhagavā ‘‘yathodhi kho panassā’’tiādimāha.",
  "atk-s0201a1:814_0": "Tassattho – yvāyaṁ anāgāmī bhikkhu evaṁ ‘‘buddhe aveccappasādena samannāgato hoti…pe… dhamme…pe… saṅghe…pe… anuttaraṁ puññakkhettaṁ lokassā’’ti,",
  "atk-s0201a1:814_1": "tassa yathodhi kho cattaṁ hoti paṭinissaṭṭhaṁ,",
  "atk-s0201a1:814_2": "sakasakaodhivasena cattameva hoti,",
  "atk-s0201a1:814_3": "taṁ taṁ kilesajātaṁ vantaṁ muttaṁ pahīnaṁ paṭinissaṭṭhaṁ.",
  "atk-s0201a1:814_4": "Sakasakaodhivasenāti dve odhī kilesodhi ca maggodhi ca.",
  "atk-s0201a1:814_5": "Tattha kilesodhivasenāpi ye kilesā yaṁ maggavajjhā,",
  "atk-s0201a1:814_6": "te aññamaggavajjhehi amissā hutvā sakeneva odhinā pahīnā.",
  "atk-s0201a1:814_7": "Maggodhivasenāpi ye kilesā yena maggena pahātabbā, tena teyeva pahīnā honti.",
  "atk-s0201a1:814_8": "Evaṁ sakasakaodhivasena taṁ taṁ kilesajātaṁ cattameva hoti paṭinissaṭṭhaṁ,",
  "atk-s0201a1:814_9": "taṁ paccavekkhitvā ca laddhasomanasso tatuttaripi so ‘‘buddhe aveccappasādena samannāgatomhī’’ti labhati atthavedanti sambandho.",
  "atk-s0201a1:815_0": "Yatodhi khotipi pāṭho. Tassa vasena ayamattho,",
  "atk-s0201a1:815_1": "assa bhikkhuno yatodhi kho pana cattaṁ hoti paṭinissaṭṭhaṁ. Tattha yatoti kāraṇavacanaṁ, yasmāti vuttaṁ hoti.",
  "atk-s0201a1:815_2": "Odhīti heṭṭhā tayo maggā vuccanti. Kasmā?",
  "atk-s0201a1:815_3": "Te hi odhiṁ katvā koṭṭhāsaṁ katvā uparimaggena pahātabbakilese ṭhapetvā pajahanti, tasmā odhīti vuccanti.",
  "atk-s0201a1:815_4": "Arahattamaggo pana kiñci kilesaṁ anavasesetvā pajahati, tasmā anodhīti vuccati.",
  "atk-s0201a1:815_5": "Imassa ca bhikkhuno heṭṭhāmaggattayena cattaṁ.",
  "atk-s0201a1:815_6": "Tena vuttaṁ ‘‘yatodhi kho panassa cattaṁ hotī’’ti.",
  "atk-s0201a1:815_7": "Tattha kho panāti nipātamattaṁ. Ayaṁ pana piṇḍattho.",
  "atk-s0201a1:815_8": "Yasmā assa odhi cattaṁ hoti paṭinissaṭṭhaṁ,",
  "atk-s0201a1:815_9": "tasmā taṁ paccavekkhitvā ca laddhasomanasso tatuttaripi so ‘‘buddhe aveccappasādena samannāgatomhī’’ti labhati atthavedanti yathāpāḷi netabbaṁ.",
  "atk-s0201a1:816_0": "Tattha cattanti idaṁ sakabhāvapariccajanavasena vuttaṁ.",
  "atk-s0201a1:816_1": "Vantanti idaṁ pana anādiyanabhāvadassanavasena.",
  "atk-s0201a1:816_2": "Muttanti idaṁ santatito vinimocanavasena.",
  "atk-s0201a1:816_3": "Pahīnanti idaṁ muttassapi kvaci anavaṭṭhānadassanavasena.",
  "atk-s0201a1:816_4": "Paṭinissaṭṭhanti idaṁ pubbe ādinnapubbassa paṭinissaggadassanavasena paṭimukhaṁ vā nissaṭṭhabhāvadassanavasena bhāvanābalena abhibhuyya nissaṭṭhabhāvadassanavasenāti vuttaṁ hoti.",
  "atk-s0201a1:816_5": "Labhati atthavedaṁ labhati dhammavedanti ettha buddhādīsu aveccappasādoyeva araṇīyato attho, upagantabbatoti vuttaṁ hoti. Dhāraṇato dhammo,",
  "atk-s0201a1:816_6": "vinipatituṁ appadānatoti vuttaṁ hoti.",
  "atk-s0201a1:816_7": "Vedoti ganthopi ñāṇampi somanassampi.",
  "atk-s0201a1:816_8": "‘‘Tiṇṇaṁ vedānaṁ pāragū’’tiādīsu (dī. ni.",
  "atk-s0201a1:816_9": "1.256) hi gantho ‘‘vedo’’ti vuccati.",
  "atk-s0201a1:816_10": "‘‘Yaṁ brāhmaṇaṁ vedagumābhijaññā,",
  "atk-s0201a1:816_11": "akiñcanaṁ kāmabhāve asatta’’ntiādīsu (su. ni. 1065) ñāṇaṁ.",
  "atk-s0201a1:816_12": "‘‘Ye vedajātā vicaranti loke’’tiādīsu somanassaṁ.",
  "atk-s0201a1:816_13": "Idha pana somanassañca somanassasampayuttañāṇañca adhippetaṁ,",
  "atk-s0201a1:816_14": "tasmā ‘‘labhati atthavedaṁ labhati dhammavedanti aveccappasādārammaṇasomanassañca somanassamayañāṇañca labhatī’’ti evamettha attho veditabbo.",
  "atk-s0201a1:817_0": "Atha vā atthavedanti aveccappasādaṁ paccavekkhato uppannaṁ vuttappakārameva vedaṁ.",
  "atk-s0201a1:817_1": "Dhammavedanti aveccappasādassa hetuṁ odhiso kilesappahānaṁ paccavekkhato uppannaṁ vuttappakārameva vedanti evampi ettha attho veditabbo.",
  "atk-s0201a1:817_2": "Vuttañhetaṁ ‘‘hetumhi ñāṇaṁ dhammapaṭisambhidā,",
  "atk-s0201a1:817_3": "hetuphale ñāṇaṁ atthapaṭisambhidā’’ti (vibha. 718-719).",
  "atk-s0201a1:817_4": "Dhammūpasaṁhitaṁ pāmojjanti tameva atthañca dhammañca atthadhammānisaṁsabhūtaṁ vedañca paccavekkhato uppannaṁ pāmojjaṁ.",
  "atk-s0201a1:817_5": "Tañhi anavajjalakkhaṇena paccavekkhaṇākārappavattena dhammena upasañhitanti vuccati.",
  "atk-s0201a1:817_6": "Pamuditassa pīti jāyatīti iminā pāmojjena pamuditassa nirāmisā pīti jāyati.",
  "atk-s0201a1:817_7": "Pītimanassāti tāya pītiyā pīṇitamanassa.",
  "atk-s0201a1:817_8": "Kāyo passambhatīti kāyopi passaddho hoti vūpasantadaratho.",
  "atk-s0201a1:817_9": "Passaddhakāyo sukhanti evaṁ vūpasantakāyadaratho cetasikaṁ sukhaṁ paṭisaṁvedeti.",
  "atk-s0201a1:817_10": "Cittaṁ samādhiyatīti cittaṁ sammā ādhiyati appitaṁ viya acalaṁ tiṭṭhati.",
  "atk-s0201a1:818_0": "76.",
  "atk-s0201a1:818_1": "Evamassa kilesappahānaṁ aveccappasādasamannāgataṁ paccavekkhato uppajjamānaṁ somanassādiānisaṁsaṁ dassetvā idāni ‘‘yathodhi kho pana me’’ti vārena tassa paccavekkhaṇāya pavattākāraṁ pakāsetvā tasseva anāgāmimaggānubhāvasūcakaṁ phalaṁ dassento sa kho so, bhikkhavetiādimāha.",
  "atk-s0201a1:819_0": "Tattha evaṁsīloti tassa anāgāmimaggasampayuttaṁ sīlakkhandhaṁ dasseti.",
  "atk-s0201a1:819_1": "Evaṁdhammo evaṁpaññoti taṁsampayuttameva samādhikkhandhaṁ paññākkhandhañca dasseti.",
  "atk-s0201a1:819_2": "Sālīnanti lohitasāligandhasāliādīnaṁ anekarūpānaṁ. Piṇḍapātanti odanaṁ.",
  "atk-s0201a1:819_3": "Vicitakāḷakanti apanītakāḷakaṁ.",
  "atk-s0201a1:819_4": "Nevassa taṁ hoti antarāyāyāti tassa evaṁvidhassa bhikkhuno taṁ vuttappakārapiṇḍapātabhojanaṁ maggassa vā phalassa vā neva antarāyāya hoti,",
  "atk-s0201a1:819_5": "paṭiladdhaguṇassa hi taṁ kimantarāyaṁ karissati?",
  "atk-s0201a1:819_6": "Yopissa appaṭiladdho catutthamaggo ca phalaṁ ca tappaṭilābhāya vipassanaṁ ārabhatopi nevassa taṁ hoti antarāyāya,",
  "atk-s0201a1:819_7": "antarāyaṁ kātuṁ asamatthameva hoti. Kasmā?",
  "atk-s0201a1:819_8": "Vuttappakārasīladhammapaññāsaṅgahena maggena visuddhacittattā.",
  "atk-s0201a1:820_0": "Yasmā cettha etadeva kāraṇaṁ,",
  "atk-s0201a1:820_1": "tasmā tadanurūpaṁ upamaṁ dassento seyyathāpītiādimāha.",
  "atk-s0201a1:821_0": "Tattha acchanti vippasannaṁ. Parisuddhaṁ malavigamena. Pariyodātaṁ pabhassaratāya.",
  "atk-s0201a1:821_1": "Ukkāmukhanti suvaṇṇakārānaṁ mūsāmukhaṁ.",
  "atk-s0201a1:821_2": "Suvaṇṇakārānaṁ mūsā hi idha ukkā,",
  "atk-s0201a1:821_3": "aññattha pana dīpikādayopi vuccanti.",
  "atk-s0201a1:821_4": "‘‘Ukkāsu dhārīyamānāsū’’ti (dī. ni.",
  "atk-s0201a1:821_5": "1.159) hi āgataṭṭhāne dīpikā ‘‘ukkā’’ti vuccati. ‘‘Ukkaṁ bandheyya,",
  "atk-s0201a1:821_6": "ukkaṁ bandhitvā ukkāmukhaṁ ālimpeyyā’’ti (ma. ni.",
  "atk-s0201a1:821_7": "3.360) āgataṭṭhāne aṅgārakapallaṁ. ‘‘Kammārānaṁ yathā ukkā, anto jhāyati no bahī’’ti (jā.",
  "atk-s0201a1:821_8": "2.22.649) āgataṭṭhāne kammāruddhanaṁ.",
  "atk-s0201a1:821_9": "‘‘Evaṁvipāko ukkāpāto bhavissatī’’ti (dī. ni.",
  "atk-s0201a1:821_10": "1.24) āgataṭṭhāne vātavego ‘‘ukkā’’ti vuccati.",
  "atk-s0201a1:821_11": "Imasmiṁ pana ṭhāne aññesu ca evarūpesu ‘‘saṇḍāsena jātarūpaṁ gahetvā ukkāmukhe pakkhipatī’’ti āgataṭṭhānesu suvaṇṇakārānaṁ mūsā ‘‘ukkā’’ti veditabbā.",
  "atk-s0201a1:822_0": "Tatrāyaṁ upamāsaṁsandanā – saṁkiliṭṭhavatthaṁ viya hi saṁkiliṭṭhajātarūpaṁ viya ca imassa bhikkhuno puthujjanakāle kāmarāgādimalānugataṁ cittaṁ daṭṭhabbaṁ.",
  "atk-s0201a1:822_1": "Acchodakaṁ viya ukkāmukhaṁ viya ca anāgāmimaggo.",
  "atk-s0201a1:822_2": "Taṁ udakaṁ ukkāmukhañca āgamma vatthasuvaṇṇānaṁ parisuddhatā viya tassa bhikkhuno vuttappakārasīladhammapaññāsaṅgahaṁ anāgāmimaggaṁ āgamma visuddhacittatāti.",
  "atk-s0201a1:823_0": "77.So mettāsahagatena cetasāti yathānusandhivasena desanā āgatā.",
  "atk-s0201a1:823_1": "Tayo hi anusandhī pucchānusandhi ajjhāsayānusandhi yathānusandhīti.",
  "atk-s0201a1:823_2": "Tattha ‘‘evaṁ vutte aññataro bhikkhu bhagavantaṁ etadavoca ‘siyā nu kho, bhante,",
  "atk-s0201a1:823_3": "bahiddhā asati paritassanā’ti?",
  "atk-s0201a1:823_4": "‘Siyā bhikkhū’ti bhagavā avocā’’ti (ma. ni. 1.242).",
  "atk-s0201a1:823_5": "Evaṁ pucchantānaṁ vissajjitasuttavasena pucchānusandhi veditabbo.",
  "atk-s0201a1:823_6": "‘‘Siyā kho pana te brāhmaṇa evamassa,",
  "atk-s0201a1:823_7": "ajjāpi nūna samaṇo gotamo avītarāgo’’ti (ma. ni.",
  "atk-s0201a1:823_8": "1.55) evaṁ paresaṁ ajjhāsayaṁ viditvā vuttassa suttassa vasena ajjhāsayānusandhi veditabbo.",
  "atk-s0201a1:823_9": "Yena pana dhammena ādimhi desanā uṭṭhitā,",
  "atk-s0201a1:823_10": "tassa dhammassa anurūpadhammavasena vā paṭipakkhavasena vā yesu suttesu upari desanā āgacchati,",
  "atk-s0201a1:823_11": "tesaṁ vasena yathānusandhi veditabbo . Seyyathidaṁ,",
  "atk-s0201a1:823_12": "ākaṅkheyyasutte heṭṭhā sīlena desanā uṭṭhitā, upari cha abhiññā āgatā.",
  "atk-s0201a1:823_13": "Kakacūpame heṭṭhā akkhantiyā uṭṭhitā, upari kakacūpamovādo āgato.",
  "atk-s0201a1:823_14": "Alagadde heṭṭhā diṭṭhiparidīpanena uṭṭhitā,",
  "atk-s0201a1:823_15": "upari tiparivaṭṭasuññatāpakāsanā āgatā,",
  "atk-s0201a1:823_16": "cūḷaassapure heṭṭhā kilesaparidīpanena uṭṭhitā, upari brahmavihārā āgatā.",
  "atk-s0201a1:823_17": "Kosambiyasutte heṭṭhā bhaṇḍanena uṭṭhitā, upari sāraṇīyadhammā āgatā.",
  "atk-s0201a1:823_18": "Imasmimpi vatthasutte heṭṭhā kilesaparidīpanena uṭṭhitā, upari brahmavihārā āgatā.",
  "atk-s0201a1:823_19": "Tena vuttaṁ ‘‘yathānusandhivasena desanā āgatā’’ti.",
  "atk-s0201a1:823_20": "Brahmavihāresu pana anupadavaṇṇanā ca bhāvanānayo ca sabbo sabbākārena visuddhimagge vutto.",
  "atk-s0201a1:824_0": "78.",
  "atk-s0201a1:824_1": "Evaṁ bhagavā abhijjhādīnaṁ upakkilesānaṁ paṭipakkhabhūtaṁ sabbaso ca kāmarāgabyāpādappahānena vihatapaccatthikattā laddhapadaṭṭhānaṁ tassa anāgāmino brahmavihārabhāvanaṁ dassetvā idānissa arahattāya vipassanaṁ dassetvā arahattappattiṁ dassetuṁ so atthi idantiādimāha.",
  "atk-s0201a1:825_0": "Tassattho – so anāgāmī evaṁ bhāvitabrahmavihāro etesaṁ brahmavihārānaṁ yato kutoci vuṭṭhāya te eva brahmavihāradhamme nāmavasena tesaṁ nissayaṁ hadayavatthuṁ vatthunissayāni bhūtānīti iminā nayena bhūtupādāyadhamme rūpavasena ca vavatthapetvā atthi idanti pajānāti,",
  "atk-s0201a1:825_1": "ettāvatānena dukkhasaccavavatthānaṁ kataṁ hoti.",
  "atk-s0201a1:825_2": "Tato tassa dukkhassa samudayaṁ paṭivijjhanto atthi hīnanti pajānāti,",
  "atk-s0201a1:825_3": "ettāvatānena samudayasaccavavatthānaṁ kataṁ hoti.",
  "atk-s0201a1:825_4": "Tato tassa pahānupāyaṁ vicinanto atthi paṇītanti pajānāti,",
  "atk-s0201a1:825_5": "ettāvatānena maggasaccavavatthānaṁ kataṁ hoti.",
  "atk-s0201a1:825_6": "Tato tena maggena adhigantabbaṭṭhānaṁ vicinanto atthi uttari imassa saññāgatassa nissaraṇanti pajānāti,",
  "atk-s0201a1:825_7": "imassa mayā adhigatassa brahmavihārasaññāgatassa uttari nissaraṇaṁ nibbānaṁ atthīti evaṁ pajānātīti adhippāyo,",
  "atk-s0201a1:825_8": "ettāvatānena nirodhasaccavavatthānaṁ kataṁ hoti.",
  "atk-s0201a1:825_9": "Tassa evaṁ jānato evaṁ passatoti tassa vipassanāpaññāya evaṁ catūhi ākārehi cattāri saccāni jānato, maggapaññāya evaṁ passato,",
  "atk-s0201a1:825_10": "bhayabherave vuttanayeneva kāmāsavāpi cittaṁ vimuccati…pe… itthattāyāti pajānātīti.",
  "atk-s0201a1:826_0": "Evaṁ yāva arahattā desanaṁ pāpetvā idāni yasmā tassaṁ parisati nhānasuddhiko brāhmaṇo nisinno,",
  "atk-s0201a1:826_1": "so evaṁ nhānasuddhiyā vaṇṇaṁ vuccamānaṁ sutvā pabbajitvā arahattaṁ pāpuṇissatīti bhagavatā vidito,",
  "atk-s0201a1:826_2": "tasmā tassa codanatthāya ‘‘ayaṁ vuccati, bhikkhave,",
  "atk-s0201a1:826_3": "bhikkhu sināto antarena sinānenā’’ti imaṁ pāṭiyekkaṁ anusandhimāha.",
  "atk-s0201a1:826_4": "Tattha antarena sinānenāti abbhantarena kilesavuṭṭhānasinānena.",
  "atk-s0201a1:827_0": "79.Sundarikabhāradvājoti bhāradvājo nāma so brāhmaṇo attano gottavasena,",
  "atk-s0201a1:827_1": "sundarikāya pana nadiyā sinātassa pāpappahānaṁ hotīti ayamassa diṭṭhi,",
  "atk-s0201a1:827_2": "tasmā ‘‘sundarikabhāradvājo’’ti vuccati.",
  "atk-s0201a1:827_3": "So taṁ bhagavato vacanaṁ sutvā cintesi ‘‘mayaṁ sinānasuddhiṁ vaṇṇema,",
  "atk-s0201a1:827_4": "samaṇopi gotamo tatheva vaṇṇeti,",
  "atk-s0201a1:827_5": "samānacchando dāni esa amhehī’’ti.",
  "atk-s0201a1:827_6": "Atha bhagavantaṁ bāhukaṁ nadiṁ gantvā taṁ tattha pāpaṁ pavāhetvā āgataṁ viya maññamāno āha ‘‘gacchati pana bhavaṁ gotamo bāhukaṁ nadiṁ sināyitu’’nti?",
  "atk-s0201a1:827_7": "Bhagavā tassa gacchāmīti vā na gacchāmīti vā avatvāyeva brāhmaṇassa diṭṭhisamugghātaṁ kattukāmo ‘‘kiṁ brāhmaṇa bāhukāya nadiyā ,",
  "atk-s0201a1:827_8": "kiṁ bāhukā nadī karissatī’’ti āha.",
  "atk-s0201a1:827_9": "Tassattho kiṁ payojanaṁ bāhukāya, kiṁ sā karissati?",
  "atk-s0201a1:827_10": "Asamatthā sā kassaci atthāya, kiṁ tattha gamissāmīti?",
  "atk-s0201a1:828_0": "Atha brāhmaṇo taṁ pasaṁsanto lokkhasammatātiādimāha.",
  "atk-s0201a1:828_1": "Tattha lokkhasammatāti lūkhabhāvasammatā, lūkhabhāvanti cokkhabhāvaṁ,",
  "atk-s0201a1:828_2": "visuddhibhāvaṁ detīti evaṁ sammatāti vuttaṁ hoti. Lokyasammatātipi pāṭho. Tassattho,",
  "atk-s0201a1:828_3": "seṭṭhaṁ lokaṁ gamayatīti evaṁ sammatāti.",
  "atk-s0201a1:828_4": "Puññasammatāti puññanti sammatā.",
  "atk-s0201a1:828_5": "Pavāhetīti gamayati visodheti.",
  "atk-s0201a1:828_6": "Gāthāhi ajjhabhāsīti gāthāhi abhāsi.",
  "atk-s0201a1:828_7": "Gāthā ca vuccamānā tadatthadīpanatthameva vā gāthārucikānaṁ vuccati, visesatthadīpanatthaṁ vā.",
  "atk-s0201a1:828_8": "Idha panetā ubhayatthadīpanatthaṁ vuttāti veditabbā.",
  "atk-s0201a1:829_0": "Bāhukanti idameva hi ettha vacanaṁ tadatthadīpakaṁ, sesāni visesatthadīpakāni. Yatheva hi bāhukaṁ,",
  "atk-s0201a1:829_1": "evaṁ adhikakkādīnipi loko gacchati nhānena pāpaṁ pavāhetuṁ.",
  "atk-s0201a1:829_2": "Tattha ye tesaṁ ṭhānānaṁ āsannā honti,",
  "atk-s0201a1:829_3": "te divasassa tikkhattuṁ nhāyanti. Ye dūrā,",
  "atk-s0201a1:829_4": "te yathākkamaṁ dvikkhattuṁ sakiṁ ekadivasantaraṁ,",
  "atk-s0201a1:829_5": "evaṁ yāva saṁvaccharantaraṁ nhāyanti.",
  "atk-s0201a1:829_6": "Ye pana sabbathāpi gantuṁ na sakkonti,",
  "atk-s0201a1:829_7": "te ghaṭehipi tato udakaṁ āharāpetvā nhāyanti. Sabbañcetaṁ niratthakaṁ,",
  "atk-s0201a1:829_8": "tasmā imaṁ visesatthaṁ dīpetuṁ adhikakkādīnipīti āha.",
  "atk-s0201a1:830_0": "Tattha adhikakkanti nhānasambhāravasena laddhavohāraṁ ekaṁ titthaṁ vuccati.",
  "atk-s0201a1:830_1": "Gayātipi maṇḍalavāpisaṇṭhānaṁ titthameva vuccati.",
  "atk-s0201a1:830_2": "Payāgāti etampi gaṅgāya ekaṁ titthameva mahāpanādassa rañño gaṅgāyaṁ nimuggapāsādassa sopānasammukhaṭṭhānaṁ,",
  "atk-s0201a1:830_3": "bāhukā sundarikā sarassatī bāhumatīti imā pana catasso nadiyo. Bāloti duppañño. Pakkhandoti pavisanto.",
  "atk-s0201a1:830_4": "Na sujjhatīti kilesasuddhiṁ na pāpuṇāti,",
  "atk-s0201a1:830_5": "kevalaṁ rajojallameva pavāheti.",
  "atk-s0201a1:831_0": "Kiṁ sundarikā karissatīti sundarikā kilesavisodhane kiṁ karissati?",
  "atk-s0201a1:831_1": "Na kiñci kātuṁ samatthāti adhippāyo. Esa nayo payāgabāhukāsu.",
  "atk-s0201a1:831_2": "Imehi ca tīhi padehi vuttehi itarānipi cattāri lakkhaṇāhāranayena vuttāneva honti,",
  "atk-s0201a1:831_3": "tasmā yatheva sundarikā payāgā bāhukā na kiñci karonti,",
  "atk-s0201a1:831_4": "tathā adhikakkādayopīti veditabbā.",
  "atk-s0201a1:832_0": "Verinti pāṇātipātādipañcaverasamannāgataṁ.",
  "atk-s0201a1:832_1": "Katakibbisanti kataluddakammaṁ.",
  "atk-s0201a1:832_2": "Na hi naṁ sodhayeti sundarikā vā payāgā vā bāhukā vā na sodhaye, na sodhetīti vuttaṁ hoti.",
  "atk-s0201a1:832_3": "Pāpakamminanti pāpakehi verakibbisakammehi yuttaṁ,",
  "atk-s0201a1:832_4": "lāmakakamme yuttaṁ vā verakibbisabhāvaṁ appattehi khuddakehipi pāpehi yuttanti vuttaṁ hoti.",
  "atk-s0201a1:833_0": "Suddhassāti nikkilesassa.",
  "atk-s0201a1:833_1": "Sadā phaggūti niccampi phaggunīnakkhattameva.",
  "atk-s0201a1:833_2": "Phaggunamāse kira ‘‘uttaraphaggunadivase yo nhāyati,",
  "atk-s0201a1:833_3": "so saṁvaccharaṁ katapāpaṁ sodhetī’’ti evaṁ diṭṭhiko so brāhmaṇo,",
  "atk-s0201a1:833_4": "tenassa bhagavā taṁ diṭṭhiṁ paṭihananto āha ‘‘suddhassa ve sadā phaggū’’ti.",
  "atk-s0201a1:833_5": "Nikkilesassa niccaṁ phaggunīnakkhattaṁ, itaro kiṁ sujjhatīti?",
  "atk-s0201a1:833_6": "Uposatho sadāti suddhassa ca cātuddasapannarasādīsu uposathaṅgāni asamādiyatopi niccameva uposatho.",
  "atk-s0201a1:833_7": "Suddhassa sucikammassāti nikkilesatāya suddhassa sucīhi ca kāyakammādīhi samannāgatassa.",
  "atk-s0201a1:833_8": "Sadā sampajjate vatanti īdisassa ca kusalūpasañhitaṁ vatasamādānampi niccaṁ sampannameva hotīti.",
  "atk-s0201a1:833_9": "Idheva sināhīti imasmiṁyeva mama sāsane sināhi. Kiṁ vuttaṁ hoti?",
  "atk-s0201a1:833_10": "‘‘Sace ajjhattikakilesamalappavāhanaṁ icchasi,",
  "atk-s0201a1:833_11": "idheva mama sāsane aṭṭhaṅgikamaggasalilena sināhi, aññatra hi idaṁ natthī’’ti.",
  "atk-s0201a1:834_0": "Idānissa sappāyadesanāvasena tīsupi dvāresu suddhiṁ dassento sabbabhūtesu karohi khematantiādimāha.",
  "atk-s0201a1:834_1": "Tattha khematanti abhayaṁ hitabhāvaṁ, mettanti vuttaṁ hoti.",
  "atk-s0201a1:834_2": "Etenassa manodvārasuddhi dassitā hoti.",
  "atk-s0201a1:835_0": "Sace musā na bhaṇasīti etenassa vacīdvārasuddhi.",
  "atk-s0201a1:835_1": "Sace pāṇaṁ na hiṁsasi sace adinnaṁ nādiyasīti etehi kāyadvārasuddhi.",
  "atk-s0201a1:835_2": "Saddahāno amaccharīti etehi pana naṁ evaṁ parisuddhadvāraṁ saddhāsampadāya cāgasampadāya ca niyojesi. Kiṁ kāhasi gayaṁ gantvā,",
  "atk-s0201a1:835_3": "udapānopi te gayāti ayaṁ pana upaḍḍhagāthā,",
  "atk-s0201a1:835_4": "sace sabbabhūtesu khemataṁ karissasi, musā na bhaṇissasi, pāṇaṁ na hanissasi, adinnaṁ nādiyissasi,",
  "atk-s0201a1:835_5": "saddhahāno amaccharī bhavissasi,",
  "atk-s0201a1:835_6": "kiṁ kāhasi gayaṁ gantvā udapānopi te gayā ,",
  "atk-s0201a1:835_7": "gayāyapi hi te nhāyantassa udapānepi imāya eva paṭipattiyā kilesasuddhi,",
  "atk-s0201a1:835_8": "sarīramalasuddhi pana ubhayattha samāti evaṁ yojetabbaṁ.",
  "atk-s0201a1:835_9": "Yasmā ca loke gayā sammatatarā,",
  "atk-s0201a1:835_10": "tasmā tassa bhagavā ‘‘gacchati pana bhavaṁ gotamo bāhuka’’nti puṭṭhopi ‘‘kiṁ kāhasi bāhukaṁ gantvā’’ti avatvā ‘‘kiṁ kāhasi gayaṁ gantvā’’ti āhāti veditabbo.",
  "atk-s0201a1:836_0": "80.Evaṁ vutteti evamādi bhayabherave vuttattā pākaṭameva.",
  "atk-s0201a1:836_1": "Eko vūpakaṭṭhotiādīsu pana eko kāyavivekena . Vūpakaṭṭho cittavivekena.",
  "atk-s0201a1:836_2": "Appamatto kammaṭṭhāne sati avijahanena.",
  "atk-s0201a1:836_3": "Ātāpī kāyikacetasikavīriyasaṅkhātena ātāpena.",
  "atk-s0201a1:836_4": "Pahitatto kāye ca jīvite ca anapekkhatāya.",
  "atk-s0201a1:836_5": "Viharanto aññatarairiyāpathavihārena.",
  "atk-s0201a1:836_6": "Nacirassevāti pabbajjaṁ upādāya vuccati.",
  "atk-s0201a1:836_7": "Kulaputtāti duvidhā kulaputtā jātikulaputtā ca ācārakulaputtā ca,",
  "atk-s0201a1:836_8": "ayaṁ pana ubhayathāpi kulaputto. Agārasmāti gharā. Agārassa hitaṁ agāriyaṁ,",
  "atk-s0201a1:836_9": "kasigorakkhādikuṭumbaposanakammaṁ vuccati,",
  "atk-s0201a1:836_10": "natthi ettha agāriyanti anagāriyaṁ, pabbajjāyetaṁ adhivacanaṁ.",
  "atk-s0201a1:836_11": "Pabbajantīti upagacchanti upasaṅkamanti. Tadanuttaranti taṁ anuttaraṁ.",
  "atk-s0201a1:836_12": "Brahmacariyapariyosānanti maggabrahmacariyassa pariyosānaṁ, arahattaphalanti vuttaṁ hoti.",
  "atk-s0201a1:836_13": "Tassa hi atthāya kulaputtā pabbajanti.",
  "atk-s0201a1:836_14": "Diṭṭheva dhammeti tasmiṁyeva attabhāve.",
  "atk-s0201a1:836_15": "Sayaṁ abhiññā sacchikatvāti attanāyeva paññāya paccakkhaṁ katvā, aparappaccayaṁ katvāti attho.",
  "atk-s0201a1:836_16": "Upasampajja vihāsīti pāpuṇitvā sampādetvā vihāsīti,",
  "atk-s0201a1:836_17": "evaṁ viharanto ca khīṇā jāti…pe… abbhaññāsi.",
  "atk-s0201a1:836_18": "Etenassa paccavekkhaṇabhūmiṁ dasseti.",
  "atk-s0201a1:837_0": "Katamā panassa jāti khīṇā? Kathañca naṁ abbhaññāsīti? Vuccate,",
  "atk-s0201a1:837_1": "kāmañcetaṁ bhayabheravepi vuttaṁ,",
  "atk-s0201a1:837_2": "tathāpi naṁ idha paṭhamapurisavasena yojanānayassa dassanatthaṁ puna saṅkhepato bhaṇāma. Na tāvassa atītā jāti khīṇā, pubbeva khīṇattā. Na anāgatā, tattha vāyāmābhāvato. Na paccuppannā, vijjamānattā.",
  "atk-s0201a1:837_3": "Maggassa pana abhāvitattā yā uppajjeyya ekacatupañcavokārabhavesu ekacatupañcakkhandhappabhedā jāti,",
  "atk-s0201a1:837_4": "sā maggassa bhāvitattā anuppādadhammataṁ āpajjanena khīṇā,",
  "atk-s0201a1:837_5": "taṁ so maggabhāvanāya pahīnakilese paccavekkhitvā kilesābhāve vijjamānampi kammaṁ āyatiṁ appaṭisandhikaṁ hotīti jānanto jānāti.",
  "atk-s0201a1:838_0": "Vusitanti vutthaṁ parivutthaṁ,",
  "atk-s0201a1:838_1": "kataṁ caritaṁ niṭṭhāpitanti attho.",
  "atk-s0201a1:838_2": "Brahmacariyanti maggabrahmacariyaṁ.",
  "atk-s0201a1:838_3": "Kataṁ karaṇīyanti catūsu saccesu catūhi maggehi pariññāpahānasacchikiriyabhāvanāvasena soḷasavidhampi kiccaṁ niṭṭhāpitanti attho.",
  "atk-s0201a1:838_4": "Nāparaṁ itthattāyāti idāni punaitthabhāvāya evaṁsoḷasakiccabhāvāya,",
  "atk-s0201a1:838_5": "kilesakkhayāya vā maggabhāvanā natthīti. Atha vā,",
  "atk-s0201a1:838_6": "itthattāyāti itthabhāvato imasmā evaṁpakārā idāni vattamānakkhandhasantānā aparaṁ khandhasantānaṁ natthi.",
  "atk-s0201a1:838_7": "Ime pana pañcakkhandhā pariññātā tiṭṭhanti,",
  "atk-s0201a1:838_8": "chinnamūlako rukkho viyāti abbhaññāsi. Aññataroti eko. Arahatanti arahantānaṁ,",
  "atk-s0201a1:838_9": "bhagavato sāvakānaṁ arahataṁ abbhantaro ahosīti.",
  "atk-s0201a1:839_0": "Papañcasūdaniyā majjhimanikāyaṭṭhakathāya",
  "atk-s0201a1:840_0": "Vatthasuttavaṇṇanā niṭṭhitā.",
  "atk-s0201a1:841_0": "8. Sallekhasuttavaṇṇanā",
  "atk-s0201a1:842_0": "81.Evaṁme sutanti sallekhasuttaṁ.",
  "atk-s0201a1:842_1": "Tattha mahācundoti tassa therassa nāmaṁ. Sāyanhasamayanti sāyanhakāle.",
  "atk-s0201a1:842_2": "Paṭisallānā vuṭṭhitoti ettha paṭisallānanti tehi tehi sattasaṅkhārehi paṭinivattitvā sallānaṁ nilīyanaṁ,",
  "atk-s0201a1:842_3": "ekībhāvo pavivekoti vuttaṁ hoti. Yo tato vuṭṭhito,",
  "atk-s0201a1:842_4": "so paṭisallānā vuṭṭhito nāma hoti.",
  "atk-s0201a1:842_5": "Ayaṁ pana yasmā paṭisallānānaṁ uttamato phalasamāpattito vuṭṭhāsi,",
  "atk-s0201a1:842_6": "tasmā ‘‘paṭisallānā vuṭṭhito’’ti vutto.",
  "atk-s0201a1:842_7": "Bhagavantaṁ abhivādetvāti samadasanakhujjalavibhūsitena sirasā bhagavantaṁ sakkaccaṁ vanditvā,",
  "atk-s0201a1:842_8": "abhivādāpetvā vā ‘‘sukhī bhava,",
  "atk-s0201a1:842_9": "cundā’’ti evaṁ vacībhedaṁ kārāpetvā,",
  "atk-s0201a1:842_10": "bhagavā pana kira vandito samāno suvaṇṇadundubhisadisaṁ gīvaṁ paggayha kaṇṇasukhaṁ pemaniyaṁ amatābhisekasadisaṁ brahmaghosaṁ nicchārento ‘‘sukhī hohī’’ti tassa tassa nāmaṁ gahetvā vadati, etaṁ āciṇṇaṁ tathāgatānaṁ. Tatridaṁ sādhakasuttaṁ, ‘‘sakko, bhante,",
  "atk-s0201a1:842_11": "devānamindo sāmacco saparijano bhagavato pāde sirasā vandatīti,",
  "atk-s0201a1:842_12": "sukhī hotu pañcasikha sakko devānamindo sāmacco saparijano,",
  "atk-s0201a1:842_13": "sukhakāmā hi devā manussā asurā nāgā gandhabbā, ye caññe santi puthukāyā’’ti.",
  "atk-s0201a1:842_14": "Evañca pana tathāgatā evarūpe mahesakkhe yakkhe abhivadantīti.",
  "atk-s0201a1:843_0": "Yā imāti idāni vattabbābhimukhaṁ karonto viya āha. Anekavihitāti nānappakārā. Diṭṭhiyoti micchādiṭṭhiyo .",
  "atk-s0201a1:843_1": "Loke uppajjantīti sattesu pātubhavanti.",
  "atk-s0201a1:843_2": "Attavādappaṭisaṁyuttāti ‘‘rūpaṁ attato samanupassatī’’tiādinayappavattena attavādena paṭisaṁyuttā, tā vīsati bhavanti.",
  "atk-s0201a1:843_3": "Lokavādappaṭisaṁyuttāti ‘‘sassato attā ca loko cā’’tiādinayappavattena lokavādena paṭisaṁyuttā, tā aṭṭha honti sassato, asassato, sassato ca asassato ca, neva sassato nāsassato, antavā, anantavā, antavā ca anantavā ca,",
  "atk-s0201a1:843_4": "nevantavā nānantavā attā ca loko cāti evaṁ pavattattā.",
  "atk-s0201a1:844_0": "Ādimevātiādīsu ayamattho kiṁ nu kho bhante ādimeva manasikarontassa appatvāpi sotāpattimaggaṁ vipassanāmissakapaṭhamamanasikārameva manasikarontassa bhikkhuno evametāsaṁ ettakeneva upāyena etāsaṁ diṭṭhīnaṁ pahānañca paṭinissaggo ca hotīti.",
  "atk-s0201a1:844_1": "Idañca thero attanā anadhimānikopi samāno adhimānikānaṁ adhimānappahānatthaṁ adhimāniko viya hutvā pucchatīti veditabbo.",
  "atk-s0201a1:844_2": "Apare panāhu ‘‘therassa antevāsikā ādimanasikāreneva diṭṭhīnaṁ samucchedappahānaṁ hotīti evaṁsaññinopi,",
  "atk-s0201a1:844_3": "samāpattivihārā sallekhavihārāti evaṁsaññinopi atthi.",
  "atk-s0201a1:844_4": "So tesaṁ atthāya bhagavantaṁ pucchatī’’ti.",
  "atk-s0201a1:845_0": "82.",
  "atk-s0201a1:845_1": "Athassa bhagavā tāsaṁ diṭṭhīnaṁ pahānūpāyaṁ dassento yā imātiādimāha.",
  "atk-s0201a1:845_2": "Tattha yattha cetā diṭṭhiyo uppajjantītiādi pañcakkhandhe sandhāya vuttaṁ.",
  "atk-s0201a1:845_3": "Etesu hi etā diṭṭhiyo uppajjanti. Yathāha ‘‘rūpe kho, bhikkhave,",
  "atk-s0201a1:845_4": "sati rūpaṁ abhinivissa evaṁ diṭṭhi uppajjati,",
  "atk-s0201a1:845_5": "so attā so loko so pecca bhavissāmi nicco dhuvo sassato avipariṇāmadhammo’’ti (saṁ. ni. 3.152) vitthāro.",
  "atk-s0201a1:845_6": "Ārammaṇavasena pana ekavacanaṁ katvā yattha cāti āha,",
  "atk-s0201a1:845_7": "yasmiṁ ārammaṇe uppajjantīti vuttaṁ hoti.",
  "atk-s0201a1:845_8": "Ettha ca uppajjanti anusenti samudācarantīti imesaṁ evaṁ nānākaraṇaṁ veditabbaṁ.",
  "atk-s0201a1:845_9": "Jātivasena hi ajātā jāyamānā uppajjantīti vuccanti.",
  "atk-s0201a1:845_10": "Punappunaṁ āsevitā thāmagatā appaṭivinītā anusentīti.",
  "atk-s0201a1:845_11": "Kāyavacīdvāraṁ sampattā samudācarantīti, idametesaṁ nānākaraṇaṁ.",
  "atk-s0201a1:845_12": "Taṁ netaṁ mamātiādīsu taṁ pañcakkhandhappabhedaṁ ārammaṇametaṁ mayhaṁ na hoti, ahampi eso na asmi,",
  "atk-s0201a1:845_13": "eso me attāpi na hotīti evametaṁ yathābhūtaṁ sammappaññāya passatoti evaṁ tāva padattho veditabbo.",
  "atk-s0201a1:846_0": "Yasmā pana ettha etaṁ mamāti taṇhāgāho,",
  "atk-s0201a1:846_1": "tañca gaṇhanto aṭṭhasatataṇhāvicaritappabhedaṁ taṇhāpapañcaṁ gaṇhāti. Esohamasmīti mānagāho,",
  "atk-s0201a1:846_2": "tañca gaṇhanto navappabhedaṁ mānapapañcaṁ gaṇhāti. Eso me attāti diṭṭhigāho,",
  "atk-s0201a1:846_3": "tañca gaṇhanto dvāsaṭṭhidiṭṭhigatappabhedaṁ diṭṭhipapañcaṁ gaṇhāti.",
  "atk-s0201a1:846_4": "Tasmā netaṁ mamāti vadanto bhagavā yathāvuttappabhedaṁ taṇhāpapañcaṁ paṭikkhipati. Nesohamasmīti mānapapañcaṁ.",
  "atk-s0201a1:846_5": "Na meso attāti diṭṭhipapañcaṁ.",
  "atk-s0201a1:846_6": "Diṭṭhekaṭṭhāyeva cettha taṇhāmānā veditabbā.",
  "atk-s0201a1:846_7": "Evametanti evaṁ ‘‘netaṁ mamā’’tiādinā ākārena etaṁ khandhapañcakaṁ.",
  "atk-s0201a1:846_8": "Yathābhūtanti yathā sabhāvaṁ, yathā atthīti vuttaṁ hoti.",
  "atk-s0201a1:846_9": "Khandhapañcakañhi eteneva ākārena atthi.",
  "atk-s0201a1:846_10": "Mamantiādinā pana gayhamānampi tenākārena nevatthīti adhippāyo.",
  "atk-s0201a1:846_11": "Sammappaññāya passatoti sotāpattimaggapaññāpariyosānāya vipassanāpaññāya suṭṭhu passantassa.",
  "atk-s0201a1:846_12": "Evametāsanti etena upāyena etāsaṁ.",
  "atk-s0201a1:846_13": "Pahānaṁ paṭinissaggoti ubhayampetaṁ samucchedappahānassevādhivacanaṁ.",
  "atk-s0201a1:847_0": "Evaṁ bhagavā ādimanasikāreneva diṭṭhīnaṁ pahānaṁ hoti nu kho noti āyasmatā mahācundena adhimānikānaṁ vasena pañhaṁ puṭṭho sotāpattimaggena diṭṭhippahānaṁ dassetvā idāni sayameva adhimānikānaṁ jhānaṁ vibhajanto ṭhānaṁ kho panetantiādimāha.",
  "atk-s0201a1:847_1": "Tattha adhimānikā nāma yesaṁ appatte pattasaññāya adhimāno uppajjati,",
  "atk-s0201a1:847_2": "svāyaṁ uppajjamāno neva lokavaṭṭānusārīnaṁ bālaputhujjanānaṁ uppajjati, na ariyasāvakānaṁ.",
  "atk-s0201a1:847_3": "Na hi sotāpannassa ‘‘sakadāgāmī aha’’nti adhimāno uppajjati,",
  "atk-s0201a1:847_4": "na sakadāgāmissa ‘‘anāgāmī aha’’nti,",
  "atk-s0201a1:847_5": "na anāgāmino ‘‘arahā aha’’nti,",
  "atk-s0201a1:847_6": "kārakasseva pana samathavasena vā vipassanāvasena vā vikkhambhitakilesassa niccaṁ yuttapayuttassa āraddhavipassakassa uppajjati.",
  "atk-s0201a1:847_7": "Tassa hi samathavikkhambhitānaṁ vā vipassanāvikkhambhitānaṁ vā kilesānaṁ samudācāraṁ apassato ‘‘sotāpanno ahanti vā, sakadāgāmī, anāgāmī ,",
  "atk-s0201a1:847_8": "arahā aha’’nti vā adhimāno uppajjati,",
  "atk-s0201a1:847_9": "talaṅgaratissapabbatavāsidhammadinnattherena ovādiyamānattherānaṁ viya.",
  "atk-s0201a1:848_0": "Therassa kira acirūpasampannasseva ovāde ṭhatvā bahū bhikkhū visesaṁ adhigacchiṁsu.",
  "atk-s0201a1:848_1": "Taṁ pavattiṁ sutvā tissamahāvihāravāsī bhikkhusaṅgho ‘‘na aṭṭhānaniyojako theroti theraṁ ānethā’’ti sambahule bhikkhū pāhesi. Te gantvā, ‘‘āvuso,",
  "atk-s0201a1:848_2": "dhammadinna bhikkhusaṅgho taṁ pakkosāpetī’’ti āhaṁsu. So āha ‘‘kiṁ pana tumhe, bhante, attānaṁ gavesatha para’’nti? Attānaṁ sappurisāti, so tesaṁ kammaṭṭhānamadāsi, sabbeva arahattaṁ pāpuṇiṁsu.",
  "atk-s0201a1:848_3": "Bhikkhusaṅgho puna aññe bhikkhū pāhesi,",
  "atk-s0201a1:848_4": "evaṁ yāvatatiyaṁ pahitā sabbepi tattheva arahattaṁ patvā vihariṁsu.",
  "atk-s0201a1:849_0": "Tato saṅgho gatagatā nāgacchantīti aññataraṁ vuḍḍhapabbajitaṁ pāhesi. So gantvā ca, ‘‘bhante,",
  "atk-s0201a1:849_1": "dhammadinna tikkhattuṁ tissamahāvihāravāsī bhikkhusaṅgho tuyhaṁ santike pesesi,",
  "atk-s0201a1:849_2": "tvaṁ nāma saṅghassa āṇaṁ garuṁ na karosi, nāgacchasī’’ti āha.",
  "atk-s0201a1:849_3": "Thero kimetanti paṇṇasālaṁ appavisitvāva pattacīvaraṁ gāhāpetvā tāvadeva nikkhami,",
  "atk-s0201a1:849_4": "so antarāmagge haṅkanavihāraṁ pāvisi.",
  "atk-s0201a1:849_5": "Tattha ceko mahāthero saṭṭhivassātīto adhimānena arahattaṁ paṭijānāti.",
  "atk-s0201a1:849_6": "Thero taṁ upasaṅkamitvā vanditvā paṭisanthāraṁ katvā adhigamaṁ pucchi. Thero āha ‘‘āma dhammadinna, yaṁ pabbajitena kātabbaṁ, cirakataṁ taṁ mayā,",
  "atk-s0201a1:849_7": "atītasaṭṭhivassomhi etarahī’’ti. Kiṁ, bhante, iddhimpi vaḷañjethāti. Āma dhammadinnāti. Sādhu vata, bhante,",
  "atk-s0201a1:849_8": "hatthiṁ tumhākaṁ paṭimukhaṁ āgacchantaṁ māpethāti.",
  "atk-s0201a1:849_9": "Sādhāvusoti thero sabbasetaṁ sattappatiṭṭhaṁ tidhāpabhinnaṁ naṅguṭṭhaṁ bījayamānaṁ soṇḍaṁ mukhe pakkhipitvā dvīhi dantehi vijjhitukāmaṁ viya paṭimukhaṁ āgacchantaṁ mahāhatthiṁ māpesi.",
  "atk-s0201a1:849_10": "So taṁ attanāyeva māpitaṁ hatthiṁ disvā bhīto palāyituṁ ārabhi.",
  "atk-s0201a1:849_11": "Tadāva attānaṁ ‘‘nāhaṁ arahā’’ti ñatvā dhammadinnassa pādamūle ukkuṭikaṁ nisīditvā ‘‘patiṭṭhā me hohi, āvuso’’ti āha. Dhammadinno ‘‘mā, bhante, soci, mā anattamano ahosi,",
  "atk-s0201a1:849_12": "kārakānaṁyeva adhimāno uppajjatī’’ti theraṁ samassāsetvā kammaṭṭhānamadāsi.",
  "atk-s0201a1:849_13": "Thero tassovāde ṭhatvā arahattaṁ pāpuṇi.",
  "atk-s0201a1:850_0": "Cittalapabbatepi tādisova thero vasati.",
  "atk-s0201a1:850_1": "Dhammadinno tampi upasaṅkamitvā tatheva pucchi. Sopi tatheva byākāsi. Tato naṁ dhammadinno kiṁ, bhante, iddhimpi vaḷañjethāti āha. Āmāvusoti. Sādhu vata, bhante, ekaṁ pokkharaṇiṁ māpethāti. Thero māpesi. Ettha, bhante, padumagumbaṁ māpethāti. Tampi māpesi.",
  "atk-s0201a1:850_2": "Padumagumbe mahāpadumaṁ māpethāti. Tampi māpesi.",
  "atk-s0201a1:850_3": "Etasmiṁ padumagumbe ṭhatvā madhurassarena gāyantaṁ naccantañca ekaṁ itthiviggahaṁ māpethāti. Tampi māpesi. So etaṁ, bhante,",
  "atk-s0201a1:850_4": "punappunaṁ upanijjhāyathāti vatvā sayaṁ pāsādaṁ pāvisi.",
  "atk-s0201a1:850_5": "Therassa taṁ upanijjhāyato saṭṭhivassāni vikkhambhitakilesā caliṁsu,",
  "atk-s0201a1:850_6": "so tadā attānaṁ ñatvā purimatthero viya dhammadinnattherassa santike kammaṭṭhānaṁ gahetvā arahattaṁ pāpuṇi.",
  "atk-s0201a1:851_0": "Dhammadinnopi anupubbena tissamahāvihāraṁ agamāsi.",
  "atk-s0201a1:851_1": "Tasmiñca samaye therā cetiyaṅgaṇaṁ sammajjitvā buddhārammaṇaṁ pītiṁ uppādetvā nisinnā honti, etaṁ kira tesaṁ vattaṁ.",
  "atk-s0201a1:851_2": "Tena nesaṁ ekopi ‘‘idha pattacīvaraṁ ṭhapehī’’ti dhammadinnaṁ vattā pucchitāpi nāhosi.",
  "atk-s0201a1:851_3": "Dhammadinno eso bhaveyyāti ñatvā pana pañhaṁ pucchiṁsu.",
  "atk-s0201a1:851_4": "So pucchitapañhe tiṇhena asinā kumudanāḷakalāpaṁ viya chinditvā pādaṅguliyā mahāpathaviṁ pahari.",
  "atk-s0201a1:851_5": "Bhante ayaṁ acetanā mahāpathavīpi dhammadinnassa guṇaṁ jānāti.",
  "atk-s0201a1:851_6": "Tumhe pana na jānitthāti ca vatvā imaṁ gāthamāha –",
  "atk-s0201a1:852_0": "‘‘Acetanāyaṁ pathavī, vijānāti guṇāguṇaṁ;",
  "atk-s0201a1:853_0": "Sacetanātha kho bhante, na jānātha guṇāguṇa’’nti.",
  "atk-s0201a1:854_0": "Tāvadeva ca ākāse abbhuggantvā talaṅgaratissapabbatameva agamāsi.",
  "atk-s0201a1:854_1": "Evaṁ kārakasseva adhimāno uppajjati.",
  "atk-s0201a1:854_2": "Tasmā bhagavā tādisānaṁ bhikkhūnaṁ vasena jhānaṁ vibhajanto ṭhānaṁ kho panetantiādimāha.",
  "atk-s0201a1:855_0": "Tassattho, atthetaṁ kāraṇaṁ, no natthi.",
  "atk-s0201a1:855_1": "Yena idhekacco bhikkhu bāhiraparibbājakehi sādhāraṇaṁ vivicceva kāmehi…pe… paṭhamaṁ jhānaṁ upasampajja vihareyya,",
  "atk-s0201a1:855_2": "yaṁ pana tassa evamassa sallekhena viharāmīti,",
  "atk-s0201a1:855_3": "yaṁ paṭipattividhānaṁ kilese saṁlikhati, tenāhaṁ viharāmīti, taṁ na yujjati,",
  "atk-s0201a1:855_4": "na hi adhimānikassa bhikkhuno jhānaṁ sallekho vā sallekhapaṭipadā vā hoti. Kasmā? Avipassanāpādakattā.",
  "atk-s0201a1:855_5": "Na hi so jhānaṁ samāpajjitvā tato vuṭṭhāya saṅkhāre sammasati,",
  "atk-s0201a1:855_6": "jhānaṁ panassa cittekaggamattaṁ karoti, diṭṭhadhammasukhavihāro hoti.",
  "atk-s0201a1:855_7": "Tasmā tamatthaṁ dassento bhagavā ‘‘na kho panete, cunda,",
  "atk-s0201a1:855_8": "ariyassa vinaye sallekhā vuccanti,",
  "atk-s0201a1:855_9": "diṭṭhadhammasukhavihārā ete ariyassa vinaye vuccantī’’ti āha.",
  "atk-s0201a1:856_0": "Tattha eteti jhānadhammavasena bahuvacanaṁ veditabbaṁ,",
  "atk-s0201a1:856_1": "ete paṭhamajjhānadhammāti vuttaṁ hoti. Samāpattivasena vā,",
  "atk-s0201a1:856_2": "ekampi hi paṭhamajjhānaṁ punappunaṁ samāpattivasena pavattattā bahuttaṁ gacchati. Ārammaṇavasena vā,",
  "atk-s0201a1:856_3": "ekampi hi paṭhamajjhānaṁ pathavīkasiṇādīsu pavattivasena bahuttaṁ gacchatīti.",
  "atk-s0201a1:856_4": "Esa nayo dutiyatatiyacatutthajjhānesu.",
  "atk-s0201a1:856_5": "Āruppajhānesu pana ārammaṇabhedābhāvato purimakāraṇadvayavaseneva bahuvacanaṁ veditabbaṁ.",
  "atk-s0201a1:857_0": "Yasmā cetesaṁ aṅgānipi santāni ārammaṇānipi,",
  "atk-s0201a1:857_1": "nibbutāni ceva sukhumāni cāti vuttaṁ hoti,",
  "atk-s0201a1:857_2": "tasmā tāni santā ete vihārāti evaṁ vuttānīti veditabbāni.",
  "atk-s0201a1:857_3": "Ayaṁ tāva tesaṁ catunnampi sādhāraṇā vaṇṇanā.",
  "atk-s0201a1:857_4": "Visesavaṇṇanā pana ‘‘sabbaso rūpasaññāna’’ntiādipadānusārato vattabbā siyā.",
  "atk-s0201a1:857_5": "Sā visuddhimagge sabbākārena vuttāyeva.",
  "atk-s0201a1:858_0": "83.",
  "atk-s0201a1:858_1": "Evaṁ yasmā adhimānikassa bhikkhuno jhānavihāro avipassanāpādakattā sallekhavihāro na hoti,",
  "atk-s0201a1:858_2": "na hi so jhānaṁ samāpajjitvā tato vuṭṭhāya saṅkhāre sammasati,",
  "atk-s0201a1:858_3": "cittekaggakaro diṭṭhadhamme sukhavihāro panassa hoti,",
  "atk-s0201a1:858_4": "tasmā tamatthaṁ dassento rūpajjhānāni ca arūpajjhānāni ca vibhajitvā idāni ca yattha sallekho kātabbo catucattālīsāya ākārehi,",
  "atk-s0201a1:858_5": "tañca vatthuṁ tañca sallekhaṁ dassento idha kho pana votiādimāha.",
  "atk-s0201a1:859_0": "Kasmā pana ‘‘aṭṭhahi samāpattīhi avihiṁsādayo sallekhā’’ti vuttā? Lokuttarapādakattā.",
  "atk-s0201a1:859_1": "Bāhirakānañhi aṭṭha samāpattiyo vaṭṭapādakāyeva.",
  "atk-s0201a1:859_2": "Sāsane saraṇagamanampi lokuttarapādakaṁ, pageva avihiṁsādayo.",
  "atk-s0201a1:859_3": "Imināyeva ca suttena veditabbaṁ ‘‘yathā bāhirakassa aṭṭhasamāpattilābhino pañcābhiññassāpi dinnadānato sāsane tisaraṇagatassa dinnadānaṁ mahapphalataraṁ hotī’’ti.",
  "atk-s0201a1:859_4": "Idañhi sandhāya dakkhiṇāvisuddhisutte ‘‘bāhirake kāmesu vītarāge dānaṁ datvā koṭisatasahassaguṇā pāṭikaṅkhitabbā.",
  "atk-s0201a1:859_5": "Sotāpattiphalasacchikiriyāya paṭipanne dānaṁ datvā asaṅkheyyā appameyyā dakkhiṇā pāṭikaṅkhitabbā,",
  "atk-s0201a1:859_6": "ko pana vādo sotāpanne’’ti vuttaṁ (ma. ni. 3.379).",
  "atk-s0201a1:859_7": "Saraṇagamanato paṭṭhāya hi tattha sotāpattiphalasacchikiriyāya paṭipanno adhippetoti, ayaṁ tāvettha pāḷiyojanā.",
  "atk-s0201a1:860_0": "Anupadavaṇṇanāyaṁ pana idhāti vihiṁsādivatthudīpanametaṁ. Kho panāti nipātamattaṁ. Voti karaṇatthe sāmivacanaṁ, ayaṁ pana saṅkhepattho,",
  "atk-s0201a1:860_1": "yadetaṁ ‘‘pare vihiṁsakā bhavissantī’’tiādinā nayena vihiṁsādivatthuṁ vadāma. Idha, cunda, tumhehi sallekho kātabboti.",
  "atk-s0201a1:861_0": "Evaṁ saṅkhepato vatvā idāni vitthārento ‘‘pare vihiṁsakā bhavissanti,",
  "atk-s0201a1:861_1": "mayamettha avihiṁsakā bhavissāmāti sallekho karaṇīyo’’tiādimāha.",
  "atk-s0201a1:862_0": "Tattha pareti ye keci imaṁ sallekhamananuyuttā.",
  "atk-s0201a1:862_1": "Vihiṁsakā bhavissantīti pāṇinā vā leḍḍunā vātiādīhi sattānaṁ vihesakā bhavissanti.",
  "atk-s0201a1:862_2": "Mayamettha avihiṁsakā bhavissāmāti mayaṁ pana yattheva vatthusmiṁ pare evaṁ vihiṁsakā bhavissanti,",
  "atk-s0201a1:862_3": "ettheva avihiṁsakā bhavissāma,",
  "atk-s0201a1:862_4": "avihiṁsaṁ uppādetvā viharissāma.",
  "atk-s0201a1:862_5": "Iti sallekho karaṇīyoti evaṁ tumhehi sallekho kātabbo .",
  "atk-s0201a1:862_6": "Sallekhoti ca idha avihiṁsāva veditabbā.",
  "atk-s0201a1:862_7": "Avihiṁsā hi vihiṁsaṁ sallekhati, taṁ chindati, tasmā sallekhoti vuccati. Esa nayo sabbattha. Ayaṁ pana viseso.",
  "atk-s0201a1:862_8": "Pare micchādiṭṭhīti ettha kammapathānaṁ antamicchādiṭṭhiñca micchattānaṁ ādimicchādiṭṭhiñca missetvā diṭṭhi vuttāti veditabbā.",
  "atk-s0201a1:862_9": "Tathā mayamettha sammādiṭṭhīti vuttaṭṭhāne sammādiṭṭhi.",
  "atk-s0201a1:862_10": "Ettha ca kammapathakathā vitthārato sammādiṭṭhisutte āvi bhavissati.",
  "atk-s0201a1:862_11": "Micchattesu micchādiṭṭhiādayo dvedhāvitakke.",
  "atk-s0201a1:863_0": "Ayaṁ panettha saṅkhepo,",
  "atk-s0201a1:863_1": "pāṇaṁ atipātentīti pāṇātipātī pāṇaghātakāti attho.",
  "atk-s0201a1:863_2": "Adinnaṁ ādiyantīti adinnādāyī, parassa hārinoti attho.",
  "atk-s0201a1:863_3": "Abrahmaṁ hīnaṁ lāmakadhammaṁ carantīti abrahmacārī,",
  "atk-s0201a1:863_4": "methunadhammappaṭisevakāti attho.",
  "atk-s0201a1:863_5": "Brahmaṁ seṭṭhaṁ paṭipadaṁ carantīti brahmacārī, methunā paṭiviratāti attho.",
  "atk-s0201a1:863_6": "Ettha ca brahmacariyaṁ sallekhoti veditabbaṁ.",
  "atk-s0201a1:863_7": "Brahmacariyañhi abrahmacariyaṁ sallekhati. Musā vadantīti musāvādī,",
  "atk-s0201a1:863_8": "paresaṁ atthabhañjanakaṁ tucchaṁ alikaṁ vācaṁ bhāsitāroti attho.",
  "atk-s0201a1:863_9": "Pisuṇā vācā etesanti pisuṇavācā.",
  "atk-s0201a1:863_10": "Paresaṁ mammacchedikā pharusā vācā etesanti pharusavācā.",
  "atk-s0201a1:863_11": "Samphaṁ niratthakavacanaṁ palapantīti samphappalāpī. Abhijjhāyantīti abhijjhālū,",
  "atk-s0201a1:863_12": "parabhaṇḍalubbhanasīlāti attho.",
  "atk-s0201a1:863_13": "Byāpannaṁ pūtibhūtaṁ cittametesanti byāpannacittā.",
  "atk-s0201a1:863_14": "Micchā pāpikā viññugarahitā etesaṁ diṭṭhīti micchādiṭṭhī,",
  "atk-s0201a1:863_15": "kammapathapariyāpannāya natthi dinnantiādivatthukāya,",
  "atk-s0201a1:863_16": "micchattapariyāpannāya aniyyānikadiṭṭhiyā ca samannāgatāti attho.",
  "atk-s0201a1:863_17": "Sammā sobhanā viññuppasatthā etesaṁ diṭṭhīti sammādiṭṭhī,",
  "atk-s0201a1:863_18": "kammapathapariyāpannāya atthi dinnantiādikāya kammassakatādiṭṭhiyā,",
  "atk-s0201a1:863_19": "sammattapariyāpannāya maggadiṭṭhiyā ca samannāgatāti attho.",
  "atk-s0201a1:864_0": "Micchāsaṅkappāti ayāthāvaaniyyānikaakusalasaṅkappā. Esa nayo micchāvācātiādīsu. Ayaṁ pana viseso,",
  "atk-s0201a1:864_1": "micchāsaṅkappādayo viya hi micchāsati nāma pāṭiekko koci dhammo natthi,",
  "atk-s0201a1:864_2": "atītaṁ pana cintayato pavattānaṁ catunnampi akusalakkhandhānametaṁ adhivacanaṁ.",
  "atk-s0201a1:864_3": "Yampi vuttaṁ bhagavatā – ‘‘atthesā, bhikkhave, anussati, nesā natthīti vadāmi, puttalābhaṁ vā, bhikkhave, anussarato, dhanalābhaṁ vā, bhikkhave, anussarato, yasalābhaṁ vā, bhikkhave, anussarato’’ti,",
  "atk-s0201a1:864_4": "tampi taṁ taṁ cintentassa satipatirūpakena uppattiṁ sandhāya vuttanti veditabbaṁ .",
  "atk-s0201a1:864_5": "Micchāñāṇīti ettha ca micchāñāṇanti pāpakiriyāsu upāyacintāvasena pāpaṁ katvā ‘‘sukataṁ mayā’’ti paccavekkhaṇākārena ca uppanno moho veditabbo,",
  "atk-s0201a1:864_6": "tena samannāgatā puggalā micchāñāṇī.",
  "atk-s0201a1:864_7": "Sammāñāṇīti ettha pana ekūnavīsatibhedaṁ paccavekkhaṇāñāṇaṁ ‘‘sammāñāṇa’’nti vuccati,",
  "atk-s0201a1:864_8": "tena samannāgatā puggalā sammāñāṇī.",
  "atk-s0201a1:864_9": "Micchāvimuttīti avimuttāyeva samānā ‘‘vimuttā maya’’nti evaṁsaññino,",
  "atk-s0201a1:864_10": "avimuttiyaṁ vā vimuttisaññino. Tatrāyaṁ vacanattho,",
  "atk-s0201a1:864_11": "micchā pāpikā viparītā vimutti etesaṁ atthīti micchāvimuttī.",
  "atk-s0201a1:864_12": "Micchāvimuttīti ca yathāvuttenākārena pavattānaṁ akusalakkhandhānametaṁ adhivacanaṁ.",
  "atk-s0201a1:864_13": "Phalasampayuttāni pana sammādiṭṭhiādīni aṭṭhaṅgāni ṭhapetvā sesadhammā sammāvimuttīti veditabbā.",
  "atk-s0201a1:864_14": "Sā ca micchāvimuttiṁ sallikhitvā ṭhitattā sallekhoti veditabbā.",
  "atk-s0201a1:864_15": "Tattha niyojento āha ‘‘mayamettha sammāvimuttī bhavissāmāti sallekho karaṇīyo’’ti.",
  "atk-s0201a1:865_0": "Ito parāni tīṇi nīvaraṇavasena vuttāni.",
  "atk-s0201a1:865_1": "Abhijjhālū byāpannacittāti evaṁ kammapathesu vuttattā panettha paṭhamāni dve nīvaraṇāni na vuttānīti veditabbāni.",
  "atk-s0201a1:865_2": "Tattha thinamiddhena pariyuṭṭhitā abhibhūtāti thinamiddhapariyuṭṭhitā.",
  "atk-s0201a1:865_3": "Uddhaccena samannāgatāti uddhatā.",
  "atk-s0201a1:865_4": "Vicinantā kicchanti na sakkonti sanniṭṭhānaṁ kātunti vicikicchī.",
  "atk-s0201a1:865_5": "Kodhanātiādīni dasa cittassa upakkilesavasena vuttāni.",
  "atk-s0201a1:865_6": "Tattha kodhādīsu yaṁ vattabbaṁ siyā,",
  "atk-s0201a1:865_7": "taṁ sabbaṁ dhammadāyādavatthasuttesu vuttaṁ.",
  "atk-s0201a1:865_8": "Ayaṁ panettha vacanattho – kodhanāti kujjhanasīlā. Upanāhīti upanāhanasīlā,",
  "atk-s0201a1:865_9": "upanāho vā etesaṁ atthīti upanāhī. Tathā makkhī palāsī ca. Issantīti issukī. Maccharāyantīti maccharī,",
  "atk-s0201a1:865_10": "maccheraṁ vā etesaṁ atthīti maccharī. Saṭhayantīti saṭhā,",
  "atk-s0201a1:865_11": "na sammā bhāsantīti vuttaṁ hoti,",
  "atk-s0201a1:865_12": "kerāṭikayuttānametaṁ adhivacanaṁ. Māyā etesaṁ atthīti māyāvī. Thambhasamaṅgitāya thaddhā. Atimānayogena atimānī.",
  "atk-s0201a1:865_13": "Vuttapaccanīkanayena sukkapakkho veditabbo.",
  "atk-s0201a1:866_0": "Dubbacāti vattuṁ dukkhā kiñci vuccamānā na sahanti. Tabbiparītā suvacā.",
  "atk-s0201a1:866_1": "Devadattādisadisā pāpakā mittā etesanti pāpamittā.",
  "atk-s0201a1:866_2": "Buddhā vā sāriputtādisadisā vā kalyāṇā mittā etesanti kalyāṇamittā.",
  "atk-s0201a1:866_3": "Kāyaduccaritādīsu cittavossaggavasena pamattā.",
  "atk-s0201a1:866_4": "Viparītā appamattāti veditabbā.",
  "atk-s0201a1:866_5": "Imāni tīṇi pakiṇṇakavasena vuttāni.",
  "atk-s0201a1:866_6": "Assaddhātiādīni satta asaddhammavasena.",
  "atk-s0201a1:866_7": "Tattha tīsu vatthūsu saddhā etesaṁ natthīti assaddhā.",
  "atk-s0201a1:866_8": "Sukkapakkhe saddahantīti saddhā,",
  "atk-s0201a1:866_9": "saddhā vā etesaṁ atthītipi saddhā.",
  "atk-s0201a1:866_10": "Natthi etesaṁ hirīti ahirikā,",
  "atk-s0201a1:866_11": "akusalasamāpattiyā ajigucchamānānametaṁ adhivacanaṁ. Hirī etesaṁ mane,",
  "atk-s0201a1:866_12": "hiriyā vā yuttamanāti hirimanā. Na ottappantīti anottappī,",
  "atk-s0201a1:866_13": "akusalasamāpattiyā na bhāyantīti vuttaṁ hoti. Tabbiparītā ottappī.",
  "atk-s0201a1:866_14": "Appaṁ sutametesanti appassutā,",
  "atk-s0201a1:866_15": "appanti ca thokanti na gahetabbaṁ, natthīti gahetabbaṁ.",
  "atk-s0201a1:866_16": "‘‘Appassutā’’ti hi nissutā sutavirahitā vuccanti.",
  "atk-s0201a1:866_17": "Bahu sutametesanti bahussutā,",
  "atk-s0201a1:866_18": "tathāgatabhāsitaṁ ekampi gāthaṁ yāthāvato ñatvā anurūpapaṭipannānametaṁ adhivacanaṁ. Kucchitā sīdantīti kusītā,",
  "atk-s0201a1:866_19": "hīnavīriyānametaṁ adhivacanaṁ.",
  "atk-s0201a1:866_20": "Āraddhaṁ vīriyametesanti āraddhavīriyā,",
  "atk-s0201a1:866_21": "sammappadhānayuttānametaṁ adhivacanaṁ,",
  "atk-s0201a1:866_22": "muṭṭhā sati etesanti muṭṭhassatī, naṭṭhassatīti vuttaṁ hoti.",
  "atk-s0201a1:866_23": "Upaṭṭhitā sati etesanti upaṭṭhitassatī,",
  "atk-s0201a1:866_24": "niccaṁ ārammaṇābhimukhappavattasatīnametaṁ adhivacanaṁ.",
  "atk-s0201a1:866_25": "Duṭṭhā paññā etesanti duppaññā, naṭṭhapaññāti vuttaṁ hoti.",
  "atk-s0201a1:866_26": "Paññāya sampannāti paññāsampannā,",
  "atk-s0201a1:866_27": "paññāti ca idha vipassanāpaññā veditabbā.",
  "atk-s0201a1:866_28": "Vipassanāsambhāro hi paripūro imasmiṁ ṭhāne āgato,",
  "atk-s0201a1:866_29": "tasmā vipassanāpaññāva ayanti porāṇānaṁ āṇā.",
  "atk-s0201a1:867_0": "Idāni ekameva lokuttaraguṇānaṁ antarāyakaraṁ aniyyānikadiṭṭhiṁ tīhākārehi dassento sandiṭṭhiparāmāsītiādimāha.",
  "atk-s0201a1:867_1": "Tattha sandiṭṭhiṁ parāmasantīti sandiṭṭhiparāmāsī.",
  "atk-s0201a1:867_2": "Ādhānaṁ gaṇhantīti ādhānaggāhī, ādhānanti daḷhaṁ vuccati, daḷhaggāhīti attho.",
  "atk-s0201a1:867_3": "Yuttakāraṇaṁ disvāva laddhiṁ paṭinissajjantīti paṭinissaggī,",
  "atk-s0201a1:867_4": "dukkhena kicchena kasirena bahumpi kāraṇaṁ dassetvā na sakkā paṭinissaggaṁ kātunti duppaṭinissaggī,",
  "atk-s0201a1:867_5": "ye attano uppannaṁ diṭṭhiṁ idameva saccanti daḷhaṁ gaṇhitvā api buddhādīhi kāraṇaṁ dassetvā vuccamānā na paṭinissajjanti, tesametaṁ adhivacanaṁ.",
  "atk-s0201a1:867_6": "Tādisā hi puggalā yaṁ yadeva dhammaṁ vā adhammaṁ vā gaṇhanti,",
  "atk-s0201a1:867_7": "taṁ sabbaṁ ‘‘evaṁ amhākaṁ ācariyehi kathitaṁ,",
  "atk-s0201a1:867_8": "evaṁ amhehi suta’’nti kummova aṅgāni sake kapāle antoyeva samodahanti,",
  "atk-s0201a1:867_9": "kumbhīlaggāhaṁ gaṇhanti na vissajjanti.",
  "atk-s0201a1:867_10": "Vuttavipariyāyena sukkapakkho veditabbo.",
  "atk-s0201a1:868_0": "84.",
  "atk-s0201a1:868_1": "Evaṁ catucattālīsāya ākārehi sallekhaṁ dassetvā idāni tasmiṁ sallekhe cittuppādassāpi bahūpakārataṁ dassetuṁ cittuppādampi kho ahantiādimāha.",
  "atk-s0201a1:869_0": "Tassattho , ahaṁ, cunda,",
  "atk-s0201a1:869_1": "kusalesu dhammesu cittuppādampi bahūpakāraṁ vadāmi,",
  "atk-s0201a1:869_2": "yā panetā kāyena ca vācāya ca anuvidhiyanā,",
  "atk-s0201a1:869_3": "yathā paṭhamaṁ cittaṁ uppannaṁ,",
  "atk-s0201a1:869_4": "tatheva tesaṁ dhammānaṁ kāyena karaṇaṁ,",
  "atk-s0201a1:869_5": "vācāya ca ‘‘karothā’’ti āṇāpanaṁ vā, uggahaparipucchādīni vā, tattha vādoyeva ko,",
  "atk-s0201a1:869_6": "ekantabahūpakārāyeva hi tā anuvidhiyanāti dasseti.",
  "atk-s0201a1:869_7": "Kasmā panettha cittuppādopi bahūpakāroti?",
  "atk-s0201a1:869_8": "Ekantahitasukhāvahattā anuvidhiyanānaṁ hetuttā ca.",
  "atk-s0201a1:870_0": "‘‘Dānaṁ dassāmī’’ti hi cittuppādo sayampi ekantahitasukhāvaho anuvidhiyanānampi hetu,",
  "atk-s0201a1:870_1": "evañhi uppannacittattāyeva dutiyadivase mahāvīthiṁ pidahitvā mahāmaṇḍapaṁ katvā bhikkhusatassa vā bhikkhusahassassa vā dānaṁ deti,",
  "atk-s0201a1:870_2": "‘‘bhikkhusaṅghaṁ nimantetha pūjetha parivisathā’’ti parijane āṇāpeti.",
  "atk-s0201a1:870_3": "Evaṁ ‘‘saṅghassa cīvaraṁ senāsanaṁ bhesajjaṁ dassāmī’’ti cittuppādo sayampi ekantahitasukhāvaho anuvidhiyanānampi hetu,",
  "atk-s0201a1:870_4": "evaṁ uppannacittattāyeva hi cīvarādīni abhisaṅkharoti deti dāpeti ca. Esa nayo saraṇagamanādīsu.",
  "atk-s0201a1:871_0": "‘‘Saraṇaṁ gacchāmī’’ti hi cittaṁ uppādetvāva pacchā kāyena vā vācāya vā saraṇaṁ gaṇhāti.",
  "atk-s0201a1:871_1": "Tathā ‘‘pañcaṅgaṁ aṭṭhaṅgaṁ dasaṅgaṁ vā sīlaṁ samādiyissāmī’’ti cittaṁ uppādetvā kāyena vā vācāya vā samādiyati,",
  "atk-s0201a1:871_2": "‘‘pabbajitvā catūsu sīlesu patiṭṭhahissāmī’’ti ca cittaṁ uppādetvā kāyena vācāya ca pūretabbaṁ sīlaṁ pūreti.",
  "atk-s0201a1:871_3": "‘‘Buddhavacanaṁ uggahessāmī’’ti cittaṁ uppādetvāva ekaṁ vā nikāyaṁ dve vā tayo vā cattāro vā pañca vā nikāye vācāya uggaṇhāti.",
  "atk-s0201a1:871_4": "Evaṁ dhutaṅgasamādāna-kammaṭṭhānuggaha-kasiṇaparikamma-jhānasamāpattivipassanāmaggaphala- paccekabodhi-sammāsambodhivasena netabbaṁ.",
  "atk-s0201a1:872_0": "‘‘Buddho bhavissāmī’’ti hi cittuppādo sayampi ekantahitasukhāvaho anuvidhiyanānampi hetu,",
  "atk-s0201a1:872_1": "evañhi uppannacittattāyeva aparena samayena kappasatasahassādhikāni cattāri asaṅkheyyāni kāyena vācāya ca pāramiyo pūretvā sadevakaṁ lokaṁ tārento vicarati.",
  "atk-s0201a1:872_2": "Evaṁ sabbattha cittuppādopi bahūpakāro.",
  "atk-s0201a1:872_3": "Kāyavācāhi pana anuvidhiyanā atibahūpakārāyevāti veditabbā.",
  "atk-s0201a1:873_0": "Evaṁ kusalesu dhammesu cittuppādassāpi bahūpakārataṁ dassetvā idāni tattha niyojento ‘‘tasmā tiha cundā’’tiādimāha. Taṁ atthato pākaṭameva.",
  "atk-s0201a1:874_0": "85.",
  "atk-s0201a1:874_1": "Evaṁ catucattālīsāya ākārehi dassite sallekhe cittuppādassāpi bahūpakārataṁ dassetvā idāni tasseva sallekhassa hitādhigamāya maggabhāvaṁ dassento seyyathāpītiādimāha.",
  "atk-s0201a1:875_0": "Tassattho , yathā nāma, cunda,",
  "atk-s0201a1:875_1": "khāṇukaṇṭakapāsāṇādīhi visamo maggo bhaveyya,",
  "atk-s0201a1:875_2": "tassa parikkamanāya parivajjanatthāya añño suparikammakato viya bhūmibhāgo samo maggo bhaveyya,",
  "atk-s0201a1:875_3": "yathā ca rukkhamūlapāsāṇapapātakumbhīlamakarādi paribyākulaṁ visamaṁ titthamassa,",
  "atk-s0201a1:875_4": "tassa parikkamanāya parivajjanatthāya aññaṁ avisamaṁ anupubbagambhīraṁ sopānaphalakasadisaṁ titthaṁ bhaveyya,",
  "atk-s0201a1:875_5": "yaṁ paṭipanno sukheneva taṁ nadiṁ vā taḷākaṁ vā ajjhogāhetvā nhāyeyya vā uttareyya vā, evameva kho, cunda,",
  "atk-s0201a1:875_6": "visamamaggavisamatitthasadisāya vihiṁsāya samannāgatassa vihiṁsakapuggalassa samamaggasamatitthasadisā avihiṁsā hoti parikkamanāya.",
  "atk-s0201a1:875_7": "Yatheva hi visamamaggatitthaparivajjanatthāya samo maggo ca titthañca paṭiyattaṁ,",
  "atk-s0201a1:875_8": "evaṁ vihiṁsāparivajjanatthāya avihiṁsā paṭiyattā,",
  "atk-s0201a1:875_9": "yaṁ paṭipanno sukheneva manussagatiṁ vā devagatiṁ vā ajjhogāhetvā sampattiṁ vā anubhaveyya uttareyya vā lokā.",
  "atk-s0201a1:875_10": "Eteneva upāyena sabbapadāni yojetabbāni.",
  "atk-s0201a1:876_0": "86.",
  "atk-s0201a1:876_1": "Evaṁ tasseva hitādhigamāya maggabhāvaṁ dassetvā idāni uparibhāgaṅgamanīyataṁ dassento, seyyathāpītiādimāha.",
  "atk-s0201a1:877_0": "Tassattho, yathā nāma, cunda,",
  "atk-s0201a1:877_1": "ye keci akusalā dhammā paṭisandhiyā janakā vā ajanakā vā,",
  "atk-s0201a1:877_2": "dinnāyapi paṭisandhiyā vipākajanakā vā ajanakā vā,",
  "atk-s0201a1:877_3": "sabbe te jātivasena adhobhāgaṅgamanīyāti evaṁnāmāva honti,",
  "atk-s0201a1:877_4": "vipākakāle aniṭṭhākantavipākattā.",
  "atk-s0201a1:877_5": "Yathā ca ye keci kusalā dhammā paṭisandhiyā janakā vā ajanakā vā dinnāyapi paṭisandhiyā vipākajanakā vā ajanakā vā,",
  "atk-s0201a1:877_6": "sabbe te jātivasena uparibhāgaṅgamanīyāti evaṁnāmāva honti,",
  "atk-s0201a1:877_7": "vipākakāle iṭṭhakantavipākattā, evameva kho, cunda,",
  "atk-s0201a1:877_8": "vihiṁsakassa…pe… uparibhāgāyāti.",
  "atk-s0201a1:877_9": "Tatrāyaṁ opammasaṁsandanā – yathā sabbe akusalā adhobhāgaṅgamanīyā,",
  "atk-s0201a1:877_10": "evaṁ vihiṁsakassa ekā vihiṁsāpi.",
  "atk-s0201a1:877_11": "Yathā ca sabbe kusalā uparibhāgaṅgamanīyā,",
  "atk-s0201a1:877_12": "evaṁ avihiṁsakassa ekā avihiṁsāpi.",
  "atk-s0201a1:877_13": "Eteneva upāyena akusalaṁ akusalena kusalañca kusalena upametabbaṁ, ayaṁ kirettha adhippāyoti.",
  "atk-s0201a1:878_0": "87.",
  "atk-s0201a1:878_1": "Evaṁ tasseva sallekhassa uparibhāgaṅgamanīyataṁ dassetvā idāni parinibbāpane samatthabhāvaṁ dassetuṁ so vata cundātiādimāha.",
  "atk-s0201a1:878_2": "Tattha soti vuttappakārapuggalaniddeso.",
  "atk-s0201a1:878_3": "Tassa yoti imaṁ uddesavacanaṁ āharitvā yo attanā palipapalipanno, so vata, cunda,",
  "atk-s0201a1:878_4": "paraṁ palipapalipannaṁ uddharissatīti evaṁ sabbapadesu sambandho veditabbo.",
  "atk-s0201a1:878_5": "Palipapalipannoti gambhīrakaddame nimuggo vuccati, no ca kho ariyassa vinaye.",
  "atk-s0201a1:878_6": "Ariyassa pana vinaye palipanti pañca kāmaguṇā vuccanti.",
  "atk-s0201a1:878_7": "Palipannoti tattha nimuggo bālaputhujjano,",
  "atk-s0201a1:878_8": "tasmā evamettha atthayojanā veditabbā. Yathā, cunda,",
  "atk-s0201a1:878_9": "koci puriso yāva nāsikaggā gambhīre kaddame nimuggo aparaṁ tattheva nimuggaṁ hatthe vā sīse vā gahetvā uddharissatīti netaṁ ṭhānaṁ vijjati, na hi taṁ kāraṇamatthi,",
  "atk-s0201a1:878_10": "yena so taṁ uddharitvā thale patiṭṭhapeyya,",
  "atk-s0201a1:878_11": "evameva yo attanā pañcakāmaguṇapalipe palipanno,",
  "atk-s0201a1:878_12": "so vata paraṁ tatheva palipapalipannaṁ uddharissatīti netaṁ ṭhānaṁ vijjati.",
  "atk-s0201a1:879_0": "Tattha siyā ayuttametaṁ,",
  "atk-s0201a1:879_1": "puthujjanānampi bhikkhubhikkhunīupāsakaupāsikānaṁ dhammadesanaṁ sutvā hontiyeva dhammaṁ abhisametāro,",
  "atk-s0201a1:879_2": "tasmā palipapalipanno uddharatīti, taṁ na tathā daṭṭhabbaṁ.",
  "atk-s0201a1:879_3": "Bhagavāyeva hi tattha uddharati,",
  "atk-s0201a1:879_4": "pasaṁsāmattameva pana dhammakathikā labhanti raññā pahitalekhavācako viya.",
  "atk-s0201a1:879_5": "Yathā hi rañño paccantajanapade pahitaṁ lekhaṁ tattha manussā lekhaṁ vācetuṁ ajānantā yo vācetuṁ jānāti,",
  "atk-s0201a1:879_6": "tena vācāpetvā tamatthaṁ sutvā ‘‘rañño āṇā’’ti ādarena sampādenti,",
  "atk-s0201a1:879_7": "na ca nesaṁ hoti ‘‘lekhavācakassa ayaṁ āṇā’’ti.",
  "atk-s0201a1:879_8": "Lekhavācako pana ‘‘vissaṭṭhāya vācāya vācesi anelagaḷāyā’’ti pasaṁsāmattameva labhati,",
  "atk-s0201a1:879_9": "evameva kiñcāpi sāriputtapabhutayo dhammakathikā dhammaṁ desenti,",
  "atk-s0201a1:879_10": "atha kho likhitapaṇṇavācako viya te honti.",
  "atk-s0201a1:879_11": "Bhagavatoyeva pana sā dhammadesanā rañño āṇā viya.",
  "atk-s0201a1:879_12": "Ye ca taṁ sutvā dhammaṁ abhisamenti,",
  "atk-s0201a1:879_13": "te bhagavāyeva uddharatīti veditabbā.",
  "atk-s0201a1:879_14": "Dhammakathikā pana ‘‘vissaṭṭhāya vācāya dhammaṁ desenti anelagaḷāyā’’ti pasaṁsāmattameva labhantīti. Tasmā yuttamevetanti.",
  "atk-s0201a1:879_15": "Vuttavipariyāyena sukkapakkho veditabbo.",
  "atk-s0201a1:880_0": "Adantoavinīto aparinibbutoti ettha pana anibbisatāya adanto. Asikkhitavinayatāya avinīto.",
  "atk-s0201a1:880_1": "Anibbutakilesatāya aparinibbutoti veditabbo. So tādiso paraṁ damessati, nibbisaṁ karissati ,",
  "atk-s0201a1:880_2": "vinessati vā tisso sikkhā sikkhāpessati,",
  "atk-s0201a1:880_3": "parinibbāpessati vā tassa kilese nibbāpessatīti netaṁ ṭhānaṁ vijjati.",
  "atk-s0201a1:880_4": "Vuttavipariyāyena sukkapakkho veditabbo.",
  "atk-s0201a1:881_0": "Evameva kho, cunda,",
  "atk-s0201a1:881_1": "vihiṁsakassa…pe… parinibbānāyāti ettha pana evamattho veditabbo – yathā hi attanā apalipapalipanno paraṁ palipapalipannaṁ uddharissati, danto damessati, vinīto vinessati,",
  "atk-s0201a1:881_2": "parinibbuto parinibbāpessatīti ṭhānametaṁ vijjatīti. Kiṁ pana tanti? Apalipapalipannattaṁ,",
  "atk-s0201a1:881_3": "dantattaṁ vinītattaṁ parinibbutattañca, evameva kho, cunda,",
  "atk-s0201a1:881_4": "vihiṁsakassa purisapuggalassa avihiṁsā hoti parinibbānāya. Kiṁ vuttaṁ hoti? Yo attanā avihiṁsako, tassa yā avihiṁsā,",
  "atk-s0201a1:881_5": "ayaṁ yā esā vihiṁsakassa parassa vihiṁsā, tassā parinibbānāya hoti,",
  "atk-s0201a1:881_6": "attanā hi avihiṁsako parassa vihiṁsācetanaṁ nibbāpessatīti ṭhānametaṁ vijjati. Kiṁ pana tanti? Avihiṁsakattameva.",
  "atk-s0201a1:881_7": "Yañhi yena attanā adhigataṁ hoti,",
  "atk-s0201a1:881_8": "so paraṁ tadatthāya samādapetuṁ sakkotīti.",
  "atk-s0201a1:882_0": "Atha vā yathā attanā apalipanno danto vinīto parinibbuto paraṁ palipapalipannaṁ adantaṁ avinītaṁ aparinibbutañca uddharissati damessati vinessati parinibbāpessatīti ṭhānametaṁ vijjati,",
  "atk-s0201a1:882_1": "evameva vihiṁsakassa purisapuggalassa vihiṁsāpahānāya maggaṁ bhāvayato uppannā avihiṁsā hoti parinibbānāya.",
  "atk-s0201a1:882_2": "Parinibbuto viya hi aparinibbutaṁ avihiṁsācetanāva vihiṁsācetanaṁ parinibbāpetuṁ samatthā.",
  "atk-s0201a1:882_3": "Etamatthaṁ dassento ‘‘evameva kho,",
  "atk-s0201a1:882_4": "cundā’’tiādimāhāti evamettha attho daṭṭhabbo. Yathā cettha, evaṁ sabbapadesu.",
  "atk-s0201a1:882_5": "Ativitthārabhayena pana anupadayojanā na katāti.",
  "atk-s0201a1:883_0": "88.",
  "atk-s0201a1:883_1": "Evaṁ tassa parinibbāpane samatthabhāvaṁ dassetvā idāni taṁ desanaṁ nigametvā dhammapaṭipattiyaṁ niyojetuṁ iti kho, cundātiādimāha.",
  "atk-s0201a1:883_2": "Tattha sallekhapariyāyoti sallekhakāraṇaṁ.",
  "atk-s0201a1:883_3": "Esa nayo sabbattha ettha avihiṁsādayo eva vihiṁsādīnaṁ sallekhanato sallekhakāraṇaṁ .",
  "atk-s0201a1:883_4": "Tesaṁ vasena cittassa uppādetabbato cittupādakāraṇaṁ, vihiṁsādi,",
  "atk-s0201a1:883_5": "parikkamanassa hetuto parikkamanakāraṇaṁ,",
  "atk-s0201a1:883_6": "uparibhāganipphādanato uparibhāgakāraṇaṁ ,",
  "atk-s0201a1:883_7": "vihiṁsādīnaṁ parinibbāpanato parinibbānakāraṇanti veditabbā. Hitesināti hitaṁ esantena.",
  "atk-s0201a1:883_8": "Anukampakenāti anukampamānena.",
  "atk-s0201a1:883_9": "Anukampaṁ upādāyāti anukampaṁ cittena pariggahetvā, pariccātipi vuttaṁ hoti.",
  "atk-s0201a1:883_10": "Kataṁ vo taṁ mayāti taṁ mayā ime pañca pariyāye dassentena tumhākaṁ kataṁ.",
  "atk-s0201a1:883_11": "Ettakameva hi anukampakassa satthu kiccaṁ,",
  "atk-s0201a1:883_12": "yadidaṁ aviparītadhammadesanā.",
  "atk-s0201a1:883_13": "Ito paraṁ pana paṭipatti nāma sāvakānaṁ kiccaṁ. Tenāha etāni, cunda,",
  "atk-s0201a1:883_14": "rukkhamūlāni…pe… amhākaṁ anusāsanīti.",
  "atk-s0201a1:884_0": "Tattha ca rukkhamūlānīti iminā rukkhamūlasenāsanaṁ dasseti.",
  "atk-s0201a1:884_1": "Suññāgārānīti iminā janavivittaṭṭhānaṁ.",
  "atk-s0201a1:884_2": "Ubhayenāpi ca yogānurūpasenāsanamācikkhati, dāyajjaṁ niyyāteti.",
  "atk-s0201a1:884_3": "Jhāyathāti ārammaṇūpanijjhānena aṭṭhatiṁsārammaṇāni,",
  "atk-s0201a1:884_4": "lakkhaṇūpanijjhānena ca aniccādito khandhāyatanādīni upanijjhāyatha,",
  "atk-s0201a1:884_5": "samathañca vipassanañca vaḍḍhethāti vuttaṁ hoti.",
  "atk-s0201a1:884_6": "Mā pamādatthāti mā pamajjittha.",
  "atk-s0201a1:884_7": "Mā pacchā vippaṭisārino ahuvatthāti ye hi pubbe daharakāle, ārogyakāle, sattasappāyādisampattikāle,",
  "atk-s0201a1:884_8": "satthu sammukhībhāvakāle ca yonisomanasikāravirahitā rattindivaṁ maṅgulabhattā hutvā seyyasukhaṁ middhasukhamanubhontā pamajjanti, te pacchā jarākāle, rogakāle, maraṇakāle, vipattikāle,",
  "atk-s0201a1:884_9": "satthu parinibbutakāle ca taṁ pubbe pamādavihāraṁ anussarantā,",
  "atk-s0201a1:884_10": "sappaṭisandhikālakiriyañca bhāriyaṁ sampassamānā vippaṭisārino honti,",
  "atk-s0201a1:884_11": "tumhe pana tādisā mā ahuvatthāti etamatthaṁ dassento āha ‘‘mā pacchā vippaṭisārino ahuvatthā’’ti.",
  "atk-s0201a1:884_12": "Ayaṁ vo amhākaṁ anusāsanīti ayaṁ amhākaṁ santikā ‘‘jhāyatha mā pamādatthā’’ti tumhākaṁ anusāsanī, ovādoti vuttaṁ hoti.",
  "atk-s0201a1:885_0": "Papañcasūdaniyā majjhimanikāyaṭṭhakathāya",
  "atk-s0201a1:886_0": "Sallekhasuttavaṇṇanā niṭṭhitā.",
  "atk-s0201a1:887_0": "9. Sammādiṭṭhisuttavaṇṇanā",
  "atk-s0201a1:888_0": "89.Evaṁme sutanti sammādiṭṭhisuttaṁ.",
  "atk-s0201a1:888_1": "Tattha ‘‘sammādiṭṭhi sammādiṭṭhīti, āvuso, vuccati, kittāvatā nu kho,",
  "atk-s0201a1:888_2": "āvuso’’ti vā ‘‘katamaṁ panāvuso ,",
  "atk-s0201a1:888_3": "akusala’’nti vā evaṁ yattakā therena pucchā vuttā,",
  "atk-s0201a1:888_4": "sabbā kathetukamyatā pucchā eva.",
  "atk-s0201a1:889_0": "Tattha yasmā jānantāpi sammādiṭṭhīti vadanti ajānantāpi bāhirakāpi sāsanikāpi anussavādivasenāpi attapaccakkhenāpi,",
  "atk-s0201a1:889_1": "tasmā taṁ bahūnaṁ vacanaṁ upādāya dvikkhattuṁ āmasanto ‘‘sammādiṭṭhi sammādiṭṭhīti, āvuso, vuccatī’’ti āha. Ayañhi ettha adhippāyo,",
  "atk-s0201a1:889_2": "aparehipi sammādiṭṭhīti vuccati,",
  "atk-s0201a1:889_3": "athāparehipi sammādiṭṭhīti vuccati,",
  "atk-s0201a1:889_4": "svāyaṁ evaṁ vuccamāno atthañca lakkhaṇañca upādāya kittāvatā nu kho, āvuso,",
  "atk-s0201a1:889_5": "ariyasāvako sammādiṭṭhi hotīti.",
  "atk-s0201a1:889_6": "Tattha sammādiṭṭhīti sobhanāya pasatthāya ca diṭṭhiyā samannāgato.",
  "atk-s0201a1:889_7": "Yadā pana dhammeyeva ayaṁ sammādiṭṭhisaddo vattati,",
  "atk-s0201a1:889_8": "tadāssa sobhanā pasatthā ca diṭṭhi sammādiṭṭhīti evamattho veditabbo.",
  "atk-s0201a1:890_0": "Sā cāyaṁ sammādiṭṭhi duvidhā hoti lokiyā lokuttarāti.",
  "atk-s0201a1:890_1": "Tattha kammassakatāñāṇaṁ saccānulomikañāṇañca lokiyā sammādiṭṭhi,",
  "atk-s0201a1:890_2": "saṅkhepato vā sabbāpi sāsavā paññā.",
  "atk-s0201a1:890_3": "Ariyamaggaphalasampayuttā paññā lokuttarā sammādiṭṭhi.",
  "atk-s0201a1:890_4": "Puggalo pana tividho hoti puthujjano sekkho asekkho ca.",
  "atk-s0201a1:890_5": "Tattha puthujjano duvidho hoti bāhirako sāsaniko ca.",
  "atk-s0201a1:890_6": "Tattha bāhirako kammavādī kammassakatādiṭṭhiyā sammādiṭṭhi hoti,",
  "atk-s0201a1:890_7": "no saccānulomikāya attadiṭṭhiparāmāsakattā. Sāsaniko dvīhipi.",
  "atk-s0201a1:890_8": "Sekkho niyatāya sammādiṭṭhiyā sammādiṭṭhi. Asekkho asekkhāya.",
  "atk-s0201a1:890_9": "Idha pana niyatāya niyyānikāya lokuttarakusalasammādiṭṭhiyā samannāgato ‘‘sammādiṭṭhī’’ti adhippeto.",
  "atk-s0201a1:890_10": "Tenevāha ‘‘ujugatāssa diṭṭhi dhamme aveccappasādena samannāgato āgato imaṁ saddhamma’’nti,",
  "atk-s0201a1:890_11": "lokuttarakusalasammādiṭṭhiyeva hi antadvayamanupagamma ujubhāvena gatattā ,",
  "atk-s0201a1:890_12": "kāyavaṅkādīni ca sabbavaṅkāni samucchinditvā gatattā ujugatā hoti,",
  "atk-s0201a1:890_13": "tāyeva ca diṭṭhiyā samannāgato navappakārepi lokuttaradhamme aveccappasādena acalappasādena samannāgato hoti,",
  "atk-s0201a1:890_14": "sabbadiṭṭhigahanāni ca vinibbeṭhento sabbakilese pajahanto jātisaṁsārā nikkhamanto paṭipattiṁ pariniṭṭhapento ariyena maggena āgato imaṁ sambuddhappaveditaṁ amatogadhaṁ nibbānasaṅkhātaṁ saddhammanti vuccati.",
  "atk-s0201a1:891_0": "Yato khoti kālaparicchedavacanametaṁ, yasmiṁ kāleti vuttaṁ hoti.",
  "atk-s0201a1:891_1": "Akusalañca pajānātīti dasākusalakammapathasaṅkhātaṁ akusalañca pajānāti,",
  "atk-s0201a1:891_2": "nirodhārammaṇāya pajānanāya kiccavasena ‘‘idaṁ dukkha’’nti paṭivijjhanto akusalaṁ pajānāti.",
  "atk-s0201a1:891_3": "Akusalamūlañca pajānātīti tassa mūlapaccayabhūtaṁ akusalamūlañca pajānāti,",
  "atk-s0201a1:891_4": "teneva pakārena ‘‘ayaṁ dukkhasamudayo’’ti paṭivijjhanto.",
  "atk-s0201a1:891_5": "Esa nayo kusalañca kusalamūlañcāti etthāpi. Yathā cettha,",
  "atk-s0201a1:891_6": "evaṁ ito paresu sabbavāresu kiccavaseneva vatthupajānanā veditabbā.",
  "atk-s0201a1:891_7": "Ettāvatāpīti ettakena iminā akusalādippajānanenāpi.",
  "atk-s0201a1:891_8": "Sammādiṭṭhi hotīti vuttappakārāya lokuttarasammādiṭṭhiyā samannāgato hoti.",
  "atk-s0201a1:891_9": "Ujugatāssa…pe… imaṁ saddhammanti ettāvatā saṁkhittadesanā niṭṭhitā hoti. Desanāyeva cesā saṁkhittā,",
  "atk-s0201a1:891_10": "tesaṁ pana bhikkhūnaṁ vitthāravaseneva sammāmanasikārappaṭivedho veditabbo.",
  "atk-s0201a1:892_0": "Dutiyavāre pana desanāpi vitthārena manasikārappaṭivedhopi vitthāreneva vuttoti veditabbo.",
  "atk-s0201a1:892_1": "Tattha ‘‘saṁkhittadesanāya dve heṭṭhimamaggā,",
  "atk-s0201a1:892_2": "vitthāradesanāya dve uparimamaggā kathitā’’ti bhikkhū āhaṁsu vitthāradesanāvasāne ‘‘sabbaso rāgānusayaṁ pahāyā’’tiādivacanaṁ sampassamānā.",
  "atk-s0201a1:892_3": "Thero panāha ‘‘saṁkhittadesanāyapi cattāro maggā rāsito kathitā, vitthāradesanāyapī’’ti.",
  "atk-s0201a1:892_4": "Yā cāyaṁ idha saṁkhittavitthāradesanāsu vicāraṇā āvikatā,",
  "atk-s0201a1:892_5": "sā sabbavāresu idha vuttanayeneva veditabbā.",
  "atk-s0201a1:892_6": "Apubbānuttānapadavaṇṇanāmattameva hi ito paraṁ karissāma.",
  "atk-s0201a1:893_0": "Akusalakammapathavaṇṇanā",
  "atk-s0201a1:894_0": "Tattha paṭhamavārassa tāva vitthāradesanāya ‘‘pāṇātipāto kho, āvuso,",
  "atk-s0201a1:894_1": "akusala’’ntiādīsu akosallappavattiyā akusalaṁ veditabbaṁ,",
  "atk-s0201a1:894_2": "parato vattabbakusalappaṭipakkhato vā.",
  "atk-s0201a1:894_3": "Taṁ lakkhaṇato sāvajjadukkhavipākaṁ saṁkiliṭṭhaṁ vā.",
  "atk-s0201a1:894_4": "Ayaṁ tāvettha sādhāraṇapadavaṇṇanā.",
  "atk-s0201a1:895_0": "Asādhāraṇesu pana pāṇassa atipāto pāṇātipāto,",
  "atk-s0201a1:895_1": "pāṇavadho pāṇaghātoti vuttaṁ hoti.",
  "atk-s0201a1:895_2": "Pāṇoti cettha vohārato satto, paramatthato jīvitindriyaṁ.",
  "atk-s0201a1:895_3": "Tasmiṁ pana pāṇe pāṇasaññino jīvitindriyupacchedakaupakkamasamuṭṭhāpikā kāyavacīdvārānaṁ aññataradvārappavattā vadhakacetanā pāṇātipāto.",
  "atk-s0201a1:895_4": "So guṇavirahitesu tiracchānagatādīsu pāṇesu khuddake pāṇe appasāvajjo, mahāsarīre mahāsāvajjo. Kasmā? Payogamahantatāya.",
  "atk-s0201a1:895_5": "Payogasamattepi vatthumahantatāya.",
  "atk-s0201a1:895_6": "Guṇavantesu manussādīsu appaguṇe pāṇe appasāvajjo, mahāguṇe mahāsāvajjo.",
  "atk-s0201a1:895_7": "Sarīraguṇānaṁ pana samabhāve sati kilesānaṁ upakkamānañca mudutāya appasāvajjo,",
  "atk-s0201a1:895_8": "tibbatāya mahāsāvajjoti veditabbo.",
  "atk-s0201a1:895_9": "Tassa pañca sambhārā honti pāṇo, pāṇasaññitā, vadhakacittaṁ, upakkamo, tena maraṇanti. Cha payogā sāhatthiko, āṇattiko, nissaggiyo, thāvaro, vijjāmayo, iddhimayoti.",
  "atk-s0201a1:895_10": "Imasmiṁ panettha vitthārīyamāne atipapañco hoti, tasmā naṁ na vitthārayāma, aññañca evarūpaṁ.",
  "atk-s0201a1:895_11": "Atthikehi pana samantapāsādikaṁ vinayaṭṭhakathaṁ (pārā. aṭṭha. 2.172) oloketvā gahetabbo.",
  "atk-s0201a1:896_0": "Adinnassa ādānaṁ adinnādānaṁ, parassa haraṇaṁ theyyaṁ, corikāti vuttaṁ hoti.",
  "atk-s0201a1:896_1": "Tattha adinnanti parapariggahitaṁ,",
  "atk-s0201a1:896_2": "yattha paro yathākāmakāritaṁ āpajjanto adaṇḍāraho anupavajjo ca hoti.",
  "atk-s0201a1:896_3": "Tasmiṁ pana parapariggahite parapariggahitasaññino tadādāyakaupakkamasamuṭṭhāpikā theyyacetanā adinnādānaṁ.",
  "atk-s0201a1:896_4": "Taṁ hīne parasantake appasāvajjaṁ , paṇīte mahāsāvajjaṁ. Kasmā? Vatthupaṇītatāya.",
  "atk-s0201a1:896_5": "Vatthusamatte sati guṇādhikānaṁ santake vatthusmiṁ mahāsāvajjaṁ.",
  "atk-s0201a1:896_6": "Taṁ taṁ guṇādhikaṁ upādāya tato tato hīnaguṇassa santake vatthusmiṁ appasāvajjaṁ.",
  "atk-s0201a1:896_7": "Tassa pañca sambhārā honti parapariggahitaṁ, parapariggahitasaññitā, theyyacittaṁ, upakkamo, tena haraṇanti. Cha payogā sāhatthikādayova.",
  "atk-s0201a1:896_8": "Te ca kho yathānurūpaṁ theyyāvahāro, pasayhāvahāro, paṭicchannāvahāro, parikappāvahāro,",
  "atk-s0201a1:896_9": "kusāvahāroti imesaṁ avahārānaṁ vasena pavattāti ayamettha saṅkhepo.",
  "atk-s0201a1:896_10": "Vitthāro pana samantapāsādikāyaṁ (pārā. aṭṭha. 1.92) vutto.",
  "atk-s0201a1:897_0": "Kāmesumicchācāroti ettha pana kāmesūti methunasamācāresu.",
  "atk-s0201a1:897_1": "Micchācāroti ekantanindito lāmakācāro.",
  "atk-s0201a1:897_2": "Lakkhaṇato pana asaddhammādhippāyena kāyadvārappavattā agamanīyaṭṭhānavītikkamacetanā kāmesumicchācāro.",
  "atk-s0201a1:898_0": "Tattha agamanīyaṭṭhānaṁ nāma purisānaṁ tāva māturakkhitā, piturakkhitā, mātāpiturakkhitā, bhāturakkhitā, bhaginirakkhitā, ñātirakkhitā, gottarakkhitā, dhammarakkhitā, sārakkhā,",
  "atk-s0201a1:898_1": "saparidaṇḍāti māturakkhitādayo dasa ; dhanakkītā, chandavāsinī, bhogavāsinī, paṭavāsinī, odapattakinī, obhaṭacumbaṭā, dāsī ca bhariyā ca, kammakārī ca bhariyā ca, dhajāhatā,",
  "atk-s0201a1:898_2": "muhuttikāti etā ca dhanakkītādayo dasāti vīsati itthiyo.",
  "atk-s0201a1:898_3": "Itthīsu pana dvinnaṁ sārakkhāsaparidaṇḍānaṁ,",
  "atk-s0201a1:898_4": "dasannañca dhanakkītādīnanti dvādasannaṁ itthīnaṁ aññe purisā, idaṁ agamanīyaṭṭhānaṁ nāma.",
  "atk-s0201a1:898_5": "So panesa micchācāro sīlādiguṇarahite agamanīyaṭṭhāne appasāvajjo,",
  "atk-s0201a1:898_6": "sīlādiguṇasampanne mahāsāvajjo.",
  "atk-s0201a1:898_7": "Tassa cattāro sambhārā agamanīyavatthu, tasmiṁ sevanacittaṁ, sevanapayogo,",
  "atk-s0201a1:898_8": "maggenamaggappaṭipattiadhivāsananti. Eko payogo sāhatthiko eva.",
  "atk-s0201a1:899_0": "Musāti visaṁvādanapurekkhārassa atthabhañjako vacīpayogo kāyapayogo vā.",
  "atk-s0201a1:899_1": "Visaṁvādanādhippāyena panassa paravisaṁvādanakakāyavacīpayogasamuṭṭhāpikā cetanā musāvādo.",
  "atk-s0201a1:899_2": "Aparo nayo musāti abhūtaṁ atacchaṁ vatthu.",
  "atk-s0201a1:899_3": "Vādoti tassa bhūtato tacchato viññāpanaṁ.",
  "atk-s0201a1:899_4": "Lakkhaṇato pana atathaṁ vatthuṁ tathato paraṁ viññāpetukāmassa tathāviññattisamuṭṭhāpikā cetanā musāvādo. So yamatthaṁ bhañjati, tassa appatāya appasāvajjo, mahantatāya mahāsāvajjo.",
  "atk-s0201a1:899_5": "Apica gahaṭṭhānaṁ attano santakaṁ adātukāmatāya natthītiādinayappavatto appasāvajjo,",
  "atk-s0201a1:899_6": "sakkhinā hutvā atthabhañjanatthaṁ vutto mahāsāvajjo.",
  "atk-s0201a1:899_7": "Pabbajitānaṁ appakampi telaṁ vā sappiṁ vā labhitvā hasādhippāyena ‘‘ajja gāme telaṁ nadīmaññe sandatī’’ti purāṇakathānayena pavatto appasāvajjo,",
  "atk-s0201a1:899_8": "adiṭṭhaṁyeva pana diṭṭhantiādinā nayena vadantānaṁ mahāsāvajjo.",
  "atk-s0201a1:899_9": "Tassa cattāro sambhārā honti atathaṁ vatthu, visaṁvādanacittaṁ, tajjo vāyāmo, parassa tadatthavijānananti. Eko payogo sāhatthikova.",
  "atk-s0201a1:899_10": "So kāyena vā kāyappaṭibaddhena vā vācāya vā visaṁvādakakiriyākaraṇe daṭṭhabbo.",
  "atk-s0201a1:899_11": "Tāya ce kiriyāya paro tamatthaṁ jānāti,",
  "atk-s0201a1:899_12": "ayaṁ kiriyāsamuṭṭhāpikacetanākkhaṇeyeva musāvādakammunā bajjhati.",
  "atk-s0201a1:900_0": "Pisuṇā vācātiādīsu yāya vācāya yassa taṁ vācaṁ bhāsati,",
  "atk-s0201a1:900_1": "tassa hadaye attano piyabhāvaṁ parassa ca suññabhāvaṁ karoti, sā pisuṇā vācā.",
  "atk-s0201a1:900_2": "Yāya pana attānampi parampi pharusampi karoti,",
  "atk-s0201a1:900_3": "sā vācā sayampi pharusā neva kaṇṇasukhā na hadayasukhā vā, ayaṁ pharusā vācā.",
  "atk-s0201a1:900_4": "Yena samphaṁ palapati niratthakaṁ, so samphappalāpo.",
  "atk-s0201a1:900_5": "Tesaṁ mūlabhūtā cetanāpi pisuṇāvācādināmameva labhati, sā eva ca idha adhippetāti.",
  "atk-s0201a1:900_6": "Tattha saṁkiliṭṭhacittassa paresaṁ vā bhedāya attano piyakamyatāya vā kāyavacīpayogasamuṭṭhāpikā cetanā pisuṇā vācā. Sā yassa bhedaṁ karoti,",
  "atk-s0201a1:900_7": "tassa appaguṇatāya appasāvajjā, mahāguṇatāya mahāsāvajjā.",
  "atk-s0201a1:900_8": "Tassā cattāro sambhārā bhinditabbo paro,",
  "atk-s0201a1:900_9": "‘‘iti ime nānā bhavissanti vinā bhavissantī’’ti bhedapurekkhāratā vā,",
  "atk-s0201a1:900_10": "‘‘ahaṁ piyo bhavissāmi vissāsiko’’ti piyakamyatā vā, tajjo vāyāmo, tassa tadatthavijānananti.",
  "atk-s0201a1:901_0": "Parassa mammacchedakakāyavacīpayogasamuṭṭhāpikā ekantapharusā cetanā pharusā vācā.",
  "atk-s0201a1:901_1": "Tassa āvibhāvatthamidaṁ vatthu – eko kira dārako mātuvacanaṁ anādiyitvā araññaṁ gacchati,",
  "atk-s0201a1:901_2": "taṁ mātā nivattetuṁ asakkontī ‘‘caṇḍā taṁ mahiṁsī anubandhatū’’ti akkosi.",
  "atk-s0201a1:901_3": "Athassa tattheva araññe mahiṁsī uṭṭhāsi.",
  "atk-s0201a1:901_4": "Dārako ‘‘yaṁ mama mātā mukhena kathesi taṁ mā hotu,",
  "atk-s0201a1:901_5": "yaṁ cittena cintesi taṁ hotū’’ti saccakiriyamakāsi.",
  "atk-s0201a1:901_6": "Mahiṁsī tattheva baddhā viya aṭṭhāsi.",
  "atk-s0201a1:901_7": "Evaṁ mammacchedakopi payogo cittasaṇhatāya pharusā vācā na hoti.",
  "atk-s0201a1:901_8": "Mātāpitaro hi kadāci puttake evampi vadanti ‘‘corā vo khaṇḍākhaṇḍikaṁ karontū’’ti,",
  "atk-s0201a1:901_9": "uppalapattampi ca nesaṁ upari patantaṁ na icchanti.",
  "atk-s0201a1:901_10": "Ācariyupajjhāyā ca kadāci nissitake evaṁ vadanti ‘‘kiṁ ime ahirikā anottappino caranti niddhamatha ne’’ti.",
  "atk-s0201a1:901_11": "Atha kho nesaṁ āgamādhigamasampattiṁ icchanti.",
  "atk-s0201a1:901_12": "Yathā ca cittasaṇhatāya pharusā vācā na hoti,",
  "atk-s0201a1:901_13": "evaṁ vacanasaṇhatāya apharusā vācāpi na hoti.",
  "atk-s0201a1:901_14": "Na hi mārāpetukāmassa ‘‘imaṁ sukhaṁ sayāpethā’’ti vacanaṁ apharusā vācā hoti.",
  "atk-s0201a1:901_15": "Cittapharusatāya panesā pharusā vācāva. Sā yaṁ sandhāya pavattitā,",
  "atk-s0201a1:901_16": "tassa appaguṇatāya appasāvajjā, mahāguṇatāya mahāsāvajjā.",
  "atk-s0201a1:901_17": "Tassā tayo sambhārā akkositabbo paro, kupitacittaṁ, akkosanāti.",
  "atk-s0201a1:902_0": "Anatthaviññāpakakāyavacīpayogasamuṭṭhāpikā akusalacetanā samphappalāpo.",
  "atk-s0201a1:902_1": "So āsevanamandatāya appasāvajjo,",
  "atk-s0201a1:902_2": "āsevanamahantatāya mahāsāvajjo.",
  "atk-s0201a1:902_3": "Tassa dve sambhārā bhāratayuddhasītāharaṇādiniratthakakathāpurekkhāratā, tathārūpīkathākathananti.",
  "atk-s0201a1:903_0": "Abhijjhāyatīti abhijjhā,",
  "atk-s0201a1:903_1": "parabhaṇḍābhimukhī hutvā tanninnatāya pavattatīti attho.",
  "atk-s0201a1:903_2": "Sā ‘‘aho vata idaṁ mamassā’’ti evaṁ parabhaṇḍābhijjhāyanalakkhaṇā.",
  "atk-s0201a1:903_3": "Adinnādānaṁ viya appasāvajjā ca mahāsāvajjā ca.",
  "atk-s0201a1:903_4": "Tassā dve sambhārā parabhaṇḍaṁ, attano pariṇāmanañca.",
  "atk-s0201a1:903_5": "Parabhaṇḍavatthuke hi lobhe uppannepi na tāva kammapathabhedo hoti,",
  "atk-s0201a1:903_6": "yāva ‘‘aho vatīdaṁ mamassā’’ti attano na pariṇāmeti.",
  "atk-s0201a1:904_0": "Hitasukhaṁ byāpādayatīti byāpādo.",
  "atk-s0201a1:904_1": "So paravināsāya manopadosalakkhaṇo ,",
  "atk-s0201a1:904_2": "pharusā vācā viya appasāvajjo mahāsāvajjo ca.",
  "atk-s0201a1:904_3": "Tassa dve sambhārā parasatto ca, tassa ca vināsacintā.",
  "atk-s0201a1:904_4": "Parasattavatthuke hi kodhe uppannepi na tāva kammapathabhedo hoti,",
  "atk-s0201a1:904_5": "yāva ‘‘aho vatāyaṁ ucchijjeyya vinasseyyā’’ti tassa vināsaṁ na cinteti.",
  "atk-s0201a1:905_0": "Yathābhuccagahaṇābhāvena micchā passatīti micchādiṭṭhi.",
  "atk-s0201a1:905_1": "Sā ‘‘natthi dinna’’ntiādinā nayena viparītadassanalakkhaṇā.",
  "atk-s0201a1:905_2": "Samphappalāpo viya appasāvajjā mahāsāvajjā ca. Apica aniyatā appasāvajjā, niyatā mahāsāvajjā.",
  "atk-s0201a1:905_3": "Tassā dve sambhārā vatthuno ca gahitākāraviparītatā, yathā ca taṁ gaṇhāti,",
  "atk-s0201a1:905_4": "tathābhāvena tassupaṭṭhānanti.",
  "atk-s0201a1:906_0": "Imesaṁ pana dasannaṁ akusalakammapathānaṁ dhammato koṭṭhāsato ārammaṇato vedanāto mūlatoti pañcahākārehi vinicchayo veditabbo.",
  "atk-s0201a1:907_0": "Tattha dhammatoti etesu hi paṭipāṭiyā satta, cetanādhammāva honti,",
  "atk-s0201a1:907_1": "abhijjhādayo tayo cetanāsampayuttā.",
  "atk-s0201a1:908_0": "Koṭṭhāsatoti paṭipāṭiyā satta,",
  "atk-s0201a1:908_1": "micchādiṭṭhi cāti ime aṭṭha kammapathā eva honti, no mūlāni.",
  "atk-s0201a1:908_2": "Abhijjhābyāpādā kammapathā ceva mūlāni ca.",
  "atk-s0201a1:908_3": "Abhijjhā hi mūlaṁ patvā lobho akusalamūlaṁ hoti. Byāpādo doso akusalamūlaṁ.",
  "atk-s0201a1:909_0": "Ārammaṇatoti pāṇātipāto jīvitindriyārammaṇato saṅkhārārammaṇo hoti.",
  "atk-s0201a1:909_1": "Adinnādānaṁ sattārammaṇaṁ vā saṅkhārārammaṇaṁ vā.",
  "atk-s0201a1:909_2": "Micchācāro phoṭṭhabbavasena saṅkhārārammaṇo. Sattārammaṇotipi eke.",
  "atk-s0201a1:909_3": "Musāvādo sattārammaṇo vā saṅkhārārammaṇo vā. Tathā pisuṇā vācā. Pharusā vācā sattārammaṇāva.",
  "atk-s0201a1:909_4": "Samphappalāpo diṭṭhasutamutaviññātavasena sattārammaṇo vā saṅkhārārammaṇo vā, tathā abhijjhā. Byāpādo sattārammaṇova.",
  "atk-s0201a1:909_5": "Micchādiṭṭhi tebhūmakadhammavasena saṅkhārārammaṇā.",
  "atk-s0201a1:910_0": "Vedanātoti pāṇātipāto dukkhavedano hoti.",
  "atk-s0201a1:910_1": "Kiñcāpi hi rājāno coraṁ disvā hasamānāpi ‘‘gacchatha naṁ ghātethā’’ti vadanti,",
  "atk-s0201a1:910_2": "sanniṭṭhāpakacetanā pana nesaṁ dukkhasampayuttāva hoti. Adinnādānaṁ tivedanaṁ.",
  "atk-s0201a1:910_3": "Micchācāro sukhamajjhattavasena dvivedano,",
  "atk-s0201a1:910_4": "sanniṭṭhāpakacitte pana majjhattavedano na hoti. Musāvādo tivedano, tathā pisuṇā vācā. Pharusā vācā dukkhavedanāva. Samphappalāpo tivedano .",
  "atk-s0201a1:910_5": "Abhijjhā sukhamajjhattavasena dvivedanā, tathā micchādiṭṭhi. Byāpādo dukkhavedano.",
  "atk-s0201a1:911_0": "Mūlatoti pāṇātipāto dosamohavasena dvimūlako hoti.",
  "atk-s0201a1:911_1": "Adinnādānaṁ dosamohavasena vā lobhamohavasena vā. Micchācāro lobhamohavasena.",
  "atk-s0201a1:911_2": "Musāvādo dosamohavasena vā lobhamohavasena vā,",
  "atk-s0201a1:911_3": "tathā pisuṇā vācā samphappalāpo ca. Pharusā vācā dosamohavasena. Abhijjhā mohavasena ekamūlā, tathā byāpādo.",
  "atk-s0201a1:911_4": "Micchādiṭṭhi lobhamohavasena dvimūlāti.",
  "atk-s0201a1:912_0": "Lobho akusalamūlantiādīsu lubbhatīti lobho. Dussatīti doso. Muyhatīti moho.",
  "atk-s0201a1:912_1": "Tesu lobho sayañca akusalo sāvajjadukkhavipākaṭṭhena,",
  "atk-s0201a1:912_2": "imesañca pāṇātipātādīnaṁ akusalānaṁ kesañci sampayuttappabhāvakaṭṭhena kesañci upanissayapaccayaṭṭhena mūlanti akusalamūlaṁ.",
  "atk-s0201a1:912_3": "Vuttampi cetaṁ ‘‘ratto kho āvuso rāgena abhibhūto pariyādinnacitto pāṇampi hanatī’’tiādi.",
  "atk-s0201a1:912_4": "Dosamohānaṁ akusalamūlabhāvepi eseva nayo.",
  "atk-s0201a1:913_0": "Akusalakammapathavaṇṇanā niṭṭhitā.",
  "atk-s0201a1:914_0": "Kusalakammapathavaṇṇanā",
  "atk-s0201a1:915_0": "Pāṇātipātā veramaṇī kusalantiādīsu pāṇātipātādayo vuttatthā eva. Veraṁ maṇatīti veramaṇī, veraṁ pajahatīti attho.",
  "atk-s0201a1:915_1": "Viramati vā etāya karaṇabhūtāya,",
  "atk-s0201a1:915_2": "vikārassa vekāraṁ katvāpi veramaṇī.",
  "atk-s0201a1:915_3": "Ayaṁ tāvettha byañjanato vaṇṇanā.",
  "atk-s0201a1:915_4": "Atthato pana veramaṇīti kusalacittasampayuttā virati.",
  "atk-s0201a1:915_5": "Yā ‘‘pāṇātipātā viramantassa,",
  "atk-s0201a1:915_6": "yā tasmiṁ samaye pāṇātipātā ārati viratī’’ti evaṁ vuttā kusalacittasampayuttā virati,",
  "atk-s0201a1:915_7": "sā bhedato tividho hoti sampattavirati samādānavirati samucchedaviratīti.",
  "atk-s0201a1:915_8": "Tattha asamādinnasikkhāpadānaṁ attano jātivayabāhusaccādīni paccavekkhitvā ‘‘ayuttaṁ amhākaṁ evarūpaṁ kātu’’nti sampattavatthuṁ avītikkamantānaṁ uppajjamānā virati sampattaviratīti veditabbā sīhaḷadīpe cakkanaupāsakassa viya.",
  "atk-s0201a1:916_0": "Tassa kira daharakāleyeva mātuyā rogo uppajji.",
  "atk-s0201a1:916_1": "Vejjena ca ‘‘allasasamaṁsaṁ laddhuṁ vaṭṭatī’’ti vuttaṁ.",
  "atk-s0201a1:916_2": "Tato cakkanassa bhātā ‘‘gaccha tāta khettaṁ āhiṇḍāhī’’ti cakkanaṁ pesesi. So tattha gato.",
  "atk-s0201a1:916_3": "Tasmiñca samaye eko saso taruṇasassaṁ khādituṁ āgato hoti,",
  "atk-s0201a1:916_4": "so taṁ disvā vegena dhāvento valliyā baddho ‘‘kiri kirī’’ti saddamakāsi.",
  "atk-s0201a1:916_5": "Cakkano tena saddena gantvā taṁ gahetvā cintesi ‘‘mātu bhesajjaṁ karomī’’ti.",
  "atk-s0201a1:916_6": "Puna cintesi ‘‘na metaṁ patirūpaṁ,",
  "atk-s0201a1:916_7": "yvāhaṁ mātu jīvitakāraṇā paraṁ jīvitā voropeyya’’nti.",
  "atk-s0201a1:916_8": "Atha naṁ ‘‘gaccha araññe sasehi saddhiṁ tiṇodakaṁ paribhuñjā’’ti muñci.",
  "atk-s0201a1:916_9": "Bhātarā ca ‘‘kiṁ tāta saso laddho’’ti pucchito taṁ pavattiṁ ācikkhi. Tato naṁ bhātā paribhāsi.",
  "atk-s0201a1:916_10": "So mātusantikaṁ gantvā ‘‘yatohaṁ jāto,",
  "atk-s0201a1:916_11": "nābhijānāmi sañcicca pāṇaṁ jīvitā voropetā’’ti saccaṁ vatvā adhiṭṭhāsi. Tāvadevassa mātā arogā ahosi.",
  "atk-s0201a1:917_0": "Samādinnasikkhāpadānaṁ pana sikkhāpadasamādāne ca tatuttari ca attano jīvitampi pariccajitvā vatthuṁ avītikkamantānaṁ uppajjamānā virati samādānaviratīti veditabbā uttaravaḍḍhamānapabbatavāsīupāsakassa viya.",
  "atk-s0201a1:918_0": "So kira ambariyavihāravāsīpiṅgalabuddharakkhitattherassa santike sikkhāpadāni gahetvā khettaṁ kassati. Athassa goṇo naṭṭho,",
  "atk-s0201a1:918_1": "so taṁ gavesanto uttaravaḍḍhamānapabbataṁ āruhi, tatra naṁ mahāsappo aggahesi.",
  "atk-s0201a1:918_2": "So cintesi ‘‘imāyassa tikhiṇavāsiyā sīsaṁ chindāmī’’ti.",
  "atk-s0201a1:918_3": "Puna cintesi ‘‘na metaṁ patirūpaṁ,",
  "atk-s0201a1:918_4": "yvāhaṁ bhāvanīyassa garuno santike sikkhāpadaṁ gahetvā bhindeyya’’nti.",
  "atk-s0201a1:918_5": "Evaṁ yāvatatiyaṁ cintetvā ‘‘jīvitaṁ pariccajāmi,",
  "atk-s0201a1:918_6": "na sikkhāpada’’nti aṁse ṭhapitaṁ tikhiṇadaṇḍavāsiṁ araññe chaḍḍesi.",
  "atk-s0201a1:918_7": "Tāvadeva naṁ mahāvāḷo muñcitvā agamāsīti.",
  "atk-s0201a1:919_0": "Ariyamaggasampayuttā pana virati samucchedaviratīti veditabbā.",
  "atk-s0201a1:919_1": "Yassā uppattito pabhuti ‘‘pāṇaṁ ghātessāmī’’ti ariyapuggalānaṁ cittampi na uppajjatīti.",
  "atk-s0201a1:919_2": "Sā panāyaṁ virati kosallappavattiyā kusalanti vuttā.",
  "atk-s0201a1:919_3": "Kucchitasayanato vā kusanti laddhavohāraṁ dussīlyaṁ lunātītipi kusalaṁ.",
  "atk-s0201a1:919_4": "Katamañcāvuso kusalanti imassa pana pañhassa ananurūpattā kusalāti na vuttā.",
  "atk-s0201a1:920_0": "Yathā ca akusalānaṁ,",
  "atk-s0201a1:920_1": "evaṁ imesampi kusalakammapathānaṁ dhammato koṭṭhāsato ārammaṇato vedanāto mūlatoti pañcahākārehi vinicchayo veditabbo.",
  "atk-s0201a1:921_0": "Tattha dhammatoti etesu hi paṭipāṭiyā satta cetanāpi vaṭṭanti, viratiyopi. Ante tayo cetanāsampayuttāva.",
  "atk-s0201a1:922_0": "Koṭṭhāsatoti paṭipāṭiyā satta kammapathā eva, no mūlāni.",
  "atk-s0201a1:922_1": "Ante tayo kammapathā ceva mūlāni ca.",
  "atk-s0201a1:922_2": "Anabhijjhā hi mūlaṁ patvā alobho kusalamūlaṁ hoti. Abyāpādo adoso kusalamūlaṁ.",
  "atk-s0201a1:922_3": "Sammādiṭṭhi amoho kusalamūlaṁ.",
  "atk-s0201a1:923_0": "Ārammaṇatoti pāṇātipātādīnaṁ ārammaṇāneva etesaṁ ārammaṇāni,",
  "atk-s0201a1:923_1": "vītikkamitabbatoyeva hi veramaṇī nāma hoti.",
  "atk-s0201a1:923_2": "Yathā pana nibbānārammaṇo ariyamaggo kilese pajahati,",
  "atk-s0201a1:923_3": "evaṁ jīvitindriyādiārammaṇāpete kammapathā pāṇātipātādīni dussīlyāni pajahantīti veditabbā.",
  "atk-s0201a1:924_0": "Vedanātoti sabbe sukhavedanā vā honti, majjhattavedanā vā.",
  "atk-s0201a1:924_1": "Kusalaṁ patvā hi dukkhavedanā nāma natthi.",
  "atk-s0201a1:925_0": "Mūlatoti paṭipāṭiyā satta kammapathā ñāṇasampayuttacittena viramantassa alobhaadosaamohavasena timūlā honti.",
  "atk-s0201a1:925_1": "Ñāṇavippayuttacittena viramantassa dvimūlā.",
  "atk-s0201a1:925_2": "Anabhijjhā ñāṇasampayuttacittena viramantassa dvimūlā.",
  "atk-s0201a1:925_3": "Ñāṇavippayuttacittena ekamūlā.",
  "atk-s0201a1:925_4": "Alobho pana attanāva attano mūlaṁ na hoti, abyāpādepi eseva nayo.",
  "atk-s0201a1:925_5": "Sammādiṭṭhi alobhādosavasena dvimūlāvāti.",
  "atk-s0201a1:926_0": "Alobho kusalamūlantiādīsu na lobhoti alobho,",
  "atk-s0201a1:926_1": "lobhapaṭipakkhassa dhammassetaṁ adhivacanaṁ. Adosāmohesupi eseva nayo. Tesu alobho sayañca kusalaṁ,",
  "atk-s0201a1:926_2": "imesañca pāṇātipātā veramaṇīādīnaṁ kusalānaṁ kesañci sampayuttappabhāvakaṭṭhena kesañci upanissayapaccayaṭṭhena mūlanti kusalamūlaṁ.",
  "atk-s0201a1:926_3": "Adosāmohānampi kusalamūlabhāve eseva nayo.",
  "atk-s0201a1:927_0": "Idāni sabbampi taṁ saṅkhepena ca vitthārena ca desitamatthaṁ nigamento yato kho āvusotiādiappanāvāramāha.",
  "atk-s0201a1:927_1": "Tattha evaṁ akusalaṁ pajānātīti evaṁ yathāniddiṭṭhadasākusalakammapathavasena akusalaṁ pajānāti.",
  "atk-s0201a1:927_2": "Evaṁ akusalamūlantiādīsupi eseva nayo.",
  "atk-s0201a1:927_3": "Ettāvatā ekena nayena catusaccakammaṭṭhānikassa yāva arahattā niyyānaṁ kathitaṁ hoti. Kathaṁ?",
  "atk-s0201a1:927_4": "Ettha hi ṭhapetvā abhijjhaṁ dasa akusalakammapathā ca kusalakammapathā ca dukkhasaccaṁ.",
  "atk-s0201a1:927_5": "Abhijjhā ca lobho akusalamūlañcāti ime dve dhammā nippariyāyena samudayasaccaṁ.",
  "atk-s0201a1:927_6": "Pariyāyena pana sabbepi kammapathā dukkhasaccaṁ.",
  "atk-s0201a1:927_7": "Sabbāni kusalākusalamūlāni samudayasaccaṁ.",
  "atk-s0201a1:927_8": "Ubhinnaṁ appavatti nirodhasaccaṁ .",
  "atk-s0201a1:927_9": "Dukkhaṁ parijānanto samudayaṁ pajahamāno nirodhaṁ pajānanto ariyamaggo maggasaccanti iti dve saccāni sarūpena vuttāni,",
  "atk-s0201a1:927_10": "dve āvattahāravasena veditabbāni.",
  "atk-s0201a1:928_0": "So sabbaso rāgānusayaṁ pahāyāti so evaṁ akusalādīni pajānanto sabbākārena rāgānusayaṁ pajahitvā.",
  "atk-s0201a1:928_1": "Paṭighānusayaṁ paṭivinodetvāti paṭighānusayañca sabbākāreneva nīharitvāti vuttaṁ hoti.",
  "atk-s0201a1:928_2": "Ettāvatā anāgāmimaggo kathito.",
  "atk-s0201a1:928_3": "Asmīti diṭṭhimānānusayaṁ samūhanitvāti pañcasu khandhesu kañci dhammaṁ anavakārīkaritvā ‘‘asmī’’ti iminā samūhaggahaṇākārena pavattaṁ diṭṭhimānānusayaṁ samugghāṭetvā.",
  "atk-s0201a1:929_0": "Tattha diṭṭhimānānusayanti diṭṭhisadisaṁ mānānusayanti vuttaṁ hoti.",
  "atk-s0201a1:929_1": "Ayañhi mānānusayo asmīti pavattattā diṭṭhisadiso hoti, tasmā evaṁ vutto .",
  "atk-s0201a1:929_2": "Imañca asmimānaṁ vitthārato viññātukāmena khandhiyavagge khemakasuttaṁ (saṁ. ni. 3.89) oloketabbanti.",
  "atk-s0201a1:930_0": "Avijjaṁ pahāyāti vaṭṭamūlaṁ avijjaṁ pajahitvā.",
  "atk-s0201a1:930_1": "Vijjaṁ uppādetvāti tassā avijjāya samugghāṭikaṁ arahattamaggavijjaṁ uppādetvā.",
  "atk-s0201a1:930_2": "Ettāvatā arahattamaggo kathito.",
  "atk-s0201a1:930_3": "Diṭṭheva dhamme dukkhassantakaro hotīti asmiṁyeva attabhāve vaṭṭadukkhassa paricchedakaro hoti. Ettāvatāpi kho, āvusoti desanaṁ niyyāteti,",
  "atk-s0201a1:930_4": "imāya kammapathadesanāya vuttamanasikārappaṭivedhavasenapīti vuttaṁ hoti. Sesaṁ vuttanayameva.",
  "atk-s0201a1:930_5": "Evaṁ anāgāmimaggaarahattamaggehi desanaṁ niṭṭhapesīti.",
  "atk-s0201a1:931_0": "Kusalakammapathavaṇṇanā niṭṭhitā.",
  "atk-s0201a1:932_0": "Āhāravāravaṇṇanā",
  "atk-s0201a1:933_0": "90.Sādhāvusoti kho…pe… āgato imaṁ saddhammanti evaṁ āyasmato sāriputtassa kusalākusalamukhena catusaccadesanaṁ sutvā taṁ āyasmato sāriputtassa bhāsitaṁ ‘‘sādhāvuso’’ti iminā vacanena te bhikkhū abhinanditvā imasseva vacanassa samuṭṭhāpakena cittena anumoditvā vacasā sampaṭicchitvā cetasā sampiyāyitvāti vuttaṁ hoti.",
  "atk-s0201a1:933_1": "Idāni yasmā thero nānappakārena catusaccadesanaṁ desetuṁ paṭibalo, yathāha ‘‘sāriputto, bhikkhave,",
  "atk-s0201a1:933_2": "pahoti cattāri ariyasaccāni vitthārena ācikkhituṁ desetu’’nti yasmā vā uttarimpi desetukāmova hutvā ‘‘ettāvatāpi kho’’ti avaca,",
  "atk-s0201a1:933_3": "tasmā aparenapi nayena saccadesanaṁ sotukāmā te bhikkhū āyasmantaṁ sāriputtaṁ uttariṁ pañhaṁ apucchiṁsu.",
  "atk-s0201a1:933_4": "Tena sayameva pucchitvā vissajjitapañhato uttariṁ siyā kho panāvuso,",
  "atk-s0201a1:933_5": "aññopi pariyāyo bhaveyya aññampi kāraṇanti iminā nayena aññaṁ atirekaṁ pañhaṁ pucchiṁsu,",
  "atk-s0201a1:933_6": "purimapañhassa vā uparibhāge pucchiṁsūti vuttaṁ hoti.",
  "atk-s0201a1:933_7": "Atha nesaṁ byākaramāno thero siyā, āvusotiādimāha.",
  "atk-s0201a1:933_8": "Tatthāyaṁ anuttānapadavaṇṇanā, āhāranti paccayaṁ.",
  "atk-s0201a1:933_9": "Paccayo hi āharati attano phalaṁ, tasmā ‘‘āhāro’’ti vuccati.",
  "atk-s0201a1:934_0": "Bhūtānaṁvā sattānantiādīsu bhūtāti sañjātā, nibbattā.",
  "atk-s0201a1:934_1": "Sambhavesīnanti ye sambhavaṁ jātiṁ nibbattiṁ esanti gavesanti.",
  "atk-s0201a1:934_2": "Tattha catūsu yonīsu aṇḍajajalābujā sattā yāva aṇḍakosaṁ vatthikosañca na bhindanti, tāva sambhavesino nāma.",
  "atk-s0201a1:934_3": "Aṇḍakosaṁ vatthikosañca bhinditvā bahi nikkhantā bhūtā nāma.",
  "atk-s0201a1:934_4": "Saṁsedajā opapātikā ca paṭhamacittakkhaṇe sambhavesino nāma.",
  "atk-s0201a1:934_5": "Dutiyacittakkhaṇato pabhuti bhūtā nāma.",
  "atk-s0201a1:934_6": "Yena yena vā iriyāpathena jāyanti,",
  "atk-s0201a1:934_7": "yāva te tato aññaṁ na pāpuṇanti, tāva sambhavesino nāma. Tato paraṁ bhūtā nāma.",
  "atk-s0201a1:935_0": "Atha vā bhūtāti jātā abhinibbattā,",
  "atk-s0201a1:935_1": "ye bhūtāyeva na puna bhavissantīti saṅkhyaṁ gacchanti,",
  "atk-s0201a1:935_2": "tesaṁ khīṇāsavānametaṁ adhivacanaṁ.",
  "atk-s0201a1:935_3": "Sambhavamesantīti sambhavesino.",
  "atk-s0201a1:935_4": "Appahīnabhavasaṁyojanattā āyatimpi sambhavaṁ esantānaṁ sekkhaputhujjanānametaṁ adhivacanaṁ.",
  "atk-s0201a1:935_5": "Evaṁ sabbathāpi imehi dvīhi padehi sabbasatte pariyādiyati.",
  "atk-s0201a1:935_6": "Vāsaddo cettha sampiṇḍanattho,",
  "atk-s0201a1:935_7": "tasmā bhūtānañca sambhavesīnañcāti ayamattho veditabbo.",
  "atk-s0201a1:936_0": "Ṭhitiyāti ṭhitatthaṁ.",
  "atk-s0201a1:936_1": "Anuggahāyāti anuggahatthaṁ upakāratthaṁ. Vacanabhedo cesa,",
  "atk-s0201a1:936_2": "attho pana dvinnampi padānaṁ ekoyeva.",
  "atk-s0201a1:936_3": "Atha vā ṭhitiyāti tassa tassa sattassa uppannadhammānaṁ anuppabandhavasena avicchedāya.",
  "atk-s0201a1:936_4": "Anuggahāyāti anuppannānaṁ uppādāya.",
  "atk-s0201a1:936_5": "Ubhopi cetāni bhūtānaṁ ṭhitiyā ceva anuggahāya ca.",
  "atk-s0201a1:936_6": "Sambhavesīnaṁ vā ṭhitiyā ceva anuggahāya cāti evaṁ ubhayattha daṭṭhabbāni.",
  "atk-s0201a1:936_7": "Kabaḷīkāro āhāroti kabaḷaṁ katvā ajjhoharitabbato kabaḷīkāro āhāro,",
  "atk-s0201a1:936_8": "odanakummāsādivatthukāya ojāyetaṁ adhivacanaṁ.",
  "atk-s0201a1:936_9": "Oḷāriko vā sukhumo vāti vatthuoḷārikatāya oḷāriko, vatthusukhumatāya sukhumo.",
  "atk-s0201a1:936_10": "Sabhāvena pana sukhumarūpapariyāpannattā kabaḷīkāro āhāro sukhumova hoti.",
  "atk-s0201a1:936_11": "Sāpi cassa vatthuto oḷārikatā sukhumatā ca upādāyupādāya veditabbā.",
  "atk-s0201a1:937_0": "Kumbhīlānañhi āhāraṁ upādāya morānaṁ āhāro sukhumo. Kumbhīlā kira pāsāṇe gilanti.",
  "atk-s0201a1:937_1": "Te ca nesaṁ kucchippattāva vilīyanti.",
  "atk-s0201a1:937_2": "Morā sappavicchikādipāṇe khādanti.",
  "atk-s0201a1:937_3": "Morānaṁ pana āhāraṁ upādāya taracchānaṁ āhāro sukhumo.",
  "atk-s0201a1:937_4": "Te kira tivassachaḍḍitāni visāṇāni ceva aṭṭhīni ca khādanti.",
  "atk-s0201a1:937_5": "Tāni ca nesaṁ kheḷena temitamatteneva kandamūlaṁ viya mudukāni honti.",
  "atk-s0201a1:937_6": "Taracchānampi āhāraṁ upādāya hatthīnaṁ āhāro sukhumo.",
  "atk-s0201a1:937_7": "Tepi nānārukkhasākhāyo khādanti.",
  "atk-s0201a1:937_8": "Hatthīnaṁ āhārato gavayagokaṇṇamigādīnaṁ āhāro sukhumo.",
  "atk-s0201a1:937_9": "Te kira nissārāni nānārukkhapaṇṇādīni khādanti.",
  "atk-s0201a1:937_10": "Tesampi āhārato gunnaṁ āhāro sukhumo. Te allasukkhatiṇāni khādanti.",
  "atk-s0201a1:937_11": "Tesaṁ āhārato sasānaṁ āhāro sukhumo.",
  "atk-s0201a1:937_12": "Sasānaṁ āhārato sakuṇānaṁ āhāro sukhumo.",
  "atk-s0201a1:937_13": "Sakuṇānaṁ āhārato paccantavāsīnaṁ āhāro sukhumo.",
  "atk-s0201a1:937_14": "Paccantavāsīnaṁ āhārato gāmabhojakānaṁ āhāro sukhumo.",
  "atk-s0201a1:937_15": "Gāmabhojakānaṁ āhārato rājarājamahāmattānaṁ āhāro sukhumo.",
  "atk-s0201a1:937_16": "Tesampi āhārato cakkavattino āhāro sukhumo.",
  "atk-s0201a1:937_17": "Cakkavattino āhārato bhummadevānaṁ āhāro sukhumo.",
  "atk-s0201a1:937_18": "Bhummadevānaṁ āhārato cātumahārājikānaṁ āhāro sukhumo.",
  "atk-s0201a1:937_19": "Evaṁ yāva paranimmitavasavattīnaṁ āhāro vitthāretabbo,",
  "atk-s0201a1:937_20": "tesaṁ āhāro sukhumotveva niṭṭhaṁ patto.",
  "atk-s0201a1:938_0": "Ettha ca oḷārike vatthusmiṁ ojā parittā hoti dubbalā, sukhume balavatī.",
  "atk-s0201a1:938_1": "Tathā hi ekapattapūrampi yāguṁ pīvato muhutteneva jighacchito hoti, yaṁkañcideva khāditukāmo.",
  "atk-s0201a1:938_2": "Sappiṁ pana pasaṭamattaṁ pivitvā divasaṁ abhottukāmo hoti.",
  "atk-s0201a1:938_3": "Tattha vatthu parissamaṁ vinodeti, na pana sakkoti pāletuṁ. Ojā pāleti,",
  "atk-s0201a1:938_4": "na sakkoti parissamaṁ vinodetuṁ.",
  "atk-s0201a1:938_5": "Dve pana ekato hutvā parissamañceva vinodenti pālenti cāti.",
  "atk-s0201a1:939_0": "Phassodutiyoti cakkhusamphassādi chabbidhopi phasso.",
  "atk-s0201a1:939_1": "Etesu catūsu āhāresu dutiyo āhāroti veditabbo. Desanānayo eva cesa.",
  "atk-s0201a1:939_2": "Tasmā iminā nāma kāraṇena dutiyo vā tatiyo vāti idamettha na gavesitabbaṁ.",
  "atk-s0201a1:939_3": "Manosañcetanāti cetanā eva vuccati. Viññāṇanti yaṁkiñci cittaṁ.",
  "atk-s0201a1:940_0": "Etthāha, yadi paccayaṭṭho āhāraṭṭho,",
  "atk-s0201a1:940_1": "atha kasmā aññesupi sattānaṁ paccayesu vijjamānesu imeyeva cattāro vuttāti? Vuccate,",
  "atk-s0201a1:940_2": "ajjhattikasantatiyā visesapaccayattā.",
  "atk-s0201a1:940_3": "Visesapaccayo hi kabaḷīkārāhārabhakkhānaṁ sattānaṁ rūpakāyassa kabaḷīkāro āhāro. Nāmakāye vedanāya phasso, viññāṇassa manosañcetanā, nāmarūpassa viññāṇaṁ. Yathāha –",
  "atk-s0201a1:941_0": "‘‘Seyyathāpi, bhikkhave, ayaṁ kāyo āhāraṭṭhitiko, āhāraṁ paṭicca tiṭṭhati, anāhāro no tiṭṭhati. Tathā phassapaccayā vedanā, saṅkhārapaccayā viññāṇaṁ, viññāṇapaccayā nāmarūpa’’nti.",
  "atk-s0201a1:942_0": "Ko panettha āhāro, kiṁ āharatīti?",
  "atk-s0201a1:942_1": "Kabaḷīkārāhāro ojaṭṭhamakarūpāni āharati. Phassāhāro tisso vedanā,",
  "atk-s0201a1:942_2": "manosañcetanāhāro tayo bhave,",
  "atk-s0201a1:942_3": "viññāṇāhāro paṭisandhināmarūpanti.",
  "atk-s0201a1:943_0": "Kathaṁ?",
  "atk-s0201a1:943_1": "Kabaḷīkārāhāro tāva mukhe ṭhapitamattoyeva aṭṭha rūpāni samuṭṭhāpeti.",
  "atk-s0201a1:943_2": "Dantavicuṇṇitaṁ pana ajjhohariyamānaṁ ekekaṁ sitthaṁ aṭṭhaṭṭha rūpāni samuṭṭhāpetiyeva.",
  "atk-s0201a1:943_3": "Evaṁ ojaṭṭhamakarūpāni āharati.",
  "atk-s0201a1:944_0": "Phassāhāro pana sukhavedaniyo phasso uppajjamāno sukhavedanaṁ āharati,",
  "atk-s0201a1:944_1": "tathā dukkhavedaniyo dukkhaṁ,",
  "atk-s0201a1:944_2": "adukkhamasukhavedaniyo adukkhamasukhanti evaṁ sabbathāpi phassāhāro tisso vedanā āharati.",
  "atk-s0201a1:945_0": "Manosañcetanāhāro kāmabhavūpagaṁ kammaṁ kāmabhavaṁ āharati,",
  "atk-s0201a1:945_1": "rūpārūpabhavūpagāni taṁ taṁ bhavaṁ.",
  "atk-s0201a1:945_2": "Evaṁ sabbathāpi manosañcetanāhāro tayo bhave āharati.",
  "atk-s0201a1:946_0": "Viññāṇāhāro pana ye ca paṭisandhikkhaṇe taṁsampayuttakā tayo khandhā,",
  "atk-s0201a1:946_1": "yāni ca tisantativasena tiṁsarūpāni uppajjanti,",
  "atk-s0201a1:946_2": "sahajātādipaccayanayena tāni āharatīti vuccati.",
  "atk-s0201a1:946_3": "Evaṁ viññāṇāhāro paṭisandhināmarūpaṁ āharatīti.",
  "atk-s0201a1:947_0": "Ettha ca manosañcetanāhāro tayo bhave āharatīti sāsavā kusalākusalacetanāva vuttā.",
  "atk-s0201a1:947_1": "Viññāṇaṁ paṭisandhināmarūpaṁ āharatīti paṭisandhiviññāṇameva vuttaṁ .",
  "atk-s0201a1:947_2": "Avisesena pana taṁsampayuttataṁsamuṭṭhānadhammānaṁ āharaṇato pete āhārāti veditabbā.",
  "atk-s0201a1:948_0": "Etesu catūsu āhāresu kabaḷīkārāhāro upatthambhento āhārakiccaṁ sādheti. Phasso phusantoyeva, manosañcetanā āyūhamānāva. Viññāṇaṁ vijānantameva.",
  "atk-s0201a1:949_0": "Kathaṁ?",
  "atk-s0201a1:949_1": "Kabaḷīkārāhāro hi upatthambhentoyeva kāyaṭṭhapanena sattānaṁ ṭhitiyā hoti.",
  "atk-s0201a1:949_2": "Kammajanitopi hi ayaṁ kāyo kabaḷīkārāhārena upatthambhito dasapi vassāni vassasatampi yāva āyuparimāṇaṁ tiṭṭhati. Yathā kiṁ?",
  "atk-s0201a1:949_3": "Yathā mātuyā janitopi dārako dhātiyā thaññādīni pāyetvā posiyamānova ciraṁ tiṭṭhati,",
  "atk-s0201a1:949_4": "yathā cupatthambhena upatthambhitagehaṁ. Vuttampi cetaṁ –",
  "atk-s0201a1:950_0": "‘‘Yathā mahārāja gehe patante aññena dārunā upatthambhenti,",
  "atk-s0201a1:950_1": "aññena dārunā upatthambhitaṁ santaṁ evaṁ taṁ gehaṁ na patati,",
  "atk-s0201a1:950_2": "evameva kho mahārāja ayaṁ kāyo āhāraṭṭhitiko, āhāraṁ paṭicca tiṭṭhatī’’ti.",
  "atk-s0201a1:951_0": "Evaṁ kabaḷīkāro āhāro upatthambhento āhārakiccaṁ sādheti.",
  "atk-s0201a1:951_1": "Evaṁ sādhentopi ca kabaḷīkāro āhāro dvinnaṁ rūpasantatīnaṁ paccayo hoti āhārasamuṭṭhānassa ca upādinnassa ca.",
  "atk-s0201a1:951_2": "Kammajānaṁ anupālako hutvā paccayo hoti.",
  "atk-s0201a1:951_3": "Āhārasamuṭṭhānānaṁ janako hutvā paccayo hoti.",
  "atk-s0201a1:952_0": "Phasso pana sukhādivatthubhūtaṁ ārammaṇaṁ phusantoyeva sukhādivedanāpavattanena sattānaṁ ṭhitiyā hoti.",
  "atk-s0201a1:952_1": "Manosañcetanā kusalākusalakammavasena āyūhamānāyeva bhavamūlanipphādanato sattānaṁ ṭhitiyā hoti.",
  "atk-s0201a1:952_2": "Viññāṇaṁ vijānantameva nāmarūpappavattanena sattānaṁ ṭhitiyā hoti.",
  "atk-s0201a1:953_0": "Evaṁ upatthambhanādivasena āhārakiccaṁ sādhayamānesu panetesu cattāri bhayāni daṭṭhabbāni. Seyyathidaṁ,",
  "atk-s0201a1:953_1": "kabaḷīkārāhāre nikantiyeva bhayaṁ, phasse upagamanameva, manosañcetanāya āyūhanameva,",
  "atk-s0201a1:953_2": "viññāṇe abhinipātoyeva bhayanti. Kiṁ kāraṇā?",
  "atk-s0201a1:953_3": "Kabaḷīkārāhāre hi nikantiṁ katvā sītādīnaṁ purekkhatā sattā āhāratthāya muddāgaṇanādikammāni karontā anappakaṁ dukkhaṁ nigacchanti.",
  "atk-s0201a1:953_4": "Ekacce ca imasmiṁ sāsane pabbajitvāpi vejjakammādikāya anesanāya āhāraṁ pariyesantā diṭṭhepi dhamme gārayhā honti.",
  "atk-s0201a1:953_5": "Samparāyepi tassa saṅghāṭipi ādittā sampajjalitātiādinā lakkhaṇasaṁyutte vuttanayena samaṇapetā honti.",
  "atk-s0201a1:953_6": "Imināva tāva kāraṇena kabaḷīkārāhāre nikantiyeva bhayanti veditabbā.",
  "atk-s0201a1:954_0": "Phassaṁ upagacchantāpi phassassādino paresaṁ rakkhitagopitesu dārādīsu bhaṇḍesu aparajjhanti.",
  "atk-s0201a1:954_1": "Te saha bhaṇḍena bhaṇḍasāmikā gahetvā khaṇḍākhaṇḍikaṁ vā chinditvā saṅkārakūṭesu chaḍḍenti. Rañño vā niyyātenti.",
  "atk-s0201a1:954_2": "Tato ne rājā vividhā kammakāraṇā kārāpeti.",
  "atk-s0201a1:954_3": "Kāyassa ca bhedā duggati nesaṁ pāṭikaṅkhā hoti.",
  "atk-s0201a1:954_4": "Iti phassassādamūlakaṁ diṭṭhadhammikampi samparāyikampi bhayaṁ sabbamāgatameva hoti.",
  "atk-s0201a1:954_5": "Iminā kāraṇena phassāhāre upagamanameva bhayanti veditabbaṁ.",
  "atk-s0201a1:955_0": "Kusalākusalakammāyūhaneneva pana tammūlakaṁ tīsu bhavesu bhayaṁ sabbamāgataṁyeva hoti.",
  "atk-s0201a1:955_1": "Iminā kāraṇena manosañcetanāhāre āyūhanameva bhayanti veditabbaṁ.",
  "atk-s0201a1:956_0": "Paṭisandhiviññāṇañca yasmiṁ yasmiṁ ṭhāne abhinipatati,",
  "atk-s0201a1:956_1": "tasmiṁ tasmiṁ ṭhāne paṭisandhināmarūpaṁ gahetvāva nibbattati,",
  "atk-s0201a1:956_2": "tasmiñca nibbatte sabbabhayāni nibbattāniyeva honti, tammūlakattāti,",
  "atk-s0201a1:956_3": "iminā kāraṇena viññāṇāhāre abhinipātoyeva bhayanti veditabbo.",
  "atk-s0201a1:957_0": "Evaṁ sabhayesu pana imesu āhāresu sammāsambuddho kabaḷīkārāhāre nikantipariyādānatthaṁ ‘‘seyyathāpi, bhikkhave,",
  "atk-s0201a1:957_1": "dve jāyampatikā’’tiādinā (saṁ. ni.",
  "atk-s0201a1:957_2": "2.63) nayena puttamaṁsūpamaṁ desesi.",
  "atk-s0201a1:957_3": "Phassāhāre nikantipariyādānatthaṁ ‘‘seyyathāpi, bhikkhave,",
  "atk-s0201a1:957_4": "gāvī niccammā’’tiādinā nayena niccammagāvūpamaṁ desesi.",
  "atk-s0201a1:957_5": "Manosañcetanāhāre nikantipariyādānatthaṁ ‘‘seyyathāpi, bhikkhave,",
  "atk-s0201a1:957_6": "aṅgārakāsū’’tiādinā nayena aṅgārakāsūpamaṁ desesi.",
  "atk-s0201a1:957_7": "Viññāṇāhāre nikantipariyādānatthaṁ ‘‘seyyathāpi, bhikkhave,",
  "atk-s0201a1:957_8": "coraṁ āgucāri’’ntiādinā nayena sattisatāhatūpamaṁ desesi.",
  "atk-s0201a1:958_0": "Tatrāyaṁ bhūtamatthaṁ katvā saṅkhepato atthayojanā,",
  "atk-s0201a1:958_1": "dve kira jāyampatikā puttaṁ gahetvā parittena pātheyyena yojanasatikaṁ kantāramaggaṁ paṭipajjiṁsu.",
  "atk-s0201a1:958_2": "Tesaṁ paññāsa yojanāni gantvā pātheyyaṁ niṭṭhāsi.",
  "atk-s0201a1:958_3": "Te khuppipāsāturā viraḷacchāyāyaṁ nisīdiṁsu.",
  "atk-s0201a1:958_4": "Tato puriso bhariyaṁ āha ‘‘bhadde ito samantā paññāsa yojanāni gāmo vā nigamo vā natthi,",
  "atk-s0201a1:958_5": "tasmā yaṁ taṁ purisena kātabbaṁ bahumpi kasigorakkhādikammaṁ,",
  "atk-s0201a1:958_6": "na dāni sakkā taṁ mayā kātuṁ,",
  "atk-s0201a1:958_7": "ehi maṁ māretvā upaḍḍhamaṁsaṁ khāditvā upaḍḍhaṁ pātheyyaṁ katvā puttena saddhiṁ kantāraṁ nittharāhī’’ti.",
  "atk-s0201a1:958_8": "Sāpi āha ‘‘sāmi mayā dāni yaṁ taṁ itthiyā kātabbaṁ bahumpi suttakantanādikammaṁ, taṁ kātuṁ na sakkā,",
  "atk-s0201a1:958_9": "ehi maṁ māretvā upaḍḍhamaṁsaṁ khāditvā upaḍḍhaṁ pātheyyaṁ katvā puttena saddhiṁ kantāraṁ nittharāhī’’ti.",
  "atk-s0201a1:958_10": "Tato so taṁ āha ‘‘bhadde mātugāmamaraṇena dvinnaṁ maraṇaṁ paññāyati.",
  "atk-s0201a1:958_11": "Na hi mando kumāro mātaraṁ vinā jīvituṁ sakkoti. Yadi pana mayaṁ jīvāma, puna dārakaṁ labheyyāma,",
  "atk-s0201a1:958_12": "handa dāni puttakaṁ māretvā maṁsaṁ gahetvā kantāraṁ nittharāmā’’ti.",
  "atk-s0201a1:959_0": "Tato mātā puttamāha ‘‘tāta pitu santikaṁ gacchāhī’’ti. So agamāsi.",
  "atk-s0201a1:959_1": "Athassa pitā ‘‘mayā puttakaṁ posessāmīti kasigorakkhādīhi anappakaṁ dukkhamanubhūtaṁ, na sakkomi puttaṁ māretuṁ,",
  "atk-s0201a1:959_2": "tvaṁyeva tava puttakaṁ mārehī’’ti vatvā ‘‘tāta mātusantikameva gacchāhī’’ti āha. So agamāsi.",
  "atk-s0201a1:959_3": "Athassa mātāpi ‘‘mayā puttaṁ patthentiyā govatakukkuravatadevatāyācanādīhipi tāva anappakaṁ dukkhaṁ anubhūtaṁ,",
  "atk-s0201a1:959_4": "ko pana vādo kucchinā pariharantiyā?",
  "atk-s0201a1:959_5": "Na sakkāhaṁ puttaṁ māretu’’nti vatvā ‘‘tāta pitusantikaṁyeva gacchāhī’’ti āha.",
  "atk-s0201a1:959_6": "Evaṁ so dvinnaṁ antarā gacchantoyeva mato.",
  "atk-s0201a1:959_7": "Te taṁ disvā paridevitvā pubbe vuttanayeneva maṁsāni gahetvā khādantā pakkamiṁsu.",
  "atk-s0201a1:959_8": "Tesaṁ so puttamaṁsāhāro navahi kāraṇehi paṭikulattā neva davāya hoti,",
  "atk-s0201a1:959_9": "na madāya na maṇḍanāya na vibhūsanāya,",
  "atk-s0201a1:959_10": "kevalaṁ kantāranittharaṇatthāyeva hoti.",
  "atk-s0201a1:960_0": "Katamehi navahi kāraṇehi paṭikūloti ce?",
  "atk-s0201a1:960_1": "Sajātimaṁsatāya ñātimaṁsatāya puttamaṁsatāya piyaputtamaṁsatāya taruṇamaṁsatāya āmakamaṁsatāya agorasamaṁsatāya aloṇatāya adhūpitatāyāti.",
  "atk-s0201a1:960_2": "Tasmā yo bhikkhu kabaḷīkārāhāraṁ evaṁ puttamaṁsasadisaṁ passati ,",
  "atk-s0201a1:960_3": "so tattha nikantiṁ pariyādiyati.",
  "atk-s0201a1:960_4": "Ayaṁ tāva puttamaṁsūpamāyaṁ atthayojanā.",
  "atk-s0201a1:961_0": "Niccammagāvūpamāyaṁ pana yathā sā gāvī gīvato yāva khurā,",
  "atk-s0201a1:961_1": "tāva cammaṁ uddāletvā muttā yaṁ yadeva nissāya tiṭṭhati,",
  "atk-s0201a1:961_2": "tattha pāṇakehi khajjamānā dukkhassevādhikaraṇaṁ hoti,",
  "atk-s0201a1:961_3": "evaṁ phassopi yaṁ yadeva vatthuṁ ārammaṇaṁ vā nissāya tiṭṭhati,",
  "atk-s0201a1:961_4": "taṁtaṁvatthārammaṇasambhavassa vedayitadukkhassa adhikaraṇameva hoti.",
  "atk-s0201a1:961_5": "Tasmā yo bhikkhu phassāhāraṁ evaṁ niccammagāvisadisaṁ passati ,",
  "atk-s0201a1:961_6": "so tattha nikantiṁ pariyādiyati,",
  "atk-s0201a1:961_7": "ayaṁ niccammagāvūpamāyaṁ atthayojanā.",
  "atk-s0201a1:962_0": "Aṅgārakāsūpamāyaṁ pana yathā sā aṅgārakāsu,",
  "atk-s0201a1:962_1": "evaṁ mahāpariḷāhaṭṭhena tayo bhavā.",
  "atk-s0201a1:962_2": "Yathā nānābāhāsu gahetvā tattha upakaḍḍhakā dve purisā,",
  "atk-s0201a1:962_3": "evaṁ bhavesu upakaḍḍhanaṭṭhena manosañcetanā.",
  "atk-s0201a1:962_4": "Tasmā yo bhikkhu manosañcetanāhāraṁ evaṁ aṅgārakāsūpakaḍḍhakapurisasadisaṁ passati,",
  "atk-s0201a1:962_5": "so tattha nikantiṁ pariyādiyati,",
  "atk-s0201a1:962_6": "ayaṁ aṅgārakāsūpamāyaṁ atthayojanā.",
  "atk-s0201a1:963_0": "Sattisatāhatūpamāyaṁ pana yena so puriso pubbaṇhasamaye sattisatena haññati,",
  "atk-s0201a1:963_1": "tamassa sarīre vaṇamukhasataṁ katvā antarā aṭṭhatvā vinivijjhitvā aparabhāgeyeva patati,",
  "atk-s0201a1:963_2": "evaṁ itarāni dve sattisatāni,",
  "atk-s0201a1:963_3": "evamassa patitokāse apatitvā apatitvā gatāhi sattīhi sabbasarīraṁ chiddāvachiddameva hoti,",
  "atk-s0201a1:963_4": "tassa ekavaṇamukhepi uppannassa dukkhassa pamāṇaṁ natthi,",
  "atk-s0201a1:963_5": "ko pana vādo tīsu vaṇamukhasatesu?",
  "atk-s0201a1:963_6": "Tattha sattinipātakālo viya paṭisandhiviññāṇanibbattakālo.",
  "atk-s0201a1:963_7": "Vaṇamukhajananaṁ viya khandhajananaṁ.",
  "atk-s0201a1:963_8": "Vaṇamukhesu dukkhavedanuppādo viya jātesu khandhesu vaṭṭamūlakanānāvidhadukkhuppādo. Aparo nayo,",
  "atk-s0201a1:963_9": "āgucārī puriso viya paṭisandhiviññāṇaṁ.",
  "atk-s0201a1:963_10": "Tassa sattighātehi uppannavaṇamukhāni viya viññāṇapaccayā nāmarūpaṁ.",
  "atk-s0201a1:963_11": "Vaṇamukhapaccayā tassa purisassa kakkhaḷadukkhuppādo viya nāmarūpapaccayā viññāṇassa dvattiṁsakammakāraṇaaṭṭhanavutirogādivasena nānappakārakadukkhuppādo daṭṭhabbo.",
  "atk-s0201a1:963_12": "Tasmā yo bhikkhu viññāṇāhāraṁ evaṁ sattisatāhatasadisaṁ passati.",
  "atk-s0201a1:963_13": "So tattha nikantiṁ pariyādiyati,",
  "atk-s0201a1:963_14": "ayaṁ sattisatāhatūpamāyaṁ atthayojanā.",
  "atk-s0201a1:964_0": "So evaṁ imesu āhāresu nikantiṁ pariyādiyanto cattāropi āhāre parijānāti,",
  "atk-s0201a1:964_1": "yesu pariññātesu sabbampi pariññātaṁ vatthu pariññātameva hoti. Vuttañhetaṁ bhagavatā –",
  "atk-s0201a1:965_0": "‘‘Kabaḷīkāre, bhikkhave,",
  "atk-s0201a1:965_1": "āhāre pariññāte pañcakāmaguṇiko rāgo pariññāto hoti.",
  "atk-s0201a1:965_2": "Pañcakāmaguṇike rāge pariññāte natthi taṁ saṁyojanaṁ,",
  "atk-s0201a1:965_3": "yena saṁyojanena saṁyutto ariyasāvako puna imaṁ lokaṁ āgaccheyya. Phasse, bhikkhave,",
  "atk-s0201a1:965_4": "āhāre pariññāte tisso vedanā pariññātā honti.",
  "atk-s0201a1:965_5": "Tīsu vedanāsu pariññātāsu ariyasāvakassa natthi kiñci uttarikaraṇīyanti vadāmi. Manosañcetanāya, bhikkhave,",
  "atk-s0201a1:965_6": "āhāre pariññāte tisso taṇhā pariññātā honti.",
  "atk-s0201a1:965_7": "Tīsu taṇhāsu pariññātāsu ariyasāvakassa natthi kiñci uttarikaraṇīyanti vadāmi. Viññāṇe, bhikkhave,",
  "atk-s0201a1:965_8": "āhāre pariññāte nāmarūpaṁ pariññātaṁ hoti.",
  "atk-s0201a1:965_9": "Nāmarūpe pariññāte ariyasāvakassa natthi kiñci uttarikaraṇīyanti vadāmī’’ti (saṁ. ni. 2.63).",
  "atk-s0201a1:966_0": "Taṇhāsamudayā āhārasamudayoti purimataṇhāsamudayā paṭisandhikānaṁ āhārānaṁ samudayo nibbatto hotīti attho. Kathaṁ?",
  "atk-s0201a1:966_1": "Paṭisandhikkhaṇe hi tisantativasena uppannasamatiṁsarūpabbhantare jātā ojā atthi.",
  "atk-s0201a1:966_2": "Ayaṁ taṇhāpaccayā nibbatto upādinnakakabaḷīkārāhāro.",
  "atk-s0201a1:966_3": "Paṭisandhicittasampayuttā pana phassacetanā sayañca cittaṁ viññāṇanti ime taṇhāpaccayā nibbattā upādinnakaphassamanosañcetanā viññāṇāhārāti.",
  "atk-s0201a1:966_4": "Evaṁ tāva purimataṇhāsamudayā paṭisandhikānaṁ āhārānaṁ samudayo veditabbo.",
  "atk-s0201a1:966_5": "Yasmā panidha upādinnakāpi anupādinnakāpi āhārā missetvā kathitā,",
  "atk-s0201a1:966_6": "tasmā anupādinnakānampi evaṁ taṇhāsamudayā āhārasamudayo veditabbo .",
  "atk-s0201a1:966_7": "Aṭṭhalobhasahagatacittasamuṭṭhitesu hi rūpesu ojā atthi,",
  "atk-s0201a1:966_8": "ayaṁ sahajātataṇhāpaccayā nibbatto anupādinnakakabaḷīkārāhāro.",
  "atk-s0201a1:966_9": "Lobhasahagatacittasampayuttā pana phassacetanā sayañca cittaṁ viññāṇanti ime taṇhāpaccayā nibbattā anupādinnakaphassamanosañcetanā viññāṇāhārāti.",
  "atk-s0201a1:967_0": "Taṇhānirodhāāhāranirodhoti imissā upādinnakānañca anupādinnakānañca āhārānaṁ paccayabhūtāya taṇhāya nirodhena āhāranirodho paññāyati. Sesaṁ vuttanayameva. Ayaṁ pana viseso,",
  "atk-s0201a1:967_1": "idha cattāripi saccāni sarūpeneva vuttāni. Yathā ca idha,",
  "atk-s0201a1:967_2": "evaṁ ito uttarimpi sabbavāresūti.",
  "atk-s0201a1:967_3": "Tasmā sabbattha asammuyhantena saccāni uddharitabbāni.",
  "atk-s0201a1:967_4": "Sabbavāresu ca ‘‘ettāvatāpi kho āvuso’’ti idaṁ desanāniyyātanaṁ tattha tattha desitadhammavasena yojetabbaṁ.",
  "atk-s0201a1:967_5": "Tassa idha tāva ayaṁ yojanā ettāvatāpīti imāya āhāradesanāya vuttamanasikārappaṭivedhavasenāpīti vuttaṁ hoti. Esa nayo sabbatthāpi.",
  "atk-s0201a1:968_0": "Āhāravāravaṇṇanā niṭṭhitā.",
  "atk-s0201a1:969_0": "Saccavāravaṇṇanā",
  "atk-s0201a1:970_0": "91.",
  "atk-s0201a1:970_1": "Idāni ‘‘sādhāvuso’’ti purimanayeneva therassa bhāsitaṁ abhinanditvā anumoditvā te bhikkhū uttarimpi pañhaṁ pucchiṁsu.",
  "atk-s0201a1:970_2": "Thero ca nesaṁ aññenapi pariyāyena byākāsi.",
  "atk-s0201a1:970_3": "Esa nayo ito paresupi sabbavāresu.",
  "atk-s0201a1:970_4": "Tasmā ito paraṁ evarūpāni vacanāni anāmasitvā yena yena pariyāyena byākaroti,",
  "atk-s0201a1:970_5": "tassa tasseva atthaṁ vaṇṇayissāma.",
  "atk-s0201a1:970_6": "Imassa pana vārassa saṅkhepadesanāyaṁ dukkhañca pajānātīti ettha dukkhanti dukkhasaccaṁ.",
  "atk-s0201a1:970_7": "Vitthāradesanāyaṁ pana yaṁ vattabbaṁ siyā,",
  "atk-s0201a1:970_8": "taṁ sabbaṁ visuddhimagge saccaniddese vuttamevāti.",
  "atk-s0201a1:971_0": "Saccavāravaṇṇanā niṭṭhitā.",
  "atk-s0201a1:972_0": "Jarāmaraṇavāravaṇṇanā",
  "atk-s0201a1:973_0": "92.",
  "atk-s0201a1:973_1": "Ito paraṁ paṭiccasamuppādavasena desanā hoti.",
  "atk-s0201a1:973_2": "Tattha jarāmaraṇavāre tāva tesaṁ tesanti ayaṁ saṅkhepato anekesaṁ sattānaṁ sādhāraṇaniddesoti ñātabbo. Yā devadattassa jarā,",
  "atk-s0201a1:973_3": "yā somadattassa jarāti evañhi divasampi kathentassa neva sattā pariyādānaṁ gacchanti.",
  "atk-s0201a1:973_4": "Imehi pana dvīhi padehi na koci satto apariyādinno hoti.",
  "atk-s0201a1:973_5": "Tasmā vuttaṁ ‘‘ayaṁ saṅkhepato anekesaṁ sattānaṁ sādhāraṇaniddeso’’ti.",
  "atk-s0201a1:974_0": "Tamhi tamhīti ayaṁ gatijātivasena anekesaṁ nikāyānaṁ sādhāraṇaniddeso.",
  "atk-s0201a1:974_1": "Sattanikāyeti sādhāraṇaniddesena niddiṭṭhassa sarūpanidassanaṁ.",
  "atk-s0201a1:974_2": "Jarā jīraṇatātiādīsu pana jarāti sabhāvaniddeso. Jīraṇatāti ākāraniddeso.",
  "atk-s0201a1:974_3": "Khaṇḍiccantiādayo kālātikkame kiccaniddesā. Pacchimā dve pakatiniddesā.",
  "atk-s0201a1:974_4": "Ayañhi jarāti iminā padena sabhāvato dīpitā, tenassāyaṁ sabhāvaniddeso. Jīraṇatāti iminā ākārato. Tenassāyaṁ ākāraniddeso.",
  "atk-s0201a1:974_5": "Khaṇḍiccanti iminā kālātikkame dantanakhānaṁ khaṇḍitabhāvakaraṇakiccato.",
  "atk-s0201a1:974_6": "Pāliccanti iminā kesalomānaṁ palitabhāvakaraṇakiccato.",
  "atk-s0201a1:974_7": "Valittacatāti iminā maṁsaṁ milāpetvā tace valittabhāvakaraṇakiccato dīpitā.",
  "atk-s0201a1:974_8": "Tenassā ime khaṇḍiccantiādayo tayo kālātikkame kiccaniddesā.",
  "atk-s0201a1:974_9": "Tehi imesaṁ vikārānaṁ dassanavasena pākaṭībhūtā pākaṭajarā dassitā.",
  "atk-s0201a1:974_10": "Yatheva hi udakassa vā aggino vā vātassa vā tiṇarukkhādīnaṁ sambhaggapalibhaggatāya vā jhāmatāya vā gatamaggo pākaṭo hoti,",
  "atk-s0201a1:974_11": "na ca so gatamaggo tāneva udakādīni,",
  "atk-s0201a1:974_12": "evameva jarāya dantādīsu khaṇḍiccādivasena gatamaggo pākaṭo, cakkhuṁ ummīletvāpi gayhati. Na ca khaṇḍiccādīneva jarā,",
  "atk-s0201a1:974_13": "na hi jarā cakkhuviññeyyā hoti.",
  "atk-s0201a1:975_0": "Āyuno saṁhāni indriyānaṁ paripākoti imehi pana padehi kālātikkameyeva abhibyattatāya āyukkhayacakkhādiindriyaparipākasaññitāya pakatiyā dīpitā.",
  "atk-s0201a1:975_1": "Tenassime pacchimā dve pakatiniddesāti veditabbā.",
  "atk-s0201a1:976_0": "Tattha yasmā jaraṁ pattassa āyu hāyati,",
  "atk-s0201a1:976_1": "tasmā jarā ‘‘āyuno saṁhānī’’ti phalūpacārena vuttā .",
  "atk-s0201a1:976_2": "Yasmā ca daharakāle suppasannāni sukhumampi attano visayaṁ sukheneva gaṇhanasamatthāni cakkhādīni indriyāni jaraṁ pattassa paripakkāni āluḷitāni avisadāni oḷārikampi attano visayaṁ gahetuṁ asamatthāni honti,",
  "atk-s0201a1:976_3": "tasmā ‘‘indriyānaṁ paripāko’’tipi phalūpacāreneva vuttā.",
  "atk-s0201a1:976_4": "Sā panāyaṁ evaṁ niddiṭṭhā sabbāpi jarā pākaṭā paṭicchannāti duvidhā hoti.",
  "atk-s0201a1:977_0": "Tattha dantādīsu khaṇḍabhāvādidassanato rūpadhammesu jarā pākaṭajarā nāma.",
  "atk-s0201a1:977_1": "Arūpadhammesu pana tādisassa vikārassa adassanato paṭicchannajarā nāma.",
  "atk-s0201a1:977_2": "Tattha yvāyaṁ khaṇḍādibhāvo dissati,",
  "atk-s0201a1:977_3": "so tādisānaṁ dantādīnaṁ suviññeyyattā vaṇṇoyeva,",
  "atk-s0201a1:977_4": "taṁ cakkhunā disvā manodvārena cintetvā ‘‘ime dantā jarāya pahaṭā’’ti jaraṁ jānāti udakaṭṭhāne baddhāni gosīsādīni oloketvā heṭṭhā udakassa atthibhāvaṁ jānanaṁ viya.",
  "atk-s0201a1:977_5": "Puna avīci savīcīti evampi duvidhā hoti.",
  "atk-s0201a1:977_6": "Tattha maṇikanakarajatapavāḷasūriyādīnaṁ mandadasakādīsu pāṇīnaṁ viya pupphaphalapallavādīsu ca apāṇīnaṁ viya antarantarā vaṇṇavisesādīnaṁ duviññeyyattā jarā avīcijarā nāma, nirantarajarāti attho.",
  "atk-s0201a1:977_7": "Tato aññesu pana yathāvuttesu antarantarā vaṇṇavisesādīnaṁ suviññeyyattā jarā savīcijarā nāmāti veditabbā.",
  "atk-s0201a1:978_0": "Ito paraṁ,",
  "atk-s0201a1:978_1": "tesaṁ tesantiādi vuttanayeneva veditabbaṁ.",
  "atk-s0201a1:978_2": "Cuti cavanatātiādīsu pana cutīti cavanakavasena vuccati,",
  "atk-s0201a1:978_3": "ekacatupañcakkhandhānaṁ sāmaññavacanametaṁ.",
  "atk-s0201a1:978_4": "Cavanatāti bhāvavacanena lakkhaṇanidassanaṁ.",
  "atk-s0201a1:978_5": "Bhedoti cutikkhandhānaṁ bhaṅguppattiparidīpanaṁ.",
  "atk-s0201a1:978_6": "Antaradhānanti ghaṭasseva bhinnassa bhinnānaṁ cutikkhandhānaṁ yena kenaci pariyāyena ṭhānābhāvaparidīpanaṁ.",
  "atk-s0201a1:978_7": "Maccu maraṇanti maccusaṅkhātaṁ maraṇaṁ.",
  "atk-s0201a1:978_8": "Tena samucchedamaraṇādīni nisedheti. Kālo nāma antako, tassa kiriyāti kālakiriyā.",
  "atk-s0201a1:978_9": "Etena lokasammutiyā maraṇaṁ dīpeti.",
  "atk-s0201a1:979_0": "Idāni paramatthena dīpetuṁ, khandhānaṁ bhedotiādimāha.",
  "atk-s0201a1:979_1": "Paramatthena hi khandhāyeva bhijjanti, na satto nāma koci marati.",
  "atk-s0201a1:979_2": "Khandhesu pana bhijjamānesu satto marati, bhinnesu matoti vohāro hoti.",
  "atk-s0201a1:980_0": "Ettha ca catuvokāravasena khandhānaṁ bhedo,",
  "atk-s0201a1:980_1": "ekavokāravasena kaḷevarassa nikkhepo.",
  "atk-s0201a1:980_2": "Catuvokāravasena vā khandhānaṁ bhedo,",
  "atk-s0201a1:980_3": "sesadvayavasena kaḷevarassa nikkhepo veditabbo. Kasmā?",
  "atk-s0201a1:980_4": "Bhavadvayepi rūpakāyasaṅkhātassa kaḷevarassa sambhavato.",
  "atk-s0201a1:980_5": "Atha vā yasmā ca cātumahārājikādīsu khandhā bhijjanteva, na kiñci nikkhipanti,",
  "atk-s0201a1:980_6": "tasmā tesaṁ vasena khandhānaṁ bhedo,",
  "atk-s0201a1:980_7": "manussādīsu kaḷevarassa nikkhepo.",
  "atk-s0201a1:980_8": "Ettha ca kaḷevarassa nikkhepakāraṇato maraṇaṁ kaḷevarassa nikkhepoti vuttanti evamattho daṭṭhabbo.",
  "atk-s0201a1:981_0": "Iti ayañca jarā idañca maraṇaṁ.",
  "atk-s0201a1:981_1": "Idaṁ vuccatāvusoti idaṁ ubhayampi ekato katvā jarāmaraṇanti kathīyati. Sesaṁ vuttanayamevāti.",
  "atk-s0201a1:982_0": "Jarāmaraṇavāravaṇṇanā niṭṭhitā.",
  "atk-s0201a1:983_0": "Jātivāravaṇṇanā",
  "atk-s0201a1:984_0": "93.",
  "atk-s0201a1:984_1": "Jātivāre jāti sañjātītiādīsu jāyanaṭṭhena jāti,",
  "atk-s0201a1:984_2": "sā aparipuṇṇāyatanavasena yuttā. Sañjāyanaṭṭhena sañjāti,",
  "atk-s0201a1:984_3": "sā paripuṇṇāyatanavasena yuttā. Okkamanaṭṭhena okkanti,",
  "atk-s0201a1:984_4": "sā aṇḍajajalābujavasena yuttā.",
  "atk-s0201a1:984_5": "Te hi aṇḍakosañca vatthikosañca okkamantā pavisantā viya paṭisandhiṁ gaṇhanti.",
  "atk-s0201a1:984_6": "Abhinibbattanaṭṭhena abhinibbatti,",
  "atk-s0201a1:984_7": "sā saṁsedajaopapātikavasena yuttā,",
  "atk-s0201a1:984_8": "te hi pākaṭāyeva hutvā nibbattanti. Ayaṁ tāva vohāradesanā.",
  "atk-s0201a1:985_0": "Idāni paramatthadesanā hoti.",
  "atk-s0201a1:985_1": "Khandhāyeva hi paramatthato pātubhavanti, na satto.",
  "atk-s0201a1:985_2": "Tattha ca khandhānanti ekavokārabhave ekassa catuvokārabhave catunnaṁ pañcavokārabhave pañcannampi gahaṇaṁ veditabbaṁ. Pātubhāvoti uppatti.",
  "atk-s0201a1:985_3": "Āyatanānanti ettha tatra tatra uppajjamānāyatanavaseneva saṅgaho veditabbo.",
  "atk-s0201a1:985_4": "Paṭilābhoti santatiyaṁ pātubhāvoyeva.",
  "atk-s0201a1:985_5": "Pātubhavantāneva hi tāni paṭiladdhāni nāma honti.",
  "atk-s0201a1:985_6": "Ayaṁ vuccatāvuso jātīti iminā padena vohārato paramatthato ca desitāya jātiyā nigamanaṁ karotīti.",
  "atk-s0201a1:985_7": "Bhavasamudayāti ettha pana jātiyā paccayabhūto kammabhavo veditabbo. Sesaṁ vuttanayamevāti.",
  "atk-s0201a1:986_0": "Jātivāravaṇṇanā niṭṭhitā.",
  "atk-s0201a1:987_0": "Bhavavāravaṇṇanā",
  "atk-s0201a1:988_0": "94.",
  "atk-s0201a1:988_1": "Bhavavāre kāmabhavoti kammabhavo ca upapattibhavo ca.",
  "atk-s0201a1:988_2": "Tattha kammabhavo nāma kāmabhavūpagaṁ kammameva.",
  "atk-s0201a1:988_3": "Tañhi upapattibhavassa kāraṇattā ‘‘sukho buddhānamuppādo (dha. pa.",
  "atk-s0201a1:988_4": "194) dukkho pāpassa uccayo’’tiādīni (dha. pa.",
  "atk-s0201a1:988_5": "117) viya phalavohārena bhavoti vuttaṁ.",
  "atk-s0201a1:988_6": "Upapattibhavo nāma tena kammena nibbattaṁ upādinnakhandhapañcakaṁ.",
  "atk-s0201a1:988_7": "Tañhi tattha bhavatīti katvā bhavoti vuttaṁ.",
  "atk-s0201a1:988_8": "Evaṁ sabbathāpi idaṁ kammañca upapatti ca ubhayampetamidha ‘‘kāmabhavo’’ti vuttaṁ. Esa nayo rūpārūpabhavesu.",
  "atk-s0201a1:988_9": "Upādānasamudayāti ettha pana upādānaṁ kusalakammabhavassa upanissayavaseneva paccayo hoti.",
  "atk-s0201a1:988_10": "Akusalakammabhavassa upanissayavasenapi sahajātādivasenapi.",
  "atk-s0201a1:988_11": "Upapattibhavassa pana sabbassāpi upanissayavaseneva. Sesaṁ vuttanayamevāti.",
  "atk-s0201a1:989_0": "Bhavavāravaṇṇanā niṭṭhitā.",
  "atk-s0201a1:990_0": "Upādānavāravaṇṇanā",
  "atk-s0201a1:991_0": "95.",
  "atk-s0201a1:991_1": "Upādānavāre kāmupādānantiādīsu vatthukāmaṁ upādiyati etena,",
  "atk-s0201a1:991_2": "sayaṁ vā taṁ upādiyatīti kāmupādānaṁ.",
  "atk-s0201a1:991_3": "Kāmo ca so upādānañcāti vā kāmupādānaṁ.",
  "atk-s0201a1:991_4": "Upādānanti daḷhaggahaṇaṁ vuccati. Daḷhattho hi ettha upasaddo,",
  "atk-s0201a1:991_5": "‘‘upāyāsa upakaṭṭhā’’tiādīsu viya pañcakāmaguṇikarāgassetaṁ adhivacanaṁ. Ayamettha saṅkhepo.",
  "atk-s0201a1:991_6": "Vitthārato panetaṁ ‘‘tattha katamaṁ kāmupādānaṁ,",
  "atk-s0201a1:991_7": "yo kāmesu kāmacchando’’ti (dha. sa. 1220; vibha. 938) vuttanayena veditabbaṁ.",
  "atk-s0201a1:992_0": "Tathā diṭṭhi ca sā upādānañcāti diṭṭhupādānaṁ. Atha vā diṭṭhiṁ upādiyati,",
  "atk-s0201a1:992_1": "upādiyanti vā etena diṭṭhinti diṭṭhupādānaṁ.",
  "atk-s0201a1:992_2": "Upādiyati hi purimadiṭṭhiṁ uttaradiṭṭhi. Upādiyanti ca tāya diṭṭhiṁ.",
  "atk-s0201a1:992_3": "Yathāha ‘‘sassato attā ca loko ca,",
  "atk-s0201a1:992_4": "idameva saccaṁ moghamañña’’ntiādi (ma. ni. 3.27),",
  "atk-s0201a1:992_5": "sīlabbatupādānaattavādupādānavajjassa sabbadiṭṭhigatassetaṁ adhivacanaṁ. Ayamettha saṅkhepo.",
  "atk-s0201a1:992_6": "Vitthārato panetaṁ ‘‘tattha katamaṁ diṭṭhupādānaṁ natthi dinna’’nti (dha. sa. 1220; vibha. 938) vuttanayena veditabbaṁ.",
  "atk-s0201a1:993_0": "Tathā sīlabbataṁ upādiyanti etena, sayaṁ vā taṁ upādiyati,",
  "atk-s0201a1:993_1": "sīlabbatañca taṁ upādānañcāti vā sīlabbatupādānaṁ.",
  "atk-s0201a1:993_2": "Gosīlagovatādīni hi evaṁ suddhīti abhinivesato sayameva upādānāni ayamettha saṅkhepo.",
  "atk-s0201a1:993_3": "Vitthārato panetaṁ ‘‘tattha katamaṁ sīlabbatupādānaṁ,",
  "atk-s0201a1:993_4": "ito bahiddhā samaṇabrāhmaṇānaṁ sīlena suddhī’’ti vuttanayena veditabbaṁ.",
  "atk-s0201a1:994_0": "Idāni vadanti etenāti vādo. Upādiyanti etenāti upādānaṁ. Kiṁ vadanti, upādiyanti vā? Attānaṁ.",
  "atk-s0201a1:994_1": "Attano vādupādānaṁ attavādupādānaṁ.",
  "atk-s0201a1:994_2": "Attavādamattameva vā attāti upādiyati etenāti attavādupādānaṁ,",
  "atk-s0201a1:994_3": "vīsativatthukāya sakkāyadiṭṭhiyā etaṁ adhivacanaṁ. Ayamettha saṅkhepo.",
  "atk-s0201a1:994_4": "Vitthārato panetaṁ ‘‘tattha katamaṁ attavādupādānaṁ,",
  "atk-s0201a1:994_5": "idha assutavā puthujjano ariyānaṁ adassāvī’’ti (dha. sa. 1223) vuttanayena veditabbaṁ.",
  "atk-s0201a1:995_0": "Taṇhāsamudayāti ettha taṇhā kāmupādānassa upanissayavasena anantarasamanantaranatthivigatāsevanavasena vā paccayo.",
  "atk-s0201a1:995_1": "Avasesānaṁ pana sahajātādivasenāpi. Sesaṁ vuttanayamevāti.",
  "atk-s0201a1:996_0": "Upādānavāravaṇṇanā niṭṭhitā.",
  "atk-s0201a1:997_0": "Taṇhāvāravaṇṇanā",
  "atk-s0201a1:998_0": "96.",
  "atk-s0201a1:998_1": "Taṇhāvāre rūpataṇhā…pe… dhammataṇhāti evaṁ cakkhudvārādīsu javanavīthiyaṁ pavattāya taṇhāya ‘‘seṭṭhiputto brāhmaṇaputto’’ti evamādīsu pitito nāmaṁ viya pitisadisārammaṇato nāmaṁ. Ettha ca rūpārammaṇā taṇhā, rūpe taṇhāti rūpataṇhā.",
  "atk-s0201a1:998_2": "Sā kāmarāgabhāvena rūpaṁ assādentī pavattamānā kāmataṇhā.",
  "atk-s0201a1:998_3": "Sassatadiṭṭhisahagatarāgabhāvena rūpaṁ niccaṁ dhuvaṁ sassatanti evaṁ assādentī pavattamānā bhavataṇhā.",
  "atk-s0201a1:998_4": "Ucchedadiṭṭhisahagatarāgabhāvena rūpaṁ ucchijjati vinassati pecca na bhavissatīti evaṁ assādentī pavattamānā vibhavataṇhāti evaṁ tividhā hoti. Yathā ca rūpataṇhā,",
  "atk-s0201a1:998_5": "tathā saddataṇhādayopīti etāni aṭṭhārasa taṇhāvicaritāni honti.",
  "atk-s0201a1:998_6": "Tāni ajjhattarūpādīsu aṭṭhārasa,",
  "atk-s0201a1:998_7": "bahiddhārūpādīsu aṭṭhārasāti chattiṁsa. Iti atītāni chattiṁsa, anāgatāni chattiṁsa,",
  "atk-s0201a1:998_8": "paccuppannāni chattiṁsāti aṭṭhasataṁ.",
  "atk-s0201a1:998_9": "‘‘Ajjhattikassupādāya ‘asmī’ti hoti , ‘itthasmī’ti hotī’’ti (vibha.",
  "atk-s0201a1:998_10": "973-974) vā evamādīnā ajjhattikarūpādinissitāni aṭṭhārasa,",
  "atk-s0201a1:998_11": "‘‘bāhirassupādāya ‘iminā asmī’ti hoti,",
  "atk-s0201a1:998_12": "‘iminā itthasmī’ti hotī’’ti vā (vibha.",
  "atk-s0201a1:998_13": "975) evamādinā bāhirarūpādinissitāni aṭṭhārasāti chattiṁsa. Iti atītāni chattiṁsa, anāgatāni chattiṁsa,",
  "atk-s0201a1:998_14": "paccuppannāni chattiṁsāti evampi aṭṭhasatataṇhāvicaritāni honti.",
  "atk-s0201a1:998_15": "Puna saṅgahe karīyamāne rūpādīsu ārammaṇesu chaḷeva taṇhākāyā tissoyeva kāmataṇhādayo hontīti evaṁ –",
  "atk-s0201a1:999_0": "Niddesatthena niddesa-vitthārā vitthārassa ca;",
  "atk-s0201a1:1000_0": "Puna saṅgahato taṇhā, viññātabbā vibhāvināti.",
  "atk-s0201a1:1001_0": "Vedanāsamudayāti ettha pana vedanāti vipākavedanā adhippetā.",
  "atk-s0201a1:1001_1": "Sā kathaṁ chasu dvāresu taṇhāya paccayo hotīti ce? Assādanīyato.",
  "atk-s0201a1:1001_2": "Sukhāya hi vedanāya assādanena sattā vedanaṁ mamāyantā vedanāya taṇhaṁ uppādetvā vedanārāgarattā hutvā cakkhudvāre iṭṭhameva rūpaṁ patthenti, laddhā ca naṁ assādenti,",
  "atk-s0201a1:1001_3": "ārammaṇadāyakānañca cittakārādīnaṁ sakkāraṁ karonti.",
  "atk-s0201a1:1001_4": "Tathā sotadvārādīsu iṭṭhe ca saddādayo patthenti, laddhā ca ne assādenti,",
  "atk-s0201a1:1001_5": "ārammaṇadāyakānañca vīṇāvādaka-gandhikasūda-tantavāya-nānāvidhasippasandassakādīnaṁ sakkāraṁ karonti. Yathā kiṁ?",
  "atk-s0201a1:1001_6": "Yathā puttasinehena puttaṁ mamāyantā dhātiyā sakkāraṁ karonti,",
  "atk-s0201a1:1001_7": "sappāyasappikhīrādīniyeva naṁ pāyenti ceva bhojenti ca. Sesaṁ vuttanayameva.",
  "atk-s0201a1:1002_0": "Taṇhāvāravaṇṇanā niṭṭhitā.",
  "atk-s0201a1:1003_0": "Vedanāvāravaṇṇanā",
  "atk-s0201a1:1004_0": "97.",
  "atk-s0201a1:1004_1": "Vedanāvāre vedanākāyāti vedanāsamūhā.",
  "atk-s0201a1:1004_2": "Cakkhusamphassajā vedanā…pe… manosamphassajā vedanāti etaṁ ‘‘cakkhusamphassajā vedanā atthi kusalā, atthi akusalā, atthi abyākatā’’ti (vibha.",
  "atk-s0201a1:1004_3": "34) evaṁ vibhaṅge āgatattā cakkhudvārādīsu pavattānaṁ kusalākusalābyākatavedanānaṁ ‘‘sāriputto,",
  "atk-s0201a1:1004_4": "mantāṇiputto’’ti evamādīsu mātito nāmaṁ viya mātisadisavatthuto nāmaṁ.",
  "atk-s0201a1:1004_5": "Vacanattho panettha cakkhusamphassahetu jātā vedanā cakkhusamphassajā vedanāti. Esa nayo sabbattha.",
  "atk-s0201a1:1004_6": "Ayaṁ tāvettha sabbasaṅgāhikakathā .",
  "atk-s0201a1:1004_7": "Vipākavasena pana cakkhudvāre dve cakkhuviññāṇāni, dve manodhātuyo,",
  "atk-s0201a1:1004_8": "tisso manoviññāṇadhātuyoti etāhi sampayuttavasena vedanā veditabbā. Esa nayo sotadvārādīsu.",
  "atk-s0201a1:1004_9": "Manodvāre manoviññāṇadhātusampayuttāva.",
  "atk-s0201a1:1005_0": "Phassasamudayāti ettha pana pañcadvāre pañcavatthukavedanānaṁ sahajātacakkhusamphassādisamudayā samudayo hoti.",
  "atk-s0201a1:1005_1": "Avasesānaṁ cakkhusamphassādayo upanissayādivasena paccayā.",
  "atk-s0201a1:1005_2": "Manodvāre tadārammaṇavedanānaṁ advārikānañca paṭisandhibhavaṅgacutivedanānaṁ sahajātamanosamphassasamudayā samudayo hotīti veditabbo. Sesaṁ vuttanayameva.",
  "atk-s0201a1:1006_0": "Vedanāvāravaṇṇanā niṭṭhitā.",
  "atk-s0201a1:1007_0": "Phassavāravaṇṇanā",
  "atk-s0201a1:1008_0": "98.",
  "atk-s0201a1:1008_1": "Phassavāre cakkhusamphassoti cakkhumhi samphasso. Esa nayo sabbattha.",
  "atk-s0201a1:1008_2": "Cakkhusamphasso…pe… kāyasamphassoti ettāvatā ca kusalākusalavipākā pañcavatthukā dasa samphassā vuttā honti.",
  "atk-s0201a1:1008_3": "Manosamphassoti iminā sesā bāvīsati lokiyavipākamanasampayuttaphassā.",
  "atk-s0201a1:1008_4": "Saḷāyatanasamudayāti channaṁ cakkhādīnaṁ āyatanānaṁ samudayena imassa chabbidhassāpi samphassassa samudayo hotīti veditabbo. Sesaṁ vuttanayamevāti.",
  "atk-s0201a1:1009_0": "Phassavāravaṇṇanā niṭṭhitā.",
  "atk-s0201a1:1010_0": "Saḷāyatanavāravaṇṇanā",
  "atk-s0201a1:1011_0": "99.",
  "atk-s0201a1:1011_1": "Saḷāyatanavāre cakkhāyatanantiādīsu yaṁ vattabbaṁ,",
  "atk-s0201a1:1011_2": "taṁ sabbaṁ visuddhimagge khandhaniddese ceva āyatananiddese ca vuttanayameva.",
  "atk-s0201a1:1011_3": "Nāmarūpasamudayāti ettha pana yaṁ nāmaṁ yañca rūpaṁ,",
  "atk-s0201a1:1011_4": "yañca nāmarūpaṁ yassa āyatanassa paccayo hoti,",
  "atk-s0201a1:1011_5": "tassa vasena visuddhimagge paṭiccasamuppādaniddese vuttanayena nāmarūpasamudayā saḷāyatanasamudayo veditabbo. Sesaṁ vuttappakāramevāti.",
  "atk-s0201a1:1012_0": "Saḷāyatanavāravaṇṇanā niṭṭhitā.",
  "atk-s0201a1:1013_0": "Nāmarūpavāravaṇṇanā",
  "atk-s0201a1:1014_0": "100.",
  "atk-s0201a1:1014_1": "Nāmarūpavāre namanalakkhaṇaṁ nāmaṁ. Ruppanalakkhaṇaṁ rūpaṁ.",
  "atk-s0201a1:1014_2": "Vitthāravāre panassa vedanāti vedanākkhandho. Saññāti saññākkhandho.",
  "atk-s0201a1:1014_3": "Cetanā phasso manasikāroti saṅkhārakkhandho veditabbo.",
  "atk-s0201a1:1014_4": "Kāmañca aññepi saṅkhārakkhandhasaṅgahitā dhammā santi,",
  "atk-s0201a1:1014_5": "ime pana tayo sabbadubbalesupi cittesu santi.",
  "atk-s0201a1:1014_6": "Tasmā etesaṁyeva vasenettha saṅkhārakkhandhopi dassito.",
  "atk-s0201a1:1014_7": "Cattāri ca mahābhūtānīti ettha cattārīti gaṇanaparicchedo.",
  "atk-s0201a1:1014_8": "Mahābhūtānīti pathavīāpatejavāyānametaṁ adhivacanaṁ.",
  "atk-s0201a1:1014_9": "Yena pana kāraṇena tāni mahābhūtānīti vuccanti,",
  "atk-s0201a1:1014_10": "yo cettha añño vinicchayanayo,",
  "atk-s0201a1:1014_11": "so sabbo visuddhimagge rūpakkhandhaniddese vutto.",
  "atk-s0201a1:1015_0": "Catunnañca mahābhūtānaṁ upādāyāti ettha pana catunnanti upayogatthe sāmivacanaṁ,",
  "atk-s0201a1:1015_1": "cattāri ca mahābhūtānīti vuttaṁ hoti. Upādāyāti upādiyitvā, gahetvāti attho. Nissāyātipi eke.",
  "atk-s0201a1:1015_2": "Vattamānanti ayañcettha pāṭhaseso.",
  "atk-s0201a1:1015_3": "Samūhatthe vā etaṁ sāmivacanaṁ.",
  "atk-s0201a1:1015_4": "Tena catunnañca mahābhūtānaṁ samūhaṁ upādāya pavattamānaṁ rūpanti ayamattho veditabbo.",
  "atk-s0201a1:1015_5": "Evaṁ sabbatthāpi yāni cattāri pathavīādīni mahābhūtāni,",
  "atk-s0201a1:1015_6": "yañca catunnaṁ mahābhūtānaṁ upādāya vattamānaṁ cakkhāyatanādibhedena abhidhammapāḷiyameva vuttaṁ tevīsatividhaṁ rūpaṁ,",
  "atk-s0201a1:1015_7": "taṁ sabbampi ‘‘rūpa’’nti veditabbaṁ.",
  "atk-s0201a1:1015_8": "Viññāṇasamudayāti ettha pana yaṁ viññāṇaṁ yassa nāmassa yassa ca rūpassa yassa ca nāmarūpassa paccayo hoti,",
  "atk-s0201a1:1015_9": "tassa vasena visuddhimagge paṭiccasamuppādaniddese vuttanayeneva viññāṇasamudayā nāmarūpasamudayo veditabbo. Sesaṁ vuttanayamevāti.",
  "atk-s0201a1:1016_0": "Nāmarūpavāravaṇṇanā niṭṭhitā.",
  "atk-s0201a1:1017_0": "Viññāṇavāravaṇṇanā",
  "atk-s0201a1:1018_0": "101.",
  "atk-s0201a1:1018_1": "Viññāṇavāre cakkhuviññāṇanti cakkhumhi viññāṇaṁ,",
  "atk-s0201a1:1018_2": "cakkhuto vā jātaṁ viññāṇanti cakkhuviññāṇaṁ.",
  "atk-s0201a1:1018_3": "Evaṁ sotaghānajivhākāyaviññāṇāni.",
  "atk-s0201a1:1018_4": "Itaraṁ pana manoyeva viññāṇanti manoviññāṇaṁ.",
  "atk-s0201a1:1018_5": "Dvipañcaviññāṇavajjassa tebhūmakavipākacittassetaṁ adhivacanaṁ.",
  "atk-s0201a1:1018_6": "Saṅkhārasamudayāti ettha pana yo saṅkhāro yassa viññāṇassa paccayo hoti,",
  "atk-s0201a1:1018_7": "tassa vasena saṅkhārasamudayā viññāṇasamudayo veditabbo. Sesaṁ vuttanayamevāti.",
  "atk-s0201a1:1019_0": "Viññāṇavāravaṇṇanā niṭṭhitā.",
  "atk-s0201a1:1020_0": "Saṅkhāravāravaṇṇanā",
  "atk-s0201a1:1021_0": "102.",
  "atk-s0201a1:1021_1": "Saṅkhāravāre abhisaṅkharaṇalakkhaṇo saṅkhāro.",
  "atk-s0201a1:1021_2": "Vitthāravāre panassa kāyasaṅkhāroti kāyato pavattasaṅkhāro,",
  "atk-s0201a1:1021_3": "kāyadvāre copanavasena pavattānaṁ kāmāvacarakusalato aṭṭhannaṁ,",
  "atk-s0201a1:1021_4": "akusalato dvādasannanti vīsatiyā kāyasañcetanānametaṁ adhivacanaṁ.",
  "atk-s0201a1:1021_5": "Vacīsaṅkhāroti vacito pavattasaṅkhāro,",
  "atk-s0201a1:1021_6": "vacīdvāre vacanabhedavasena pavattānaṁ vīsatiyā eva vacīsañcetanānametaṁ adhivacanaṁ.",
  "atk-s0201a1:1021_7": "Cittasaṅkhāroti cittato pavattasaṅkhāro,",
  "atk-s0201a1:1021_8": "kāyavacīdvāre copanaṁ akatvā raho nisīditvā cintayantassa pavattānaṁ lokiyakusalākusalavasena ekūnatiṁsamanosañcetanānametaṁ adhivacanaṁ.",
  "atk-s0201a1:1021_9": "Avijjāsamudayāti ettha pana kusalānaṁ upanissayavasena akusalānaṁ sahajātādivasenāpi avijjāpaccayo hotīti veditabbā. Sesaṁ vuttanayamevāti.",
  "atk-s0201a1:1022_0": "Saṅkhāravāravaṇṇanā niṭṭhitā.",
  "atk-s0201a1:1023_0": "Avijjāvāravaṇṇanā",
  "atk-s0201a1:1024_0": "103.",
  "atk-s0201a1:1024_1": "Avijjāvāre dukkhe aññāṇanti dukkhasacce aññāṇaṁ, mohassetaṁ adhivacanaṁ.",
  "atk-s0201a1:1024_2": "Esa nayo samudaye aññāṇantiādīsu.",
  "atk-s0201a1:1024_3": "Tattha catūhi kāraṇehi dukkhe aññāṇaṁ veditabbaṁ antogadhato vatthuto ārammaṇato paṭicchādanato ca.",
  "atk-s0201a1:1024_4": "Tathā hi taṁ dukkhasaccapariyāpannattā dukkhe antogadhaṁ,",
  "atk-s0201a1:1024_5": "dukkhasaccañcassa nissayapaccayabhāvena vatthu,",
  "atk-s0201a1:1024_6": "ārammaṇapaccayabhāvena ārammaṇaṁ,",
  "atk-s0201a1:1024_7": "dukkhasaccañca etaṁ paṭicchādeti,",
  "atk-s0201a1:1024_8": "tassa yāthāvalakkhaṇappaṭivedhanivāraṇena,",
  "atk-s0201a1:1024_9": "ñāṇappavattiyā cettha appadānena.",
  "atk-s0201a1:1025_0": "Samudaye aññāṇaṁ tīhi kāraṇehi veditabbaṁ vatthuto ārammaṇato paṭicchādanato ca.",
  "atk-s0201a1:1025_1": "Nirodhe paṭipadāyañca aññāṇaṁ ekeneva kāraṇena veditabbaṁ paṭicchādanato.",
  "atk-s0201a1:1025_2": "Nirodhapaṭipadāya hi paṭicchādakameva aññāṇaṁ tesaṁ yāthāvalakkhaṇappaṭivedhanivāraṇena,",
  "atk-s0201a1:1025_3": "tesu ca ñāṇappavattiyā appadānena. Na pana tattha antogadhaṁ,",
  "atk-s0201a1:1025_4": "tasmiṁ saccadvaye apariyāpannattā.",
  "atk-s0201a1:1025_5": "Na tassa taṁ saccadvayaṁ vatthu, asahajātattā. Nārammaṇaṁ, tadārabbha appavattanato.",
  "atk-s0201a1:1025_6": "Pacchimañhi saccadvayaṁ gambhīrattā duddasaṁ,",
  "atk-s0201a1:1025_7": "na cettha andhabhūtaṁ aññāṇaṁ pavattati.",
  "atk-s0201a1:1025_8": "Purimaṁ pana vañcaniyaṭṭhena sabhāvalakkhaṇassa duddasattā gambhīraṁ,",
  "atk-s0201a1:1025_9": "tattha vipallāsaggāhavasena pavattati.",
  "atk-s0201a1:1026_0": "Apica dukkheti ettāvatā saṅgahato vatthuto ārammaṇato kiccato ca avijjā dīpitā.",
  "atk-s0201a1:1026_1": "Dukkhasamudayeti ettāvatā vatthuto ārammaṇato kiccato ca.",
  "atk-s0201a1:1026_2": "Dukkhanirodhe dukkhanirodhagāminiyā paṭipadāyāti ettāvatā kiccato.",
  "atk-s0201a1:1026_3": "Avisesato pana aññāṇanti etena sabhāvato niddiṭṭhāti ñātabbā.",
  "atk-s0201a1:1026_4": "Āsavasamudayāti ettha pana kāmāsavabhavāsavā sahajātādivasena avijjāya paccayā honti.",
  "atk-s0201a1:1026_5": "Avijjāsavo upanissayavaseneva.",
  "atk-s0201a1:1026_6": "Pubbuppannā cettha avijjā avijjāsavoti veditabbā.",
  "atk-s0201a1:1026_7": "Sā aparāparuppannāya avijjāya upanissayapaccayo hoti. Sesaṁ vuttanayamevāti.",
  "atk-s0201a1:1027_0": "Avijjāvāravaṇṇanā niṭṭhitā.",
  "atk-s0201a1:1028_0": "Āsavavāravaṇṇanā",
  "atk-s0201a1:1029_0": "104.",
  "atk-s0201a1:1029_1": "Āsavavāre avijjāsamudayāti ettha avijjā kāmāsavabhavāsavānaṁ sahajātādivasena paccayo hoti.",
  "atk-s0201a1:1029_2": "Avijjāsavassa upanissayavaseneva.",
  "atk-s0201a1:1029_3": "Aparāparuppannā cettha avijjā avijjāsavoti veditabbā.",
  "atk-s0201a1:1029_4": "Pubbuppannā avijjāyevassa aparāparuppannassa avijjāsavassa upanissayapaccayo hoti. Sesaṁ vuttanayamevāti.",
  "atk-s0201a1:1029_5": "Ayaṁ vāro yā esā paṭiccasamuppādapadesu jeṭṭhikā avijjā,",
  "atk-s0201a1:1029_6": "tassāpi paccayadassanavasena vutto.",
  "atk-s0201a1:1029_7": "Evaṁ vuttena vārena saṁsārassa anamataggatā sādhitā hoti. Kathaṁ?",
  "atk-s0201a1:1029_8": "Āsavasamudayena hi avijjāsamudayo.",
  "atk-s0201a1:1029_9": "Avijjāsamudayenāpi āsavasamudayo.",
  "atk-s0201a1:1029_10": "Evaṁ āsavā avijjāya avijjāpi āsavānaṁ paccayoti katvā pubbakoṭi na paññāyati avijjāya,",
  "atk-s0201a1:1029_11": "tassā apaññāyanato saṁsārassa anamataggatā siddhā hotīti.",
  "atk-s0201a1:1030_0": "Evaṁ sabbepime imasmiṁ sutte kammapathavāro āhāravāro dukkhavāro jarā-maraṇa-jāti-bhava-upādāna-taṇhā-vedanā-phassa-saḷāyatana-nāmarūpa- viññāṇa-saṅkhāra-avijjā-āsavavāroti soḷasavārā vuttā.",
  "atk-s0201a1:1031_0": "Tesu ekekassa vārassa saṅkhepavitthāravasena dvidhā vibhattā dvattiṁsaṭṭhānāni honti.",
  "atk-s0201a1:1031_1": "Iti imasmiṁ sutte imesu dvattiṁsaṭṭhānesu cattāri saccāni kathitāni.",
  "atk-s0201a1:1031_2": "Etesaṁyeva vitthāravasena vuttesu soḷasasu ṭhānesu arahattaṁ kathitaṁ.",
  "atk-s0201a1:1031_3": "Therassa pana matena dvattiṁsāyapi ṭhānesu cattāri saccāni cattāro ca maggā kathitāti.",
  "atk-s0201a1:1031_4": "Iti sakalepi pañcamahānikāyasaṅgahite buddhavacane natthi taṁ suttaṁ,",
  "atk-s0201a1:1031_5": "yattha dvattiṁsakkhattuṁ cattāri saccāni dvattiṁsakkhattuñca arahattaṁ pakāsitaṁ aññatra imamhā sammādiṭṭhisuttāti.",
  "atk-s0201a1:1032_0": "Idamavocāyasmāsāriputtoti idaṁ dvattiṁsāya catusaccapariyāyehi dvattiṁsāya arahattapariyāyehīti catusaṭṭhiyā kāraṇehi alaṅkaritvā sammādiṭṭhisuttaṁ āyasmā sāriputto avoca,",
  "atk-s0201a1:1032_1": "attamanā te bhikkhū āyasmato sāriputtassa bhāsitaṁ abhinandunti.",
  "atk-s0201a1:1033_0": "Āsavavāravaṇṇanā niṭṭhitā.",
  "atk-s0201a1:1034_0": "Papañcasūdaniyā majjhimanikāyaṭṭhakathāya",
  "atk-s0201a1:1035_0": "Sammādiṭṭhisuttavaṇṇanā niṭṭhitā.",
  "atk-s0201a1:1036_0": "10. Satipaṭṭhānasuttavaṇṇanā",
  "atk-s0201a1:1037_0": "105.",
  "atk-s0201a1:1037_1": "Evaṁ me sutanti satipaṭṭhānasuttaṁ.",
  "atk-s0201a1:1037_2": "Tattha kurūsu viharatīti kurunāmakā jānapadino rājakumārā,",
  "atk-s0201a1:1037_3": "tesaṁ nivāso ekopi janapado ruḷhīsaddena kurūti vuccati, tasmiṁ kurūsu janapade.",
  "atk-s0201a1:1037_4": "Aṭṭhakathācariyā panāhu – mandhātukāle tīsu dīpesu manussā jambudīpo nāma buddhapaccekabuddhamahāsāvakacakkavattipabhutīnaṁ uttamapurisānaṁ uppattibhūmi uttamadīpo atiramaṇīyoti sutvā raññā mandhātucakkavattinā cakkaratanaṁ purakkhatvā cattāro dīpe anusaṁyāyantena saddhiṁ āgamaṁsu.",
  "atk-s0201a1:1037_5": "Tato rājā pariṇāyakaratanaṁ pucchi –",
  "atk-s0201a1:1038_0": "‘‘Atthi nu kho manussalokato ramaṇīyataraṁ ṭhāna’’nti?",
  "atk-s0201a1:1039_0": "‘‘Kasmā deva evaṁ bhaṇasi?",
  "atk-s0201a1:1040_0": "‘‘Kiṁ na passasi candimasūriyānaṁ ānubhāvaṁ?",
  "atk-s0201a1:1041_0": "‘‘Nanu etesaṁ ṭhānaṁ ito ramaṇīyatara’’nti?",
  "atk-s0201a1:1042_0": "Rājā cakkaratanaṁ purakkhatvā tattha agamāsi.",
  "atk-s0201a1:1042_1": "Cattāro mahārājāno ‘‘mandhātumahārājā āgato’’ti sutvāva ‘‘mahiddhiko mahānubhāvo rājā na sakkā yuddhena paṭibāhitu’’nti sakarajjaṁ niyyātesuṁ.",
  "atk-s0201a1:1042_2": "So taṁ gahetvā puna pucchi – ‘‘atthi nu kho ito ramaṇīyataraṁ ṭhāna’’nti.",
  "atk-s0201a1:1042_3": "Athassa tāvatiṁsabhavanaṁ kathayiṁsu – ‘‘tāvatiṁsabhavanaṁ, deva, ramaṇīyataraṁ,",
  "atk-s0201a1:1042_4": "tattha sakkassa devarañño ime cattāro mahārājāno paricārakā dovārikabhūmiyaṁ tiṭṭhanti.",
  "atk-s0201a1:1042_5": "Sakko devarājā mahiddhiko mahānubhāvo.",
  "atk-s0201a1:1042_6": "Tassimāni pana upabhogaṭṭhānāni,",
  "atk-s0201a1:1042_7": "yojanasahassubbedho vejayantapāsādo,",
  "atk-s0201a1:1042_8": "pañcayojanasatubbedhā sudhammā devasabhā,",
  "atk-s0201a1:1042_9": "diyaḍḍhayojanasatiko vejayantaratho, tathā erāvaṇo hatthī,",
  "atk-s0201a1:1042_10": "dibbarukkhasahassapaṭimaṇḍitaṁ nandanavanaṁ cittalatāvanaṁ phārusakavanaṁ missakavanaṁ .",
  "atk-s0201a1:1042_11": "Yojanasatubbedho pāricchattako koviḷāro,",
  "atk-s0201a1:1042_12": "tassa heṭṭhā saṭṭhiyojanāyāmā paṇṇāsayojanavitthatā pañcadasayojanubbedhā jayasumanapupphavaṇṇā paṇḍukambalasilā,",
  "atk-s0201a1:1042_13": "yassā mudutāya sakkassa nisīdato upaḍḍhakāyo anupavisatī’’ti.",
  "atk-s0201a1:1043_0": "Taṁ sutvā rājā tattha gantukāmo cakkaratanaṁ abbhukkiri .",
  "atk-s0201a1:1043_1": "Taṁ ākāse patiṭṭhāsi saddhiṁ caturaṅginiyā senāya.",
  "atk-s0201a1:1043_2": "Atha dvinnaṁ devalokānaṁ vemajjhato cakkaratanaṁ otaritvā pathaviyaṁ patiṭṭhāsi saddhiṁ pariṇāyakaratanappamukhāya caturaṅginiyā senāya.",
  "atk-s0201a1:1043_3": "Rājā ekakova tāvatiṁsabhavanaṁ agamāsi.",
  "atk-s0201a1:1043_4": "Sakko ‘‘mandhātā āgato’’ti sutvāva tassa paccuggamanaṁ katvā – ‘‘svāgataṁ te, mahārāja, sakaṁ te, mahārāja. Anusāsa,",
  "atk-s0201a1:1043_5": "mahārājā’’ti vatvā saddhiṁ nāṭakehi rajjaṁ dvebhāge katvā ekaṁ bhāgamadāsi.",
  "atk-s0201a1:1043_6": "Rañño tāvatiṁsabhavane patiṭṭhitamattasseva manussabhāvo vigacchi, devabhāvo pāturahosi.",
  "atk-s0201a1:1044_0": "Tassa kira sakkena saddhiṁ paṇḍukambalasilāyaṁ nisinnassa akkhinimisamattena nānattaṁ paññāyati.",
  "atk-s0201a1:1044_1": "Taṁ asallakkhentā devā sakkassa ca tassa ca nānatte muyhanti.",
  "atk-s0201a1:1044_2": "So tattha dibbasampattiṁ anubhavamāno yāva chattiṁsa sakkā uppajjitvā cutā,",
  "atk-s0201a1:1044_3": "tāva rajjaṁ kāretvā atittoyeva kāmehi tato cavitvā attano uyyāne patiṭṭhito vātātapena phuṭṭhagatto kālamakāsi.",
  "atk-s0201a1:1045_0": "Cakkaratane pana pathaviyaṁ patiṭṭhite pariṇāyakaratanaṁ suvaṇṇapaṭṭe mandhātuupāhanaṁ likhāpetvā idaṁ mandhāturajjanti rajjamanusāsi.",
  "atk-s0201a1:1045_1": "Tepi tīhi dīpehi āgatamanussā puna gantuṁ asakkontā pariṇāyakaratanaṁ upasaṅkamitvā ‘‘deva mayaṁ rañño ānubhāvena āgatā, idāni gantuṁ na sakkoma,",
  "atk-s0201a1:1045_2": "vasanaṭṭhānaṁ no dehī’’ti yāciṁsu.",
  "atk-s0201a1:1045_3": "So tesaṁ ekekaṁ janapadamadāsi.",
  "atk-s0201a1:1045_4": "Tattha pubbavidehato āgatamanussehi āvasitapadeso tāyeva purimasaññāya videharaṭṭhanti nāmaṁ labhi.",
  "atk-s0201a1:1045_5": "Aparagoyānato āgatamanussehi āvasitapadeso aparantajanapadoti nāmaṁ labhi.",
  "atk-s0201a1:1045_6": "Uttarakuruto āgatamanussehi āvasitapadeso kururaṭṭhanti nāmaṁ labhīti .",
  "atk-s0201a1:1045_7": "Bahuke pana gāmanigamādayo upādāya bahuvacanena voharīyati.",
  "atk-s0201a1:1045_8": "Tena vuttaṁ ‘‘kurūsu viharatī’’ti.",
  "atk-s0201a1:1046_0": "Kammāsadhammaṁnāma kurūnaṁ nigamoti.",
  "atk-s0201a1:1046_1": "Kammāsadhammanti ettha keci dha-kārassa da-kārena atthaṁ vaṇṇayanti.",
  "atk-s0201a1:1046_2": "Kammāso ettha damitoti kammāsadammo.",
  "atk-s0201a1:1046_3": "Kammāsoti kammāsapādo porisādo vuccati.",
  "atk-s0201a1:1046_4": "Tassa kira pāde khāṇukena viddhaṭṭhāne vaṇo ruhanto cittadārusadiso hutvā ruhi,",
  "atk-s0201a1:1046_5": "tasmā kammāsapādoti paññāyittha .",
  "atk-s0201a1:1046_6": "So ca tasmiṁ okāse damito porisādabhāvato paṭisedhito. Kena? Mahāsattena. Katarasmiṁ jātaketi? Mahāsutasomajātaketi eke.",
  "atk-s0201a1:1046_7": "Ime pana therā jayaddisajātaketi vadanti.",
  "atk-s0201a1:1046_8": "Tadā hi mahāsattena kammāsapādo damito. Yathāha –",
  "atk-s0201a1:1047_0": "‘‘Putto yadā homi jayaddisassa,",
  "atk-s0201a1:1048_0": "Pañcālaraṭṭhādhipatissa atrajo;",
  "atk-s0201a1:1049_0": "Cajitvāna pāṇaṁ pitaraṁ pamocayiṁ,",
  "atk-s0201a1:1050_0": "Kammāsapādampi cahaṁ pasādayi’’nti.",
  "atk-s0201a1:1051_0": "Keci pana dha-kāreneva atthaṁ vaṇṇayanti.",
  "atk-s0201a1:1051_1": "Kururaṭṭhavāsīnaṁ kira kuruvattadhammo tasmiṁ kammāso jāto,",
  "atk-s0201a1:1051_2": "tasmā taṁ ṭhānaṁ kammāso ettha dhammo jātoti kammāsadhammanti vuccati.",
  "atk-s0201a1:1051_3": "Tattha niviṭṭhanigamassāpi etadeva nāmaṁ.",
  "atk-s0201a1:1051_4": "Bhummavacanena kasmā na vuttanti? Avasanokāsato.",
  "atk-s0201a1:1051_5": "Bhagavato kira tasmiṁ nigame vasanokāso koci vihāro nāhosi.",
  "atk-s0201a1:1051_6": "Nigamato pana apakkamma aññatarasmiṁ udakasampanne ramaṇīye bhūmibhāge mahāvanasaṇḍo ahosi. Tattha bhagavā vihāsi.",
  "atk-s0201a1:1051_7": "Taṁ nigamaṁ gocaragāmaṁ katvā,",
  "atk-s0201a1:1051_8": "tasmā evamettha attho veditabbo ‘‘kurūsu viharati kammāsadhammaṁ nāma kurūnaṁ nigamo, taṁ gocaragāmaṁ katvā’’ti.",
  "atk-s0201a1:1052_0": "Uddesavārakathāvaṇṇanā",
  "atk-s0201a1:1053_0": "106.Ekāyano ayaṁ, bhikkhave, maggoti.",
  "atk-s0201a1:1053_1": "Kasmā bhagavā idaṁ suttamabhāsi?",
  "atk-s0201a1:1053_2": "Kururaṭṭhavāsīnaṁ gambhīradesanāpaṭiggahaṇasamatthatāya.",
  "atk-s0201a1:1053_3": "Kururaṭṭhavāsino kira bhikkhū bhikkhuniyo upāsakā upāsikāyo utupaccayādisampannattā tassa raṭṭhassa sappāyautupaccayasevanena niccaṁ kallasarīrā kallacittā ca honti.",
  "atk-s0201a1:1053_4": "Te cittasarīrakallatāya anuggahitapaññābalā gambhīrakathaṁ pariggahetuṁ samatthā honti.",
  "atk-s0201a1:1053_5": "Tena tesaṁ bhagavā imaṁ gambhīradesanāpaṭiggahaṇasamatthataṁ sampassanto ekavīsatiyā ṭhānesu kammaṭṭhānaṁ arahatte pakkhipitvā idaṁ gambhīratthaṁ satipaṭṭhānasuttaṁ abhāsi.",
  "atk-s0201a1:1053_6": "Yathā hi puriso suvaṇṇacaṅkoṭakaṁ labhitvā tattha nānāpupphāni pakkhipeyya,",
  "atk-s0201a1:1053_7": "suvaṇṇamañjūsaṁ vā pana labhitvā sattaratanāni pakkhipeyya,",
  "atk-s0201a1:1053_8": "evaṁ bhagavā kururaṭṭhavāsiparisaṁ labhitvā gambhīradesanaṁ desesi.",
  "atk-s0201a1:1053_9": "Tenevettha aññānipi gambhīratthāni dīghanikāye mahānidānaṁ mahāsatipaṭṭhānaṁ imasmiṁ majjhimanikāye sāropamaṁ rukkhūpamaṁ raṭṭhapālaṁ māgaṇḍiyaṁ āneñjasappāyanti aññānipi suttāni desesi.",
  "atk-s0201a1:1054_0": "Apica tasmiṁ janapade catasso parisā pakatiyāva satipaṭṭhānabhāvanānuyogamanuyuttā viharanti,",
  "atk-s0201a1:1054_1": "antamaso dāsakammakaraparijanāpi satipaṭṭhānappaṭisaṁyuttameva kathaṁ kathenti.",
  "atk-s0201a1:1054_2": "Udakatitthasuttakantanaṭṭhānādīsupi niratthakakathā nāma na pavattati.",
  "atk-s0201a1:1054_3": "Sace kāci itthī ‘‘amma tvaṁ kataraṁ satipaṭṭhānabhāvanaṁ manasikarosī’’ti pucchitā ‘‘na kiñcī’’ti vadati.",
  "atk-s0201a1:1054_4": "Taṁ garahanti ‘‘dhiratthu tava jīvitaṁ,",
  "atk-s0201a1:1054_5": "jīvamānāpi tvaṁ matasadisā’’ti.",
  "atk-s0201a1:1054_6": "Atha naṁ ‘‘mā dāni puna evamakāsī’’ti ovaditvā aññataraṁ satipaṭṭhānaṁ uggaṇhāpenti.",
  "atk-s0201a1:1054_7": "Yā pana ‘‘ahaṁ asukaṁ satipaṭṭhānaṁ manasikaromī’’ti vadati.",
  "atk-s0201a1:1054_8": "Tassā ‘‘sādhu sādhū’’ti sādhukāraṁ datvā ‘‘tava jīvitaṁ sujīvitaṁ, tvaṁ nāma manussattaṁ pattā,",
  "atk-s0201a1:1054_9": "tavatthāya sammāsambuddho uppanno’’tiādīhi pasaṁsanti.",
  "atk-s0201a1:1054_10": "Na kevalañcettha manussajātiyāyeva satipaṭṭhānamanasikārayuttā,",
  "atk-s0201a1:1054_11": "te nissāya viharantā tiracchānagatāpi.",
  "atk-s0201a1:1054_12": "Tatridaṁ vatthu – eko kira naṭako suvapotakaṁ gahetvā sikkhāpento vicarati.",
  "atk-s0201a1:1054_13": "So bhikkhunupassayaṁ upanissāya vasitvā gamanakāle suvapotakaṁ pamussitvā gato.",
  "atk-s0201a1:1054_14": "Taṁ sāmaṇeriyo gahetvā paṭijaggiṁsu.",
  "atk-s0201a1:1054_15": "Buddharakkhitotissa nāmaṁ akaṁsu.",
  "atk-s0201a1:1054_16": "Taṁ ekadivasaṁ purato nisinnaṁ disvā mahātherī āha – ‘‘buddharakkhitā’’ti?",
  "atk-s0201a1:1055_0": "Kiṁ ayyeti.",
  "atk-s0201a1:1056_0": "Atthi koci tava manasikāroti?",
  "atk-s0201a1:1057_0": "Natthi ayyeti.",
  "atk-s0201a1:1058_0": "Āvuso ,",
  "atk-s0201a1:1058_1": "pabbajitānaṁ santike vasantena nāma vissaṭṭhaattabhāvena bhavituṁ na vaṭṭati,",
  "atk-s0201a1:1058_2": "kocideva manasikāro icchitabbo,",
  "atk-s0201a1:1058_3": "tvaṁ pana aññaṁ na sakkhissasi ‘‘aṭṭhi aṭṭhī’’ti sajjhāyaṁ karohīti.",
  "atk-s0201a1:1058_4": "So theriyā ovāde ṭhatvā ‘‘aṭṭhi aṭṭhī’’ti sajjhāyanto carati.",
  "atk-s0201a1:1059_0": "Taṁ ekadivasaṁ pātova toraṇagge nisīditvā bālātapaṁ tapamānaṁ eko sakuṇo nakhapañjarena aggahesi.",
  "atk-s0201a1:1059_1": "So ‘‘kiri kirī’’ti saddamakāsi.",
  "atk-s0201a1:1059_2": "Sāmaṇeriyo sutvā ‘‘ayye buddharakkhito sakuṇena gahito,",
  "atk-s0201a1:1059_3": "mocema na’’nti leḍḍuādīni gahetvā anubandhitvā mocesuṁ.",
  "atk-s0201a1:1059_4": "Taṁ ānetvā purato ṭhapitaṁ therī āha –",
  "atk-s0201a1:1060_0": "‘‘Buddharakkhita,",
  "atk-s0201a1:1060_1": "sakuṇena gahitakāle kiṁ cintesī’’ti?",
  "atk-s0201a1:1061_0": "Na ayye aññaṁ cintesiṁ,",
  "atk-s0201a1:1061_1": "‘‘aṭṭhipuñjova aṭṭhipuñjaṁ gahetvā gacchati,",
  "atk-s0201a1:1061_2": "katarasmimpi ṭhāne vippakirissatī’’ti evaṁ ayye aṭṭhipuñjameva cintesinti.",
  "atk-s0201a1:1062_0": "Sādhu sādhu, buddharakkhita,",
  "atk-s0201a1:1062_1": "anāgate bhavakkhayassa te paccayo bhavissatīti.",
  "atk-s0201a1:1062_2": "Evaṁ tattha tiracchānagatāpi satipaṭṭhānamanasikārayuttā,",
  "atk-s0201a1:1062_3": "tasmā nesaṁ bhagavā satipaṭṭhānabuddhimeva janento idaṁ suttaṁ abhāsi.",
  "atk-s0201a1:1063_0": "Tattha ekāyanoti ekamaggo. Maggassa hi –",
  "atk-s0201a1:1064_0": "‘‘Maggo pantho patho pajjo, añjasaṁ vaṭumāyanaṁ;",
  "atk-s0201a1:1065_0": "Nāvā uttarasetū ca, kullo ca bhisisaṅkamo’’ti. (cūḷani. 101) –",
  "atk-s0201a1:1066_0": "Bahūni nāmāni.",
  "atk-s0201a1:1066_1": "Svāyaṁ idha ayananāmena vutto. Tasmā ekāyano ayaṁ, bhikkhave, maggoti ettha ekamaggo ayaṁ, bhikkhave, maggo,",
  "atk-s0201a1:1066_2": "na dvedhāpathabhūtoti evamattho daṭṭhabbo.",
  "atk-s0201a1:1066_3": "Atha vā ekena ayitabboti ekāyano.",
  "atk-s0201a1:1066_4": "Ekenāti gaṇasaṅgaṇikaṁ pahāya vūpakaṭṭhena pavivittacittena. Ayitabboti paṭipajjitabbo. Ayanti vā etenāti ayano,",
  "atk-s0201a1:1066_5": "saṁsārato nibbānaṁ gacchantīti attho . Ekassa ayano ekāyano, ekassāti seṭṭhassa.",
  "atk-s0201a1:1066_6": "Sabbasattānaṁ seṭṭho ca bhagavā,",
  "atk-s0201a1:1066_7": "tasmā bhagavatoti vuttaṁ hoti.",
  "atk-s0201a1:1066_8": "Kiñcāpi hi tena aññepi ayanti,",
  "atk-s0201a1:1066_9": "evaṁ santepi bhagavatova so ayano tena uppāditattā. Yathāha ‘‘so hi, brāhmaṇa,",
  "atk-s0201a1:1066_10": "bhagavā anuppannassa maggassa uppādetā’’tiādi (ma. ni. 3.79). Ayatīti vā ayano, gacchati pavattatīti attho. Ekasmiṁ ayanoti ekāyano,",
  "atk-s0201a1:1066_11": "imasmiṁyeva dhammavinaye pavattati, na aññatrāti vuttaṁ hoti. Yathāha ‘‘imasmiṁ kho, subhadda,",
  "atk-s0201a1:1066_12": "dhammavinaye ariyo aṭṭhaṅgiko maggo upalabbhatī’’ti (dī. ni. 2.214). Desanābhedoyeva heso, attho paneko. Apica ekaṁ ayatīti ekāyano.",
  "atk-s0201a1:1066_13": "Pubbabhāge nānāmukhabhāvanānayappavattopi aparabhāge ekaṁ nibbānameva gacchatīti vuttaṁ hoti. Yathāha brahmā sahampati –",
  "atk-s0201a1:1067_0": "‘‘Ekāyanaṁ jātikhayantadassī,",
  "atk-s0201a1:1068_0": "Maggaṁ pajānāti hitānukampī;",
  "atk-s0201a1:1069_0": "Etena maggena tariṁsu pubbe,",
  "atk-s0201a1:1070_0": "Tarissanti ye ca taranti ogha’’nti. (saṁ. ni. 5.409);",
  "atk-s0201a1:1071_0": "Keci pana ‘‘na pāraṁ diguṇaṁ yantī’’ti gāthānayena yasmā ekavāraṁ nibbānaṁ gacchati. Tasmā ‘‘ekāyano’’ti vadanti, taṁ na yujjati.",
  "atk-s0201a1:1071_1": "Imassa hi atthassa sakiṁ ayanoti iminā byañjanena bhavitabbaṁ.",
  "atk-s0201a1:1071_2": "Yadi pana ekaṁ ayanamassa ekā gati pavattīti evamatthaṁ yojetvā vucceyya, byañjanaṁ yujjeyya,",
  "atk-s0201a1:1071_3": "attho pana ubhayathāpi na yujjati. Kasmā?",
  "atk-s0201a1:1071_4": "Idha pubbabhāgamaggassa adhippetattā.",
  "atk-s0201a1:1071_5": "Kāyādicatuārammaṇappavatto hi pubbabhāgasatipaṭṭhānamaggo idha adhippeto, na lokuttaro. So ca anekavārampi ayati, anekañcassa ayanaṁ hoti.",
  "atk-s0201a1:1072_0": "Pubbepi ca imasmiṁ pade mahātherānaṁ sākacchā ahosiyeva.",
  "atk-s0201a1:1072_1": "Tipiṭakacūḷanāgatthero ‘‘pubbabhāgasatipaṭṭhānamaggo’’ti āha.",
  "atk-s0201a1:1072_2": "Ācariyo panassa tipiṭakacūḷasumatthero ‘‘missakamaggo’’ti āha. Pubbabhāgo bhanteti. Missako āvusoti.",
  "atk-s0201a1:1072_3": "Ācariye punappunaṁ bhaṇante appaṭibāhitvā tuṇhī ahosi.",
  "atk-s0201a1:1072_4": "Pañhaṁ avinicchinitvāva uṭṭhahiṁsu.",
  "atk-s0201a1:1072_5": "Athācariyatthero nhānakoṭṭhakaṁ gacchanto ‘‘mayā missakamaggo kathito,",
  "atk-s0201a1:1072_6": "cūḷanāgo pubbabhāgoti ādāya voharati ,",
  "atk-s0201a1:1072_7": "ko nu kho ettha nicchayo’’ti suttantaṁ ādito paṭṭhāya parivattento ‘‘yo hi koci, bhikkhave,",
  "atk-s0201a1:1072_8": "ime cattāro satipaṭṭhāne evaṁ bhāveyya satta vassānī’’ti imasmiṁ ṭhāne sallakkhesi,",
  "atk-s0201a1:1072_9": "lokuttaramaggo uppajjitvā satta vassāni tiṭṭhamāno nāma natthi,",
  "atk-s0201a1:1072_10": "mayā vutto missakamaggo na labbhati,",
  "atk-s0201a1:1072_11": "cūḷanāgena diṭṭho pubbabhāgamaggova labbhatīti ñatvā aṭṭhamiyaṁ dhammassavane saṅghuṭṭhe agamāsi.",
  "atk-s0201a1:1073_0": "Porāṇakattherā kira piyadhammassavanā honti.",
  "atk-s0201a1:1073_1": "Saddaṁ sutvāva ‘‘ahaṁ paṭhamaṁ,",
  "atk-s0201a1:1073_2": "ahaṁ paṭhama’’nti ekappahāreneva osaranti.",
  "atk-s0201a1:1073_3": "Tasmiñca divase cūḷanāgattherassa vāro.",
  "atk-s0201a1:1073_4": "Tena dhammāsane nisīditvā vījaniṁ gahetvā pubbagāthāsu vuttāsu therassa āsanapiṭṭhiyaṁ ṭhitassa etadahosi ‘‘raho nisīditvā na vakkhāmī’’ti.",
  "atk-s0201a1:1073_5": "Porāṇakattherā hi anusūyakā honti,",
  "atk-s0201a1:1073_6": "na attano rucimeva ucchubhāraṁ viya evaṁ ukkhipitvā vicaranti, kāraṇameva gaṇhanti, akāraṇaṁ vissajjenti.",
  "atk-s0201a1:1073_7": "Tasmā thero ‘‘āvuso cūḷanāgā’’ti āha.",
  "atk-s0201a1:1073_8": "So ācariyassa viya saddoti dhammaṁ ṭhapetvā ‘‘kiṁ bhante’’ti āha.",
  "atk-s0201a1:1073_9": "Āvuso cūḷanāga mayā vutto missakamaggo na labbhati,",
  "atk-s0201a1:1073_10": "tayā vutto pubbabhāgasatipaṭṭhānamaggova labbhatīti.",
  "atk-s0201a1:1074_0": "Thero cintesi ‘‘amhākaṁ ācariyo sabbapariyattiko tepiṭako sutabuddho,",
  "atk-s0201a1:1074_1": "evarūpassapi nāma bhikkhuno ayaṁ pañho āluḷeti,",
  "atk-s0201a1:1074_2": "anāgate mama bhātikā imaṁ pañhaṁ āluḷessantīti suttaṁ gahetvā imaṁ pañhaṁ niccalaṁ karissāmī’’ti paṭisambhidāmaggato ‘‘ekāyanamaggo vuccati pubbabhāgasatipaṭṭhānamaggo –",
  "atk-s0201a1:1075_0": "‘‘Maggānaṭṭhaṅgiko seṭṭho, saccānaṁ caturo padā;",
  "atk-s0201a1:1076_0": "Virāgo seṭṭho dhammānaṁ, dvipadānañca cakkhumā.",
  "atk-s0201a1:1077_0": "Eseva maggo natthañño, dassanassa visuddhiyā;",
  "atk-s0201a1:1078_0": "Etañhi tumhe paṭipajjatha, mārasenappamaddanaṁ;",
  "atk-s0201a1:1079_0": "Etañhi tumhe paṭipannā, dukkhassantaṁ karissathā’’ti. (dha. pa. 273-275) –",
  "atk-s0201a1:1080_0": "Suttaṁ āharitvā ṭhapesi.",
  "atk-s0201a1:1081_0": "Maggoti kenaṭṭhena maggo?",
  "atk-s0201a1:1081_1": "Nibbānagamanaṭṭhena nibbānatthikehi magganiyaṭṭhena ca.",
  "atk-s0201a1:1081_2": "Sattānaṁ visuddhiyāti rāgādīhi malehi abhijjhāvisamalobhādīhi ca upakkilesehi kiliṭṭhacittānaṁ sattānaṁ visuddhatthāya.",
  "atk-s0201a1:1081_3": "Tathā hi imināva maggena ito satasahassakappādhikānaṁ catunnaṁ asaṅkhyeyyānaṁ upari ekasmiññeva kappe nibbatte taṇhaṅkaramedhaṅkarasaraṇaṅkaradīpaṅkaranāmake buddhe ādiṁ katvā sakyamunipariyosānā aneke sammāsambuddhā anekasatā paccekabuddhā gaṇanapathaṁ vītivattā ariyasāvakā cāti ime sattā sabbe cittamalaṁ pavāhetvā paramavisuddhiṁ pattā.",
  "atk-s0201a1:1081_4": "Rūpamalavasena pana saṁkilesavodānapaññattiyeva natthi. Tathā hi –",
  "atk-s0201a1:1082_0": "Rūpena saṁkiliṭṭhena, saṁkilissanti māṇavā;",
  "atk-s0201a1:1083_0": "Rūpe suddhe visujjhanti, anakkhātaṁ mahesinā.",
  "atk-s0201a1:1084_0": "Cittena saṁkiliṭṭhena, saṁkilissanti māṇavā;",
  "atk-s0201a1:1085_0": "Citte suddhe visujjhanti, iti vuttaṁ mahesinā.",
  "atk-s0201a1:1086_0": "Yathāha ‘‘cittasaṁkilesā, bhikkhave, sattā saṁkilissanti,",
  "atk-s0201a1:1086_1": "cittavodānā visujjhantī’’ti (saṁ. ni. 3.100).",
  "atk-s0201a1:1086_2": "Tañca cittavodānaṁ iminā satipaṭṭhānamaggena hoti.",
  "atk-s0201a1:1086_3": "Tenāha ‘‘sattānaṁ visuddhiyā’’ti.",
  "atk-s0201a1:1087_0": "Sokaparidevānaṁ samatikkamāyāti sokassa ca paridevassa ca samatikkamāya, pahānāyāti attho.",
  "atk-s0201a1:1087_1": "Ayañhi maggo bhāvito santatimahāmattādīnaṁ viya sokasamatikkamāya,",
  "atk-s0201a1:1087_2": "paṭācārādīnaṁ viya ca paridevasamatikkamāya ca saṁvattati.",
  "atk-s0201a1:1087_3": "Tenāha ‘‘sokaparidevānaṁ samatikkamāyā’’ti. Kiñcāpi hi santatimahāmatto –",
  "atk-s0201a1:1088_0": "‘‘Yaṁ pubbe taṁ visodhehi, pacchā te māhu kiñcanaṁ;",
  "atk-s0201a1:1089_0": "Majjhe ce no gahessasi, upasanto carissasī’’ti. (su. ni. 955);",
  "atk-s0201a1:1090_0": "Imaṁ gāthaṁ sutvā saha paṭisambhidāhi arahattaṁ patto.",
  "atk-s0201a1:1091_0": "Paṭācārā –",
  "atk-s0201a1:1092_0": "‘‘Na santi puttā tāṇāya, na pitā nāpi bandhavā;",
  "atk-s0201a1:1093_0": "Antakenādhipannassa, natthi ñātīsu tāṇatā’’ti. (dha. pa. 288);",
  "atk-s0201a1:1094_0": "Imaṁ gāthaṁ sutvā sotāpattiphale patiṭṭhitā.",
  "atk-s0201a1:1094_1": "Yasmā pana kāyavedanācittadhammesu kañci dhammaṁ anāmasitvā bhāvanā nāma natthi,",
  "atk-s0201a1:1094_2": "tasmā tepi imināva maggena sokaparideve samatikkantāti veditabbā.",
  "atk-s0201a1:1095_0": "Dukkhadomanassānaṁ atthaṅgamāyāti kāyikadukkhassa ca cetasikadomanassassa cāti imesaṁ dvinnaṁ atthaṅgamāya, nirodhāyāti attho.",
  "atk-s0201a1:1095_1": "Ayañhi maggo bhāvito tissattherādīnaṁ viya dukkhassa,",
  "atk-s0201a1:1095_2": "sakkādīnaṁ viya ca domanassassa atthaṅgamāya saṁvattati.",
  "atk-s0201a1:1096_0": "Tatrāyaṁ atthadīpanā – sāvatthiyaṁ kira tisso nāma kuṭumbikaputto cattālīsa hiraññakoṭiyo pahāya pabbajitvā agāmake araññe viharati.",
  "atk-s0201a1:1096_1": "Tassa kaniṭṭhabhātubhariyā ‘‘gacchatha naṁ jīvitā voropethā’’ti pañcasate core pesesi.",
  "atk-s0201a1:1096_2": "Te gantvā theraṁ parivāretvā nisīdiṁsu.",
  "atk-s0201a1:1096_3": "Thero āha ‘‘kasmā āgatattha upāsakā’’ti? Taṁ jīvitā voropessāmāti.",
  "atk-s0201a1:1096_4": "Pāṭibhogaṁ me upāsakā gahetvā ajjekarattiṁ jīvitaṁ dethāti. Ko te, samaṇa,",
  "atk-s0201a1:1096_5": "imasmiṁ ṭhāne pāṭibhogo bhavissatīti?",
  "atk-s0201a1:1096_6": "Thero mahantaṁ pāsāṇaṁ gahetvā dve ūruṭṭhīni bhinditvā ‘‘vaṭṭati upāsakā pāṭibhogo’’ti āha.",
  "atk-s0201a1:1096_7": "Te apakkamitvā caṅkamanasīse aggiṁ katvā nipajjiṁsu.",
  "atk-s0201a1:1096_8": "Therassa vedanaṁ vikkhambhetvā sīlaṁ paccavekkhato parisuddhaṁ sīlaṁ nissāya pītipāmojjaṁ uppajji .",
  "atk-s0201a1:1096_9": "Tato anukkamena vipassanaṁ vaḍḍhento tiyāmarattiṁ samaṇadhammaṁ katvā aruṇuggamane arahattaṁ patto imaṁ udānaṁ udānesi –",
  "atk-s0201a1:1097_0": "‘‘Ubho pādāni bhinditvā, saññapessāmi vo ahaṁ;",
  "atk-s0201a1:1098_0": "Aṭṭiyāmi harāyāmi, sarāgamaraṇaṁ ahaṁ.",
  "atk-s0201a1:1099_0": "Evāhaṁ cintayitvāna, yathābhūtaṁ vipassisaṁ;",
  "atk-s0201a1:1100_0": "Sampatte aruṇuggamhi, arahattamapāpuṇi’’nti.",
  "atk-s0201a1:1101_0": "Aparepi tiṁsa bhikkhū bhagavato santike kammaṭṭhānaṁ gahetvā araññavihāre vassaṁ upagantvā ‘‘āvuso,",
  "atk-s0201a1:1101_1": "tiyāmarattiṁ samaṇadhammova kātabbo,",
  "atk-s0201a1:1101_2": "na aññamaññassa santikaṁ āgantabba’’nti vatvā vihariṁsu.",
  "atk-s0201a1:1101_3": "Tesaṁ samaṇadhammaṁ katvā paccūsasamaye pacalāyantānaṁ eko byaggho āgantvā ekekaṁ bhikkhuṁ gahetvā gacchati.",
  "atk-s0201a1:1101_4": "Na koci ‘‘maṁ byaggho gaṇhī’’ti vācampi nicchāresi.",
  "atk-s0201a1:1101_5": "Evaṁ pañcasu dasasu bhikkhūsu khāditesu uposathadivase ‘‘itare, āvuso,",
  "atk-s0201a1:1101_6": "kuhi’’nti pucchitvā ñatvā ca ‘‘idāni gahitena,",
  "atk-s0201a1:1101_7": "gahitomhīti vattabba’’nti vatvā vihariṁsu.",
  "atk-s0201a1:1102_0": "Atha aññataraṁ daharabhikkhuṁ purimanayeneva byaggho gaṇhi. So ‘‘byaggho, bhante’’ti āha.",
  "atk-s0201a1:1102_1": "Bhikkhū kattaradaṇḍe ca ukkāyo ca gahetvā mocessāmāti anubandhiṁsu.",
  "atk-s0201a1:1102_2": "Byaggho bhikkhūnaṁ agatiṁ chinnataṭaṭṭhānaṁ āruyha taṁ bhikkhuṁ pādaṅguṭṭhakato paṭṭhāya khādituṁ ārabhi. Itarepi ‘‘idāni , sappurisa, amhehi kattabbaṁ natthi,",
  "atk-s0201a1:1102_3": "bhikkhūnaṁ viseso nāma evarūpe ṭhāne paññāyatī’’ti āhaṁsu.",
  "atk-s0201a1:1102_4": "So byagghamukhe nipannova taṁ vedanaṁ vikkhambhetvā vipassanaṁ vaḍḍhento yāva gopphakā khāditasamaye sotāpanno hutvā,",
  "atk-s0201a1:1102_5": "yāva jaṇṇukā khāditasamaye sakadāgāmī,",
  "atk-s0201a1:1102_6": "yāva nābhiyā khāditasamaye anāgāmī hutvā,",
  "atk-s0201a1:1102_7": "hadayarūpe akhāditeyeva saha paṭisambhidāhi arahattaṁ patvā imaṁ udānaṁ udānesi –",
  "atk-s0201a1:1103_0": "‘‘Sīlavā vatasampanno, paññavā susamāhito;",
  "atk-s0201a1:1104_0": "Muhuttaṁ pamādamanvāya, byagghenoruddhamānaso.",
  "atk-s0201a1:1105_0": "Pañjarasmiṁ gahetvāna, silāya uparīkato;",
  "atk-s0201a1:1106_0": "Kāmaṁ khādatu maṁ byaggho, bhakkho kāyo amittānaṁ;",
  "atk-s0201a1:1107_0": "Paṭiladdhe kammaṭṭhāne, maraṇaṁ hehiti bhaddaka’’nti.",
  "atk-s0201a1:1108_0": "Aparopi pītamallatthero nāma gihikāle tīsu rajjesu paṭākaṁ gahetvā tambapaṇṇidīpaṁ āgamma rājānaṁ disvā raññā katānuggaho ekadivasaṁ kilañjakāpaṇasāladvārena gacchanto ‘‘rūpaṁ, bhikkhave, na tumhākaṁ, taṁ pajahatha,",
  "atk-s0201a1:1108_1": "taṁ vo pahīnaṁ dīgharattaṁ hitāya sukhāya bhavissatī’’ti (saṁ. ni.",
  "atk-s0201a1:1108_2": "3.33-34) natumhākavaggaṁ sutvā cintesi ‘‘neva kira rūpaṁ attano, na vedanā’’ti.",
  "atk-s0201a1:1108_3": "So taṁyeva aṅkusaṁ katvā nikkhamitvā mahāvihāraṁ gantvā pabbajjaṁ yācitvā pabbajito upasampanno dvemātikā paguṇaṁ katvā tiṁsa bhikkhū gahetvā gabalavāliyaaṅgaṇaṁ gantvā samaṇadhammamakāsi.",
  "atk-s0201a1:1108_4": "Pādesu avahantesu jaṇṇukehi caṅkamati.",
  "atk-s0201a1:1108_5": "Tamenaṁ rattiṁ eko migaluddako migoti maññamāno sattiyā pahari. Satti vinivijjhitvā gatā.",
  "atk-s0201a1:1108_6": "So taṁ sattiṁ harāpetvā pahāramukhāni tiṇavaṭṭiyā pūrāpetvā pāsāṇapiṭṭhiyaṁ attānaṁ nisīdāpetvā okāsaṁ kāretvā vipassanaṁ vaḍḍhetvā saha paṭisambhidāhi arahattaṁ patvā ukkāsitasaddena āgatānaṁ bhikkhūnaṁ byākaritvā imaṁ udānaṁ udānesi –",
  "atk-s0201a1:1109_0": "‘‘Bhāsitaṁ buddhaseṭṭhassa, sabbalokaggavādino;",
  "atk-s0201a1:1110_0": "Na tumhākamidaṁ rūpaṁ, taṁ jaheyyātha bhikkhavo.",
  "atk-s0201a1:1111_0": "Aniccā vata saṅkhārā, uppādavayadhammino;",
  "atk-s0201a1:1112_0": "Uppajjitvā nirujjhanti, tesaṁ vūpasamo sukho’’ti.",
  "atk-s0201a1:1113_0": "Atha naṁ bhikkhū āhaṁsu ‘‘sace, bhante,",
  "atk-s0201a1:1113_1": "sammāsambuddho arogo abhavissā,",
  "atk-s0201a1:1113_2": "addhā te muddhamatthake hatthaṁ pasāretvā sīsaṁ parāmaseyyā’’ti.",
  "atk-s0201a1:1113_3": "Ettāvatā ayaṁ maggo tissattherādīnaṁ viya dukkhassa atthaṅgamāya saṁvattati.",
  "atk-s0201a1:1114_0": "Sakko pana devānamindo attano pañcavidhaṁ pubbanimittaṁ disvā maraṇabhayasantajjito domanassajāto bhagavantaṁ upasaṅkamitvā pañhaṁ pucchi.",
  "atk-s0201a1:1114_1": "So upekkhāpañhavissajjanāvasāne asītisahassāhi devatāhi saddhiṁ sotāpattiphale patiṭṭhāsi.",
  "atk-s0201a1:1114_2": "Sā cassa upapatti puna pākatikāva ahosi.",
  "atk-s0201a1:1115_0": "Subrahmāpi devaputto accharāsahassaparivāro saggasampattiṁ anubhoti,",
  "atk-s0201a1:1115_1": "tattha pañcasatā accharāyo rukkhato pupphāni ocinantiyo cavitvā niraye upapannā.",
  "atk-s0201a1:1115_2": "So ‘‘kiṁ imā cirāyantī’’ti upadhārento tāsaṁ niraye nibbattabhāvaṁ disvā ‘‘kittakaṁ nu kho mama āyū’’ti upaparikkhanto attanopi āyuparikkhayaṁ viditvā tattheva niraye nibbattanabhāvaṁ disvā bhīto ativiya domanassajāto hutvā ‘‘imaṁ me domanassaṁ satthā vinayissati na añño’’ti avasesā pañcasatā accharāyo gahetvā bhagavantaṁ upasaṅkamitvā pañhaṁ pucchi –",
  "atk-s0201a1:1116_0": "‘‘Niccaṁ utrastamidaṁ cittaṁ, niccaṁ ubbiggidaṁ mano;",
  "atk-s0201a1:1117_0": "Anuppannesu kicchesu, atho uppatitesu ca;",
  "atk-s0201a1:1118_0": "Sace atthi anutrastaṁ, taṁ me akkhāhi pucchito’’ti. (saṁ. ni. 1.98);",
  "atk-s0201a1:1119_0": "Tato naṁ bhagavā āha –",
  "atk-s0201a1:1120_0": "‘‘Nāññatra bojjhā tapasā, nāññatrindriyasaṁvarā;",
  "atk-s0201a1:1121_0": "Nāññatra sabbanissaggā, sotthiṁ passāmi pāṇina’’nti. (saṁ. ni. 1.98);",
  "atk-s0201a1:1122_0": "So desanāpariyosāne pañcahi accharāsatehi saddhiṁ sotāpattiphale patiṭṭhāya taṁ sampattiṁ thāvaraṁ katvā devalokameva agamāsīti .",
  "atk-s0201a1:1122_1": "Evamayaṁ maggo bhāvito sakkādīnaṁ viya domanassassa atthaṅgamāya saṁvattatīti veditabbo.",
  "atk-s0201a1:1123_0": "Ñāyassa adhigamāyāti ñāyo vuccati ariyo aṭṭhaṅgiko maggo, tassa adhigamāya, pattiyāti vuttaṁ hoti.",
  "atk-s0201a1:1123_1": "Ayañhi pubbabhāge lokiyo satipaṭṭhānamaggo bhāvito lokuttarassa maggassa adhigamāya saṁvattati.",
  "atk-s0201a1:1123_2": "Tenāha ‘‘ñāyassa adhigamāyā’’ti.",
  "atk-s0201a1:1123_3": "Nibbānassa sacchikiriyāyāti taṇhāvānavirahitattā nibbānanti laddhanāmassa amatassa sacchikiriyāya,",
  "atk-s0201a1:1123_4": "attapaccakkhatāyāti vuttaṁ hoti.",
  "atk-s0201a1:1123_5": "Ayañhi maggo bhāvito anupubbena nibbānasacchikiriyaṁ sādheti.",
  "atk-s0201a1:1123_6": "Tenāha ‘‘nibbānassa sacchikiriyāyā’’ti.",
  "atk-s0201a1:1124_0": "Tattha kiñcāpi ‘‘sattānaṁ visuddhiyā’’ti vutte sokasamatikkamādīni atthato siddhāneva honti,",
  "atk-s0201a1:1124_1": "ṭhapetvā pana sāsanayuttikovide aññesaṁ na pākaṭāni,",
  "atk-s0201a1:1124_2": "na ca bhagavā paṭhamaṁ sāsanayuttikovidaṁ janaṁ katvā pacchā dhammaṁ deseti.",
  "atk-s0201a1:1124_3": "Tena teneva pana suttena taṁ taṁ atthaṁ ñāpeti.",
  "atk-s0201a1:1124_4": "Tasmā idha yaṁ yaṁ atthaṁ ekāyanamaggo sādheti,",
  "atk-s0201a1:1124_5": "taṁ taṁ pākaṭaṁ katvā dassento ‘‘sokaparidevānaṁ samatikkamāyā’’tiādimāha.",
  "atk-s0201a1:1124_6": "Yasmā vā yā sattānaṁ visuddhi ekāyanamaggena saṁvattati,",
  "atk-s0201a1:1124_7": "sā sokaparidevānaṁ samatikkamena hoti,",
  "atk-s0201a1:1124_8": "sokaparidevānaṁ samatikkamo dukkhadomanassānaṁ atthaṅgamena,",
  "atk-s0201a1:1124_9": "dukkhadomanassānaṁ atthaṅgamo ñāyassādhigamena,",
  "atk-s0201a1:1124_10": "ñāyassādhigamo nibbānassa sacchikiriyāya.",
  "atk-s0201a1:1124_11": "Tasmā imampi kamaṁ dassento ‘‘sattānaṁ visuddhiyā’’ti vatvā ‘‘sokaparidevānaṁ samatikkamāyā’’tiādimāha.",
  "atk-s0201a1:1125_0": "Apica vaṇṇabhaṇanametaṁ ekāyanamaggassa.",
  "atk-s0201a1:1125_1": "Yatheva hi bhagavā ‘‘dhammaṁ vo, bhikkhave,",
  "atk-s0201a1:1125_2": "desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsessāmi, yadidaṁ chachakkānī’’ti (ma. ni.",
  "atk-s0201a1:1125_3": "3.420) chachakkadesanāya aṭṭhahi padehi vaṇṇaṁ abhāsi,",
  "atk-s0201a1:1125_4": "yathā ca ariyavaṁsadesanāya ‘‘cattārome, bhikkhave,",
  "atk-s0201a1:1125_5": "ariyavaṁsā aggaññā rattaññā vaṁsaññā porāṇā asaṁkiṇṇā asaṁkiṇṇapubbā na saṁkīyanti, na saṁkīyissanti,",
  "atk-s0201a1:1125_6": "appaṭikuṭṭhā samaṇehi brāhmaṇehi viññūhī’’ti (a. ni.",
  "atk-s0201a1:1125_7": "4.28) navahi padehi vaṇṇaṁ abhāsi,",
  "atk-s0201a1:1125_8": "evaṁ imassapi ekāyanamaggassa sattānaṁ visuddhiyātiādīhi sattahi padehi vaṇṇaṁ abhāsi.",
  "atk-s0201a1:1126_0": "Kasmā iti ce?",
  "atk-s0201a1:1126_1": "Tesaṁ bhikkhūnaṁ ussāhajananatthaṁ.",
  "atk-s0201a1:1126_2": "Vaṇṇabhāsanañhi sutvā te bhikkhū ‘‘ayaṁ kira maggo hadayasantāpabhūtaṁ sokaṁ,",
  "atk-s0201a1:1126_3": "vācāvippalāpabhūtaṁ paridevaṁ, kāyikaasātabhūtaṁ dukkhaṁ,",
  "atk-s0201a1:1126_4": "cetasikaasātabhūtaṁ domanassanti cattāro upaddave hanati,",
  "atk-s0201a1:1126_5": "visuddhiṁ ñāyaṁ nibbānanti tayo visese āvahatī’’ti ussāhajātā imaṁ dhammadesanaṁ uggahetabbaṁ pariyāpuṇitabbaṁ dhāretabbaṁ vācetabbaṁ,",
  "atk-s0201a1:1126_6": "imañca maggaṁ bhāvetabbaṁ maññissanti.",
  "atk-s0201a1:1126_7": "Iti tesaṁ bhikkhūnaṁ ussāhajananatthaṁ vaṇṇaṁ abhāsi,",
  "atk-s0201a1:1126_8": "kambalavāṇijādayo kambalādīnaṁ vaṇṇaṁ viya.",
  "atk-s0201a1:1127_0": "Yathā hi satasahassagghanikapaṇḍukambalavāṇijena kambalaṁ gaṇhathāti ugghositepi asukakambaloti na tāva manussā jānanti.",
  "atk-s0201a1:1127_1": "Kesakambalavālakambalādayopi hi duggandhā kharasamphassā kambalātveva vuccanti.",
  "atk-s0201a1:1127_2": "Yadā pana tena gandhārako rattakambalo sukhumo ujjalo sukhasamphassoti ugghositaṁ hoti, tadā ye pahonti, te gaṇhanti. Ye na pahonti, tepi dassanakāmā honti, evamevaṁ ‘‘ekāyano ayaṁ, bhikkhave,",
  "atk-s0201a1:1127_3": "maggo’’ti vuttepi asukamaggoti na tāva pākaṭo hoti.",
  "atk-s0201a1:1127_4": "Nānappakārakā hi aniyyānamaggāpi maggātveva vuccanti.",
  "atk-s0201a1:1127_5": "‘‘Sattānaṁ visuddhiyā’’tiādimhi pana vutte ‘‘ayaṁ kira maggo cattāro upaddave hanati,",
  "atk-s0201a1:1127_6": "tayo visese āvahatī’’ti ussāhajātā imaṁ dhammadesanaṁ uggahetabbaṁ pariyāpuṇitabbaṁ dhāretabbaṁ vācetabbaṁ,",
  "atk-s0201a1:1127_7": "imañca maggaṁ bhāvetabbaṁ maññissantīti vaṇṇaṁ bhāsanto ‘‘sattānaṁ visuddhiyā’’tiādimāha.",
  "atk-s0201a1:1127_8": "Yathā ca satasahassagghanikapaṇḍukambalavāṇijopamā,",
  "atk-s0201a1:1127_9": "evaṁ rattajambunadasuvaṇṇaudakappasādakamaṇiratanasuvisuddhamuttāratanadhotapavāḷādivāṇijūpamādayopettha āharitabbā.",
  "atk-s0201a1:1128_0": "Yadidanti nipāto, ye imeti ayamassa attho. Cattāroti gaṇanaparicchedo,",
  "atk-s0201a1:1128_1": "tena na tato heṭṭhā na uddhanti satipaṭṭhānaparicchedaṁ dīpeti.",
  "atk-s0201a1:1128_2": "Satipaṭṭhānāti tayo satipaṭṭhānā satigocaropi,",
  "atk-s0201a1:1128_3": "tidhā paṭipannesu sāvakesu satthuno paṭighānunayavītivattatāpi, satipi. ‘‘Catunnaṁ , bhikkhave,",
  "atk-s0201a1:1128_4": "satipaṭṭhānānaṁ samudayañca atthaṅgamañca desessāmi, taṁ suṇātha…pe…. Ko ca, bhikkhave, kāyassa samudayo?",
  "atk-s0201a1:1128_5": "Āhārasamudayā kāyasamudayo’’tiādīsu (saṁ. ni.",
  "atk-s0201a1:1128_6": "3.408) hi satigocaro satipaṭṭhānanti vuccati. Tathā ‘‘kāyo paṭṭhānaṁ, no sati.",
  "atk-s0201a1:1128_7": "Sati paṭṭhānañceva sati cā’’tiādīsupi (paṭi. ma. 3.35).",
  "atk-s0201a1:1128_8": "Tassattho – patiṭṭhāti asminti paṭṭhānaṁ. Kā patiṭṭhāti? Sati.",
  "atk-s0201a1:1128_9": "Satiyā paṭṭhānaṁ satipaṭṭhānaṁ.",
  "atk-s0201a1:1128_10": "Padhānaṭṭhānanti vā paṭṭhānaṁ.",
  "atk-s0201a1:1128_11": "Satiyā paṭṭhānaṁ satipaṭṭhānaṁ,",
  "atk-s0201a1:1128_12": "hatthiṭṭhānaassaṭṭhānādīni viya. ‘‘Tayo satipaṭṭhānā, yadariyo sevati,",
  "atk-s0201a1:1128_13": "yadariyo sevamāno satthā gaṇamanusāsitumarahatī’’ti (ma. ni.",
  "atk-s0201a1:1128_14": "3.311) etthāpi tidhā paṭipannesu sāvakesu satthuno paṭighānunayavītivattatā ‘‘satipaṭṭhāna’’nti vuttā.",
  "atk-s0201a1:1128_15": "Tassattho – paṭṭhapetabbato paṭṭhānaṁ, pavattayitabbatoti attho. Kena paṭṭhapetabbatoti? Satiyā.",
  "atk-s0201a1:1128_16": "Satiyā paṭṭhānaṁ satipaṭṭhānanti.",
  "atk-s0201a1:1128_17": "‘‘Cattāro satipaṭṭhānā bhāvitā bahulīkatā satta bojjhaṅge paripūrentī’’tiādīsu (saṁ. ni.",
  "atk-s0201a1:1128_18": "5.989) pana satiyeva ‘‘satipaṭṭhāna’’nti vuccati.",
  "atk-s0201a1:1128_19": "Tassattho – patiṭṭhātīti paṭṭhānaṁ,",
  "atk-s0201a1:1128_20": "upaṭṭhāti okkantitvā pakkhanditvā pavattatīti attho.",
  "atk-s0201a1:1128_21": "Satiyeva paṭṭhānaṁ satipaṭṭhānaṁ. Atha vā saraṇaṭṭhena sati, upaṭṭhānaṭṭhena paṭṭhānaṁ.",
  "atk-s0201a1:1128_22": "Iti sati ca sā paṭṭhānañcātipi satipaṭṭhānaṁ. Idamidha adhippetaṁ.",
  "atk-s0201a1:1129_0": "Yadi evaṁ,",
  "atk-s0201a1:1129_1": "kasmā ‘‘satipaṭṭhānā’’ti bahuvacanaṁ? Satibahuttā.",
  "atk-s0201a1:1129_2": "Ārammaṇabhedena hi bahukā etā satiyo.",
  "atk-s0201a1:1129_3": "Atha maggoti kasmā ekavacanaṁ? Maggaṭṭhena ekattā.",
  "atk-s0201a1:1129_4": "Catassopi hi etā satiyo maggaṭṭhena ekattaṁ gacchanti.",
  "atk-s0201a1:1129_5": "Vuttañhetaṁ ‘‘maggoti kenaṭṭhena maggo? Nibbānagamanaṭṭhena,",
  "atk-s0201a1:1129_6": "nibbānatthikehi magganīyaṭṭhena cā’’ti.",
  "atk-s0201a1:1129_7": "Catassopi cetā aparabhāge kāyādīsu ārammaṇesu kiccaṁ sādhayamānā nibbānaṁ gacchanti.",
  "atk-s0201a1:1129_8": "Ādito paṭṭhāya ca nibbānatthikehi maggīyanti,",
  "atk-s0201a1:1129_9": "tasmā catassopi eko maggoti vuccanti .",
  "atk-s0201a1:1129_10": "Evañca sati vacanānusandhinā sānusandhikāva desanā hoti, ‘‘mārasenappamaddanaṁ vo, bhikkhave, maggaṁ desessāmi, taṁ suṇātha…pe… katamo ca, bhikkhave, mārasenappamaddano maggo?",
  "atk-s0201a1:1129_11": "Yadidaṁ sattabojjhaṅgā’’tiādīsu (saṁ. ni.",
  "atk-s0201a1:1129_12": "5.224) viya hi yathā mārasenappamaddanoti ca sattabojjhaṅgāti ca atthato ekaṁ, byañjanamevettha nānaṁ.",
  "atk-s0201a1:1129_13": "Evaṁ ekāyanamaggoti ca cattāro satipaṭṭhānāti ca atthato ekaṁ, byañjanamevettha nānaṁ.",
  "atk-s0201a1:1129_14": "Tasmā maggaṭṭhena ekattā ekavacanaṁ,",
  "atk-s0201a1:1129_15": "ārammaṇabhedena satibahuttā bahuvacanaṁ veditabbaṁ.",
  "atk-s0201a1:1130_0": "Kasmā pana bhagavatā cattārova satipaṭṭhānā vuttā anūnā anadhikāti? Veneyyahitattā .",
  "atk-s0201a1:1130_1": "Taṇhācaritadiṭṭhicaritasamathayānikavipassanāyānikesu hi mandatikkhavasena dvedhā dvedhā pavattesu veneyyesu mandassa taṇhācaritassa oḷārikaṁ kāyānupassanāsatipaṭṭhānaṁ visuddhimaggo,",
  "atk-s0201a1:1130_2": "tikkhassa sukhumaṁ vedanānupassanaṁ satipaṭṭhānaṁ.",
  "atk-s0201a1:1130_3": "Diṭṭhicaritassāpi mandassa nātippabhedagataṁ cittānupassanāsatipaṭṭhānaṁ visuddhimaggo,",
  "atk-s0201a1:1130_4": "tikkhassa atippabhedagataṁ dhammānupassanāsatipaṭṭhānaṁ.",
  "atk-s0201a1:1130_5": "Samathayānikassa ca mandassa akicchena adhigantabbanimittaṁ paṭhamaṁ satipaṭṭhānaṁ visuddhimaggo,",
  "atk-s0201a1:1130_6": "tikkhassa oḷārikārammaṇe asaṇṭhahanato dutiyaṁ.",
  "atk-s0201a1:1130_7": "Vipassanāyānikassapi mandassa nātippabhedagatārammaṇaṁ tatiyaṁ,",
  "atk-s0201a1:1130_8": "tikkhassa atippabhedagatārammaṇaṁ catutthaṁ.",
  "atk-s0201a1:1130_9": "Iti cattārova vuttā anūnā anadhikāti.",
  "atk-s0201a1:1131_0": "Subhasukhaniccaattabhāvavipallāsapahānatthaṁ vā. Kāyo hi asubho,",
  "atk-s0201a1:1131_1": "tattha ca subhavipallāsavipallatthā sattā,",
  "atk-s0201a1:1131_2": "tesaṁ tattha asubhabhāvadassanena tassa vipallāsassa pahānatthaṁ paṭhamaṁ satipaṭṭhānaṁ vuttaṁ.",
  "atk-s0201a1:1131_3": "Sukhaṁ niccaṁ attāti gahitesupi ca vedanādīsu vedanā dukkhā, cittaṁ aniccaṁ, dhammā anattā,",
  "atk-s0201a1:1131_4": "tesu ca sukhaniccaattavipallāsavipallatthā sattā,",
  "atk-s0201a1:1131_5": "tesaṁ tattha dukkhādibhāvadassanena tesaṁ vipallāsānaṁ pahānatthaṁ sesāni tīṇi vuttānīti evaṁ subhasukhaniccaattabhāvavipallāsapahānatthaṁ vā cattārova vuttā anūnā anadhikāti veditabbā.",
  "atk-s0201a1:1132_0": "Na kevalañca vipallāsapahānatthameva,",
  "atk-s0201a1:1132_1": "atha kho caturoghayogāsavaganthaupādānaagatipahānatthampi catubbidhāhārapariññatthañca cattārova vuttāti veditabbā. Ayaṁ tāva pakaraṇanayo.",
  "atk-s0201a1:1133_0": "Aṭṭhakathāyaṁ pana saraṇavasena ceva ekattasamosaraṇavasena ca ekameva satipaṭṭhānaṁ ārammaṇavasena cattāroti etadeva vuttaṁ.",
  "atk-s0201a1:1133_1": "Yathā hi catudvāre nagare pācīnato āgacchantā pācīnadisāya uṭṭhānakaṁ bhaṇḍaṁ gahetvā pācīnadvārena nagarameva pavisanti,",
  "atk-s0201a1:1133_2": "dakkhiṇato pacchimato uttarato āgacchantā uttaradisāya uṭṭhānakaṁ bhaṇḍaṁ gahetvā uttaradvārena nagarameva pavisanti, evaṁsampadamidaṁ veditabbaṁ.",
  "atk-s0201a1:1133_3": "Nagaraṁ viya hi nibbānamahānagaraṁ .",
  "atk-s0201a1:1133_4": "Dvāraṁ viya aṭṭhaṅgiko lokuttaramaggo. Pācīnadisādayo viya kāyādayo.",
  "atk-s0201a1:1134_0": "Yathā pācīnato āgacchantā pācīnadisāya uṭṭhānakaṁ bhaṇḍaṁ gahetvā pācīnadvārena nagarameva pavisanti,",
  "atk-s0201a1:1134_1": "evaṁ kāyānupassanāmukhena āgacchantā cuddasavidhena kāyānupassanaṁ bhāvetvā kāyānupassanābhāvanānubhāvanibbattena ariyamaggena ekaṁ nibbānameva osaranti.",
  "atk-s0201a1:1135_0": "Yathā dakkhiṇato āgacchantā dakkhiṇadisāya uṭṭhānakaṁ bhaṇḍaṁ gahetvā dakkhiṇadvārena nagarameva pavisanti,",
  "atk-s0201a1:1135_1": "evaṁ vedanānupassanāmukhena āgacchantā navavidhena vedanānupassanaṁ bhāvetvā vedanānupassanābhāvanānubhāvanibbattena ariyamaggena ekaṁ nibbānameva osaranti.",
  "atk-s0201a1:1136_0": "Yathā pacchimato āgacchantā pacchimadisāya uṭṭhānakaṁ bhaṇḍaṁ gahetvā pacchimadvārena nagarameva pavisanti,",
  "atk-s0201a1:1136_1": "evaṁ cittānupassanāmukhena āgacchantā soḷasavidhena cittānupassanaṁ bhāvetvā cittānupassanābhāvanānubhāvanibbattena ariyamaggena ekaṁ nibbānameva osaranti.",
  "atk-s0201a1:1137_0": "Yathā uttarato āgacchantā uttaradisāya uṭṭhānakaṁ bhaṇḍaṁ gahetvā uttaradvārena nagarameva pavisanti,",
  "atk-s0201a1:1137_1": "evaṁ dhammānupassanāmukhena āgacchantā pañcavidhena dhammānupassanaṁ bhāvetvā dhammānupassanābhāvanānubhāvanibbattena ariyamaggena ekaṁ nibbānameva osaranti.",
  "atk-s0201a1:1138_0": "Evaṁ saraṇavasena ceva ekattasamosaraṇavasena ca ekameva satipaṭṭhānaṁ ārammaṇavasena cattārova vuttāti veditabbā.",
  "atk-s0201a1:1139_0": "Katamecattāroti kathetukamyatā pucchā. Idhāti imasmiṁ sāsane.",
  "atk-s0201a1:1139_1": "Bhikkhaveti dhammapaṭiggāhakapuggalālapanametaṁ.",
  "atk-s0201a1:1139_2": "Bhikkhūti paṭipattisampādakapuggalanidassanametaṁ.",
  "atk-s0201a1:1139_3": "Aññepi ca devamanussā paṭipattiṁ sampādentiyeva,",
  "atk-s0201a1:1139_4": "seṭṭhattā pana paṭipattiyā bhikkhubhāvadassanato ca, ‘‘bhikkhū’’ti āha.",
  "atk-s0201a1:1139_5": "Bhagavato hi anusāsaniṁ sampaṭicchantesu bhikkhu seṭṭho,",
  "atk-s0201a1:1139_6": "sabbappakārāya anusāsaniyā bhājanabhāvato,",
  "atk-s0201a1:1139_7": "tasmā seṭṭhattā ‘‘bhikkhū’’ti āha.",
  "atk-s0201a1:1139_8": "Tasmiṁ gahite pana sesā gahitāva honti rājagamanādīsu rājaggahaṇena sesaparisā viya.",
  "atk-s0201a1:1139_9": "Yo ca imaṁ paṭipattiṁ paṭipajjati,",
  "atk-s0201a1:1139_10": "so bhikkhu nāma hotīti paṭipattiyā bhikkhubhāvadassanatopi ‘‘bhikkhū’’ti āha .",
  "atk-s0201a1:1139_11": "Paṭipannako hi devo vā hotu manusso vā,",
  "atk-s0201a1:1139_12": "‘‘bhikkhū’’ti saṅkhaṁ gacchatiyeva. Yathāha –",
  "atk-s0201a1:1140_0": "‘‘Alaṅkato cepi samaṁ careyya,",
  "atk-s0201a1:1141_0": "Santo danto niyato brahmacārī;",
  "atk-s0201a1:1142_0": "Sabbesu bhūtesu nidhāya daṇḍaṁ,",
  "atk-s0201a1:1143_0": "So brāhmaṇo so samaṇo sa bhikkhū’’ti. (dha. pa. 142);",
  "atk-s0201a1:1144_0": "Kāyeti rūpakāye.",
  "atk-s0201a1:1144_1": "Rūpakāyo hi idha aṅgapaccaṅgānaṁ kesādīnañca dhammānaṁ samūhaṭṭhena hatthikāyarathakāyādayo viya kāyoti adhippeto. Yathā ca samūhaṭṭhena, evaṁ kucchitānaṁ āyaṭṭhena.",
  "atk-s0201a1:1144_2": "Kucchitānañhi paramajegucchānaṁ so āyotipi kāyo. Āyoti uppattideso. Tatrāyaṁ vacanattho, āyanti tatoti āyo. Ke āyanti? Kucchitā kesādayo. Iti kucchitānaṁ āyoti kāyo.",
  "atk-s0201a1:1144_3": "Kāyānupassīti kāyamanupassanasīlo, kāyaṁ vā anupassamāno.",
  "atk-s0201a1:1145_0": "‘‘Kāye’’ti ca vatvāpi puna ‘‘kāyānupassī’’ti dutiyaṁ kāyaggahaṇaṁ asammissato vavatthānaghanavinibbhogādidassanatthaṁ katanti veditabbaṁ.",
  "atk-s0201a1:1145_1": "Tena na kāye vedanānupassī vā, cittadhammānupassī vā,",
  "atk-s0201a1:1145_2": "atha kho kāyānupassīyevāti kāyasaṅkhāte vatthusmiṁ kāyānupassanākārasseva dassanena asammissato vavatthānaṁ dassitaṁ hoti.",
  "atk-s0201a1:1145_3": "Tathā na kāye aṅgapaccaṅgavimuttaekadhammānupassī,",
  "atk-s0201a1:1145_4": "nāpi kesalomādivinimuttaitthipurisānupassī.",
  "atk-s0201a1:1145_5": "Yopi cettha kesalomādiko bhūtupādāyasamūhasaṅkhāto kāyo ,",
  "atk-s0201a1:1145_6": "tatthapi na bhūtupādāyavinimuttaekadhammānupassī,",
  "atk-s0201a1:1145_7": "atha kho rathasambhārānupassako viya aṅgapaccaṅgasamūhānupassī,",
  "atk-s0201a1:1145_8": "nagarāvayavānupassako viya kesalomādisamūhānupassī,",
  "atk-s0201a1:1145_9": "kadalikkhandhapattavaṭṭivinibbhujanako viya rittamuṭṭhiviniveṭhako viya ca bhūtupādāyasamūhānupassīyevāti nānappakārato samūhavaseneva kāyasaṅkhātassa vatthuno dassanena ghanavinibbhogo dassito hoti.",
  "atk-s0201a1:1145_10": "Na hettha yathāvuttasamūhavinimutto kāyo vā itthī vā puriso vā añño vā koci dhammo dissati ,",
  "atk-s0201a1:1145_11": "yathāvuttadhammasamūhamatteyeva pana tathā tathā sattā micchābhinivesaṁ karonti. Tenāhu porāṇā –",
  "atk-s0201a1:1146_0": "‘‘Yaṁ passati na taṁ diṭṭhaṁ, yaṁ diṭṭhaṁ taṁ na passati;",
  "atk-s0201a1:1147_0": "Apassaṁ bajjhate mūḷho, bajjhamāno na muccatī’’ti. –",
  "atk-s0201a1:1148_0": "Ghanavinibbhogādidassanatthanti vuttaṁ.",
  "atk-s0201a1:1148_1": "Ādisaddena cettha ayampi attho veditabbo – ayañhi ekasmiṁ kāye kāyānupassīyeva, na aññadhammānupassī. Kiṁ vuttaṁ hoti?",
  "atk-s0201a1:1148_2": "Yathā anudakabhūtāyapi marīciyā udakānupassino honti,",
  "atk-s0201a1:1148_3": "na evaṁ aniccadukkhānattaasubhabhūteyeva imasmiṁ kāye niccasukhaattasubhabhāvānupassī,",
  "atk-s0201a1:1148_4": "atha kho kāyānupassī aniccadukkhānattaasubhākārasamūhānupassīyevāti.",
  "atk-s0201a1:1148_5": "Atha vā yvāyaṁ parato ‘‘idha, bhikkhave,",
  "atk-s0201a1:1148_6": "bhikkhu araññagato vā…pe… so satova assasatī’’tiādinā nayena assāsapassāsādicuṇṇikajātaaṭṭhikapariyosāno kāyo vutto,",
  "atk-s0201a1:1148_7": "yo ca ‘‘idhekacco pathavikāyaṁ aniccato anupassati āpokāyaṁ tejokāyaṁ vāyokāyaṁ kesakāyaṁ lomakāyaṁ chavikāyaṁ cammakāyaṁ maṁsakāyaṁ ruhirakāyaṁ nahārukāyaṁ aṭṭhikāyaṁ aṭṭhimiñjakāya’’nti paṭisambhidāyaṁ (paṭi. ma. 3.35) kāyo vutto,",
  "atk-s0201a1:1148_8": "tassa sabbassa imasmiṁyeva kāye anupassanato ‘‘kāye kāyānupassī’’ti evampi attho daṭṭhabbo.",
  "atk-s0201a1:1149_0": "Atha vā kāye ahanti vā mamanti vā evaṁ gahetabbassa yassa kassaci ananupassanato tassa tasseva pana kesālomādikassa nānādhammasamūhassa anupassanato kāye kesādidhammasamūhasaṅkhātakāyānupassīti evamattho daṭṭhabbo.",
  "atk-s0201a1:1149_1": "Apica ‘‘imasmiṁ kāye aniccato anupassati,",
  "atk-s0201a1:1149_2": "no niccato’’tiādinā nayena paṭisambhidāyaṁ āgatanayassa sabbasseva aniccalakkhaṇādino ākārasamūhasaṅkhātassa kāyassānupassanatopi ‘‘kāye kāyānupassī’’ti evampi attho daṭṭhabbo.",
  "atk-s0201a1:1150_0": "Tathā hi ayaṁ kāye kāyānupassanāpaṭipadaṁ paṭipanno bhikkhu imaṁ kāyaṁ aniccānupassanādīnaṁ sattannaṁ anupassanānaṁ vasena aniccato anupassati, no niccato. Dukkhato anupassati, no sukhato. Anattato anupassati, no attato. Nibbindati, no nandati. Virajjati, no rajjati. Nirodheti, no samudeti. Paṭinissajjati, no ādiyati.",
  "atk-s0201a1:1150_1": "So taṁ aniccato anupassanto niccasaññaṁ pajahati,",
  "atk-s0201a1:1150_2": "dukkhato anupassanto sukhasaññaṁ pajahati,",
  "atk-s0201a1:1150_3": "anattato anupassanto attasaññaṁ pajahati, nibbindanto nandiṁ pajahati, virajjanto rāgaṁ pajahati,",
  "atk-s0201a1:1150_4": "nirodhento samudayaṁ pajahati,",
  "atk-s0201a1:1150_5": "paṭinissajjanto ādānaṁ pajahatīti veditabbo.",
  "atk-s0201a1:1151_0": "Viharatīti iriyati.",
  "atk-s0201a1:1151_1": "Ātāpīti tīsu bhavesu kilese ātāpetīti ātāpo, vīriyassetaṁ nāmaṁ. Ātāpo assa atthīti ātāpī.",
  "atk-s0201a1:1151_2": "Sampajānoti sampajaññasaṅkhātena ñāṇena samannāgato.",
  "atk-s0201a1:1151_3": "Satimāti kāyapariggāhikāya satiyā samannāgato.",
  "atk-s0201a1:1151_4": "Ayaṁ pana yasmā satiyā ārammaṇaṁ pariggahetvā paññāya anupassati,",
  "atk-s0201a1:1151_5": "na hi sativirahitassa anupassanā nāma atthi. Tenevāha ‘‘satiñca khvāhaṁ, bhikkhave, sabbatthikaṁ vadāmī’’ti (saṁ. ni. 5.234).",
  "atk-s0201a1:1151_6": "Tasmā ettha ‘‘kāye kāyānupassī viharatī’’ti ettāvatā kāyānupassanāsatipaṭṭhānakammaṭṭhānaṁ vuttaṁ hoti.",
  "atk-s0201a1:1151_7": "Atha vā yasmā anātāpino antosaṅkhepo antarāyakaro hoti,",
  "atk-s0201a1:1151_8": "asampajāno upāyapariggahe anupāyaparivajjane ca sammuyhati,",
  "atk-s0201a1:1151_9": "muṭṭhassati upāyāpariccāge anupāyāpariggahe ca asamattho hoti,",
  "atk-s0201a1:1151_10": "tenassa taṁ kammaṭṭhānaṁ na sampajjati,",
  "atk-s0201a1:1151_11": "tasmā yesaṁ dhammānaṁ ānubhāvena taṁ sampajjati.",
  "atk-s0201a1:1151_12": "Tesaṁ dassanatthaṁ ‘‘ātāpī sampajāno satimāti idaṁ vutta’’nti veditabbaṁ.",
  "atk-s0201a1:1152_0": "Iti kāyānupassanāsatipaṭṭhānaṁ sampayogaṅgañcassa dassetvā idāni pahānaṅgaṁ dassetuṁ vineyya loke abhijjhādomanassanti vuttaṁ.",
  "atk-s0201a1:1152_1": "Tattha vineyyāti tadaṅgavinayena vā vikkhambhanavinayena vā vinayitvā. Loketi tasmiṁyeva kāye.",
  "atk-s0201a1:1152_2": "Kāyo hi idha lujjanapalujjanaṭṭhena lokoti adhippeto.",
  "atk-s0201a1:1152_3": "Yasmā panassa na kāyamatteyeva abhijjhādomanassaṁ pahīyati, vedanādīsupi pahīyatiyeva,",
  "atk-s0201a1:1152_4": "tasmā ‘‘pañcapi upādānakkhandhā loko’’ti vibhaṅge (vibha. 362) vuttaṁ.",
  "atk-s0201a1:1152_5": "Lokasaṅkhātattā vā tesaṁ dhammānaṁ atthuddhāranayenetaṁ vuttaṁ.",
  "atk-s0201a1:1152_6": "Yaṁ panāha ‘‘tattha katamo loko? Sveva kāyo loko’’ti. Ayamevettha attho,",
  "atk-s0201a1:1152_7": "tasmiṁ loke abhijjhādomanassaṁ vineyyāti evaṁ sambandho daṭṭhabbo.",
  "atk-s0201a1:1152_8": "Yasmā panettha abhijjhāgahaṇena kāmacchando ,",
  "atk-s0201a1:1152_9": "domanassaggahaṇena byāpādo saṅgahaṁ gacchati,",
  "atk-s0201a1:1152_10": "tasmā nīvaraṇapariyāpannabalavadhammadvayadassanena nīvaraṇappahānaṁ vuttaṁ hotīti veditabbaṁ.",
  "atk-s0201a1:1153_0": "Visesena cettha abhijjhāvinayena kāyasampattimūlakassa anurodhassa,",
  "atk-s0201a1:1153_1": "domanassavinayena pana kāyavipattimūlakassa virodhassa,",
  "atk-s0201a1:1153_2": "abhijjhāvinayena ca kāye abhiratiyā,",
  "atk-s0201a1:1153_3": "domanassavinayena kāyabhāvanāya anabhiratiyā,",
  "atk-s0201a1:1153_4": "abhijjhāvinayena kāye abhūtānaṁ subhasukhabhāvādīnaṁ pakkhepassa,",
  "atk-s0201a1:1153_5": "domanassavinayena ca kāye bhūtānaṁ asubhāsukhabhāvādīnaṁ apanayanassa ca pahānaṁ vuttaṁ.",
  "atk-s0201a1:1153_6": "Tena yogāvacarassa yogānubhāvo yogasamatthatā ca dīpitā hoti. Yogānubhāvo hi esa,",
  "atk-s0201a1:1153_7": "yadidaṁ anurodhavirodhavippamutto aratiratisaho abhūtapakkhepabhūtāpanayanavirahito ca hoti.",
  "atk-s0201a1:1153_8": "Anurodhavirodhavippamutto cesa aratiratisaho abhūtaṁ apakkhipanto bhūtañca anapanento yogasamattho hotīti.",
  "atk-s0201a1:1154_0": "Aparo nayo ‘‘kāye kāyānupassī’’ti ettha anupassanāya kammaṭṭhānaṁ vuttaṁ.",
  "atk-s0201a1:1154_1": "‘‘Viharatī’’ti ettha vuttavihārena kammaṭṭhānikassa kāyapariharaṇaṁ.",
  "atk-s0201a1:1154_2": "‘‘Ātāpī’’tiādīsu ātāpena sammappadhānaṁ,",
  "atk-s0201a1:1154_3": "satisampajaññena sabbatthikakammaṭṭhānaṁ,",
  "atk-s0201a1:1154_4": "kammaṭṭhānapariharaṇūpāyo vā,",
  "atk-s0201a1:1154_5": "satiyā vā kāyānupassanāvasena paṭiladdhasamatho, sampajaññena vipassanā,",
  "atk-s0201a1:1154_6": "abhijjhādomanassavinayena bhāvanāphalaṁ vuttanti veditabbaṁ.",
  "atk-s0201a1:1155_0": "Vibhaṅge pana ‘‘anupassī’’ti tattha katamā anupassanā?",
  "atk-s0201a1:1155_1": "Yā paññā pajānanā…pe… sammādiṭṭhi. Ayaṁ vuccati anupassanā.",
  "atk-s0201a1:1155_2": "Imāya anupassanāya upeto hoti samupeto upāgato samupāgato upapanno sampanno samannāgato. Tena vuccati anupassīti.",
  "atk-s0201a1:1156_0": "Viharatīti iriyati vattati pāleti yapeti yāpeti carati viharati. Tena vuccati viharatīti.",
  "atk-s0201a1:1157_0": "Ātāpīti tattha katamo ātāpo?",
  "atk-s0201a1:1157_1": "Yo cetasiko vīriyārambho…pe… sammāvāyāmo. Ayaṁ vuccati ātāpo.",
  "atk-s0201a1:1157_2": "Iminā ātāpena upeto hoti…pe… samannāgato. Tena vuccati ātāpīti.",
  "atk-s0201a1:1158_0": "Sampajānoti tattha katamaṁ sampajaññaṁ?",
  "atk-s0201a1:1158_1": "Yā paññā pajānanā…pe… sammādiṭṭhi. Idaṁ vuccati sampajaññaṁ.",
  "atk-s0201a1:1158_2": "Iminā sampajaññena upeto hoti…pe… samannāgato. Tena vuccati sampajānoti.",
  "atk-s0201a1:1159_0": "Satimāti tattha katamā sati?",
  "atk-s0201a1:1159_1": "Yā sati anussati…pe… sammāsati. Ayaṁ vuccati sati.",
  "atk-s0201a1:1159_2": "Imāya satiyā upeto hoti…pe… samannāgato. Tena vuccati satimāti.",
  "atk-s0201a1:1160_0": "Vineyya loke abhijjhādomanassanti tattha katamo loko? Sveva kāyo loko, pañcapi upādānakkhandhā loko. Ayaṁ vuccati loko. Tattha katamā abhijjhā?",
  "atk-s0201a1:1160_1": "Yo rāgo sārāgo anunayo anurodho nandī nandīrāgo cittassa sārāgo, ayaṁ vuccati abhijjhā. Tattha katamaṁ domanassaṁ? Yaṁ cetasikaṁ asātaṁ, cetasikaṁ dukkhaṁ,",
  "atk-s0201a1:1160_2": "cetosamphassajaṁ asātaṁ…pe… dukkhā vedanā. Idaṁ vuccati domanassaṁ.",
  "atk-s0201a1:1160_3": "Iti ayañca abhijjhā idañca domanassaṁ imamhi loke vinītā honti paṭivinītā santā vūpasantā samitā vūpasamitā atthaṅgatā abbhatthaṅgatā appitā byappitā sositā visositā byantīkatā,",
  "atk-s0201a1:1160_4": "tena vuccati vineyya loke abhijjhādomanassanti (vibha.",
  "atk-s0201a1:1160_5": "356) evametesaṁ padānamattho vutto.",
  "atk-s0201a1:1160_6": "Tena saha ayaṁ aṭṭhakathānayo yathā saṁsandati, evaṁ veditabbo.",
  "atk-s0201a1:1160_7": "Ayaṁ tāva kāyānupassanāsatipaṭṭhānuddesassa atthavaṇṇanā.",
  "atk-s0201a1:1161_0": "Vedanāsu… citte… dhammesu dhammānupassī viharati…pe… vineyya loke abhijjhādomanassanti ettha pana vedanānupassīti evamādīsu vedanādīnaṁ puna vacane payojanaṁ kāyānupassanāyaṁ vuttanayeneva veditabbaṁ. Vedanāsu vedanānupassī, citte cittānupassī,",
  "atk-s0201a1:1161_1": "dhammesu dhammānupassīti ettha pana vedanāti tisso vedanā, tā ca lokiyā eva. Cittampi lokiyaṁ, tathā dhammā.",
  "atk-s0201a1:1161_2": "Tesaṁ vibhāgo niddesavāre pākaṭo bhavissati.",
  "atk-s0201a1:1161_3": "Kevalaṁ panidha yathā vedanā anupassitabbā,",
  "atk-s0201a1:1161_4": "tathā anupassanto vedanāsu vedanānupassīti veditabbo. Esa nayo cittadhammesupi.",
  "atk-s0201a1:1161_5": "Kathañca vedanā anupassitabbāti? Sukhā tāva vedanā dukkhato, dukkhā sallato, adukkhamasukhā aniccato. Yathāha –",
  "atk-s0201a1:1162_0": "‘‘Yo sukhaṁ dukkhato adda, dukkhamaddakkhi sallato;",
  "atk-s0201a1:1163_0": "Adukkhamasukhaṁ santaṁ, adakkhi naṁ aniccato;",
  "atk-s0201a1:1164_0": "Sa ve sammaddaso bhikkhu, upasanto carissatī’’ti. (saṁ. ni. 4.253);",
  "atk-s0201a1:1165_0": "Sabbā eva cetā dukkhātipi anupassitabbā.",
  "atk-s0201a1:1165_1": "Vuttañhetaṁ ‘‘yaṁkiñci vedayitaṁ,",
  "atk-s0201a1:1165_2": "sabbaṁ taṁ dukkhasminti vadāmī’’ti (saṁ. ni. 4.259).",
  "atk-s0201a1:1165_3": "Sukhadukkhatopi ca anupassitabbā.",
  "atk-s0201a1:1165_4": "Yathāha ‘‘sukhā vedanā ṭhitisukhā vipariṇāmadukkhā’’ti (ma. ni. 1.464) sabbaṁ vitthāretabbaṁ.",
  "atk-s0201a1:1165_5": "Apica aniccādisattānupassanāvasenapi anupassitabbā.",
  "atk-s0201a1:1165_6": "Sesaṁ niddesavāreyeva pākaṭaṁ bhavissati.",
  "atk-s0201a1:1165_7": "Cittadhammesupi cittaṁ tāva ārammaṇādhipatisahajātabhūmikammavipākakiriyādinānattabhedānaṁ aniccādisattānupassanānaṁ niddesavāre āgatasarāgādibhedānañca vasena anupassitabbaṁ.",
  "atk-s0201a1:1165_8": "Dhammā salakkhaṇasāmaññalakkhaṇānaṁ suññatadhammassa aniccādisattānupassanānaṁ niddesavāre āgatasantāsantādibhedānañca vasena anupassitabbā. Sesaṁ vuttanayameva.",
  "atk-s0201a1:1165_9": "Kāmañcettha yassa kāyasaṅkhāte loke abhijjhādomanassaṁ pahīnaṁ,",
  "atk-s0201a1:1165_10": "tassa vedanādilokesupi taṁ pahīnameva.",
  "atk-s0201a1:1165_11": "Nānāpuggalavasena pana nānācittakkhaṇikasatipaṭṭhānabhāvanāvasena ca sabbattha vuttaṁ.",
  "atk-s0201a1:1165_12": "Yato vā ekattha pahīnaṁ sesesupi pahīnaṁ hoti.",
  "atk-s0201a1:1165_13": "Tenevassa tattha pahānadassanatthampi evaṁ vuttanti veditabbanti.",
  "atk-s0201a1:1166_0": "Uddesavārakathāvaṇṇanā niṭṭhitā.",
  "atk-s0201a1:1167_0": "Kāyānupassanāānāpānapabbavaṇṇanā",
  "atk-s0201a1:1168_0": "107.",
  "atk-s0201a1:1168_1": "Idāni seyyathāpi nāma cheko vilīvakārako thūlakilañjasaṇhakilañjacaṅkoṭakapeḷāpuṭādīni upakaraṇāni kattukāmo ekaṁ mahāveṇuṁ labhitvā catudhā bhinditvā tato ekekaṁ veṇukhaṇḍaṁ gahetvā phāletvā taṁ taṁ upakaraṇaṁ kareyya,",
  "atk-s0201a1:1168_2": "evameva bhagavā satipaṭṭhānadesanāya sattānaṁ anekappakāravisesādhigamaṁ kattukāmo ekameva sammāsatiṁ ‘‘cattāro satipaṭṭhānā. Katame cattāro? Idha, bhikkhave,",
  "atk-s0201a1:1168_3": "bhikkhu kāye kāyānupassī viharatī’’tiādinā nayena ārammaṇavasena catudhā bhinditvā tato ekekaṁ satipaṭṭhānaṁ gahetvā vibhajanto ‘‘kathañca bhikkhave’’tiādinā nayena niddesavāraṁ vattumāraddho.",
  "atk-s0201a1:1169_0": "Tattha kathañcātiādi vitthāretukamyatā pucchā.",
  "atk-s0201a1:1169_1": "Ayaṁ panettha saṅkhepattho – bhikkhave,",
  "atk-s0201a1:1169_2": "kena ca pakārena bhikkhu kāye kāyānupassī viharatīti? Esa nayo sabbapucchāvāresu. Idha, bhikkhave, bhikkhūti, bhikkhave, imasmiṁ sāsane bhikkhu.",
  "atk-s0201a1:1169_3": "Ayañhettha idha-saddo sabbappakārakāyānupassanānibbattakassa puggalassa sannissayabhūtasāsanaparidīpano aññasāsanassa tathābhāvapaṭisedhano ca. Vuttañhetaṁ ‘‘idheva, bhikkhave,",
  "atk-s0201a1:1169_4": "samaṇo…pe… suññā parappavādā samaṇebhi aññehī’’ti (ma. ni. 1.139).",
  "atk-s0201a1:1169_5": "Tena vuttaṁ ‘‘imasmiṁ sāsane bhikkhū’’ti.",
  "atk-s0201a1:1170_0": "‘‘Araññagato vā…pe… suññāgāragato vā’’ti idamassa satipaṭṭhānabhāvanānurūpasenāsanapariggahaparidīpanaṁ.",
  "atk-s0201a1:1170_1": "Imassa hi bhikkhuno dīgharattaṁ rūpādīsu ārammaṇesu anuvisaṭaṁ cittaṁ kammaṭṭhānavīthiṁ otarituṁ na icchati,",
  "atk-s0201a1:1170_2": "kūṭagoṇayuttaratho viya uppathameva dhāvati,",
  "atk-s0201a1:1170_3": "tasmā seyyathāpi nāma gopo kūṭadhenuyā sabbaṁ khīraṁ pivitvā vaḍḍhitaṁ kūṭavacchaṁ dametukāmo dhenuto apanetvā ekamante mahantaṁ thambhaṁ nikhaṇitvā tattha yottena bandheyya.",
  "atk-s0201a1:1170_4": "Athassa so vaccho ito cito ca vipphanditvā palāyituṁ asakkonto tameva thambhaṁ upanisīdeyya vā upanipajjeyya vā,",
  "atk-s0201a1:1170_5": "evameva imināpi bhikkhunā dīgharattaṁ rūpārammaṇādirasapānavaḍḍhitaṁ duṭṭhacittaṁ dametukāmena rūpādiārammaṇato apanetvā araññaṁ vā rukkhamūlaṁ vā suññāgāraṁ vā pavesetvā tattha satipaṭṭhānārammaṇatthambhe satiyottena bandhitabbaṁ.",
  "atk-s0201a1:1170_6": "Evamassa taṁ cittaṁ ito cito ca vipphanditvāpi pubbe āciṇṇārammaṇaṁ alabhamānaṁ satiyottaṁ chinditvā palāyituṁ asakkontaṁ tamevārammaṇaṁ upacārappanāvasena upanisīdati ceva upanipajjati ca. Tenāhu porāṇā –",
  "atk-s0201a1:1171_0": "‘‘Yathā thambhe nibandheyya, vacchaṁ damaṁ naro idha;",
  "atk-s0201a1:1172_0": "Bandheyyevaṁ sakaṁ cittaṁ, satiyārammaṇe daḷha’’nti.",
  "atk-s0201a1:1173_0": "Evamassa taṁ senāsanaṁ bhāvanānurūpaṁ hoti.",
  "atk-s0201a1:1173_1": "Tena vuttaṁ ‘‘idamassa satipaṭṭhānabhāvanānurūpasenāsanapariggahaparidīpana’’nti.",
  "atk-s0201a1:1174_0": "Apica yasmā idaṁ kāyānupassanāya muddhabhūtaṁ sabbabuddhapaccekabuddhabuddhasāvakānaṁ visesādhigamadiṭṭhadhammasukhavihārapadaṭṭhānaṁ ānāpānassatikammaṭṭhānaṁ itthipurisahatthiassādisaddasamākulaṁ gāmantaṁ apariccajitvā na sukaraṁ sampādetuṁ, saddakaṇṭakattā jhānassa.",
  "atk-s0201a1:1174_1": "Agāmake pana araññe sukaraṁ yogāvacarena idaṁ kammaṭṭhānaṁ pariggahetvā ānāpānacatutthajjhānaṁ nibbattetvā tadeva jhānaṁ pādakaṁ katvā saṅkhāre sammasitvā aggaphalaṁ arahattaṁ pāpuṇituṁ.",
  "atk-s0201a1:1174_2": "Tasmāssa anurūpasenāsanaṁ dassento bhagavā ‘‘araññagato vā’’tiādimāha.",
  "atk-s0201a1:1175_0": "Vatthuvijjācariyo viya hi bhagavā.",
  "atk-s0201a1:1175_1": "So yathā vatthuvijjācariyo nagarabhūmiṁ passitvā suṭṭhu upaparikkhitvā ‘‘ettha nagaraṁ māpethā’’ti upadisati,",
  "atk-s0201a1:1175_2": "sotthinā ca nagare niṭṭhite rājakulato mahāsakkāraṁ labhati,",
  "atk-s0201a1:1175_3": "evameva yogāvacarassa anurūpaṁ senāsanaṁ upaparikkhitvā ‘‘ettha kammaṭṭhānaṁ anuyuñjitabba’’nti upadisati.",
  "atk-s0201a1:1175_4": "Tato tattha kammaṭṭhānaṁ anuyuñjantena yoginā anukkamena arahatte patte ‘‘sammāsambuddho vata so bhagavā’’ti mahantaṁ sakkāraṁ labhati.",
  "atk-s0201a1:1176_0": "Ayaṁ pana bhikkhu dīpisadisoti vuccati.",
  "atk-s0201a1:1176_1": "Yathā hi mahādīpirājā araññe tiṇagahanaṁ vā vanagahanaṁ vā pabbatagahanaṁ vā nissāya nilīyitvā vanamahiṁsagokaṇṇasūkarādayo mige gaṇhāti,",
  "atk-s0201a1:1176_2": "evameva ayaṁ araññādīsu kammaṭṭhānaṁ anuyuñjanto bhikkhu yathākkamena cattāro magge ceva cattāri ariyaphalāni ca gaṇhāti. Tenāhu porāṇā –",
  "atk-s0201a1:1177_0": "‘‘Yathāpi dīpiko nāma, nilīyitvā gaṇhatī mige;",
  "atk-s0201a1:1178_0": "Tathevāyaṁ buddhaputto, yuttayogo vipassako;",
  "atk-s0201a1:1179_0": "Araññaṁ pavisitvāna, gaṇhāti phalamuttama’’nti.",
  "atk-s0201a1:1180_0": "Tenassa parakkamajavayoggabhūmiṁ araññasenāsanaṁ dassento bhagavā ‘‘araññagato vā’’tiādimāha.",
  "atk-s0201a1:1180_1": "Ito paraṁ imasmiṁ tāva ānāpānapabbe yaṁ vattabbaṁ siyā, taṁ visuddhimagge vuttameva.",
  "atk-s0201a1:1181_0": "Tassa pana imesaṁ ‘‘dīghaṁ vā assasanto dīghaṁ assasāmīti pajānāti…pe… passambhayaṁ kāyasaṅkhāraṁ passasissāmīti sikkhatī’’ti evaṁ vuttānaṁ assāsapassāsānaṁ vasena sikkhato assāsapassāsanimitte cattāri jhānāni uppajjanti.",
  "atk-s0201a1:1181_1": "So jhānā vuṭṭhahitvā assāsapassāse vā pariggaṇhāti jhānaṅgāni vā.",
  "atk-s0201a1:1181_2": "Tattha assāsapassāsakammiko ‘‘ime assāsapassāsā kiṁ nissitā, vatthuṁ nissitā, vatthu nāma karajakāyo,",
  "atk-s0201a1:1181_3": "karajakāyo nāma cattāri mahābhūtāni upādārūpañcā’’ti evaṁ rūpaṁ pariggaṇhāti,",
  "atk-s0201a1:1181_4": "tato tadārammaṇe phassapañcamake nāmanti evaṁ nāmarūpaṁ pariggahetvā tassa paccayaṁ pariyesanto avijjādipaṭiccasamuppādaṁ disvā ‘‘paccayapaccayuppannadhammamattamevetaṁ,",
  "atk-s0201a1:1181_5": "añño satto vā puggalo vā natthī’’ti vitiṇṇakaṅkho sappaccayanāmarūpe tilakkhaṇaṁ āropetvā vipassanaṁ vaḍḍhento anukkamena arahattaṁ pāpuṇāti.",
  "atk-s0201a1:1181_6": "Idaṁ ekassa bhikkhuno yāva arahattā niyyānamukhaṁ.",
  "atk-s0201a1:1182_0": "Jhānakammikopi ‘‘imāni jhānaṅgāni kiṁ nissitāni, vatthuṁ nissitāni.",
  "atk-s0201a1:1182_1": "Vatthu nāma karajakāyoti jhānaṅgāni nāmaṁ,",
  "atk-s0201a1:1182_2": "karajakāyo rūpa’’nti nāmarūpaṁ vavatthapetvā tassa paccayaṁ pariyesanto avijjādipaccayākāraṁ disvā ‘‘paccayapaccayuppannadhammamattamevetaṁ,",
  "atk-s0201a1:1182_3": "añño satto vā puggalo vā natthī’’ti vitiṇṇakaṅkho sappaccayanāmarūpe tilakkhaṇaṁ āropetvā vipassanaṁ vaḍḍhento anukkamena arahattaṁ pāpuṇāti,",
  "atk-s0201a1:1182_4": "idaṁ ekassa bhikkhuno yāva arahattā niyyānamukhaṁ.",
  "atk-s0201a1:1183_0": "Iti ajjhattaṁ vāti evaṁ attano vā assāsapassāsakāye kāyānupassī viharati.",
  "atk-s0201a1:1183_1": "Bahiddhā vāti parassa vā assāsapassāsakāye.",
  "atk-s0201a1:1183_2": "Ajjhattabahiddhā vāti kālena attano,",
  "atk-s0201a1:1183_3": "kālena parassa assāsapassāsakāye.",
  "atk-s0201a1:1183_4": "Etenassa paguṇakammaṭṭhānaṁ aṭṭhapetvā aparāparaṁ sañcaraṇakālo kathito.",
  "atk-s0201a1:1183_5": "Ekasmiṁ kāle panidaṁ ubhayaṁ na labbhati.",
  "atk-s0201a1:1184_0": "Samudayadhammānupassī vāti yathā nāma kammārabhastañca gaggaranāḷiñca tajjañca vāyāmaṁ paṭicca vāto aparāparaṁ sañcarati,",
  "atk-s0201a1:1184_1": "evaṁ bhikkhuno karajakāyañca nāsāpuṭañca cittañca paṭicca assāsapassāsakāyo aparāparaṁ sañcarati.",
  "atk-s0201a1:1184_2": "Kāyādayo dhammā samudayadhammā,",
  "atk-s0201a1:1184_3": "te passanto ‘‘samudayadhammānupassī vā kāyasmiṁ viharatī’’ti vuccati.",
  "atk-s0201a1:1184_4": "Vayadhammānupassī vāti yathā bhastāya apanītāya gaggaranāḷiyā bhinnāya tajje ca vāyāme asati so vāto nappavattati ,",
  "atk-s0201a1:1184_5": "evameva kāye bhinne nāsāpuṭe viddhaste citte ca niruddhe assāsapassāsakāyo nāma nappavattatīti kāyādinirodhā assāsapassāsanirodhoti evaṁ passanto ‘‘vayadhammānupassī vā kāyasmiṁ viharatī’’ti vuccati.",
  "atk-s0201a1:1184_6": "Samudayavayadhammānupassī vāti kālena samudayaṁ, kālena vayaṁ anupassanto.",
  "atk-s0201a1:1184_7": "Atthi kāyoti vā panassāti kāyova atthi, na satto, na puggalo, na itthī, na puriso, na attā, na attaniyaṁ, nāhaṁ, na mama, na koci,",
  "atk-s0201a1:1184_8": "na kassacīti evamassa sati paccupaṭṭhitā hoti.",
  "atk-s0201a1:1185_0": "Yāvadevāti payojanaparicchedavavatthāpanametaṁ.",
  "atk-s0201a1:1185_1": "Idaṁ vuttaṁ hoti – yā sati paccupaṭṭhitā hoti, sā na aññatthāya.",
  "atk-s0201a1:1185_2": "Atha kho yāvadeva ñāṇamattāya aparāparaṁ uttaruttari ñāṇapamāṇatthāya ceva satipamāṇatthāya ca,",
  "atk-s0201a1:1185_3": "satisampajaññānaṁ vuḍḍhatthāyāti attho.",
  "atk-s0201a1:1185_4": "Anissito ca viharatīti taṇhānissayadiṭṭhinissayānaṁ vasena anissito viharati.",
  "atk-s0201a1:1185_5": "Na ca kiñci loke upādiyatīti lokasmiṁ kiñci rūpaṁ vā…pe… viññāṇaṁ vā ‘‘ayaṁ me attā vā attaniyaṁ vā’’ti na gaṇhāti.",
  "atk-s0201a1:1185_6": "Evampīti upariatthaṁ upādāya sampiṇḍanattho pikāro.",
  "atk-s0201a1:1185_7": "Iminā pana padena bhagavā ānāpānapabbadesanaṁ niyyātetvā dasseti.",
  "atk-s0201a1:1186_0": "Tattha assāsapassāsapariggāhikā sati dukkhasaccaṁ,",
  "atk-s0201a1:1186_1": "tassā samuṭṭhāpikā purimataṇhā samudayasaccaṁ,",
  "atk-s0201a1:1186_2": "ubhinnaṁ appavatti nirodhasaccaṁ,",
  "atk-s0201a1:1186_3": "dukkhaparijānano samudayapajahano nirodhārammaṇo ariyamaggo maggasaccaṁ.",
  "atk-s0201a1:1186_4": "Evaṁ catusaccavasena ussakkitvā nibbutiṁ pāpuṇātīti idamekassa assāsapassāsavasena abhiniviṭṭhassa bhikkhuno yāva arahattā niyyānamukhanti.",
  "atk-s0201a1:1187_0": "Ānāpānapabbavaṇṇanā niṭṭhitā.",
  "atk-s0201a1:1188_0": "Iriyāpathapabbavaṇṇanā",
  "atk-s0201a1:1189_0": "108.",
  "atk-s0201a1:1189_1": "Evaṁ assāsapassāsavasena kāyānupassanaṁ vibhajitvā idāni iriyāpathavasena vibhajituṁ puna caparantiādimāha.",
  "atk-s0201a1:1189_2": "Tattha kāmaṁ soṇasiṅgālādayopi gacchantā ‘‘gacchāmā’’ti jānanti.",
  "atk-s0201a1:1189_3": "Na panetaṁ evarūpaṁ jānanaṁ sandhāya vuttaṁ.",
  "atk-s0201a1:1189_4": "Evarūpañhi jānanaṁ sattūpaladdhiṁ na pajahati , attasaññaṁ na ugghāṭeti ,",
  "atk-s0201a1:1189_5": "kammaṭṭhānaṁ vā satipaṭṭhānabhāvanā vā na hoti.",
  "atk-s0201a1:1189_6": "Imassa pana bhikkhuno jānanaṁ sattūpaladdhiṁ pajahati, attasaññaṁ ugghāṭeti,",
  "atk-s0201a1:1189_7": "kammaṭṭhānañceva satipaṭṭhānabhāvanā ca hoti. Idañhi ‘‘ko gacchati, kassa gamanaṁ,",
  "atk-s0201a1:1189_8": "kiṁ kāraṇā gacchatī’’ti evaṁ sampajānanaṁ sandhāya vuttaṁ. Ṭhānādīsupi eseva nayo.",
  "atk-s0201a1:1190_0": "Tattha ko gacchatīti na koci satto vā puggalo vā gacchati.",
  "atk-s0201a1:1190_1": "Kassa gamananti na kassaci sattassa vā puggalassa vā gamanaṁ.",
  "atk-s0201a1:1190_2": "Kiṁ kāraṇā gacchatīti cittakiriyavāyodhātuvipphārena gacchati.",
  "atk-s0201a1:1190_3": "Tasmā esa evaṁ pajānāti ‘‘gacchāmī’’ti cittaṁ uppajjati, taṁ vāyaṁ janeti, vāyo viññattiṁ janeti,",
  "atk-s0201a1:1190_4": "cittakiriyavāyodhātuvipphārena sakalakāyassa purato abhinīhāro gamananti vuccati. Ṭhānādīsupi eseva nayo.",
  "atk-s0201a1:1191_0": "Tatrāpi hi ‘‘tiṭṭhāmī’’ti cittaṁ uppajjati, taṁ vāyaṁ janeti, vāyo viññattiṁ janeti,",
  "atk-s0201a1:1191_1": "cittakiriyavāyodhātuvipphārena sakalakāyassa koṭito paṭṭhāya ussitabhāvo ṭhānanti vuccati.",
  "atk-s0201a1:1191_2": "‘‘Nisīdāmī’’ti cittaṁ uppajjati, taṁ vāyaṁ janeti, vāyo viññattiṁ janeti,",
  "atk-s0201a1:1191_3": "cittakiriyavāyodhātuvipphārena heṭṭhimakāyassa samiñjanaṁ uparimakāyassa ussitabhāvo nisajjāti vuccati.",
  "atk-s0201a1:1191_4": "‘‘Sayāmī’’ti cittaṁ uppajjati, taṁ vāyaṁ janeti, vāyo viññattiṁ janeti,",
  "atk-s0201a1:1191_5": "cittakiriyavāyodhātuvipphārena sakalasarīrassa tiriyato pasāraṇaṁ sayananti vuccatīti.",
  "atk-s0201a1:1192_0": "Tassa evaṁ pajānato evaṁ hoti ‘‘satto gacchati satto tiṭṭhatī’’ti vuccati.",
  "atk-s0201a1:1192_1": "Atthi pana koci satto gacchanto vā ṭhito vā natthi.",
  "atk-s0201a1:1192_2": "Yathā pana ‘‘sakaṭaṁ gacchati sakaṭaṁ tiṭṭhatī’’ti vuccati,",
  "atk-s0201a1:1192_3": "na ca kiñci sakaṭaṁ nāma gacchantaṁ vā tiṭṭhantaṁ vā atthi.",
  "atk-s0201a1:1192_4": "Cattāro pana goṇe yojetvā chekamhi sārathimhi pājente ‘‘sakaṭaṁ gacchati sakaṭaṁ tiṭṭhatī’’ti vohāramattameva hoti,",
  "atk-s0201a1:1192_5": "evameva ajānanaṭṭhena sakaṭaṁ viya kāyo. Goṇā viya cittajavātā. Sārathi viya cittaṁ.",
  "atk-s0201a1:1192_6": "Gacchāmi tiṭṭhāmīti citte uppanne vāyodhātu viññattiṁ janayamānā uppajjati,",
  "atk-s0201a1:1192_7": "cittakiriyavāyodhātuvipphārena gamanādīni pavattanti. Tato ‘‘satto gacchati, satto tiṭṭhati, ahaṁ gacchāmi,",
  "atk-s0201a1:1192_8": "ahaṁ tiṭṭhāmī’’ti vohāramattaṁ hotīti. Tenāha –",
  "atk-s0201a1:1193_0": "‘‘Nāvā mālutavegena, jiyāvegena tejanaṁ;",
  "atk-s0201a1:1194_0": "Yathā yāti tathā kāyo, yāti vātāhato ayaṁ.",
  "atk-s0201a1:1195_0": "Yantaṁ suttavaseneva, cittasuttavasenidaṁ;",
  "atk-s0201a1:1196_0": "Payuttaṁ kāyayantampi, yāti ṭhāti nisīdati.",
  "atk-s0201a1:1197_0": "Ko nāma ettha so satto, yo vinā hetupaccaye;",
  "atk-s0201a1:1198_0": "Attano ānubhāvena, tiṭṭhe vā yadi vā vaje’’ti.",
  "atk-s0201a1:1199_0": "Tasmā evaṁ hetupaccayavaseneva pavattāni gamanādīni sallakkhento esa gacchanto vā gacchāmīti pajānāti, ṭhito vā, nisinno vā,",
  "atk-s0201a1:1199_1": "sayāno vā sayānomhīti pajānātīti veditabbo.",
  "atk-s0201a1:1200_0": "Yathā yathā vā panassa kāyo paṇihito hoti,",
  "atk-s0201a1:1200_1": "tathā tathā naṁ pajānātīti sabbasaṅgāhikavacanametaṁ.",
  "atk-s0201a1:1200_2": "Idaṁ vuttaṁ hoti – yena yena vā ākārena tassa kāyo ṭhito hoti, tena tena naṁ pajānāti.",
  "atk-s0201a1:1200_3": "Gamanākārena ṭhitaṁ gacchatīti pajānāti.",
  "atk-s0201a1:1200_4": "Ṭhānanisajjāsayanākārena ṭhitaṁ sayānoti pajānātīti.",
  "atk-s0201a1:1201_0": "Iti ajjhattaṁ vāti evaṁ attano vā catuiriyāpathapariggaṇhanena kāye kāyānupassī viharati.",
  "atk-s0201a1:1201_1": "Bahiddhā vāti parassa vā catuiriyāpathapariggaṇhanena.",
  "atk-s0201a1:1201_2": "Ajjhattabahiddhā vāti kālena attano,",
  "atk-s0201a1:1201_3": "kālena parassa catuiriyāpathapariggaṇhanena kāye kāyānupassī viharati.",
  "atk-s0201a1:1201_4": "Samudayadhammānupassī vātiādīsu pana ‘‘avijjāsamudayā rūpasamudayo’’tiādinā (paṭi. ma.",
  "atk-s0201a1:1201_5": "1.49) nayena pañcahākārehi rūpakkhandhassa samudayo ca vayo ca nīharitabbo.",
  "atk-s0201a1:1201_6": "Tañhi sandhāya idha ‘‘samudayadhammānupassī vā’’tiādi vuttaṁ.",
  "atk-s0201a1:1201_7": "Atthi kāyoti vā panassātiādi vuttasadisameva.",
  "atk-s0201a1:1202_0": "Idha pana catuiriyāpathapariggāhikā sati dukkhasaccaṁ,",
  "atk-s0201a1:1202_1": "tassā samuṭṭhāpikā purimataṇhā samudayasaccaṁ ,",
  "atk-s0201a1:1202_2": "ubhinnaṁ appavatti nirodhasaccaṁ,",
  "atk-s0201a1:1202_3": "dukkhaparijānano samudayapajahano nirodhārammaṇo ariyamaggo maggasaccaṁ.",
  "atk-s0201a1:1202_4": "Evaṁ catusaccavasena ussakkitvā nibbutiṁ pāpuṇātīti idamekassa catūiriyāpathapariggāhakassa bhikkhuno yāva arahattā niyyānamukhanti.",
  "atk-s0201a1:1203_0": "Iriyāpathapabbavaṇṇanā niṭṭhitā.",
  "atk-s0201a1:1204_0": "Catusampajaññapabbavaṇṇanā",
  "atk-s0201a1:1205_0": "109.",
  "atk-s0201a1:1205_1": "Evaṁ iriyāpathavasena kāyānupassanaṁ vibhajitvā idāni catusampajaññavasena vibhajituṁ puna caparantiādimāha.",
  "atk-s0201a1:1205_2": "Tattha abhikkante paṭikkanteti ettha tāva abhikkantaṁ vuccati gamanaṁ. Paṭikkantaṁ nivattanaṁ.",
  "atk-s0201a1:1205_3": "Tadubhayampi catūsu iriyāpathesu labbhati.",
  "atk-s0201a1:1205_4": "Gamane tāva purato kāyaṁ abhiharanto abhikkamati nāma.",
  "atk-s0201a1:1205_5": "Paṭinivattento paṭikkamati nāma.",
  "atk-s0201a1:1205_6": "Ṭhānepi ṭhitakova kāyaṁ purato onāmento abhikkamati nāma.",
  "atk-s0201a1:1205_7": "Pacchato apanāmento paṭikkamati nāma.",
  "atk-s0201a1:1205_8": "Nisajjāyapi nisinnakova āsanassa purimaaṅgābhimukho saṁsaranto abhikkamati nāma.",
  "atk-s0201a1:1205_9": "Pacchimaaṅgappadesaṁ pacchā saṁsaranto paṭikkamati nāma. Nipajjāyapi eseva nayo.",
  "atk-s0201a1:1206_0": "Sampajānakārī hotīti sampajaññena sabbakiccakārī, sampajaññameva vā kārī.",
  "atk-s0201a1:1206_1": "So hi abhikkantādīsu sampajaññaṁ karoteva,",
  "atk-s0201a1:1206_2": "na katthaci sampajaññavirahito hoti.",
  "atk-s0201a1:1206_3": "Tattha sātthakasampajaññaṁ sappāyasampajaññaṁ gocarasampajaññaṁ asammohasampajaññanti catubbidhaṁ sampajaññaṁ.",
  "atk-s0201a1:1206_4": "Tattha abhikkamanacitte uppanne cittavaseneva agantvā ‘‘kiṁ nu me ettha gatena attho atthi natthī’’ti atthānatthaṁ pariggaṇhitvā atthapariggahaṇaṁ sātthakasampajaññaṁ.",
  "atk-s0201a1:1206_5": "Tattha ca atthoti cetiyadassanabodhidassanasaṅghadassanatheradassanaasubhadassanādivasena dhammato vaḍḍhi.",
  "atk-s0201a1:1206_6": "Cetiyaṁ vā bodhiṁ vā disvāpi hi buddhārammaṇaṁ saṅghadassanena saṅghārammaṇaṁ pītiṁ uppādetvā tadeva khayavayato sammasanto arahattaṁ pāpuṇāti.",
  "atk-s0201a1:1206_7": "There disvā tesaṁ ovāde patiṭṭhāya asubhaṁ disvā tattha paṭhamajjhānaṁ uppādetvā tadeva khayavayato sammasanto arahattaṁ pāpuṇāti.",
  "atk-s0201a1:1206_8": "Tasmā etesaṁ dassanaṁ sātthakaṁ.",
  "atk-s0201a1:1206_9": "Keci pana ‘‘āmisatopi vaḍḍhi atthoyeva,",
  "atk-s0201a1:1206_10": "taṁ nissāya brahmacariyānuggahāya paṭipannattā’’ti vadanti.",
  "atk-s0201a1:1207_0": "Tasmiṁ pana gamane sappāyāsappāyaṁ pariggaṇhitvā sappāyapariggahaṇaṁ sappāyasampajaññaṁ. Seyyathidaṁ,",
  "atk-s0201a1:1207_1": "cetiyadassanaṁ tāva sātthakaṁ.",
  "atk-s0201a1:1207_2": "Sace pana cetiyassa mahāpūjāya dasadvādasayojanantare parisā sannipatanti.",
  "atk-s0201a1:1207_3": "Attano vibhavānurūpaṁ itthiyopi purisāpi alaṅkatappaṭiyattā cittakammarūpakāni viya sañcaranti.",
  "atk-s0201a1:1207_4": "Tatra cassa iṭṭhe ārammaṇe lobho, aniṭṭhe paṭigho,",
  "atk-s0201a1:1207_5": "asamapekkhane moho uppajjati,",
  "atk-s0201a1:1207_6": "kāyasaṁsaggāpattiṁ vā āpajjati,",
  "atk-s0201a1:1207_7": "jīvitabrahmacariyānaṁ vā antarāyo hoti,",
  "atk-s0201a1:1207_8": "evaṁ taṁ ṭhānaṁ asappāyaṁ hoti.",
  "atk-s0201a1:1207_9": "Vuttappakāraantarāyābhāve sappāyaṁ. Bodhidassanepi eseva nayo. Saṅghadassanampi sātthaṁ.",
  "atk-s0201a1:1207_10": "Sace pana antogāme mahāmaṇḍapaṁ kāretvā sabbarattiṁ dhammassavanaṁ kārentesu manussesu vuttappakāreneva janasannipāto ceva antarāyo ca hoti, evaṁ taṁ ṭhānaṁ asappāyaṁ. Antarāyābhāve sappāyaṁ.",
  "atk-s0201a1:1207_11": "Mahāparisaparivārānaṁ therānaṁ dassanepi eseva nayo.",
  "atk-s0201a1:1208_0": "Asubhadassanampi sātthaṁ.",
  "atk-s0201a1:1208_1": "Tadatthadīpanatthañca idaṁ vatthu – eko kira daharabhikkhu sāmaṇeraṁ gahetvā dantakaṭṭhatthāya gato.",
  "atk-s0201a1:1208_2": "Sāmaṇero maggā okkamitvā purato gacchanto asubhaṁ disvā paṭhamajjhānaṁ nibbattetvā tadeva pādakaṁ katvā saṅkhāre sammasanto tīṇi phalāni sacchikatvā uparimaggatthāya kammaṭṭhānaṁ pariggahetvā aṭṭhāsi.",
  "atk-s0201a1:1208_3": "Daharo taṁ apassanto ‘‘sāmaṇerā’’ti pakkosi.",
  "atk-s0201a1:1208_4": "So ‘‘mayā pabbajitadivasato paṭṭhāya bhikkhunā saddhiṁ dve kathā nāma na kathitapubbā.",
  "atk-s0201a1:1208_5": "Aññasmimpi divase uparivisesaṁ nibbattessāmī’’ti cintetvā ‘‘kiṁ, bhante’’ti paṭivacanaṁ adāsi.",
  "atk-s0201a1:1208_6": "Ehīti ca vutte ekavacaneneva āgantvā ‘‘bhante,",
  "atk-s0201a1:1208_7": "iminā tāva maggena gantvā mayā ṭhitokāse muhuttaṁ puratthābhimukho ṭhatvā olokethā’’ti āha.",
  "atk-s0201a1:1208_8": "So tathā katvā tena pattavisesameva pāpuṇi.",
  "atk-s0201a1:1208_9": "Evaṁ ekaṁ asubhaṁ dvinnaṁ janānaṁ atthāya jāyati.",
  "atk-s0201a1:1208_10": "Evaṁ sātthampi panetaṁ purisassa mātugāmāsubhaṁ asappāyaṁ.",
  "atk-s0201a1:1208_11": "Mātugāmassa ca purisāsubhaṁ sabhāgameva sappāyanti evaṁ sappāyapariggahaṇaṁ sappāyasampajaññaṁ nāma.",
  "atk-s0201a1:1209_0": "Evaṁ pariggahitasātthasappāyassa pana aṭṭhatiṁsāya kammaṭṭhānesu attano cittarucitakammaṭṭhānasaṅkhātaṁ gocaraṁ uggahetvā bhikkhācāragocare taṁ gahetvā gamanaṁ gocarasampajaññaṁ nāma.",
  "atk-s0201a1:1209_1": "Tassāvibhāvatthaṁ idaṁ catukkaṁ veditabbaṁ.",
  "atk-s0201a1:1209_2": "Idhekacco bhikkhu harati na paccāharati ,",
  "atk-s0201a1:1209_3": "ekacco na harati paccāharati ,",
  "atk-s0201a1:1209_4": "ekacco neva harati na paccāharati,",
  "atk-s0201a1:1209_5": "ekacco harati ca paccāharati ca.",
  "atk-s0201a1:1210_0": "Tattha yo bhikkhu divasaṁ caṅkamena nisajjāya āvaraṇīyehi dhammehi cittaṁ parisodhetvā tathā rattiyā paṭhamaṁ yāmaṁ majjhime yāme seyyaṁ kappetvā pacchimayāmepi nisajjācaṅkamehi vītināmetvā pageva cetiyaṅgaṇabodhiyaṅgaṇavattaṁ katvā bodhirukkhe udakaṁ abhisiñcitvā pānīyaṁ paribhojanīyaṁ paccupaṭṭhapetvā ācariyupajjhāyavattādīni sabbāni khandhakavattāni samādāya vattati.",
  "atk-s0201a1:1210_1": "So sarīraparikammaṁ katvā senāsanaṁ pavisitvā dve tayo pallaṅke usumaṁ gāhāpento kammaṭṭhānaṁ anuyuñjitvā bhikkhācāravelāya uṭṭhahitvā kammaṭṭhānasīseneva pattacīvaramādāya senāsanato nikkhamitvā kammaṭṭhānaṁ manasikarontova cetiyaṅgaṇaṁ gantvā sace buddhānussatikammaṭṭhānaṁ hoti,",
  "atk-s0201a1:1210_2": "taṁ avissajjetvāva cetiyaṅgaṇaṁ pavisati. Aññaṁ ce kammaṭṭhānaṁ hoti,",
  "atk-s0201a1:1210_3": "sopānapādamūle ṭhatvā hatthena gahitabhaṇḍaṁ viya taṁ ṭhapetvā buddhārammaṇaṁ pītiṁ gahetvā cetiyaṅgaṇaṁ āruyha mahantaṁ cetiyaṁ ce,",
  "atk-s0201a1:1210_4": "tikkhattuṁ padakkhiṇaṁ katvā catūsu ṭhānesu vanditabbaṁ. Khuddakaṁ cetiyaṁ ce,",
  "atk-s0201a1:1210_5": "tatheva padakkhiṇaṁ katvā aṭṭhasu ṭhānesu vanditabbaṁ.",
  "atk-s0201a1:1210_6": "Cetiyaṁ vanditvā bodhiyaṅgaṇaṁ pattenāpi buddhassa bhagavato sammukhā viya nipaccakāraṁ dassetvā bodhi vanditabbo.",
  "atk-s0201a1:1210_7": "So evaṁ cetiyañca bodhiñca vanditvā paṭisāmitaṭṭhānaṁ gantvā paṭisāmitabhaṇḍakaṁ hatthena gaṇhanto viya nikkhittakammaṭṭhānaṁ gahetvā gāmasamīpe kammaṭṭhānasīseneva cīvaraṁ pārupitvā gāmaṁ piṇḍāya pavisati.",
  "atk-s0201a1:1211_0": "Atha naṁ manussā disvā ‘‘ayyo no āgato’’ti paccuggantvā pattaṁ gahetvā āsanasālāyaṁ vā gehe vā nisīdāpetvā yāguṁ datvā yāva bhattaṁ na niṭṭhāti,",
  "atk-s0201a1:1211_1": "tāva pāde dhovitvā telena makkhetvā purato nisīditvā pañhaṁ vā pucchanti, dhammaṁ vā sotukāmā honti. Sacepi na kathāpenti,",
  "atk-s0201a1:1211_2": "janasaṅgahatthaṁ dhammakathā nāma kātabbāyevāti aṭṭhakathācariyā vadanti.",
  "atk-s0201a1:1211_3": "Dhammakathā hi kammaṭṭhānavinimuttā nāma natthi .",
  "atk-s0201a1:1211_4": "Tasmā kammaṭṭhānasīseneva dhammaṁ kathetvā kammaṭṭhānasīseneva āhāraṁ paribhuñjitvā anumodanaṁ katvā nivattiyamānehipi manussehi anugatova gāmato nikkhamitvā tattheva nivattetvā maggaṁ paṭipajjati.",
  "atk-s0201a1:1211_5": "Atha naṁ puretaraṁ nikkhamitvā bahigāme katabhattakiccā sāmaṇeradaharabhikkhū disvā paccuggantvā pattacīvaramassa gaṇhanti.",
  "atk-s0201a1:1212_0": "Porāṇā bhikkhū kira ‘‘na amhākaṁ upajjhāyo ācariyo’’ti mukhaṁ ulloketvā vattaṁ karonti.",
  "atk-s0201a1:1212_1": "Sampattaparicchedeneva karonti. Te taṁ pucchanti ‘‘bhante,",
  "atk-s0201a1:1212_2": "ete manussā tumhākaṁ kiṁ honti mātupakkhato sambandhā pitipakkhato’’ti. Kiṁ disvā pucchathāti.",
  "atk-s0201a1:1212_3": "Tumhesu etesaṁ pemaṁ bahumānanti. Āvuso, yaṁ mātāpitūhipi dukkaraṁ, taṁ ete amhākaṁ karonti,",
  "atk-s0201a1:1212_4": "pattacīvarampi no etesaṁ santakameva,",
  "atk-s0201a1:1212_5": "etesaṁ ānubhāvena neva bhaye bhayaṁ, na chātake chātakaṁ jānāma,",
  "atk-s0201a1:1212_6": "edisā nāma amhākaṁ upakārino natthīti tesaṁ guṇe kathento gacchati,",
  "atk-s0201a1:1212_7": "ayaṁ vuccati harati na paccāharatīti.",
  "atk-s0201a1:1213_0": "Yassa pana pageva vuttappakāraṁ vattapaṭipattiṁ karontassa kammajatejo pajjalati,",
  "atk-s0201a1:1213_1": "anupādinnakaṁ muñcitvā upādinnakaṁ gaṇhāti, sarīrato sedā muccanti, kammaṭṭhānavīthiṁ nārohati,",
  "atk-s0201a1:1213_2": "so pageva pattacīvaramādāya vegasāva cetiyaṁ vanditvā gorūpānaṁ nikkhamanavelāyameva gāmaṁ yāgubhikkhāya pavisitvā yāguṁ labhitvā āsanasālaṁ gantvā pivati.",
  "atk-s0201a1:1213_3": "Athassa dvattikkhattuṁ ajjhoharaṇamatteneva kammajatejo upādinnakaṁ muñcitvā anupādinnakaṁ gaṇhāti.",
  "atk-s0201a1:1213_4": "Ghaṭasatena nhāto viya tejodhātupariḷāhanibbāpanaṁ patvā kammaṭṭhānasīsena yāguṁ paribhuñjitvā pattañca mukhañca dhovitvā antarābhatte kammaṭṭhānaṁ manasikatvā avasesaṭṭhāne piṇḍāya caritvā kammaṭṭhānasīsena āhāraṁ paribhuñjitvā tato paṭṭhāya poṅkhānupoṅkhaṁ upaṭṭhahamānaṁ kammaṭṭhānaṁ gahetvāva āgacchati,",
  "atk-s0201a1:1213_5": "ayaṁ vuccati na harati paccāharatīti.",
  "atk-s0201a1:1213_6": "Edisā ca bhikkhū yāguṁ pivitvā vipassanaṁ ārabhitvā buddhasāsane arahattaṁ pattā nāma gaṇanapathaṁ vītivattā,",
  "atk-s0201a1:1213_7": "sīhaḷadīpeyeva tesu tesu gāmesu āsanasālāyaṁ na taṁ āsanaṁ atthi,",
  "atk-s0201a1:1213_8": "yattha yāguṁ pivitvā arahattappattabhikkhū natthīti.",
  "atk-s0201a1:1214_0": "Yo pana pamādavihārī hoti nikkhittadhuro,",
  "atk-s0201a1:1214_1": "sabbavattāni bhinditvā pañcavidhacetokhilavinibandhacitto viharanto ‘‘kammaṭṭhānaṁ nāma atthī’’tipi saññaṁ akatvā gāmaṁ piṇḍāya pavisitvā ananulomikena gihisaṁsaggena saṁsaṭṭho caritvā ca bhuñjitvā ca tuccho nikkhamati,",
  "atk-s0201a1:1214_2": "ayaṁ vuccati neva harati na paccāharatīti.",
  "atk-s0201a1:1215_0": "Yo panāyaṁ harati ca paccāharati cāti vutto,",
  "atk-s0201a1:1215_1": "so gatapaccāgatikavattavasena veditabbo.",
  "atk-s0201a1:1215_2": "Attakāmā hi kulaputtā sāsane pabbajitvā dasapi vīsampi tiṁsampi cattālīsampi paññāsampi satampi ekato vasantā katikavattaṁ katvā viharanti, āvuso,",
  "atk-s0201a1:1215_3": "tumhe na iṇaṭṭhā na bhayaṭṭā na jīvikāpakatā pabbajitā,",
  "atk-s0201a1:1215_4": "dukkhā muccitukāmā panettha pabbajitā,",
  "atk-s0201a1:1215_5": "tasmā gamane uppannakilesaṁ gamaneyeva niggaṇhatha, ṭhāne, nisajjāyaṁ,",
  "atk-s0201a1:1215_6": "sayane uppannakilesaṁ sayaneyeva niggaṇhathāti.",
  "atk-s0201a1:1215_7": "Te evaṁ katikavattaṁ katvā bhikkhācāraṁ gacchantā aḍḍhausabhausabhaaḍḍhagāvutagāvutantaresu pāsāṇā honti.",
  "atk-s0201a1:1215_8": "Tāya saññāya kammaṭṭhānaṁ manasikarontāva gacchanti.",
  "atk-s0201a1:1215_9": "Sace kassaci gamane kileso uppajjati, tattheva naṁ niggaṇhāti. Tathā asakkonto tiṭṭhati.",
  "atk-s0201a1:1215_10": "Athassa pacchato āgacchantopi tiṭṭhati.",
  "atk-s0201a1:1215_11": "So ‘‘ayaṁ bhikkhu tuyhaṁ uppannavitakkaṁ jānāti,",
  "atk-s0201a1:1215_12": "ananucchavikaṁ te eta’’nti attānaṁ paṭicodetvā vipassanaṁ vaḍḍhetvā tattheva ariyabhūmiṁ okkamati. Tathā asakkonto nisīdati.",
  "atk-s0201a1:1215_13": "Athassa pacchato āgacchantopi nisīdatīti soyeva nayo.",
  "atk-s0201a1:1215_14": "Ariyabhūmiṁ okkamituṁ asakkontopi taṁ kilesaṁ vikkhambhetvā kammaṭṭhānaṁ manasikarontova gacchati.",
  "atk-s0201a1:1215_15": "Na kammaṭṭhānavippayuttena cittena pādaṁ uddharati. Uddharati ce,",
  "atk-s0201a1:1215_16": "paṭinivattetvā purimapadesaṁ yeva eti āḷindakavāsī mahāphussadevatthero viya.",
  "atk-s0201a1:1216_0": "So kira ekūnavīsativassāni gatapaccāgatikavattaṁ pūrento eva vihāsi.",
  "atk-s0201a1:1216_1": "Manussāpi sudaṁ antarāmagge kasantā ca vapantā ca maddantā ca kammāni ca karontā theraṁ tathāgacchantaṁ disvā ‘‘ayaṁ thero punappunaṁ nivattitvā gacchati.",
  "atk-s0201a1:1216_2": "Kiṁ nu kho maggamūḷho udāhu kiñci pamuṭṭho’’ti samullapanti.",
  "atk-s0201a1:1216_3": "So taṁ anādiyitvā kammaṭṭhānayuttacitteneva samaṇadhammaṁ karonto vīsativassabbhantare arahattaṁ pāpuṇi.",
  "atk-s0201a1:1216_4": "Arahattappattadivaseyevassa caṅkamanakoṭiyaṁ adhivatthā devatā aṅgulīhi dīpaṁ ujjāletvā aṭṭhāsi.",
  "atk-s0201a1:1216_5": "Cattāropi mahārājāno sakko ca devānamindo brahmā ca sahampati upaṭṭhānaṁ agamaṁsu.",
  "atk-s0201a1:1216_6": "Tañca obhāsaṁ disvā vanavāsīmahātissatthero taṁ dutiyadivase pucchi ‘‘rattibhāge āyasmato santike obhāso ahosi, kiṁ so obhāso’’ti .",
  "atk-s0201a1:1216_7": "Thero vikkhepaṁ karonto ‘‘obhāso nāma dīpobhāsopi hoti maṇiobhāsopī’’ti evamādimāha.",
  "atk-s0201a1:1216_8": "Tato paṭicchādetha tumheti nibaddho āmāti paṭijānitvā ārocesi kālavallimaṇḍapavāsī mahānāgatthero viya ca.",
  "atk-s0201a1:1217_0": "Sopi kira gatapaccāgatikavattaṁ pūrento paṭhamaṁ tāva bhagavato mahāpadhānaṁ pūjessāmīti satta vassāni ṭhānacaṅkamanameva adhiṭṭhāsi.",
  "atk-s0201a1:1217_1": "Puna soḷasa vassāni gatapaccāgatikavattaṁ pūretvā arahattaṁ pāpuṇi.",
  "atk-s0201a1:1217_2": "So kammaṭṭhānayutteneva cittena pādaṁ uddharanto viyuttena uddhate paṭinivattanto gāmassa samīpaṁ gantvā ‘‘gāvī nu pabbajito nū’’ti āsaṅkanīyapadese ṭhatvā cīvaraṁ pārupitvā kacchakantarato udakena pattaṁ dhovitvā udakagaṇḍūsaṁ karoti. Kiṁ kāraṇā?",
  "atk-s0201a1:1217_3": "Mā me bhikkhaṁ dātuṁ vandituṁ vā āgate manusse dīghāyukā hothāti vacanamattenāpi kammaṭṭhānavikkhepo ahosīti. Ajja, bhante,",
  "atk-s0201a1:1217_4": "katimīti divasaṁ vā bhikkhugaṇanaṁ vā pañhe vā pucchito pana udakaṁ gilitvā ārocesi.",
  "atk-s0201a1:1217_5": "Sace divasādipucchakā na honti,",
  "atk-s0201a1:1217_6": "nikkhamanavelāya gāmadvāre niṭṭhubhitvāva yāti kalambatitthavihāre vassūpagatapaññāsabhikkhū viya.",
  "atk-s0201a1:1218_0": "Te kira āsāḷhīpuṇṇamāyaṁ katikavattaṁ akaṁsu ‘‘arahattaṁ appatvā aññamaññaṁ na ālapissāmā’’ti.",
  "atk-s0201a1:1218_1": "Gāmañca piṇḍāya pavisantā udakagaṇḍūsaṁ katvā pavisiṁsu.",
  "atk-s0201a1:1218_2": "Divasādīsu pucchitesu vuttanayeneva paṭipajjiṁsu.",
  "atk-s0201a1:1218_3": "Tattha manussā niṭṭhubhanaṁ disvā jāniṁsu, ‘‘ajjeko āgato, ajja dve’’ti.",
  "atk-s0201a1:1218_4": "Evañca cintesuṁ ‘‘kiṁ nu kho ete amhehiyeva saddhiṁ na sallapanti, udāhu aññamaññampi,",
  "atk-s0201a1:1218_5": "yadi aññamaññaṁ na sallapanti,",
  "atk-s0201a1:1218_6": "addhā vivādajātā bhavissanti,",
  "atk-s0201a1:1218_7": "etha ne aññamaññaṁ khamāpessāmā’’ti sabbe vihāraṁ gantvā paññāsāya bhikkhusu dvepi bhikkhū ekokāse nāddasaṁsu.",
  "atk-s0201a1:1218_8": "Tato yo tesu cakkhumā puriso,",
  "atk-s0201a1:1218_9": "so āha ‘‘na bho kalahakārakānaṁ okāso īdiso hoti,",
  "atk-s0201a1:1218_10": "susammaṭṭhaṁ cetiyaṅgaṇaṁ bodhiyaṅgaṇaṁ, sunikkhittā sammajjaniyo,",
  "atk-s0201a1:1218_11": "sūpaṭṭhapitaṁ pānīyaṁ paribhojanīya’’nti. Te tatova nivattā,",
  "atk-s0201a1:1218_12": "tepi bhikkhū antotemāseyeva arahattaṁ patvā mahāpavāraṇāya visuddhipavāraṇaṁ pavāresuṁ.",
  "atk-s0201a1:1219_0": "Evaṁ kālavallimaṇḍapavāsī mahānāgatthero viya kalambatitthavihāre vassūpagatabhikkhū viya ca kammaṭṭhānayutteneva cittena pādaṁ uddharanto gāmasamīpaṁ patvā udakagaṇḍūsaṁ katvā vīthiyo sallakkhetvā yattha surāsoṇḍadhuttādayo kalahakārakā caṇḍahatthiassādayo vā natthi, taṁ vīthiṁ paṭipajjati.",
  "atk-s0201a1:1219_1": "Tattha ca piṇḍāya caramāno na turitaturito viya javena gacchati.",
  "atk-s0201a1:1219_2": "Na hi javena piṇḍapātiyadhutaṅgaṁ nāma kiñci atthi.",
  "atk-s0201a1:1219_3": "Visamabhūmibhāgappattaṁ pana udakasakaṭaṁ viya niccalo hutvā gacchati.",
  "atk-s0201a1:1219_4": "Anugharaṁ paviṭṭho ca taṁ dātukāmaṁ vā adātukāmaṁ vā sallakkhetuṁ tadanurūpaṁ kālaṁ āgamento bhikkhaṁ gahetvā antogāme vā bahigāme vā vihārameva vā āgantvā yathāphāsuke patirūpe okāse nisīditvā kammaṭṭhānaṁ manasikaronto āhāre paṭikūlasaññaṁ upaṭṭhāpetvā akkhabbhañjanavaṇalepanaputtamaṁsūpamāvasena naṁ paccavekkhanto aṭṭhaṅgasamannāgataṁ āhāraṁ āhāreti,",
  "atk-s0201a1:1219_5": "neva davāya na madāya na maṇḍanāya na vibhūsanāya.",
  "atk-s0201a1:1219_6": "Bhuttāvī ca udakakiccaṁ katvā muhuttaṁ bhattakilamathaṁ paṭippassambhetvā yathā purebhattaṁ, evaṁ pacchābhattaṁ. Yathā purimayāmaṁ,",
  "atk-s0201a1:1219_7": "evaṁ pacchimayāmañca kammaṭṭhānameva manasi karoti,",
  "atk-s0201a1:1219_8": "ayaṁ vuccati harati ca paccāharati cāti.",
  "atk-s0201a1:1220_0": "Idaṁ pana haraṇapaccāharaṇasaṅkhātaṁ gatapaccāgatikavattaṁ pūrento yadi upanissayasampanno hoti.",
  "atk-s0201a1:1220_1": "Paṭhamavaye eva arahattaṁ pāpuṇāti. No ce paṭhamavaye pāpuṇāti, atha majjhimavaye. No ce majjhimavaye pāpuṇāti, atha pacchimavaye. No ce pacchimavaye pāpuṇāti, atha maraṇasamaye. No ce maraṇasamaye pāpuṇāti, atha devaputto hutvā.",
  "atk-s0201a1:1220_2": "No ce devaputto hutvā pāpuṇāti,",
  "atk-s0201a1:1220_3": "anuppanne buddhe nibbatto paccekabodhiṁ sacchikaroti.",
  "atk-s0201a1:1220_4": "No ce paccekabodhiṁ sacchikaroti,",
  "atk-s0201a1:1220_5": "atha buddhānaṁ sammukhībhāve khippābhiñño vā hoti seyyathāpi thero bāhiyo dārucīriyo,",
  "atk-s0201a1:1220_6": "mahāpañño vā seyyathāpi thero sāriputto,",
  "atk-s0201a1:1220_7": "mahiddhiko vā seyyathāpi thero mahāmoggallāno,",
  "atk-s0201a1:1220_8": "dhutaṅgadharo vā seyyathāpi thero mahākassapo,",
  "atk-s0201a1:1220_9": "dibbacakkhuko vā seyyathāpi thero anuruddho,",
  "atk-s0201a1:1220_10": "vinayadharo vā seyyathāpi thero upāli,",
  "atk-s0201a1:1220_11": "dhammakathiko vā seyyathāpi thero puṇṇo mantāṇiputto,",
  "atk-s0201a1:1220_12": "āraññiko vā seyyathāpi thero revato,",
  "atk-s0201a1:1220_13": "bahussuto vā seyyathāpi thero ānando,",
  "atk-s0201a1:1220_14": "sikkhākāmo vā seyyathāpi thero rāhulo buddhaputtoti.",
  "atk-s0201a1:1220_15": "Iti imasmiṁ catukke yvāyaṁ harati ca paccāharati ca,",
  "atk-s0201a1:1220_16": "tassa gocarasampajaññaṁ sikhāpattaṁ hoti.",
  "atk-s0201a1:1221_0": "Abhikkamādīsu pana asammuyhanaṁ asammohasampajaññaṁ.",
  "atk-s0201a1:1221_1": "Taṁ evaṁ veditabbaṁ – idha bhikkhu abhikkamanto vā paṭikkamanto vā yathā andhaputhujjanā abhikkamādīsu ‘‘attā abhikkamati,",
  "atk-s0201a1:1221_2": "attanā abhikkamo nibbattito’’ti vā ‘‘ahaṁ abhikkamāmi,",
  "atk-s0201a1:1221_3": "mayā abhikkamo nibbattito’’ti vā sammuyhanti.",
  "atk-s0201a1:1221_4": "Tathā asammuyhanto ‘‘abhikkamāmī’’ti citte uppajjamāne teneva cittena saddhiṁ cittasamuṭṭhānā vāyodhātu viññattiṁ janayamānā uppajjati,",
  "atk-s0201a1:1221_5": "iti cittakiriyavāyodhātuvipphāravasena ayaṁ kāyasammato aṭṭhisaṅghāto abhikkamati,",
  "atk-s0201a1:1221_6": "tassevaṁ abhikkamato ekekapāduddharaṇe pathavīdhātu āpodhātūti dve dhātuyo omattā honti mandā,",
  "atk-s0201a1:1221_7": "itarā dve adhimattā honti balavatiyo, tathā atiharaṇavītiharaṇesu.",
  "atk-s0201a1:1221_8": "Vossajjane tejovāyodhātuyo omattā honti mandā,",
  "atk-s0201a1:1221_9": "itarā dve adhimattā honti balavatiyo.",
  "atk-s0201a1:1221_10": "Tathā sannikkhepanasannirumbhanesu.",
  "atk-s0201a1:1221_11": "Tattha uddharaṇe pavattā rūpārūpadhammā atiharaṇaṁ na pāpuṇanti.",
  "atk-s0201a1:1221_12": "Tathā atiharaṇe pavattā vītiharaṇaṁ,",
  "atk-s0201a1:1221_13": "vītiharaṇe pavattā vossajjanaṁ,",
  "atk-s0201a1:1221_14": "vossajjane pavattā sannikkhepanaṁ,",
  "atk-s0201a1:1221_15": "sannikkhepane pavattā sannirumbhanaṁ na pāpuṇanti.",
  "atk-s0201a1:1221_16": "Tattha tattheva pabbaṁ pabbaṁ sandhi sandhi odhi odhi hutvā tattakapāle pakkhittatilāni viya paṭapaṭāyantā bhijjanti. Tattha ko eko abhikkamati? Kassa vā ekassa abhikkamanaṁ?",
  "atk-s0201a1:1221_17": "Paramatthato hi dhātūnaṁyeva gamanaṁ, dhātūnaṁ ṭhānaṁ, dhātūnaṁ nisajjanaṁ, dhātūnaṁ sayanaṁ,",
  "atk-s0201a1:1221_18": "tasmiṁ tasmiñhi koṭṭhāse saddhiṁ rūpena –",
  "atk-s0201a1:1222_0": "Aññaṁ uppajjate cittaṁ, aññaṁ cittaṁ nirujjhati;",
  "atk-s0201a1:1223_0": "Avīcimanusambandho, nadīsotova vattatīti.",
  "atk-s0201a1:1224_0": "Evaṁ abhikkamādīsu asammuyhanaṁ asammohasampajaññaṁ nāmāti;",
  "atk-s0201a1:1225_0": "Niṭṭhito abhikkante paṭikkante sampajānakārī hotīti padassa attho;",
  "atk-s0201a1:1226_0": "Ālokite vilokiteti ettha pana ālokitaṁ nāma purato pekkhanaṁ.",
  "atk-s0201a1:1226_1": "Vilokitaṁ nāma anudisāpekkhanaṁ.",
  "atk-s0201a1:1226_2": "Aññānipi heṭṭhā upari pacchato pekkhanavasena olokitaullokitāpalokitāni nāma honti, tāni idha na gahitāni.",
  "atk-s0201a1:1226_3": "Sāruppavasena pana imāneva dve gahitāni,",
  "atk-s0201a1:1226_4": "iminā vā mukhena sabbānipi tāni gahitānevāti.",
  "atk-s0201a1:1227_0": "Tattha ‘‘ālokessāmī’’ti citte uppanne cittavaseneva anoloketvā atthapariggahaṇaṁ sātthakasampajaññaṁ.",
  "atk-s0201a1:1227_1": "Taṁ āyasmantaṁ nandaṁ kāyasakkhiṁ katvā veditabbaṁ.",
  "atk-s0201a1:1227_2": "Vuttañhetaṁ bhagavatā – ‘‘sace, bhikkhave,",
  "atk-s0201a1:1227_3": "nandassa puratthimā disā āloketabbā hoti,",
  "atk-s0201a1:1227_4": "sabbaṁ cetasā samannāharitvā nando puratthimaṁ disaṁ āloketi,",
  "atk-s0201a1:1227_5": "evaṁ me puratthimaṁ disaṁ ālokayato na abhijjhādomanassā pāpakā akusalā dhammā anvāssaveyyunti iti so tattha sampajāno hoti, sace, bhikkhave, nandassa pacchimā disā, uttarā disā, dakkhiṇā disā, uddhaṁ, adho, anudisā āloketabbā hoti,",
  "atk-s0201a1:1227_6": "sabbaṁ cetaso samannāharitvā nando anudisaṁ āloketi.",
  "atk-s0201a1:1227_7": "Evaṁ me anudisaṁ ālokayato…pe… sampajāno hotī’’ti (a. ni. 8.9).",
  "atk-s0201a1:1228_0": "Apica idhāpi pubbe vuttacetiyadassanādivaseneva sātthakatā ca sappāyatā ca veditabbā.",
  "atk-s0201a1:1228_1": "Kammaṭṭhānassa pana avijahanameva gocarasampajaññaṁ.",
  "atk-s0201a1:1228_2": "Tasmā khandhadhātuāyatanakammaṭṭhānikehi attano kammaṭṭhānavaseneva,",
  "atk-s0201a1:1228_3": "kasiṇādikammaṭṭhānikehi vā pana kammaṭṭhānasīseneva ālokanavilokanaṁ kātabbaṁ.",
  "atk-s0201a1:1228_4": "Abbhantare attā nāma āloketā vā viloketā vā natthi,",
  "atk-s0201a1:1228_5": "ālokessāmīti pana citte uppajjamāne teneva cittena saddhiṁ cittasamuṭṭhānā vāyodhātu viññattiṁ janayamānā uppajjati.",
  "atk-s0201a1:1228_6": "Iti cittakiriyavāyodhātuvipphāravaseneva heṭṭhimaṁ akkhidalaṁ adho sīdati, uparimaṁ uddhaṁ laṅgheti,",
  "atk-s0201a1:1228_7": "koci yantakena vivaranto nāma natthi,",
  "atk-s0201a1:1228_8": "tato cakkhuviññāṇaṁ dassanakiccaṁ sādhentaṁ uppajjatīti.",
  "atk-s0201a1:1228_9": "Evaṁ sampajānanaṁ panettha asammohasampajaññaṁ nāma.",
  "atk-s0201a1:1229_0": "Apica mūlapariññāāgantukatāvakālikabhāvavasenapettha asammohasampajaññaṁ veditabbaṁ. Mūlapariññāvasena tāva –",
  "atk-s0201a1:1230_0": "Bhavaṅgāvajjanañceva, dassanaṁ sampaṭicchanaṁ;",
  "atk-s0201a1:1231_0": "Santīraṇaṁ voṭṭhabbanaṁ, javanaṁ bhavati sattamaṁ.",
  "atk-s0201a1:1232_0": "Tattha bhavaṅgaṁ upapattibhavassa aṅgakiccaṁ sādhayamānaṁ pavattati,",
  "atk-s0201a1:1232_1": "taṁ āvaṭṭetvā kiriyamanodhātu āvajjanakiccaṁ sādhayamānā,",
  "atk-s0201a1:1232_2": "tannirodhā cakkhuviññāṇaṁ dassanakiccaṁ sādhayamānaṁ ,",
  "atk-s0201a1:1232_3": "tannirodhā vipākamanodhātu sampaṭicchanakiccaṁ sādhayamānā,",
  "atk-s0201a1:1232_4": "tannirodhā vipākamanoviññāṇadhātu santīraṇakiccaṁ sādhayamānā,",
  "atk-s0201a1:1232_5": "tannirodhā kiriyamanoviññāṇadhātu voṭṭhabbapanakiccaṁ sādhayamānā,",
  "atk-s0201a1:1232_6": "tannirodhā sattakkhattuṁ javanaṁ javati.",
  "atk-s0201a1:1232_7": "Tattha paṭhamajavanepi ‘‘ayaṁ itthī,",
  "atk-s0201a1:1232_8": "ayaṁ puriso’’ti rajjanadussanamuyhanavasena ālokitavilokitaṁ na hoti.",
  "atk-s0201a1:1232_9": "Dutiyajavanepi…pe… sattamajavanepi.",
  "atk-s0201a1:1232_10": "Etesu pana yuddhamaṇḍale yodhesu viya heṭṭhupariyavasena bhijjitvā patitesu ‘‘ayaṁ itthī,",
  "atk-s0201a1:1232_11": "ayaṁ puriso’’ti rajjanādivasena ālokitavilokitaṁ hoti.",
  "atk-s0201a1:1232_12": "Evaṁ tāvettha mūlapariññāvasena asammohasampajaññaṁ veditabbaṁ.",
  "atk-s0201a1:1233_0": "Cakkhudvāre pana rūpe āpāthagate bhavaṅgacalanato uddhaṁ sakakiccaṁ nipphādanavasena āvajjanādīsu uppajjitvā niruddhesu avasāne javanaṁ uppajjati.",
  "atk-s0201a1:1233_1": "Taṁ pubbe uppannānaṁ āvajjanādīnaṁ gehabhūte cakkhudvāre āgantukapuriso viya hoti.",
  "atk-s0201a1:1233_2": "Tassa yathā paragehe kiñci yācituṁ paviṭṭhassa āgantukapurisassa gehasāmikesu tuṇhīmāsinesu āṇākaraṇaṁ na yuttaṁ.",
  "atk-s0201a1:1233_3": "Evaṁ āvajjanādīnaṁ gehabhūte cakkhudvāre āvajjanādīsupi arajjantesu adussantesu amuyhantesu ca rajjanadussanamuyhanaṁ ayuttanti evaṁ āgantukabhāvavasena asammohasampajaññaṁ veditabbaṁ.",
  "atk-s0201a1:1234_0": "Yāni pana tāni cakkhudvāre voṭṭhabbapanapariyosānāni cittāni uppajjanti,",
  "atk-s0201a1:1234_1": "tāni saddhiṁ sampayuttadhammehi tattha tattheva bhijjanti,",
  "atk-s0201a1:1234_2": "aññamaññaṁ na passantīti ittarāni tāvakālikāni honti.",
  "atk-s0201a1:1234_3": "Tattha yathā ekasmiṁ ghare sabbesu mānusakesu matesu avasesassa ekassa taṅkhaṇeññeva maraṇadhammassa na yuttā naccagītādīsu abhirati nāma,",
  "atk-s0201a1:1234_4": "evameva ekadvāre sasampayuttesu āvajjanādīsu tattha tattheva matesu avasesassa taṅkhaṇeññeva maraṇadhammassa javanassāpi rajjanadussanamuyhanavasena abhirati nāma na yuttāti evaṁ tāvakālikabhāvavasena asammohasampajaññaṁ veditabbaṁ.",
  "atk-s0201a1:1235_0": "Apica khandhāyatanadhātupaccayapaccavekkhaṇavasenapetaṁ veditabbaṁ.",
  "atk-s0201a1:1235_1": "Ettha hi cakkhu ceva rūpañca rūpakkhandho, dassanaṁ viññāṇakkhandho,",
  "atk-s0201a1:1235_2": "taṁsampayuttā vedanā vedanākkhandho, saññā saññākkhandho, phassādikā saṅkhārakkhandho.",
  "atk-s0201a1:1235_3": "Evametesaṁ pañcannaṁ khandhānaṁ samavāye ālokanavilokanaṁ paññāyati. Tattha ko eko āloketi, ko viloketi? Tathā cakkhu cakkhāyatanaṁ, rūpaṁ rūpāyatanaṁ, dassanaṁ manāyatanaṁ,",
  "atk-s0201a1:1235_4": "vedanādayo sampayuttadhammā dhammāyatanaṁ.",
  "atk-s0201a1:1235_5": "Evametesaṁ catunnaṁ āyatanānaṁ samavāye ālokanavilokanaṁ paññāyati. Tattha ko eko āloketi, ko viloketi? Tathā cakkhu cakkhudhātu, rūpaṁ rūpadhātu, dassanaṁ cakkhuviññāṇadhātu,",
  "atk-s0201a1:1235_6": "taṁsampayuttā vedanādayo dhammadhātu.",
  "atk-s0201a1:1235_7": "Evametāsaṁ catunnaṁ dhātūnaṁ samavāye ālokanavilokanaṁ paññāyati. Tattha ko eko āloketi, ko viloketi? Tathā cakkhu nissayapaccayo, rūpaṁ ārammaṇapaccayo,",
  "atk-s0201a1:1235_8": "āvajjanaṁ anantarasamanantarūpanissayanatthivigatapaccayo,",
  "atk-s0201a1:1235_9": "āloko upanissayapaccayo vedanādayo sahajātapaccayo.",
  "atk-s0201a1:1235_10": "Evametesaṁ paccayānaṁ samavāye ālokanavilokanaṁ paññāyati. Tattha ko eko āloketi, ko viloketīti?",
  "atk-s0201a1:1235_11": "Evamettha khandhāyatanadhātupaccayapaccavekkhaṇavasenapi asammohasampajaññaṁ veditabbaṁ.",
  "atk-s0201a1:1236_0": "Samiñjite pasāriteti pabbānaṁ samiñjanapasāraṇe.",
  "atk-s0201a1:1236_1": "Tattha cittavaseneva samiñjanapasāraṇaṁ akatvā hatthapādānaṁ samiñjanapasāraṇapaccayā atthānatthaṁ pariggahetvā atthapariggahaṇaṁ sātthakasampajaññaṁ.",
  "atk-s0201a1:1236_2": "Tattha hatthapāde aticiraṁ samiñjetvā pasāretvā eva vā ṭhitassa khaṇe khaṇe vedanā uppajjanti, cittaṁ ekaggaṁ na labhati, kammaṭṭhānaṁ paripatati, visesaṁ nādhigacchati.",
  "atk-s0201a1:1236_3": "Kāle samiñjentassa kāle pasārentassa pana tā vedanā na uppajjanti, cittaṁ ekaggaṁ hoti,",
  "atk-s0201a1:1236_4": "kammaṭṭhānaṁ phātiṁ gacchati,",
  "atk-s0201a1:1236_5": "visesamadhigacchatīti evaṁ atthānatthapariggahaṇaṁ veditabbaṁ.",
  "atk-s0201a1:1237_0": "Atthe pana satipi sappāyāsappāyaṁ pariggaṇhitvā sappāyapariggahaṇaṁ sappāyasampajaññaṁ.",
  "atk-s0201a1:1237_1": "Tatrāyaṁ nayo – mahācetiyaṅgaṇe kira daharabhikkhū sajjhāyaṁ gaṇhanti.",
  "atk-s0201a1:1237_2": "Tesaṁ piṭṭhipasse daharabhikkhuniyo dhammaṁ suṇanti.",
  "atk-s0201a1:1237_3": "Tatreko daharo hatthaṁ pasārento kāyasaṁsaggaṁ patvā teneva kāraṇena gihī jāto.",
  "atk-s0201a1:1237_4": "Aparopi bhikkhu pādaṁ pasārento aggimhi pasāresi, aṭṭhiṁ āhacca pādo jhāyi. Aparo vammike pasāresi, so āsīvisena daṭṭho.",
  "atk-s0201a1:1237_5": "Aparo cīvarakuṭidaṇḍake pasāresi, taṁ maṇisappo ḍaṁsi.",
  "atk-s0201a1:1237_6": "Tasmā evarūpe asappāye apasāretvā sappāye pasāretabbaṁ. Idamettha sappāyasampajaññaṁ.",
  "atk-s0201a1:1238_0": "Gocarasampajaññaṁ pana mahātheravatthunā dīpetabbaṁ – mahāthero kira divāṭṭhāne nisinno antevāsikehi saddhiṁ kathayamāno sahasā hatthaṁ samiñjetvā puna yathāṭhāne ṭhapetvā saṇikaṁ samiñjesi.",
  "atk-s0201a1:1238_1": "Taṁ antevāsikā pucchiṁsu ‘‘kasmā bhante sahasā hatthaṁ samiñjetvā puna yathāṭhāne ṭhapetvā saṇikaṁ samiñjayitthā’’ti. Yato paṭṭhāyāhaṁ, āvuso,",
  "atk-s0201a1:1238_2": "kammaṭṭhānaṁ manasikātuṁ āraddho,",
  "atk-s0201a1:1238_3": "na me kammaṭṭhānaṁ muñcitvā hattho samiñjitapubbo,",
  "atk-s0201a1:1238_4": "idāni pana tumhehi saddhiṁ kathayamānena kammaṭṭhānaṁ muñcitvā samiñjito,",
  "atk-s0201a1:1238_5": "tasmā puna yathāṭhāne ṭhapetvā samiñjesinti. Sādhu, bhante,",
  "atk-s0201a1:1238_6": "bhikkhunā nāma evarūpena bhavitabbanti.",
  "atk-s0201a1:1238_7": "Evametthāpi kammaṭṭhānāvijahanameva gocarasampajaññanti veditabbaṁ.",
  "atk-s0201a1:1239_0": "Abbhantare attā nāma koci samiñjento vā pasārento vā natthi.",
  "atk-s0201a1:1239_1": "Vuttappakāracittakiriyavāyodhātuvipphārena pana suttakaḍḍhanavasena dāruyantassa hatthapādalaḷanaṁ viya samiñjanapasāraṇaṁ hotīti evaṁ parijānanaṁ panettha asammohasampajaññanti veditabbaṁ.",
  "atk-s0201a1:1240_0": "Saṅghāṭipattacīvaradhāraṇeti ettha saṅghāṭicīvarānaṁ nivāsanapārupanavasena pattassa bhikkhāpaṭiggahaṇādivasena paribhogo dhāraṇaṁ nāma.",
  "atk-s0201a1:1240_1": "Tattha saṅghāṭicīvaradhāraṇe tāva nivāsetvā pārupitvā ca piṇḍāya carato āmisalābho ‘‘sītassa paṭighātāyā’’tiādinā nayena bhagavatā vuttappakāroyeva ca attho attho nāma.",
  "atk-s0201a1:1240_2": "Tassa vasena sātthakasampajaññaṁ veditabbaṁ.",
  "atk-s0201a1:1241_0": "Uṇhapakatikassa pana dubbalassa ca cīvaraṁ sukhumaṁ sappāyaṁ. Sītālukassa ghanaṁ dupaṭṭaṁ. Viparītaṁ asappāyaṁ.",
  "atk-s0201a1:1241_1": "Yassa kassaci jiṇṇaṁ asappāyameva.",
  "atk-s0201a1:1241_2": "Aggaḷādidāne hissa taṁ palibodhakaraṁ hoti.",
  "atk-s0201a1:1241_3": "Tathā paṭṭuṇṇadukūlādibhedaṁ lobhanīyacīvaraṁ.",
  "atk-s0201a1:1241_4": "Tādisañhi araññe ekakassa nivāsantarāyakaraṁ jīvitantarāyakaraṁ vāpi hoti.",
  "atk-s0201a1:1241_5": "Nippariyāyena pana yaṁ nimittakammādimicchājīvavasena uppannaṁ,",
  "atk-s0201a1:1241_6": "yañcassa sevamānassa akusalā dhammā abhivaḍḍhanti, kusalā dhammā parihāyanti, taṁ asappāyaṁ. Viparītaṁ sappāyaṁ .",
  "atk-s0201a1:1241_7": "Tassa vasenettha sappāyasampajaññaṁ,",
  "atk-s0201a1:1241_8": "kammaṭṭhānāvijahanavaseneva ca gocarasampajaññaṁ veditabbaṁ.",
  "atk-s0201a1:1242_0": "Abbhantare attā nāma koci cīvaraṁ pārupanto natthi.",
  "atk-s0201a1:1242_1": "Vuttappakāracittakiriyavāyodhātuvipphāreneva pana cīvarapārupanaṁ hoti. Tattha cīvarampi acetanaṁ, kāyopi acetano.",
  "atk-s0201a1:1242_2": "Cīvaraṁ na jānāti ‘‘mayā kāyo pāruto’’ti.",
  "atk-s0201a1:1242_3": "Kāyopi na jānāti ‘‘ahaṁ cīvarena pāruto’’ti,",
  "atk-s0201a1:1242_4": "dhātuyova dhātusamūhaṁ paṭicchādenti paṭapilotikāya potthakarūpapaṭicchādane viya.",
  "atk-s0201a1:1242_5": "Tasmā neva sundaraṁ cīvaraṁ labhitvā somanassaṁ kātabbaṁ,",
  "atk-s0201a1:1242_6": "na asundaraṁ labhitvā domanassaṁ.",
  "atk-s0201a1:1242_7": "Nāgavammikacetiyarukkhādīsu hi keci mālāgandhadhūmavatthādīhi sakkāraṁ karonti,",
  "atk-s0201a1:1242_8": "keci gūthamuttakaddamadaṇḍasatthappahārādīhi asakkāraṁ,",
  "atk-s0201a1:1242_9": "na te nāgavammikarukkhādayo somanassaṁ vā domanassaṁ vā karonti;",
  "atk-s0201a1:1242_10": "evameva neva sundaraṁ cīvaraṁ labhitvā somanassaṁ kātabbaṁ,",
  "atk-s0201a1:1242_11": "na asundaraṁ labhitvā domanassanti evaṁ pavattapaṭisaṅkhānavasena panettha asammohasampajaññaṁ veditabbaṁ.",
  "atk-s0201a1:1243_0": "Pattadhāraṇepi pattaṁ sahasāva aggahetvā imaṁ gahetvā piṇḍāya caramāno bhikkhaṁ labhissāmīti evaṁ pattagahaṇapaccayā paṭilabhitabbaatthavasena sātthakasampajaññaṁ veditabbaṁ.",
  "atk-s0201a1:1244_0": "Kisadubbalasarīrassa pana garu patto asappāyo.",
  "atk-s0201a1:1244_1": "Yassa kassaci catupañcagaṇḍikāhato dubbisodhanīyo asappāyova. Duddhotapatto hi na vaṭṭati,",
  "atk-s0201a1:1244_2": "taṁ dhovantasseva cassa palibodho hoti.",
  "atk-s0201a1:1244_3": "Maṇivaṇṇapatto pana lobhanīyo cīvare vuttanayeneva asappāyo.",
  "atk-s0201a1:1244_4": "Nimittakammādivasena laddho pana yañcassa sevamānassa akusalā dhammā abhivaḍḍhanti, kusalā dhammā parihāyanti, ayaṁ ekantaasappāyova. Viparīto sappāyo.",
  "atk-s0201a1:1244_5": "Tassa vasenettha sappāyasampajaññaṁ,",
  "atk-s0201a1:1244_6": "kammaṭṭhānāvijahanavaseneva ca gocarasampajaññaṁ veditabbaṁ.",
  "atk-s0201a1:1245_0": "Abbhantare attā nāma koci pattaṁ gaṇhanto natthi.",
  "atk-s0201a1:1245_1": "Vuttappakāracittakiriyavāyodhātuvipphāreneva pana pattaggahaṇaṁ nāma hoti. Tattha pattopi acetano, hatthāpi acetanā.",
  "atk-s0201a1:1245_2": "Patto na jānāti ‘‘ahaṁ hatthehi gahito’’ti.",
  "atk-s0201a1:1245_3": "Hatthāpi na jānanti ‘‘patto amhehi gahito’’ti.",
  "atk-s0201a1:1245_4": "Dhātuyova dhātusamūhaṁ gaṇhanti saṇḍāsena aggivaṇṇapattaggahaṇe viyāti evaṁ pavattapaṭisaṅkhānavasenettha asammohasampajaññaṁ veditabbaṁ.",
  "atk-s0201a1:1246_0": "Apica yathā chinnahatthapāde vaṇamukhehi paggharitapubbalohitakimikule nīlamakkhikasamparikiṇṇe anāthasālāyaṁ nipanne anāthamanusse disvā dayālukā purisā tesaṁ vaṇapaṭṭacoḷakāni ceva kapālādīhi ca bhesajjāni upanāmenti.",
  "atk-s0201a1:1246_1": "Tattha coḷakānipi kesañci saṇhāni, kesañci thūlāni pāpuṇanti.",
  "atk-s0201a1:1246_2": "Bhesajjakapālakānipi kesañci susaṇṭhānāni,",
  "atk-s0201a1:1246_3": "kesañci dussaṇṭhānāni pāpuṇanti,",
  "atk-s0201a1:1246_4": "na te tattha sumanā vā dummanā vā honti.",
  "atk-s0201a1:1246_5": "Vaṇappaṭicchādanamatteneva hi coḷakena bhesajjapaṭiggahaṇamatteneva ca kapālakena tesamattho,",
  "atk-s0201a1:1246_6": "evameva yo bhikkhu vaṇacoḷakaṁ viya cīvaraṁ,",
  "atk-s0201a1:1246_7": "bhesajjakapālakaṁ viya pattaṁ,",
  "atk-s0201a1:1246_8": "kapāle bhesajjamiva ca patte laddhaṁ bhikkhaṁ sallakkheti.",
  "atk-s0201a1:1246_9": "Ayaṁ saṅghāṭipattacīvaradhāraṇe asammohasampajaññena uttamasampajānakārīti veditabbo.",
  "atk-s0201a1:1247_0": "Asitādīsu asiteti piṇḍapātabhojane. Pīteti yāguādipāne.",
  "atk-s0201a1:1247_1": "Khāyiteti piṭṭhakhajjakādikhādane.",
  "atk-s0201a1:1247_2": "Sāyiteti madhuphāṇitādisāyane.",
  "atk-s0201a1:1247_3": "Tattha ‘‘neva davāyā’’tiādinā nayena vutto aṭṭhavidhopi attho attho nāma.",
  "atk-s0201a1:1247_4": "Tassa vasena sātthakasampajaññaṁ veditabbaṁ.",
  "atk-s0201a1:1247_5": "Lūkhapaṇītatittamadhurādīsu pana yena bhojanena yassa aphāsu hoti, taṁ tassa asappāyaṁ.",
  "atk-s0201a1:1247_6": "Yaṁ pana nimittakammādivasena paṭiladdhaṁ,",
  "atk-s0201a1:1247_7": "yañcassa bhuñjato akusalā dhammā abhivaḍḍhanti, kusalā dhammā parihāyanti, taṁ ekantaasappāyameva. Viparītaṁ sappāyaṁ.",
  "atk-s0201a1:1247_8": "Tassa vasenettha sappāyasampajaññaṁ,",
  "atk-s0201a1:1247_9": "kammaṭṭhānāvijahanavaseneva ca gocarasampajaññaṁ veditabbaṁ.",
  "atk-s0201a1:1248_0": "Abbhantare attā nāma koci bhuñjako natthi,",
  "atk-s0201a1:1248_1": "vuttappakāracittakiriyavāyodhātuvipphāravaseneva pana pattapaṭiggahaṇaṁ nāma hoti.",
  "atk-s0201a1:1248_2": "Cittakiriyavāyodhātuvipphāreneva hatthassa patte otāraṇaṁ nāma hoti.",
  "atk-s0201a1:1248_3": "Cittakiriyavāyodhātuvipphāreneva ālopakaraṇaṁ ālopauddharaṇaṁ mukhavivaraṇañca hoti.",
  "atk-s0201a1:1248_4": "Na koci kuñcikāya yantakena ca hanukaṭṭhīni vivarati,",
  "atk-s0201a1:1248_5": "cittakiriyavāyodhātuvipphāreneva ālopassa mukhe ṭhapanaṁ,",
  "atk-s0201a1:1248_6": "uparidantānaṁ musalakiccasādhanaṁ,",
  "atk-s0201a1:1248_7": "heṭṭhādantānaṁ udukkhalakiccasādhanaṁ,",
  "atk-s0201a1:1248_8": "jivhāya hatthakiccasādhanañca hoti.",
  "atk-s0201a1:1249_0": "Iti taṁ tattha aggajivhāya tanukakheḷo mūlajivhāya bahalakheḷo makkheti.",
  "atk-s0201a1:1249_1": "Taṁ heṭṭhādantaudukkhale jivhāhatthaparivattitaṁ kheḷaudakatemitaṁ uparidantamusalasañcuṇṇitaṁ koci kaṭacchunā vā dabbiyā vā antopavesento nāma natthi, vāyodhātuyāva pavisati.",
  "atk-s0201a1:1249_2": "Paviṭṭhaṁ paviṭṭhaṁ koci palālasantharaṁ katvā dhārento nāma natthi, vāyodhātuvaseneva tiṭṭhati.",
  "atk-s0201a1:1249_3": "Ṭhitaṁ ṭhitaṁ koci uddhanaṁ katvā aggiṁ jāletvā pacanto nāma natthi, tejodhātuyāva paccati.",
  "atk-s0201a1:1249_4": "Pakkaṁ pakkaṁ koci daṇḍena vā yaṭṭhiyā vā bahi nīhārako nāma natthi, vāyodhātuyeva nīharati.",
  "atk-s0201a1:1250_0": "Iti vāyodhātu atiharati ca vītiharati ca dhāreti ca parivatteti ca sañcuṇṇeti visoseti ca nīharati ca.",
  "atk-s0201a1:1250_1": "Pathavīdhātu dhāreti ca parivatteti ca sañcuṇṇeti ca visoseti ca.",
  "atk-s0201a1:1250_2": "Āpodhātu sineheti ca allattañca anupāleti.",
  "atk-s0201a1:1250_3": "Tejodhātu antopaviṭṭhaṁ paripāceti. Ākāsadhātu añjaso hoti.",
  "atk-s0201a1:1250_4": "Viññāṇadhātu tattha tattha sammāpayogamanvāya ābhujatīti evaṁpavattapaṭisaṅkhānavasenettha asammohasampajaññaṁ veditabbaṁ.",
  "atk-s0201a1:1251_0": "Apica gamanato pariyesanato paribhogato āsayato nidhānato aparipakkato paripakkato phalato nissandato sammakkhaṇatoti evaṁ dasavidhapaṭikūlabhāvapaccavekkhaṇatopettha asammohasampajaññaṁ veditabbaṁ.",
  "atk-s0201a1:1251_1": "Vitthārakathā panettha visuddhimagge āhārapaṭikūlasaññāniddesato gahetabbā.",
  "atk-s0201a1:1252_0": "Uccārapassāvakammeti uccārassa ca passāvassa ca karaṇe.",
  "atk-s0201a1:1252_1": "Tattha pattakāle uccārapassāvaṁ akarontassa sakalasarīrato sedā muccanti, akkhīni bhamanti, cittaṁ na ekaggaṁ hoti, aññe ca rogā uppajjanti.",
  "atk-s0201a1:1252_2": "Karontassa pana sabbaṁ taṁ na hotīti ayamettha attho.",
  "atk-s0201a1:1252_3": "Tassa vasena sātthakasampajaññaṁ veditabbaṁ.",
  "atk-s0201a1:1252_4": "Aṭṭhāne uccārapassāvaṁ karontassa pana āpatti hoti, ayaso vaḍḍhati, jīvitantarāyo hoti.",
  "atk-s0201a1:1252_5": "Patirūpe ṭhāne karontassa sabbaṁ taṁ na hotīti idamettha sappāyaṁ.",
  "atk-s0201a1:1252_6": "Tassa vasena sappāyasampajaññaṁ,",
  "atk-s0201a1:1252_7": "kammaṭṭhānāvijahanavaseneva ca gocarasampajaññaṁ veditabbaṁ.",
  "atk-s0201a1:1253_0": "Abbhantare attā nāma koci uccārapassāvaṁ karonto natthi.",
  "atk-s0201a1:1253_1": "Cittakiriyavāyodhātuvipphāreneva pana uccārapassāvakammaṁ hoti.",
  "atk-s0201a1:1253_2": "Yathā pana pakke gaṇḍe gaṇḍabhedena pubbalohitaṁ akāmatāya nikkhamati,",
  "atk-s0201a1:1253_3": "yathā ca atibharitā udakabhājanā udakaṁ akāmatāya nikkhamati,",
  "atk-s0201a1:1253_4": "evaṁ pakkāsayamuttavatthīsu sannicitā uccārapassāvā vāyuvegasamuppīḷitā akāmatāyapi nikkhamanti.",
  "atk-s0201a1:1253_5": "So panāyaṁ evaṁ nikkhamanto uccārapassāvo neva tassa bhikkhuno attano hoti, na parassa.",
  "atk-s0201a1:1253_6": "Kevalaṁ sarīranissandova hoti. Yathā kiṁ?",
  "atk-s0201a1:1253_7": "Yathā udakakumbhato purāṇaudakaṁ chaḍḍentassa neva taṁ attano hoti, na paresaṁ.",
  "atk-s0201a1:1253_8": "Kevalaṁ paṭijagganamattameva hoti.",
  "atk-s0201a1:1253_9": "Evaṁpavattapaṭisaṅkhānavasenettha asammohasampajaññaṁ veditabbaṁ.",
  "atk-s0201a1:1254_0": "Gatādīsu gateti gamane. Ṭhiteti ṭhāne. Nisinneti nisajjāya. Sutteti sayane. Jāgariteti jāgaraṇe. Bhāsiteti kathane. Tuṇhībhāveti akathane.",
  "atk-s0201a1:1254_1": "‘‘Gacchanto vā gacchāmīti pajānāti,",
  "atk-s0201a1:1254_2": "ṭhito vā ṭhitomhīti pajānāti,",
  "atk-s0201a1:1254_3": "nisinno vā nisinnomhīti pajānāti,",
  "atk-s0201a1:1254_4": "sayāno vā sayānomhīti pajānātī’’ti imasmiñhi ṭhāne addhānairiyāpathā kathitā.",
  "atk-s0201a1:1254_5": "‘‘Abhikkante paṭikkante ālokite vilokite samiñjite pasārite’’ti imasmiṁ majjhimā.",
  "atk-s0201a1:1254_6": "‘‘Gate ṭhite nisinne sutte jāgarite’’ti idha pana khuddakacuṇṇikairiyāpathā kathitā.",
  "atk-s0201a1:1254_7": "Tasmā etesupi vuttanayeneva sampajānakāritā veditabbā.",
  "atk-s0201a1:1255_0": "Tipiṭakamahāsīvatthero panāha – yo ciraṁ gantvā vā caṅkamitvā vā aparabhāge ṭhito iti paṭisañcikkhati ‘‘caṅkamanakāle pavattā rūpārūpadhammā ettheva niruddhā’’ti, ayaṁ gate sampajānakārī nāma.",
  "atk-s0201a1:1255_1": "Yo sajjhāyaṁ vā karonto pañhaṁ vā vissajjento kammaṭṭhānaṁ vā manasikaronto ciraṁ ṭhatvā aparabhāge nisinno iti paṭisañcikkhati ‘‘ṭhitakāle pavattā rūpārūpadhammā ettheva niruddhā’’ti,",
  "atk-s0201a1:1255_2": "ayaṁ ṭhite sampajānakārī nāma.",
  "atk-s0201a1:1255_3": "Yo sajjhāyādikaraṇavaseneva ciraṁ nisīditvā aparabhāge nipanno iti paṭisañcikkhati ‘‘nisinnakāle pavattā rūpārūpadhammā ettheva niruddhā’’ti,",
  "atk-s0201a1:1255_4": "ayaṁ nisinne sampajānakārī nāma.",
  "atk-s0201a1:1255_5": "Yo pana nipannako sajjhāyaṁ vā karonto kammaṭṭhānaṁ vā manasikaronto niddaṁ okkamitvā aparabhāge vuṭṭhāya iti paṭisañcikkhati ‘‘sayanakāle pavattā rūpārūpadhammā ettheva niruddhā’’ti,",
  "atk-s0201a1:1255_6": "ayaṁ sutte jāgarite ca sampajānakārī nāma.",
  "atk-s0201a1:1255_7": "Kiriyamayacittānañhi appavattaṁ suttaṁ nāma, pavattaṁ jāgaritaṁ nāmāti.",
  "atk-s0201a1:1255_8": "Yo pana bhāsamāno ‘‘ayaṁ saddo nāma oṭṭhe ca paṭicca dante ca jivhañca tāluñca paṭicca cittassa tadanurūpaṁ payogaṁ paṭicca jāyatī’’ti sato sampajāno bhāsati,",
  "atk-s0201a1:1255_9": "ciraṁ vā pana kālaṁ sajjhāyaṁ vā katvā dhammaṁ vā kathetvā kammaṭṭhānaṁ vā parivattetvā pañhaṁ vā vissajjetvā aparabhāge tuṇhībhūto iti paṭisañcikkhati ‘‘bhāsitakāle uppannā rūpārūpadhammā ettheva niruddhā’’ti,",
  "atk-s0201a1:1255_10": "ayaṁ bhāsite sampajānakārī nāma.",
  "atk-s0201a1:1255_11": "Yo tuṇhībhūto ciraṁ dhammaṁ vā kammaṭṭhānaṁ vā manasikatvā aparabhāge iti paṭisañcikkhati ‘‘tuṇhībhūtakāle pavattā rūpārūpadhammā ettheva niruddhā,",
  "atk-s0201a1:1255_12": "upādārūpapavattiyā sati bhāsati nāma,",
  "atk-s0201a1:1255_13": "asati tuṇhī bhavati nāmā’’ti,",
  "atk-s0201a1:1255_14": "ayaṁ tuṇhībhāve sampajānakārī nāmāti.",
  "atk-s0201a1:1256_0": "Tayidaṁ mahāsīvattherena vuttaṁ asammohadhuraṁ imasmiṁ satipaṭṭhānasutte adhippetaṁ.",
  "atk-s0201a1:1256_1": "Sāmaññaphale pana sabbampi catubbidhaṁ sampajaññaṁ labbhati.",
  "atk-s0201a1:1256_2": "Tasmā visesato ettha asammohasampajaññasseva vasena sampajānakāritā veditabbā.",
  "atk-s0201a1:1256_3": "Sampajānakārī sampajānakārīti ca sabbapadesu satisampayuttasseva sampajaññassa vasenattho veditabbo. Vibhaṅgappakaraṇe pana,",
  "atk-s0201a1:1256_4": "‘‘sato sampajāno abhikkamati,",
  "atk-s0201a1:1256_5": "sato sampajāno paṭikkamatī’’ti (vibha.",
  "atk-s0201a1:1256_6": "523) evametāni padāni vibhattāneva.",
  "atk-s0201a1:1257_0": "Iti ajjhattaṁ vāti evaṁ catusampajaññapariggahaṇena attano vā kāye, parassa vā kāye, kālena vā attano,",
  "atk-s0201a1:1257_1": "kālena vā parassa kāye kāyānupassī viharati.",
  "atk-s0201a1:1257_2": "Idha samudayavayadhammānupassītiādīsu rūpakkhandhasseva samudayo ca vayo ca nīharitabbo. Sesaṁ vuttasadisameva.",
  "atk-s0201a1:1258_0": "Idha catusampajaññapariggāhikā sati dukkhasaccaṁ,",
  "atk-s0201a1:1258_1": "tassā samuṭṭhāpikā purimataṇhā samudayasaccaṁ,",
  "atk-s0201a1:1258_2": "ubhinnaṁ appavatti nirodhasaccaṁ,",
  "atk-s0201a1:1258_3": "vuttappakāro ariyamaggo maggasaccaṁ.",
  "atk-s0201a1:1258_4": "Evaṁ catusaccavasena ussakkitvā nibbutiṁ pāpuṇātīti idamekassa catusampajaññapariggāhakassa bhikkhuno vasena yāva arahattā niyyānamukhanti.",
  "atk-s0201a1:1259_0": "Catusampajaññapabbavaṇṇanā niṭṭhitā.",
  "atk-s0201a1:1260_0": "Paṭikūlamanasikārapabbavaṇṇanā",
  "atk-s0201a1:1261_0": "110.",
  "atk-s0201a1:1261_1": "Evaṁ catusampajaññavasena kāyānupassanaṁ vibhajitvā idāni paṭikūlamanasikāravasena vibhajituṁ puna caparantiādimāha.",
  "atk-s0201a1:1261_2": "Tattha imameva kāyantiādīsu yaṁ vattabbaṁ siyā,",
  "atk-s0201a1:1261_3": "taṁ sabbaṁ sabbākārena vitthārato visuddhimagge kāyagatāsatikammaṭṭhāne vuttaṁ.",
  "atk-s0201a1:1261_4": "Ubhatomukhāti heṭṭhā ca upari cāti dvīhi mukhehi yuttā. Nānāvihitassāti nānāvidhassa.",
  "atk-s0201a1:1262_0": "Idaṁ panettha opammasaṁsandanaṁ – ubhatomukhā putoḷi viya hi cātumahābhūtiko kāyo,",
  "atk-s0201a1:1262_1": "tattha missetvā pakkhittanānāvidhadhaññaṁ viya kesādayo dvattiṁsākārā,",
  "atk-s0201a1:1262_2": "cakkhumā puriso viya yogāvacaro,",
  "atk-s0201a1:1262_3": "tassa taṁ putoḷiṁ muñcitvā paccavekkhato nānāvidhadhaññassa pākaṭakālo viya yogino dvattiṁsākārassa vibhūtākāro veditabbo.",
  "atk-s0201a1:1263_0": "Iti ajjhattaṁ vāti evaṁ kesādipariggahaṇena attano vā kāye, parassa vā kāye, kālena vā attano,",
  "atk-s0201a1:1263_1": "kālena vā parassa kāye kāyānupassī viharati, ito paraṁ vuttanayameva.",
  "atk-s0201a1:1263_2": "Kevalañhi idha dvattiṁsākārapariggāhikā sati dukkhasaccanti evaṁ yojanaṁ katvā niyyānamukhaṁ veditabbaṁ. Sesaṁ purimasadisamevāti.",
  "atk-s0201a1:1264_0": "Paṭikūlamanasikārapabbavaṇṇanā niṭṭhitā.",
  "atk-s0201a1:1265_0": "Dhātumanasikārapabbavaṇṇanā",
  "atk-s0201a1:1266_0": "111.",
  "atk-s0201a1:1266_1": "Evaṁ paṭikūlamanasikāravasena kāyānupassanaṁ vibhajitvā idāni dhātumanasikāravasena vibhajituṁ puna caparantiādimāha.",
  "atk-s0201a1:1266_2": "Tatrāyaṁ opammasaṁsandanena saddhiṁ atthavaṇṇanā – yathā koci goghātako vā tasseva vā bhattavetanabhato antevāsiko gāviṁ vadhitvā vinivijjhitvā catasso disā gatānaṁ mahāpathānaṁ vemajjhaṭṭhānasaṅkhāte catumahāpathe koṭṭhāsaṁ koṭṭhāsaṁ katvā nisinno assa,",
  "atk-s0201a1:1266_3": "evameva bhikkhu catunnaṁ iriyāpathānaṁ yena kenaci ākārena ṭhitattā yathāṭhitaṁ,",
  "atk-s0201a1:1266_4": "yathāṭhitattā ca yathāpaṇihitaṁ kāyaṁ – ‘‘atthi imasmiṁ kāye pathavīdhātu…pe… vāyodhātū’’ti evaṁ paccavekkhati.",
  "atk-s0201a1:1267_0": "Kiṁ vuttaṁ hoti – yathā goghātakassa gāviṁ posentassāpi āghātanaṁ āharantassāpi āharitvā tattha bandhitvā ṭhapentassāpi vadhentassāpi vadhitaṁ mataṁ passantassāpi tāvadeva gāvīti saññā na antaradhāyati,",
  "atk-s0201a1:1267_1": "yāva naṁ padāletvā bīlaso na vibhajati.",
  "atk-s0201a1:1267_2": "Vibhajitvā nisinnassa pana gāvīti saññā antaradhāyati, maṁsasaññā pavattati,",
  "atk-s0201a1:1267_3": "nāssa evaṁ hoti ‘‘ahaṁ gāviṁ vikkiṇāmi, ime gāviṁ harantī’’ti.",
  "atk-s0201a1:1267_4": "Atha khvassa ‘‘ahaṁ maṁsaṁ vikkiṇāmi,",
  "atk-s0201a1:1267_5": "ime maṁsaṁ haranti’’cceva hoti,",
  "atk-s0201a1:1267_6": "evameva imassāpi bhikkhuno pubbe bālaputhujjanakāle gihibhūtassāpi pabbajitassāpi tāvadeva sattoti vā puggaloti vā saññā na antaradhāyati,",
  "atk-s0201a1:1267_7": "yāva imameva kāyaṁ yathāṭhitaṁ yathāpaṇihitaṁ ghanavinibbhogaṁ katvā dhātuso na paccavekkhati.",
  "atk-s0201a1:1267_8": "Dhātuso paccavekkhato panassa sattasaññā antaradhāyati,",
  "atk-s0201a1:1267_9": "dhātuvaseneva cittaṁ santiṭṭhati.",
  "atk-s0201a1:1267_10": "Tenāha bhagavā – ‘‘imameva kāyaṁ yathāṭhitaṁ yathāpaṇihitaṁ dhātuso paccavekkhati,",
  "atk-s0201a1:1267_11": "atthi imasmiṁ kāye pathavīdhātu āpodhātu tejodhātu vāyodhātūti. Seyyathāpi, bhikkhave,",
  "atk-s0201a1:1267_12": "dakkho goghātako vā…pe… vāyodhātū’’ti.",
  "atk-s0201a1:1268_0": "Goghātako viya hi yogī,",
  "atk-s0201a1:1268_1": "gāvīti saññā viya sattasaññā,",
  "atk-s0201a1:1268_2": "catumahāpatho viya catuiriyāpatho,",
  "atk-s0201a1:1268_3": "bīlaso vibhajitvā nisinnabhāvo viya dhātuso paccavekkhaṇanti ayamettha pāḷivaṇṇanā,",
  "atk-s0201a1:1268_4": "kammaṭṭhānakathā pana visuddhimagge vitthāritā.",
  "atk-s0201a1:1269_0": "Iti ajjhattaṁ vāti evaṁ catudhātupariggahaṇena attano vā kāye, parassa vā kāye, kālena vā attano,",
  "atk-s0201a1:1269_1": "kālena vā parassa kāye kāyānupassī viharati. Ito paraṁ vuttanayameva.",
  "atk-s0201a1:1269_2": "Kevalañhi idha catudhātupariggāhikā sati dukkhasaccanti evaṁ yojanaṁ katvā niyyānamukhaṁ veditabbaṁ. Sesaṁ purimasadisamevāti.",
  "atk-s0201a1:1270_0": "Dhātumanasikārapabbavaṇṇanā niṭṭhitā.",
  "atk-s0201a1:1271_0": "Navasivathikapabbavaṇṇanā",
  "atk-s0201a1:1272_0": "112.",
  "atk-s0201a1:1272_1": "Evaṁ dhātumanasikāravasena kāyānupassanaṁ vibhajitvā idāni navahi sivathikapabbehi vibhajituṁ, puna caparantiādimāha.",
  "atk-s0201a1:1272_2": "Tattha seyyathāpi passeyyāti yathā passeyya. Sarīranti matasarīraṁ.",
  "atk-s0201a1:1272_3": "Sivathikāya chaḍḍītanti susāne apaviddhaṁ.",
  "atk-s0201a1:1272_4": "Ekāhaṁ matassa assāti ekāhamataṁ.",
  "atk-s0201a1:1272_5": "Dvīhaṁ matassa assāti dvīhamataṁ.",
  "atk-s0201a1:1272_6": "Tīhaṁ matassa assāti tīhamataṁ.",
  "atk-s0201a1:1272_7": "Bhastā viya vāyunā uddhaṁ jīvitapariyādānā yathānukkamaṁ samuggatena sūnabhāvena uddhumātattā uddhumātakaṁ.",
  "atk-s0201a1:1272_8": "Vinīlaṁ vuccati viparibhinnavaṇṇaṁ. Vilīnameva vinīlakaṁ.",
  "atk-s0201a1:1272_9": "Paṭikūlattā vā kucchitaṁ vinīlanti vinīlakaṁ.",
  "atk-s0201a1:1272_10": "Maṁsussadaṭṭhānesu rattavaṇṇassa pubbasannicayaṭṭhānesu setavaṇṇassa yebhuyyena ca nīlavaṇṇassa nīlaṭṭhānesu nīlasāṭakapārutasseva chavasarīrassetaṁ adhivacanaṁ.",
  "atk-s0201a1:1272_11": "Paribhinnaṭṭhānehi navahi vā vaṇamukhehi visandamānaṁ pubbaṁ vipubbaṁ. Vipubbameva vipubbakaṁ,",
  "atk-s0201a1:1272_12": "paṭikūlattā vā kucchitaṁ vipubbanti vipubbakaṁ.",
  "atk-s0201a1:1272_13": "Vipubbakaṁ jātaṁ tathābhāvaṁ gatanti vipubbakajātaṁ.",
  "atk-s0201a1:1273_0": "So imameva kāyanti so bhikkhu imaṁ attano kāyaṁ tena kāyena saddhiṁ ñāṇena upasaṁharati upaneti. Kathaṁ?",
  "atk-s0201a1:1273_1": "Ayampi kho kāyo evaṁdhammo evaṁbhāvī evaṁanatītoti. Idaṁ vuttaṁ hoti – āyu, usmā,",
  "atk-s0201a1:1273_2": "viññāṇanti imesaṁ tiṇṇaṁ dhammānaṁ atthitāya ayaṁ kāyo ṭhānagamanādikhamo hoti imesaṁ pana vigamā ayampi evaṁdhammo evaṁpūtikasabhāvoyeva,",
  "atk-s0201a1:1273_3": "evaṁbhāvī evaṁuddhumātādibhedo bhavissati,",
  "atk-s0201a1:1273_4": "evaṁanatīto evaṁuddhumātādibhāvaṁ anatikkantoti.",
  "atk-s0201a1:1274_0": "Iti ajjhattaṁ vāti evaṁ uddhumātādipariggahaṇena attano vā kāye, parassa vā kāye, kālena vā attano,",
  "atk-s0201a1:1274_1": "kālena vā parassa kāye kāyānupassī viharati.",
  "atk-s0201a1:1275_0": "Khajjamānanti udarādīsu nisīditvā udaramaṁsaoṭṭhamaṁsaakkhikūṭādīni luñcitvā luñcitvā khādiyamānaṁ.",
  "atk-s0201a1:1275_1": "Samaṁsalohitanti sesāvasesamaṁsalohitayuttaṁ.",
  "atk-s0201a1:1275_2": "Nimaṁsalohitamakkhitanti maṁse khīṇepi lohitaṁ na sussati,",
  "atk-s0201a1:1275_3": "taṁ sandhāya vuttaṁ ‘‘nimaṁsalohitamakkhita’’nti. Aññenāti aññena disābhāgena.",
  "atk-s0201a1:1275_4": "Hatthaṭṭhikanti catusaṭṭhibhedampi hatthaṭṭhikaṁ pāṭiyekkaṁ vippakiṇṇaṁ. Pādaṭṭhikādīsupi eseva nayo.",
  "atk-s0201a1:1275_5": "Terovassikānīti atikkantasaṁvaccharāni.",
  "atk-s0201a1:1275_6": "Pūtīnīti abbhokāse ṭhitāni vātātapavuṭṭhisamphassena terovassikāneva pūtīni honti.",
  "atk-s0201a1:1275_7": "Antobhūmigatāni pana cirataraṁ tiṭṭhanti.",
  "atk-s0201a1:1275_8": "Cuṇṇakajātānīti cuṇṇaṁ cuṇṇaṁ hutvā vippakiṇṇāni.",
  "atk-s0201a1:1275_9": "Sabbattha so imamevāti vuttanayena khajjamānādīnaṁ vasena yojanā kātabbā.",
  "atk-s0201a1:1276_0": "Iti ajjhattaṁ vāti evaṁ khajjamānādipariggahaṇena yāva cuṇṇakabhāvā attano vā kāye, parassa vā kāye, kālena vā attano,",
  "atk-s0201a1:1276_1": "kālena vā parassa kāye kāyānupassī viharati.",
  "atk-s0201a1:1277_0": "Idha pana ṭhatvā navasivathikā samodhānetabbā.",
  "atk-s0201a1:1277_1": "‘‘Ekāhamataṁ vā’’tiādinā nayena vuttā sabbāpi ekā,",
  "atk-s0201a1:1277_2": "‘‘kākehi vā khajjamāna’’ntiādikā ekā,",
  "atk-s0201a1:1277_3": "‘‘aṭṭhikasaṅkhalikaṁ samaṁsalohitaṁ nhārusambandha’’nti ekā,",
  "atk-s0201a1:1277_4": "‘‘nimaṁsalohitamakkhitaṁ nhārusambandha’’nti ekā,",
  "atk-s0201a1:1277_5": "‘‘apagatamaṁsalohitaṁ nhārusambandha’’nti ekā,",
  "atk-s0201a1:1277_6": "‘‘aṭṭhikāni apagatasambandhānī’’tiādikā ekā,",
  "atk-s0201a1:1277_7": "‘‘aṭṭhikāni setāni saṅkhavaṇṇapaṭibhāgānī’’ti ekā,",
  "atk-s0201a1:1277_8": "‘‘puñjakitāni terovassikānī’’ti ekā,",
  "atk-s0201a1:1277_9": "‘‘pūtīni cuṇṇakajātānī’’ti ekā.",
  "atk-s0201a1:1278_0": "Evaṁ kho,",
  "atk-s0201a1:1278_1": "bhikkhaveti idaṁ navasivathikā dassetvā kāyānupassanaṁ niṭṭhapento āha.",
  "atk-s0201a1:1278_2": "Tattha navasivathikapariggāhikā sati dukkhasaccaṁ,",
  "atk-s0201a1:1278_3": "tassā samuṭṭhāpikā purimataṇhā samudayasaccaṁ,",
  "atk-s0201a1:1278_4": "ubhinnaṁ appavatti nirodhasaccaṁ,",
  "atk-s0201a1:1278_5": "dukkhaparijānano samudayapajahano nirodhārammaṇo ariyamaggo maggasaccaṁ.",
  "atk-s0201a1:1278_6": "Evaṁ catusaccavaseneva ussakkitvā nibbutiṁ pāpuṇātīti idaṁ navasivathikapariggāhakānaṁ bhikkhūnaṁ yāva arahattā niyyānamukhanti.",
  "atk-s0201a1:1279_0": "Navasivathikapabbavaṇṇanā niṭṭhitā.",
  "atk-s0201a1:1280_0": "Ettāvatā ca ānāpānapabbaṁ iriyāpathapabbaṁ catusampajaññapabbaṁ paṭikūlamanasikārapabbaṁ dhātumanasikārapabbaṁ navasivathikapabbānīti cuddasapabbā kāyānupassanā niṭṭhitā hoti.",
  "atk-s0201a1:1281_0": "Tattha ānāpānapabbaṁ paṭikūlamanasikārapabbanti imāneva dve appanākammaṭṭhānāni.",
  "atk-s0201a1:1281_1": "Sivathikānaṁ pana ādīnavānupassanāvasena vuttattā sesāni dvādasāpi upacārakammaṭṭhānānevāti.",
  "atk-s0201a1:1282_0": "Kāyānupassanā niṭṭhitā.",
  "atk-s0201a1:1283_0": "Vedanānupassanāvaṇṇanā",
  "atk-s0201a1:1284_0": "113.",
  "atk-s0201a1:1284_1": "Evaṁ bhagavā cuddasavidhena kāyānupassanāsatipaṭṭhānaṁ kathetvā idāni navavidhena vedanānupassanaṁ kathetuṁ kathañca, bhikkhavetiādimāha.",
  "atk-s0201a1:1284_2": "Tattha sukhaṁ vedananti kāyikaṁ vā cetasikaṁ vā sukhaṁ vedanaṁ vedayamāno ‘‘ahaṁ sukhaṁ vedanaṁ vedayāmī’’ti pajānātīti attho.",
  "atk-s0201a1:1284_3": "Tattha kāmaṁ uttānaseyyakāpi dārakā thaññapivanādikāle sukhaṁ vedayamānā ‘‘sukhaṁ vedayāmā’’ti pajānanti,",
  "atk-s0201a1:1284_4": "na panetaṁ evarūpaṁ jānanaṁ sandhāya vuttaṁ.",
  "atk-s0201a1:1284_5": "Evarūpaṁ jānanaṁ hi sattūpaladdhiṁ na jahati, sattasaññaṁ na ugghāṭeti,",
  "atk-s0201a1:1284_6": "kammaṭṭhānaṁ vā satipaṭṭhānabhāvanā vā na hoti.",
  "atk-s0201a1:1284_7": "Imassa pana bhikkhuno jānanaṁ sattūpaladdhiṁ jahati , sattasaññaṁ ugghāṭeti,",
  "atk-s0201a1:1284_8": "kammaṭṭhānaṁ ceva satipaṭṭhānabhāvanā ca hoti. Idañhi ‘‘ko vedayati, kassa vedanā,",
  "atk-s0201a1:1284_9": "kiṁ kāraṇā vedanā’’ti evaṁ sampajānavediyanaṁ sandhāya vuttaṁ.",
  "atk-s0201a1:1285_0": "Tattha ko vedayatīti na koci satto vā puggalo vā vedayati.",
  "atk-s0201a1:1285_1": "Kassa vedanāti na kassaci sattassa vā puggalassa vā vedanā.",
  "atk-s0201a1:1285_2": "Kiṁ kāraṇā vedanāti vatthuārammaṇāva panassa vedanā.",
  "atk-s0201a1:1285_3": "Tasmā esa evaṁ pajānāti – ‘‘taṁ taṁ sukhādīnaṁ vatthuṁ ārammaṇaṁ katvā vedanāva vedayati.",
  "atk-s0201a1:1285_4": "Taṁ pana vedanāpavattiṁ upādāya ‘ahaṁ vedayāmī’ti vohāramattaṁ hotī’’ti.",
  "atk-s0201a1:1285_5": "Evaṁ vedanāva vatthuṁ ārammaṇaṁ katvā vedanāva vedayatīti sallakkhento esa ‘‘sukhaṁ vedanaṁ vedayāmī’’ti pajānātīti veditabbo.",
  "atk-s0201a1:1285_6": "Cittalapabbate aññataro thero viya.",
  "atk-s0201a1:1285_7": "Thero kira aphāsukakāle balavavedanāya nitthunanto aparāparaṁ parivattati.",
  "atk-s0201a1:1285_8": "Tameko daharo āha ‘‘kataraṁ vo, bhante, ṭhānaṁ rujjatī’’ti. Āvuso,",
  "atk-s0201a1:1285_9": "pāṭiyekkaṁ rujjanaṭṭhānaṁ nāma natthi,",
  "atk-s0201a1:1285_10": "vatthuṁ ārammaṇaṁ katvā vedanāva vedayatīti.",
  "atk-s0201a1:1285_11": "Evaṁ jānanakālato paṭṭhāya adhivāsetuṁ vaṭṭati no, bhanteti. Adhivāsemi āvusoti. Adhivāsanā, bhante, seyyāti. Thero adhivāsesi.",
  "atk-s0201a1:1285_12": "Tato vāto yāva hadayā phālesi,",
  "atk-s0201a1:1285_13": "mañcake antāni rāsikatāni ahesuṁ.",
  "atk-s0201a1:1285_14": "Thero daharassa dassesi ‘‘vaṭṭatāvuso, ettakā adhivāsanā’’ti. Daharo tuṇhī ahosi.",
  "atk-s0201a1:1285_15": "Thero vīriyasamataṁ yojetvā saha paṭisambhidāhi arahattaṁ pāpuṇitvā samasīsī hutvā parinibbāyi.",
  "atk-s0201a1:1286_0": "Yathā ca sukhaṁ,",
  "atk-s0201a1:1286_1": "evaṁ dukkhaṁ…pe… nirāmisaṁ adukkhamasukhaṁ vedanaṁ vedayamāno ‘‘nirāmisaṁ adukkhamasukhaṁ vedanaṁ vedayāmī’’ti pajānāti.",
  "atk-s0201a1:1286_2": "Iti bhagavā rūpakammaṭṭhānaṁ kathetvā arūpakammaṭṭhānaṁ kathento vedanāvasena kathesi.",
  "atk-s0201a1:1286_3": "Duvidhañhi kammaṭṭhānaṁ rūpakammaṭṭhānañca arūpakammaṭṭhānañca.",
  "atk-s0201a1:1286_4": "Rūpapariggaho arūpapariggahotipi etadeva vuccati.",
  "atk-s0201a1:1286_5": "Tattha bhagavā rūpakammaṭṭhānaṁ kathento saṅkhepamanasikāravasena vā vitthāramanasikāravasena vā catudhātuvavatthānaṁ kathesi.",
  "atk-s0201a1:1286_6": "Tadubhayampi sabbākārato visuddhimagge dassitameva.",
  "atk-s0201a1:1287_0": "Arūpakammaṭṭhānaṁ pana kathento yebhuyyena vedanāvasena katheti.",
  "atk-s0201a1:1287_1": "Tividho hi arūpakammaṭṭhāne abhiniveso phassavasena vedanāvasena cittavasenāti. Kathaṁ?",
  "atk-s0201a1:1287_2": "Ekaccassa hi saṁkhittena vā vitthārena vā pariggahite rūpakammaṭṭhāne tasmiṁ ārammaṇe cittacetasikānaṁ paṭhamābhinipāto taṁ ārammaṇaṁ phusanto uppajjamāno phasso pākaṭo hoti.",
  "atk-s0201a1:1287_3": "Ekaccassa taṁ ārammaṇaṁ anubhavantī uppajjamānā vedanā pākaṭā hoti.",
  "atk-s0201a1:1287_4": "Ekaccassa taṁ ārammaṇaṁ pariggahetvā vijānantaṁ uppajjamānaṁ viññāṇaṁ pākaṭaṁ hoti.",
  "atk-s0201a1:1287_5": "Tattha yassa phasso pākaṭo hoti,",
  "atk-s0201a1:1287_6": "sopi ‘‘na kevalaṁ phassova uppajjati,",
  "atk-s0201a1:1287_7": "tena saddhiṁ tadeva ārammaṇaṁ anubhavamānā vedanāpi uppajjati, sañjānanamānā saññāpi, cetayamānā cetanāpi,",
  "atk-s0201a1:1287_8": "vijānanamānaṁ viññāṇampi uppajjatī’’ti phassapañcamakeyeva pariggaṇhāti. Yassa vedanā pākaṭā hoti.",
  "atk-s0201a1:1287_9": "So ‘‘na kevalaṁ vedanāva uppajjati,",
  "atk-s0201a1:1287_10": "tāya saddhiṁ tadevārammaṇaṁ phusamāno phassopi uppajjati, sañjānanamānā saññāpi, cetayamānā cetanāpi,",
  "atk-s0201a1:1287_11": "vijānanamānaṁ viññāṇampi uppajjatī’’ti phassapañcamakeyeva pariggaṇhāti. Yassa viññāṇaṁ pākaṭaṁ hoti,",
  "atk-s0201a1:1287_12": "so ‘‘na kevalaṁ viññāṇameva uppajjati,",
  "atk-s0201a1:1287_13": "tena saddhiṁ tadevārammaṇaṁ phusamāno phassopi uppajjati, anubhavamānā vedanāpi, sañjānanamānā saññāpi,",
  "atk-s0201a1:1287_14": "cetayamānā cetanāpi uppajjatī’’ti phassapañcamakeyeva pariggaṇhāti.",
  "atk-s0201a1:1288_0": "So ‘‘ime phassapañcamakā dhammā kiṁ nissitā’’ti upadhārento ‘‘vatthuṁ nissitā’’ti pajānāti. Vatthu nāma karajakāyo,",
  "atk-s0201a1:1288_1": "yaṁ sandhāya vuttaṁ ‘‘idañca me viññāṇaṁ ettha sitaṁ ettha paṭibaddha’’nti (dī. ni. 1.234,235; ma. ni. 2.252).",
  "atk-s0201a1:1288_2": "So atthato bhūtāni ceva upādārūpāni ca. Evamettha ‘‘vatthu rūpaṁ,",
  "atk-s0201a1:1288_3": "phassapañcamakā nāma’’nti nāmarūpamattameva passati. Rūpaṁ cettha rūpakkhandho,",
  "atk-s0201a1:1288_4": "nāmaṁ cattāro arūpino khandhāti pañcakkhandhamattaṁ hoti.",
  "atk-s0201a1:1288_5": "Nāmarūpavinimuttā hi pañcakkhandhā,",
  "atk-s0201a1:1288_6": "pañcakkhandhavinimuttañca nāmarūpaṁ natthi.",
  "atk-s0201a1:1289_0": "So ‘‘ime pañcakkhandhā kiṁ hetukā’’ti upaparikkhanto ‘‘avijjādihetukā’’ti passati.",
  "atk-s0201a1:1289_1": "Tato paccayo ceva paccayuppannañca idaṁ,",
  "atk-s0201a1:1289_2": "añño satto vā puggalo vā natthi,",
  "atk-s0201a1:1289_3": "suddhasaṅkhārapuñjamattamevāti sappaccayanāmarūpavasena tilakkhaṇaṁ āropetvā vipassanāpaṭipāṭiyā ‘‘aniccaṁ dukkhaṁ anattā’’ti sammasanto vicarati.",
  "atk-s0201a1:1290_0": "So ‘‘ajja ajjā’’ti paṭivedhaṁ ākaṅkhamāno tathārūpe divase utusappāya puggalasappāya bhojanasappāya dhammassavanasappāyaṁ labhitvā ekapallaṅkena nisinno vipassanaṁ matthakaṁ pāpetvā arahatte patiṭṭhāti.",
  "atk-s0201a1:1290_1": "Evaṁ imesampi tiṇṇaṁ janānaṁ yāva arahattā kammaṭṭhānaṁ kathitaṁ hoti.",
  "atk-s0201a1:1291_0": "Idha pana bhagavā arūpakammaṭṭhānaṁ kathento vedanāvasena kathesi.",
  "atk-s0201a1:1291_1": "Phassavasena vā hi viññāṇavasena vā kathīyamānaṁ na pākaṭaṁ hoti, andhakāraṁ viya khāyati.",
  "atk-s0201a1:1291_2": "Vedanāvasena pana pākaṭaṁ hoti. Kasmā? Vedanānaṁ uppattipākaṭatāya.",
  "atk-s0201a1:1291_3": "Sukhadukkhavedanānañhi uppatti pākaṭā. Yadā sukhaṁ uppajjati,",
  "atk-s0201a1:1291_4": "sakalasarīraṁ khobhentaṁ maddantaṁ pharamānaṁ abhisandayamānaṁ satadhotaṁ sappiṁ khādāpayantaṁ viya satapākatelaṁ makkhayamānaṁ viya ghaṭasahassena pariḷāhaṁ nibbāpayamānaṁ viya ‘‘aho sukhaṁ aho sukha’’nti vācaṁ nicchārayamānameva uppajjati. Yadā dukkhaṁ uppajjati,",
  "atk-s0201a1:1291_5": "sakalasarīraṁ khobhentaṁ maddantaṁ pharamānaṁ abhisandayamānaṁ tattaphālaṁ pavesentaṁ viya vilīnatambalohena āsiñcantaṁ viya sukkhatiṇavanappatimhi araññe dāruukkākalāpaṁ khipamānaṁ viya ‘‘aho dukkhaṁ aho dukkha’’nti vippalāpayamānameva uppajjati.",
  "atk-s0201a1:1291_6": "Iti sukhadukkhavedanānaṁ uppatti pākaṭā hoti.",
  "atk-s0201a1:1292_0": "Adukkhamasukhā pana duddīpanā andhakārāva avibhūtā.",
  "atk-s0201a1:1292_1": "Sā sukhadukkhānaṁ apagame sātāsātappaṭikkhepavasena majjhattākārabhūtā adukkhamasukhā vedanāti nayato gaṇhantassa pākaṭā hoti. Yathā kiṁ?",
  "atk-s0201a1:1292_2": "Yathā antarā piṭṭhipāsāṇaṁ ārohitvā palātassa migassa anupathaṁ gacchanto migaluddako piṭṭhipāsāṇassa orabhāgepi parabhāgepi padaṁ disvā majjhe apassantopi ‘‘ito āruḷho, ito oruḷho,",
  "atk-s0201a1:1292_3": "majjhe piṭṭhipāsāṇe iminā padesena gato bhavissatī’’ti nayato jānāti,",
  "atk-s0201a1:1292_4": "evaṁ āruḷhaṭṭhāne padaṁ viya hi sukhavedanāya uppatti pākaṭā hoti.",
  "atk-s0201a1:1292_5": "Oruḷhaṭṭhāne padaṁ viya dukkhavedanāya uppatti pākaṭā hoti.",
  "atk-s0201a1:1292_6": "‘‘Ito āruyha ito oruyha majjhe evaṁ gato’’ti nayato gahaṇaṁ viya sukhadukkhānaṁ apagame sātāsātappaṭikkhepavasena majjhattākārabhūtā adukkhamasukhā vedanāti nayato gaṇhantassa pākaṭā hoti.",
  "atk-s0201a1:1292_7": "Evaṁ bhagavā paṭhamaṁ rūpakammaṭṭhānaṁ kathetvā pacchā arūpakammaṭṭhānaṁ vedanāvasena nibbattetvāva dassesi.",
  "atk-s0201a1:1293_0": "Na kevalañca idheva evaṁ dassesi, cūḷataṇhāsaṅkhaye, mahātaṇhāsaṅkhaye, cūḷavedalle, mahāvedalle, raṭṭhapālasutte, māgaṇḍiyasutte, dhātuvibhaṅge, āneñjasappāye, dīghanikāyamhi mahānidāne, sakkapañhe, mahāsatipaṭṭhāne, saṁyuttamhi cūḷanidānasutte, rukkhopame, parivīmaṁsanasutte,",
  "atk-s0201a1:1293_1": "sakale vedanāsaṁyutteti evaṁ anekesu suttesu paṭhamaṁ rūpakammaṭṭhānaṁ kathetvā pacchā arūpakammaṭṭhānaṁ vedanāvasena nibbattetvā dassesi. Yathā ca tesu,",
  "atk-s0201a1:1293_2": "evaṁ imasmimpi satipaṭṭhānasutte paṭhamaṁ rūpakammaṭṭhānaṁ kathetvā pacchā arūpakammaṭṭhānaṁ vedanāvasena nibbattetvā dassesi.",
  "atk-s0201a1:1294_0": "Tattha sukhaṁ vedanantiādīsu ayaṁ aparopi pajānanapariyāyo – sukhaṁ vedanaṁ vedayāmīti pajānātīti sukhavedanākkhaṇe dukkhāya vedanāya abhāvato sukhaṁ vedanaṁ vedayamāno ‘‘sukhaṁ vedanaṁ vedayāmī’’ti pajānāti.",
  "atk-s0201a1:1294_1": "Tena yā pubbe anubhūtapubbā dukkhā vedanā,",
  "atk-s0201a1:1294_2": "tassā idāni abhāvato imissā ca sukhāya vedanāya ito paṭhamaṁ abhāvato vedanā nāma aniccā adhuvā vipariṇāmadhammā, itiha tattha sampajāno hoti.",
  "atk-s0201a1:1295_0": "Vuttampi cetaṁ bhagavatā –",
  "atk-s0201a1:1296_0": "‘‘Yasmiṁ aggivessana samaye sukhaṁ vedanaṁ vedeti,",
  "atk-s0201a1:1296_1": "neva tasmiṁ samaye dukkhaṁ vedanaṁ vedeti,",
  "atk-s0201a1:1296_2": "na adukkhamasukhaṁ vedanaṁ vedeti,",
  "atk-s0201a1:1296_3": "sukhaṁyeva tasmiṁ samaye vedanaṁ vedeti,",
  "atk-s0201a1:1296_4": "yasmiṁ aggivessana samaye dukkhaṁ…pe… adukkhamasukhaṁ vedanaṁ vedeti,",
  "atk-s0201a1:1296_5": "neva tasmiṁ samaye sukhaṁ vedanaṁ vedeti, na dukkhaṁ vedanaṁ vedeti,",
  "atk-s0201a1:1296_6": "adukkhamasukhaññeva tasmiṁ samaye vedanaṁ vedeti.",
  "atk-s0201a1:1296_7": "Sukhāpi kho aggivessana vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā.",
  "atk-s0201a1:1296_8": "Dukkhāpi kho…pe… adukkhamasukhāpi kho aggivessana vedanā aniccā…pe… nirodhadhammā.",
  "atk-s0201a1:1296_9": "Evaṁ passaṁ aggivessana sutavā ariyasāvako sukhāyapi vedanāya dukkhāyapi vedanāya adukkhamasukhāyapi vedanāya nibbindati, nibbindaṁ virajjati, virāgā vimuccati,",
  "atk-s0201a1:1296_10": "vimuttasmiṁ vimuttamiti ñāṇaṁ hoti. ‘Khīṇā jāti, vusitaṁ brahmacariyaṁ, kataṁ karaṇīyaṁ,",
  "atk-s0201a1:1296_11": "nāparaṁ itthattāyā’ti pajānātī’’ti (ma. ni. 2.205).",
  "atk-s0201a1:1297_0": "Sāmisaṁ vā sukhantiādīsu sāmisā sukhā nāma pañcakāmaguṇāmisanissitā cha gehasitasomanassavedanā.",
  "atk-s0201a1:1297_1": "Nirāmisā sukhā nāma cha nekkhammasitasomanassavedanā.",
  "atk-s0201a1:1297_2": "Sāmisā dukkhā nāma cha gehasitadomanassavedanā.",
  "atk-s0201a1:1297_3": "Nirāmisā dukkhā nāma cha nekkhammasitadomanassavedanā.",
  "atk-s0201a1:1297_4": "Sāmisā adukkhamasukhā nāma cha gehasitaupekkhā vedanā.",
  "atk-s0201a1:1297_5": "Nirāmisā adukkhamasukhā nāma cha nekkhammasitaupekkhā vedanā.",
  "atk-s0201a1:1297_6": "Tāsaṁ vibhāgo uparipaṇṇāsake pāḷiyaṁ āgatoyeva.",
  "atk-s0201a1:1298_0": "Iti ajjhattaṁ vāti evaṁ sukhavedanādipariggahaṇena attano vā vedanāsu, parassa vā vedanāsu, kālena vā attano,",
  "atk-s0201a1:1298_1": "kālena vā parassa vedanāsu vedanānupassī viharati.",
  "atk-s0201a1:1298_2": "Samudayavayadhammānupassī vāti ettha pana ‘‘avijjāsamudayā vedanāsamudayo’’tiādīhi (paṭi. ma.",
  "atk-s0201a1:1298_3": "1.50) pañcahi pañcahi ākārehi vedanānaṁ samudayañca vayañca passanto samudayadhammānupassī vā vedanāsu viharati,",
  "atk-s0201a1:1298_4": "vayadhammānupassī vā vedanāsu viharati,",
  "atk-s0201a1:1298_5": "kālena samudayadhammānupassī vā,",
  "atk-s0201a1:1298_6": "kālena vayadhammānupassī vā vedanāsu viharatīti veditabbo.",
  "atk-s0201a1:1298_7": "Ito paraṁ kāyānupassanāyaṁ vuttanayameva.",
  "atk-s0201a1:1299_0": "Kevalañhi idha vedanāpariggāhikā sati dukkhasaccanti evaṁ yojanaṁ katvā vedanāpariggāhakassa bhikkhuno niyyānamukhaṁ veditabbaṁ. Sesaṁ tādisamevāti.",
  "atk-s0201a1:1300_0": "Vedanānupassanā niṭṭhitā.",
  "atk-s0201a1:1301_0": "Cittānupassanāvaṇṇanā",
  "atk-s0201a1:1302_0": "114.",
  "atk-s0201a1:1302_1": "Evaṁ navavidhena vedanānupassanāsatipaṭṭhānaṁ kathetvā idāni soḷasavidhena cittānupassanaṁ kathetuṁ kathañca, bhikkhavetiādimāha.",
  "atk-s0201a1:1302_2": "Tattha sarāganti aṭṭhavidhaṁ lobhasahagataṁ.",
  "atk-s0201a1:1302_3": "Vītarāganti lokiyakusalābyākataṁ.",
  "atk-s0201a1:1302_4": "Idaṁ pana yasmā sammasanaṁ na dhammasamodhānaṁ,",
  "atk-s0201a1:1302_5": "tasmā idha ekapadepi lokuttaraṁ na labbhati.",
  "atk-s0201a1:1302_6": "Sesāni cattāri akusalacittāni neva purimapadaṁ, na pacchimapadaṁ bhajanti.",
  "atk-s0201a1:1302_7": "Sadosanti duvidhaṁ dosasahagataṁ .",
  "atk-s0201a1:1302_8": "Vītadosanti lokiyakusalābyākataṁ.",
  "atk-s0201a1:1302_9": "Sesāni dasākusalacittāni neva purimaṁ padaṁ, na pacchimaṁ padaṁ bhajanti.",
  "atk-s0201a1:1302_10": "Samohanti vicikicchāsahagatañceva uddhaccasahagatañcāti duvidhaṁ.",
  "atk-s0201a1:1302_11": "Yasmā pana moho sabbākusalesu uppajjati,",
  "atk-s0201a1:1302_12": "tasmā tānipi idha vaṭṭantiyeva.",
  "atk-s0201a1:1302_13": "Imasmiṁyeva hi duke dvādasākusalacittāni pariyādiṇṇānīti.",
  "atk-s0201a1:1302_14": "Vītamohanti lokiyakusalābyākataṁ.",
  "atk-s0201a1:1302_15": "Saṁkhittanti thinamiddhānupatitaṁ, etañhi saṁkuṭitacittaṁ nāma.",
  "atk-s0201a1:1302_16": "Vikkhittanti uddhaccasahagataṁ, etañhi pasaṭacittaṁ nāma.",
  "atk-s0201a1:1303_0": "Mahaggatanti rūpārūpāvacaraṁ. Amahaggatanti kāmāvacaraṁ. Sauttaranti kāmāvacaraṁ.",
  "atk-s0201a1:1303_1": "Anuttaranti rūpāvacarañca arūpāvacarañca.",
  "atk-s0201a1:1303_2": "Tatrāpi sauttaraṁ rūpāvacaraṁ, anuttaraṁ arūpāvacarameva.",
  "atk-s0201a1:1303_3": "Samāhitanti yassa appanāsamādhi upacārasamādhi vā atthi.",
  "atk-s0201a1:1303_4": "Asamāhitanti ubhayasamādhivirahitaṁ.",
  "atk-s0201a1:1303_5": "Vimuttanti tadaṅgavikkhambhanavimuttīhi vimuttaṁ.",
  "atk-s0201a1:1303_6": "Avimuttanti ubhayavimuttivirahitaṁ,",
  "atk-s0201a1:1303_7": "samucchedapaṭippassaddhinissaraṇavimuttīnaṁ pana idha okāsova natthi.",
  "atk-s0201a1:1304_0": "Itiajjhattaṁ vāti evaṁ sarāgādipariggahaṇena yasmiṁ yasmiṁ khaṇe yaṁ yaṁ cittaṁ pavattati,",
  "atk-s0201a1:1304_1": "taṁ taṁ sallakkhento attano vā citte, parassa vā citte, kālena vā attano,",
  "atk-s0201a1:1304_2": "kālena vā parassa citte cittānupassī viharati.",
  "atk-s0201a1:1304_3": "Samudayavayadhammānupassīti ettha pana ‘‘avijjāsamudayā viññāṇasamudayo’’ti (paṭi. ma.",
  "atk-s0201a1:1304_4": "1.50) evaṁ pañcahi pañcahi ākārehi viññāṇassa samudayo ca vayo ca nīharitabbo. Ito paraṁ vuttanayameva.",
  "atk-s0201a1:1305_0": "Kevalañhi idha cittapariggāhikā sati dukkhasaccanti evaṁ yojanaṁ katvā cittapariggāhakassa bhikkhuno niyyānamukhaṁ veditabbaṁ. Sesaṁ tādisamevāti.",
  "atk-s0201a1:1306_0": "Cittānupassanāvaṇṇanā niṭṭhitā.",
  "atk-s0201a1:1307_0": "Dhammānupassanā nīvaraṇapabbavaṇṇanā",
  "atk-s0201a1:1308_0": "115.",
  "atk-s0201a1:1308_1": "Evaṁ soḷasavidhena cittānupassanāsatipaṭṭhānaṁ kathetvā idāni pañcavidhena dhammānupassanaṁ kathetuṁ kathañca, bhikkhavetiādimāha.",
  "atk-s0201a1:1308_2": "Apica bhagavatā kāyānupassanāya suddharūpapariggaho kathito,",
  "atk-s0201a1:1308_3": "vedanācittānupassanāhi suddhaarūpapariggaho.",
  "atk-s0201a1:1308_4": "Idāni rūpārūpamissakapariggahaṁ kathetuṁ ‘‘kathañca, bhikkhave’’tiādimāha .",
  "atk-s0201a1:1308_5": "Kāyānupassanāya vā rūpakkhandhapariggahova kathito,",
  "atk-s0201a1:1308_6": "vedanānupassanāya vedanākkhandhapariggahova,",
  "atk-s0201a1:1308_7": "cittānupassanāya viññāṇakkhandhapariggahovāti idāni saññāsaṅkhārakkhandhapariggahampi kathetuṁ ‘‘kathañca, bhikkhave’’tiādimāha.",
  "atk-s0201a1:1309_0": "Tattha santanti abhiṇhasamudācāravasena saṁvijjamānaṁ.",
  "atk-s0201a1:1309_1": "Asantanti asamudācāravasena vā pahīnattā vā avijjamānaṁ.",
  "atk-s0201a1:1309_2": "Yathā cāti yena kāraṇena kāmacchandassa uppādo hoti.",
  "atk-s0201a1:1309_3": "Tañca pajānātīti tañca kāraṇaṁ pajānāti.",
  "atk-s0201a1:1309_4": "Iminā nayena sabbapadesu attho veditabbo.",
  "atk-s0201a1:1310_0": "Tattha subhanimitte ayonisomanasikārena kāmacchandassa uppādo hoti.",
  "atk-s0201a1:1310_1": "Subhanimittaṁ nāma subhampi subhanimittaṁ,",
  "atk-s0201a1:1310_2": "subhārammaṇampi subhanimittaṁ.",
  "atk-s0201a1:1310_3": "Ayonisomanasikāro nāma anupāyamanasikāro uppathamanasikāro anicce niccanti vā dukkhe sukhanti vā anattani attāti vā asubhe subhanti vā manasikāro,",
  "atk-s0201a1:1310_4": "taṁ tattha bahulaṁ pavattayato kāmacchando uppajjati. Tenāha bhagavā – ‘‘atthi, bhikkhave, subhanimittaṁ,",
  "atk-s0201a1:1310_5": "tattha ayonisomanasikārabahulīkāro ,",
  "atk-s0201a1:1310_6": "ayamāhāro anuppannassa vā kāmacchandassa uppādāya uppannassa vā kāmacchandassa bhiyyobhāvāya vepullāyā’’ti (saṁ. ni. 5.232).",
  "atk-s0201a1:1311_0": "Asubhanimitte pana yonisomanasikārenassa pahānaṁ hoti.",
  "atk-s0201a1:1311_1": "Asubhanimittaṁ nāma asubhampi asubhārammaṇampi.",
  "atk-s0201a1:1311_2": "Yonisomanasikāro nāma upāyamanasikāro pathamanasikāro anicce aniccanti vā dukkhe dukkhanti vā anattani anattāti vā asubhe asubhanti vā manasikāro,",
  "atk-s0201a1:1311_3": "taṁ tattha bahulaṁ pavattayato kāmacchando pahīyati. Tenāha bhagavā – ‘‘atthi, bhikkhave, asubhanimittaṁ,",
  "atk-s0201a1:1311_4": "tattha yonisomanasikārabahulīkāro,",
  "atk-s0201a1:1311_5": "ayamanāhāro anuppannassa vā kāmacchandassa anuppādāya uppannassa vā kāmacchandassa pahānāyā’’ti (saṁ. ni. 5.232).",
  "atk-s0201a1:1312_0": "Apica cha dhammā kāmacchandassa pahānāya saṁvattanti asubhanimittassa uggaho asubhabhāvanānuyogo indriyesu guttadvāratā bhojane mattaññutā kalyāṇamittatā sappāyakathāti.",
  "atk-s0201a1:1312_1": "Dasavidhañhi asubhanimittaṁ uggaṇhantassāpi kāmacchando pahīyati, bhāventassāpi, indriyesu pihitadvārassāpi,",
  "atk-s0201a1:1312_2": "catunnaṁ pañcannaṁ ālopānaṁ okāse sati udakaṁ pivitvā yāpanasīlatāya bhojane mattaññunopi. Tenetaṁ vuttaṁ –",
  "atk-s0201a1:1313_0": "‘‘Cattāro pañca ālope, abhutvā udakaṁ pive;",
  "atk-s0201a1:1314_0": "Alaṁ phāsuvihārāya, pahitattassa bhikkhuno’’ti. (theragā. 983);",
  "atk-s0201a1:1315_0": "Asubhakammikatissattherasadise asubhabhāvanārate kalyāṇamitte sevantassāpi kāmacchando pahīyati,",
  "atk-s0201a1:1315_1": "ṭhānanisajjādīsu dasaasubhanissitasappāyakathāyapi pahīyati.",
  "atk-s0201a1:1315_2": "Tena vuttaṁ ‘‘cha dhammā kāmacchandassa pahānāya saṁvattantī’’ti.",
  "atk-s0201a1:1315_3": "Imehi pana chahi dhammehi pahīnassa kāmacchandassa arahattamaggena āyatiṁ anuppādo hotīti pajānāti.",
  "atk-s0201a1:1316_0": "Paṭighanimitte ayonisomanasikārena pana byāpādassa uppādo hoti.",
  "atk-s0201a1:1316_1": "Tattha paṭighampi paṭighanimittaṁ,",
  "atk-s0201a1:1316_2": "paṭighārammaṇampi paṭighanimittaṁ.",
  "atk-s0201a1:1316_3": "Ayonisomanasikāro sabbattha ekalakkhaṇova.",
  "atk-s0201a1:1316_4": "Taṁ tasmiṁ nimitte bahulaṁ pavattayato byāpādo uppajjati. Tenāha bhagavā – ‘‘atthi, bhikkhave, paṭighanimittaṁ,",
  "atk-s0201a1:1316_5": "tattha ayonisomanasikārabahulīkāro,",
  "atk-s0201a1:1316_6": "ayamāhāro anuppannassa vā byāpādassa uppādāya uppannassa vā byāpādassa bhiyyobhāvāya vepullāyā’’ti (saṁ. ni. 5.232).",
  "atk-s0201a1:1317_0": "Mettāya pana cetovimuttiyā yonisomanasikārenassa pahānaṁ hoti.",
  "atk-s0201a1:1317_1": "Tattha tattha ‘‘mettā’’ti vutte appanāpi upacāropi vaṭṭati. ‘‘Cetovimuttī’’ti appanāva.",
  "atk-s0201a1:1317_2": "Yonisomanasikāro vuttalakkhaṇova.",
  "atk-s0201a1:1317_3": "Taṁ tattha bahulaṁ pavattayato byāpādo pahīyati. Tenāha bhagavā – ‘‘atthi, bhikkhave, mettā cetovimutti,",
  "atk-s0201a1:1317_4": "tattha yonisomanasikārabahulīkāro,",
  "atk-s0201a1:1317_5": "ayamanāhāro anuppannassa vā byāpādassa anuppādāya uppannassa vā byāpādassa pahānāyā’’ti (saṁ. ni. 5.232).",
  "atk-s0201a1:1318_0": "Apica cha dhammā byāpādassa pahānāya saṁvattanti mettānimittassa uggaho mettābhāvanānuyogo kammassakatāpaccavekkhaṇā paṭisaṅkhānabahutā kalyāṇamittatā sappāyakathāti.",
  "atk-s0201a1:1318_1": "Odhisakaanodhisakadisāpharaṇānañhi aññataravasena mettaṁ uggaṇhantassāpi byāpādo pahīyati,",
  "atk-s0201a1:1318_2": "odhiso anodhiso disāpharaṇavasena mettaṁ bhāventassāpi.",
  "atk-s0201a1:1318_3": "‘‘Tvaṁ etassa kuddho kiṁ karissasi,",
  "atk-s0201a1:1318_4": "kimassa sīlādīni nāsetuṁ sakkhissasi,",
  "atk-s0201a1:1318_5": "nanu tvaṁ attano kammena āgantvā attano kammeneva gamissasi,",
  "atk-s0201a1:1318_6": "parassa kujjhanaṁ nāma vītaccitaṅgāra-tattaayasalāka-gūthādīni gahetvā paraṁ paharitukāmatāsadisaṁ hoti.",
  "atk-s0201a1:1318_7": "Esopi tava kuddho kiṁ karissati,",
  "atk-s0201a1:1318_8": "kiṁ te sīlādīni vināsetuṁ sakkhissati,",
  "atk-s0201a1:1318_9": "esa attano kammeneva āgantvā attano kammena gamissati,",
  "atk-s0201a1:1318_10": "appaṭicchitapaheṇakaṁ viya paṭivātaṁ khittarajomuṭṭhi viya ca etassevesa kodho matthake patissatī’’ti evaṁ attano ca parassa ca kammassakataṁ paccavekkhatopi,",
  "atk-s0201a1:1318_11": "ubhayakammassakataṁ paccavekkhitvā paṭisaṅkhāne ṭhitassāpi,",
  "atk-s0201a1:1318_12": "assaguttattherasadise mettābhāvanārate kalyāṇamitte sevantassāpi byāpādo pahīyati.",
  "atk-s0201a1:1318_13": "Ṭhānanisajjādīsu mettānissitasappāyakathāyapi pahīyati.",
  "atk-s0201a1:1318_14": "Tena vuttaṁ ‘‘cha dhammā byāpādassa pahānāya saṁvattantī’’ti.",
  "atk-s0201a1:1318_15": "Imehi pana chahi dhammehi pahīnassa byāpādassa anāgāmimaggena āyatiṁ anuppādo hotīti pajānāti.",
  "atk-s0201a1:1319_0": "Aratiādīsu ayonisomanasikārena thinamiddhassa uppādo hoti. Arati nāma ukkaṇṭhitā. Tandī nāma kāyālasiyatā. Vijambhitā nāma kāyavināmanā.",
  "atk-s0201a1:1319_1": "Bhattasammado nāma bhattamucchā bhattapariḷāho.",
  "atk-s0201a1:1319_2": "Cetaso līnattaṁ nāma cittassa līnākāro.",
  "atk-s0201a1:1319_3": "Imesu aratiādīsu ayonisomanasikāraṁ bahulaṁ pavattayato thinamiddhaṁ uppajjati. Tenāha – ‘‘atthi, bhikkhave,",
  "atk-s0201a1:1319_4": "arati tandī vijambhitā bhattasammado cetaso līnattaṁ,",
  "atk-s0201a1:1319_5": "tattha ayonisomanasikārabahulīkāro,",
  "atk-s0201a1:1319_6": "ayamāhāro anuppannassa vā thinamiddhassa uppādāya uppannassa vā thinamiddhassa bhiyyobhāvāya vepullāyā’’ti (saṁ. ni. 5.232).",
  "atk-s0201a1:1320_0": "Ārambhadhātuādīsu pana yonisomanasikārenassa pahānaṁ hoti.",
  "atk-s0201a1:1320_1": "Ārambhadhātu nāma paṭhamārambhavīriyaṁ.",
  "atk-s0201a1:1320_2": "Nikkamadhātu nāma kosajjato nikkhantatāya tato balavataraṁ.",
  "atk-s0201a1:1320_3": "Parakkamadhātu nāma paraṁ paraṁ ṭhānaṁ akkamanato tatopi balavataraṁ.",
  "atk-s0201a1:1320_4": "Imasmiṁ tippabhede vīriye yonisomanasikāraṁ bahulaṁ pavattayato thinamiddhaṁ pahīyati. Tenāha – ‘‘atthi, bhikkhave,",
  "atk-s0201a1:1320_5": "ārambhadhātu nikkamadhātu parakkamadhātu,",
  "atk-s0201a1:1320_6": "tattha yonisomanasikārabahulīkāro,",
  "atk-s0201a1:1320_7": "ayamāhāro anuppannassa vā thinamiddhassa anuppādāya uppannassa vā thinamiddhassa pahānāyā’’ti (saṁ. ni. 5.232).",
  "atk-s0201a1:1321_0": "Apica cha dhammā thinamiddhassa pahānāya saṁvattanti,",
  "atk-s0201a1:1321_1": "atibhojane nimittaggāho iriyāpathasamparivattanatā ālokasaññāmanasikāro abbhokāsavāso kalyāṇamittatā sappāyakathāti.",
  "atk-s0201a1:1321_2": "Āharahatthakatatravaṭṭakaalaṁsāṭakakākamāsakabhuttavamitakabhojanaṁ bhuñjitvā rattiṭṭhāne divāṭṭhāne nisinnassa hi samaṇadhammaṁ karoto thinamiddhaṁ mahāhatthī viya ottharantaṁ āgacchati.",
  "atk-s0201a1:1321_3": "Catupañcaālopaokāsaṁ pana ṭhapetvā pānīyaṁ pivitvā yāpanasīlassa bhikkhuno taṁ na hotīti evaṁ atibhojane nimittaṁ gaṇhantassāpi thinamiddhaṁ pahīyati.",
  "atk-s0201a1:1321_4": "Yasmiṁ iriyāpathe thinamiddhaṁ okkamati,",
  "atk-s0201a1:1321_5": "tato aññaṁ parivattentassāpi,",
  "atk-s0201a1:1321_6": "rattiṁ candālokadīpālokaukkāloke divā sūriyālokaṁ manasikarontassāpi, abbhokāse vasantassāpi,",
  "atk-s0201a1:1321_7": "mahākassapattherasadise pahīnathinamiddhe kalyāṇamitte sevantassāpi thinamiddhaṁ pahīyati.",
  "atk-s0201a1:1321_8": "Ṭhānanisajjādīsu dhutaṅganissitasappāyakathāyapi pahīyati.",
  "atk-s0201a1:1321_9": "Tena vuttaṁ ‘‘cha dhammā thinamiddhassa pahānāya saṁvattantī’’ti .",
  "atk-s0201a1:1321_10": "Imehi pana chahi dhammehi pahīnassa thinamiddhassa arahattamaggena āyatiṁ anuppādo hotīti pajānāti.",
  "atk-s0201a1:1322_0": "Cetaso avūpasame ayonisomanasikārena uddhaccakukkuccassa uppādo hoti.",
  "atk-s0201a1:1322_1": "Avūpasamo nāma avūpasantākāro.",
  "atk-s0201a1:1322_2": "Uddhaccakukkuccamevetaṁ atthato.",
  "atk-s0201a1:1322_3": "Tattha ayonisomanasikāraṁ bahulaṁ pavattayato uddhaccakukkuccaṁ uppajjati. Tenāha ‘‘atthi, bhikkhave, cetaso avūpasamo,",
  "atk-s0201a1:1322_4": "tattha ayonisomanasikārabahulīkāro,",
  "atk-s0201a1:1322_5": "ayamāhāro anuppannassa vā uddhaccakukkuccassa uppādāya uppannassa vā uddhaccakukkuccassa bhiyyobhāvāya vepullāyā’’ti (saṁ. ni. 5.232).",
  "atk-s0201a1:1323_0": "Samādhisaṅkhāte pana cetaso vūpasame yonisomanasikārenassa pahānaṁ hoti. Tenāha – ‘‘atthi, bhikkhave, cetaso vūpasamo,",
  "atk-s0201a1:1323_1": "tattha yonisomanasikārabahulīkāro,",
  "atk-s0201a1:1323_2": "ayamāhāro anuppannassa vā uddhaccakukkuccassa anuppādāya uppannassa vā uddhaccakukkuccassa pahānāyā’’ti (saṁ. ni. 5.232).",
  "atk-s0201a1:1324_0": "Apica cha dhammā uddhaccakukkuccassa pahānāya saṁvattanti bahussutatā paripucchakatā vinaye pakataññutā vuddhasevitā kalyāṇamittatā sappāyakathāti.",
  "atk-s0201a1:1324_1": "Bāhusaccenapi hi ekaṁ vā dve vā tayo vā cattāro vā pañca vā nikāye pāḷivasena ca atthavasena ca uggaṇhantassāpi uddhaccakukkuccaṁ pahīyati.",
  "atk-s0201a1:1324_2": "Kappiyākappiyaparipucchābahulassāpi,",
  "atk-s0201a1:1324_3": "vinayapaññattiyaṁ ciṇṇavasibhāvatāya pakataññunopi,",
  "atk-s0201a1:1324_4": "vuddhe mahallakatthere upasaṅkamantassāpi,",
  "atk-s0201a1:1324_5": "upālittherasadise vinayadhare kalyāṇamitte sevantassāpi uddhaccakukkuccaṁ pahīyati.",
  "atk-s0201a1:1324_6": "Ṭhānanisajjādīsu kappiyākappiyanissitasappāyakathāyapi pahīyati.",
  "atk-s0201a1:1324_7": "Tena vuttaṁ – ‘‘cha dhammā uddhaccakukkuccassa pahānāya saṁvattantī’’ti.",
  "atk-s0201a1:1324_8": "Imehi pana chahi dhammehi pahīne uddhaccakukkucce uddhaccassa arahattamaggena kukkuccassa anāgāmimaggena āyatiṁ anuppādo hotīti pajānāti.",
  "atk-s0201a1:1325_0": "Vicikicchāṭṭhānīyesu dhammesu ayonisomanasikārena vicikicchāya uppādo hoti.",
  "atk-s0201a1:1325_1": "Vicikicchāṭṭhānīyā dhammā nāma punappunaṁ vicikicchāya kāraṇattā vicikicchāva.",
  "atk-s0201a1:1325_2": "Tattha ayonisomanasikāraṁ bahulaṁ pavattayato vicikicchā uppajjati. Tenāha – ‘‘atthi, bhikkhave, vicikicchāṭṭhānīyā dhammā ,",
  "atk-s0201a1:1325_3": "tattha ayonisomanasikārabahulīkāro,",
  "atk-s0201a1:1325_4": "ayamāhāro anuppannāya vā vicikicchāya uppādāya uppannāya vā vicikicchāya bhiyyobhāvāya vepullāyā’’ti (saṁ. ni. 5.232).",
  "atk-s0201a1:1326_0": "Kusalādīsu dhammesu yonisomanasikārena panassā pahānaṁ hoti. Tenāha – ‘‘atthi, bhikkhave,",
  "atk-s0201a1:1326_1": "kusalākusalā dhammā sāvajjānavajjā dhammā sevitabbāsevitabbā dhammā hīnappaṇītā dhammā kaṇhasukkasappaṭibhāgā dhammā,",
  "atk-s0201a1:1326_2": "tattha yonisomanasikārabahulīkāro ,",
  "atk-s0201a1:1326_3": "ayamāhāro anuppannāya vā vicikicchāya anuppādāya uppannāya vā vicikicchāya pahānāyā’’ti (saṁ. ni. 5.232).",
  "atk-s0201a1:1327_0": "Apica cha dhammā vicikicchāya pahānāya saṁvattanti bahussutatā paripucchakatā vinaye pakataññutā adhimokkhabahulatā kalyāṇamittatā sappāyakathāti.",
  "atk-s0201a1:1327_1": "Bāhusaccenapi hi ekaṁ vā…pe… pañca vā nikāye pāḷivasena atthavasena ca uggaṇhantassāpi vicikicchā pahīyati.",
  "atk-s0201a1:1327_2": "Tīṇi ratanāni ārabbha paripucchābahulassāpi, vinaye ciṇṇavasibhāvassāpi,",
  "atk-s0201a1:1327_3": "tīsu ratanesu okappaniyasaddhāsaṅkhātaadhimokkhabahulassāpi,",
  "atk-s0201a1:1327_4": "saddhādhimutte vakkalittherasadise kalyāṇamitte sevantassāpi vicikicchā pahīyati.",
  "atk-s0201a1:1327_5": "Ṭhānanisajjādīsu tiṇṇaṁ ratanānaṁ guṇanissitasappāyakathāyapi pahīyati.",
  "atk-s0201a1:1327_6": "Tena vuttaṁ – ‘‘cha dhammā vicikicchāya pahānāya saṁvattantī’’ti.",
  "atk-s0201a1:1327_7": "Imehi pana chahi dhammehi pahīnāya vicikicchāya sotāpattimaggena āyatiṁ anuppādo hotīti pajānāti.",
  "atk-s0201a1:1328_0": "Iti ajjhattaṁ vāti evaṁ pañcanīvaraṇapariggahaṇena attano vā dhammesu, parassa vā dhammesu, kālena vā attano,",
  "atk-s0201a1:1328_1": "kālena vā parassa dhammesu dhammānupassī viharati.",
  "atk-s0201a1:1328_2": "Samudayavayā panettha subhanimitta asubhanimittādīsu ayonisomanasikārayonisomanasikāravasena pañcasu nīvaraṇesu vuttanayena nīharitabbā. Ito paraṁ vuttanayameva.",
  "atk-s0201a1:1329_0": "Kevalañhi idha nīvaraṇapariggāhikā sati dukkhasaccanti evaṁ yojanaṁ katvā nīvaraṇapariggāhakassa bhikkhuno niyyānamukhaṁ veditabbaṁ. Sesaṁ tādisamevāti.",
  "atk-s0201a1:1330_0": "Nīvaraṇapabbavaṇṇanā niṭṭhitā.",
  "atk-s0201a1:1331_0": "Khandhapabbavaṇṇanā",
  "atk-s0201a1:1332_0": "116.",
  "atk-s0201a1:1332_1": "Evaṁ pañcanīvaraṇavasena dhammānupassanaṁ vibhajitvā idāni pañcakkhandhavasena vibhajituṁ puna caparantiādimāha.",
  "atk-s0201a1:1332_2": "Tattha pañcasu upādānakkhandhesūti upādānassa khandhā upādānakkhandhā,",
  "atk-s0201a1:1332_3": "upādānassa paccayabhūtā dhammapuñjā dhammarāsayoti attho. Ayamettha saṅkhepo .",
  "atk-s0201a1:1332_4": "Vitthārato pana khandhakathā visuddhimagge vuttā. Iti rūpanti ‘‘idaṁ rūpaṁ, ettakaṁ rūpaṁ,",
  "atk-s0201a1:1332_5": "na ito paraṁ rūpaṁ atthī’’ti sabhāvato rūpaṁ pajānāti. Vedanādīsupi eseva nayo. Ayamettha saṅkhepo.",
  "atk-s0201a1:1332_6": "Vitthārena pana rūpādīni visuddhimagge khandhakathāyameva vuttāni.",
  "atk-s0201a1:1332_7": "Iti rūpassa samudayoti evaṁ avijjāsamudayādivasena pañcahākārehi rūpassa samudayo.",
  "atk-s0201a1:1332_8": "Iti rūpassa atthaṅgamoti evaṁ avijjānirodhādivasena pañcahākārehi rūpassa atthaṅgamo, vedanādīsupi eseva nayo. Ayamettha saṅkhepo.",
  "atk-s0201a1:1332_9": "Vitthāro pana visuddhimagge udayabbayañāṇakathāyaṁ vutto.",
  "atk-s0201a1:1333_0": "Iti ajjhattaṁ vāti evaṁ pañcakkhandhapariggahaṇena attano vā dhammesu, parassa vā dhammesu, kālena vā attano,",
  "atk-s0201a1:1333_1": "kālena vā parassa dhammesu dhammānupassī viharati.",
  "atk-s0201a1:1333_2": "Samudayavayā panettha ‘‘avijjāsamudayā rūpasamudayo’’tiādīnaṁ (paṭi. ma.",
  "atk-s0201a1:1333_3": "1.50) pañcasu khandhesu vuttānaṁ paññāsāya lakkhaṇānaṁ vasena nīharitabbā. Ito paraṁ vuttanayameva.",
  "atk-s0201a1:1334_0": "Kevalañhi idha khandhapariggāhikā sati dukkhasaccanti evaṁ yojanaṁ katvā khandhapariggāhakassa bhikkhuno niyyānamukhaṁ veditabbaṁ. Sesaṁ tādisamevāti.",
  "atk-s0201a1:1335_0": "Khandhapabbavaṇṇanā niṭṭhitā.",
  "atk-s0201a1:1336_0": "Āyatanapabbavaṇṇanā",
  "atk-s0201a1:1337_0": "117.",
  "atk-s0201a1:1337_1": "Evaṁ pañcakkhandhavasena dhammānupassanaṁ vibhajitvā idāni āyatanavasena vibhajituṁ puna caparantiādimāha.",
  "atk-s0201a1:1337_2": "Tattha chasu ajjhattikabāhiresu āyatanesūti cakkhu sotaṁ ghānaṁ jivhā kāyo manoti imesu chasu ajjhattikesu rūpaṁ saddo gandho raso phoṭṭhabbo dhammāti imesu chasu bāhiresu.",
  "atk-s0201a1:1337_3": "Cakkhuṁ ca pajānātīti cakkhupasādaṁ yāthāvasarasalakkhaṇavasena pajānāti.",
  "atk-s0201a1:1337_4": "Rūpe ca pajānātīti bahiddhā catusamuṭṭhānikarūpañca yāthāvasarasalakkhaṇavasena pajānāti.",
  "atk-s0201a1:1337_5": "Yañca tadubhayaṁ paṭicca uppajjati saṁyojananti yañca taṁ cakkhuṁ ceva rūpe cāti ubhayaṁ paṭicca kāmarāgasaṁyojanaṁ paṭigha-māna-diṭṭhi-vicikicchā-sīlabbataparāmāsa-bhavarāga-issā-macchariyāvijjāsaṁyojananti dasavidhaṁ saṁyojanaṁ uppajjati,",
  "atk-s0201a1:1337_6": "tañca yāthāvasarasalakkhaṇavasena pajānāti.",
  "atk-s0201a1:1338_0": "Kathaṁ panetaṁ uppajjatīti?",
  "atk-s0201a1:1338_1": "Cakkhudvāre tāva āpāthagataṁ iṭṭhārammaṇaṁ kāmassādavasena assādayato abhinandato kāmarāgasaṁyojanaṁ uppajjati.",
  "atk-s0201a1:1338_2": "Aniṭṭhārammaṇe kujjhato paṭighasaṁyojanaṁ uppajjati.",
  "atk-s0201a1:1338_3": "‘‘Ṭhapetvā maṁ na koci añño etaṁ ārammaṇaṁ vibhāvetuṁ samattho atthī’’ti maññato mānasaṁyojanaṁ uppajjati.",
  "atk-s0201a1:1338_4": "‘‘Etaṁ rūpārammaṇaṁ niccaṁ dhuva’’nti gaṇhato diṭṭhisaṁyojanaṁ uppajjati.",
  "atk-s0201a1:1338_5": "‘‘Etaṁ rūpārammaṇaṁ satto nu kho,",
  "atk-s0201a1:1338_6": "sattassa nu kho’’ti vicikicchato vicikicchāsaṁyojanaṁ uppajjati.",
  "atk-s0201a1:1338_7": "‘‘Sampattibhave vata no idaṁ sulabhaṁ jāta’’nti bhavaṁ patthentassa bhavarāgasaṁyojanaṁ uppajjati.",
  "atk-s0201a1:1338_8": "‘‘Āyatimpi evarūpaṁ sīlabbataṁ samādiyitvā sakkā laddhu’’nti sīlabbataṁ samādiyantassa sīlabbataparāmāsasaṁyojanaṁ uppajjati.",
  "atk-s0201a1:1338_9": "‘‘Aho vata etaṁ rūpārammaṇaṁ aññe na labheyyu’’nti usūyato issāsaṁyojanaṁ uppajjati.",
  "atk-s0201a1:1338_10": "Attanā laddhaṁ rūpārammaṇaṁ aññassa maccharāyato macchariyasaṁyojanaṁ uppajjati.",
  "atk-s0201a1:1338_11": "Sabbeheva sahajātaaññāṇavasena avijjāsaṁyojanaṁ uppajjati.",
  "atk-s0201a1:1339_0": "Yathā ca anuppannassāti yena kāraṇena asamudācāravasena anuppannassa tassa dasavidhassāpi saṁyojanassa uppādo hoti, tañca kāraṇaṁ pajānāti.",
  "atk-s0201a1:1339_1": "Yathā ca uppannassāti appahīnaṭṭhena pana samudācāravasena vā uppannassa tassa dasavidhassāpi saṁyojanassa yena kāraṇena pahānaṁ hoti, tañca kāraṇaṁ pajānāti.",
  "atk-s0201a1:1339_2": "Yathā ca pahīnassāti tadaṅgavikkhambhanappahānavasena pahīnassāpi tassa dasavidhassa saṁyojanassa yena kāraṇena āyatiṁ anuppādo hoti, tañca pajānāti.",
  "atk-s0201a1:1339_3": "Kena kāraṇena panassa āyatiṁ anuppādo hoti?",
  "atk-s0201a1:1339_4": "Diṭṭhivicikicchāsīlabbataparāmāsaissāmacchariyabhedassa tāva pañcavidhassa saṁyojanassa sotāpattimaggena āyatiṁ anuppādo hoti.",
  "atk-s0201a1:1339_5": "Kāmarāgapaṭighasaṁyojanadvayassa oḷārikassa sakadāgāmimaggena,",
  "atk-s0201a1:1339_6": "aṇusahagatassa anāgāmimaggena,",
  "atk-s0201a1:1339_7": "mānabhavarāgāvijjāsaṁyojanattayassa arahattamaggena āyatiṁ anuppādo hoti.",
  "atk-s0201a1:1340_0": "Sotañca pajānāti sadde cā tiādīsupi eseva nayo.",
  "atk-s0201a1:1340_1": "Apicettha āyatanakathā vitthārato visuddhimagge āyatananiddese vuttanayeneva veditabbā.",
  "atk-s0201a1:1341_0": "Iti ajjhattaṁ vāti evaṁ ajjhattikāyatanapariggahaṇena attano vā dhammesu,",
  "atk-s0201a1:1341_1": "bāhirāyatanapariggahaṇena parassa vā dhammesu, kālena vā attano,",
  "atk-s0201a1:1341_2": "kālena vā parassa dhammesu dhammānupassī viharati.",
  "atk-s0201a1:1341_3": "Samudayavayā panettha ‘‘avijjāsamudayā cakkhusamudayo’’ti rūpāyatanassa rūpakkhandhe,",
  "atk-s0201a1:1341_4": "arūpāyatanesu manāyatanassa viññāṇakkhandhe,",
  "atk-s0201a1:1341_5": "dhammāyatanassa sesakkhandhesu vuttanayena nīharitabbā. Lokuttaradhammā na gahetabbā. Ito paraṁ vuttanayameva.",
  "atk-s0201a1:1342_0": "Kevalañhi idha āyatanapariggāhikā sati dukkhasaccanti evaṁ yojanaṁ katvā āyatanapariggāhakassa bhikkhuno niyyānamukhaṁ veditabbaṁ. Sesaṁ tādisamevāti.",
  "atk-s0201a1:1343_0": "Āyatanapabbavaṇṇanā niṭṭhitā.",
  "atk-s0201a1:1344_0": "Bojjhaṅgapabbavaṇṇanā",
  "atk-s0201a1:1345_0": "118.",
  "atk-s0201a1:1345_1": "Evaṁ cha ajjhattikabāhirāyatanavasena dhammānupassanaṁ vibhajitvā idāni bojjhaṅgavasena vibhajituṁ puna caparanti ādimāha.",
  "atk-s0201a1:1345_2": "Tattha bojjhaṅgesūti bujjhanakasattassa aṅgesu.",
  "atk-s0201a1:1345_3": "Santanti paṭilābhavasena saṁvijjamānaṁ.",
  "atk-s0201a1:1345_4": "Satisambojjhaṅganti satisaṅkhātaṁ sambojjhaṅgaṁ.",
  "atk-s0201a1:1345_5": "Ettha hi sambujjhati āraddhavipassakato paṭṭhāya yogāvacaroti sambodhi,",
  "atk-s0201a1:1345_6": "yāya vā so satiādikāya sattadhammasāmaggiyā sambujjhati kilesaniddāto uṭṭhāti, saccāni vā paṭivijjhati, sā dhammasāmaggī sambodhi. Tassa sambodhissa,",
  "atk-s0201a1:1345_7": "tassā vā sambodhiyā aṅganti sambojjhaṅgaṁ.",
  "atk-s0201a1:1345_8": "Tena vuttaṁ ‘‘satisaṅkhātaṁ sambojjhaṅga’’nti.",
  "atk-s0201a1:1345_9": "Sesasambojjhaṅgesupi imināva nayena vacanattho veditabbo.",
  "atk-s0201a1:1346_0": "Asantanti appaṭilābhavasena avijjamānaṁ.",
  "atk-s0201a1:1346_1": "Yathā ca anuppannassātiādīsu pana satisambojjhaṅgassa tāva – ‘‘atthi, bhikkhave,",
  "atk-s0201a1:1346_2": "satisambojjhaṅgaṭṭhānīyā dhammā,",
  "atk-s0201a1:1346_3": "tattha yonisomanasikārabahulīkāro,",
  "atk-s0201a1:1346_4": "ayamāhāro anuppannassa vā satisambojjhaṅgassa uppādāya,",
  "atk-s0201a1:1346_5": "uppannassa vā satisambojjhaṅgassa bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.183) evaṁ uppādo hoti .",
  "atk-s0201a1:1346_6": "Tattha satiyeva satisambojjhaṅgaṭṭhānīyā dhammā.",
  "atk-s0201a1:1346_7": "Yonisomanasikāro vuttalakkhaṇoyeva,",
  "atk-s0201a1:1346_8": "taṁ tattha bahulaṁ pavattayato satisambojjhaṅgo uppajjati.",
  "atk-s0201a1:1347_0": "Apica cattāro dhammā satisambojjhaṅgassa uppādāya saṁvattanti satisampajaññaṁ muṭṭhassatipuggalaparivajjanatā upaṭṭhitassatipuggalasevanatā tadadhimuttatāti.",
  "atk-s0201a1:1347_1": "Abhikkantādīsu hi sattasu ṭhānesu satisampajaññena bhattanikkhittakākasadise muṭṭhassatipuggale parivajjanena tissadattattheraabhayattherasadise upaṭṭhitassatipuggale sevanena ṭhānanisajjādīsu satisamuṭṭhāpanatthaṁ ninnapoṇapabbhāracittatāya ca satisambojjhaṅgo uppajjati.",
  "atk-s0201a1:1347_2": "Evaṁ catūhi kāraṇehi uppannassa panassa arahattamaggena bhāvanāpāripūrī hotīti pajānāti.",
  "atk-s0201a1:1348_0": "Dhammavicayasambojjhaṅgassa pana – ‘‘atthi, bhikkhave,",
  "atk-s0201a1:1348_1": "kusalākusalā dhammā…pe… kaṇhasukkasappaṭibhāgā dhammā,",
  "atk-s0201a1:1348_2": "tattha yonisomanasikārabahulīkāro,",
  "atk-s0201a1:1348_3": "ayamāhāro anuppannassa vā dhammavicayasambojjhaṅgassa uppādāya,",
  "atk-s0201a1:1348_4": "uppannassa vā dhammavicayasambojjhaṅgassa bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) evaṁ uppādo hoti.",
  "atk-s0201a1:1349_0": "Apica satta dhammā dhammavicayasambojjhaṅgassa uppādāya saṁvattanti paripucchakatā vatthuvisadakiriyā indriyasamattapaṭipādanā duppaññapuggalaparivajjanā paññavantapuggalasevanā gambhīrañāṇacariyapaccavekkhaṇā tadadhimuttatāti.",
  "atk-s0201a1:1349_1": "Tattha paripucchakatāti khandhadhātuāyatanaindriyabalabojjhaṅgamaggaṅgajhānaṅgasamathavipassanānaṁ atthasannissitaparipucchābahulatā.",
  "atk-s0201a1:1350_0": "Vatthuvisadakiriyāti ajjhattikabāhirānaṁ vatthūnaṁ visadabhāvakaraṇaṁ.",
  "atk-s0201a1:1350_1": "Yadā hissa kesanakhalomā atidīghā honti,",
  "atk-s0201a1:1350_2": "sarīraṁ vā ussannadosañceva sedamalamakkhitañca,",
  "atk-s0201a1:1350_3": "tadā ajjhattikaṁ vatthu avisadaṁ hoti aparisuddhaṁ .",
  "atk-s0201a1:1350_4": "Yadā pana cīvaraṁ jiṇṇaṁ kiliṭṭhaṁ duggandhaṁ hoti, senāsanaṁ vā uklāpaṁ,",
  "atk-s0201a1:1350_5": "tadā bāhiraṁ vatthu avisadaṁ hoti aparisuddhaṁ.",
  "atk-s0201a1:1350_6": "Tasmā kesādicchedāpanena uddhaṁvirecanaadhovirecanādīhi sarīrasallahukabhāvakaraṇena ucchādananhāpanena ca ajjhattikaṁ vatthu visadaṁ kātabbaṁ.",
  "atk-s0201a1:1351_0": "Sūcikammadhovanarajanaparibhaṇḍakaraṇādīhi bāhiraṁ vatthu visadaṁ kātabbaṁ.",
  "atk-s0201a1:1351_1": "Etasmiñhi ajjhattikabāhire vatthusmiṁ avisade uppannesu cittacetasikesu ñāṇampi aparisuddhaṁ hoti,",
  "atk-s0201a1:1351_2": "aparisuddhāni dīpakapallakavaṭṭitelāni nissāya uppannadīpasikhāya obhāso viya.",
  "atk-s0201a1:1351_3": "Visade pana ajjhattikabāhire vatthumhi uppannesu cittacetasikesu ñāṇampi visadaṁ hoti,",
  "atk-s0201a1:1351_4": "parisuddhāni dīpakapallakavaṭṭitelāni nissāya uppannadīpasikhāya obhāso viya.",
  "atk-s0201a1:1351_5": "Tena vuttaṁ – ‘‘vatthuvisadakiriyā dhammavicayasambojjhaṅgassa uppādāya saṁvattatī’’ti.",
  "atk-s0201a1:1352_0": "Indriyasamattapaṭipādanā nāma saddhādīnaṁ indriyānaṁ samabhāvakaraṇaṁ.",
  "atk-s0201a1:1352_1": "Sace hissa saddhindriyaṁ balavaṁ hoti, itarāni mandāni.",
  "atk-s0201a1:1352_2": "Tato vīriyindriyaṁ paggahakiccaṁ, satindriyaṁ upaṭṭhānakiccaṁ,",
  "atk-s0201a1:1352_3": "samādhindriyaṁ avikkhepakiccaṁ,",
  "atk-s0201a1:1352_4": "paññindriyaṁ dassanakiccaṁ kātuṁ na sakkoti.",
  "atk-s0201a1:1352_5": "Tasmā taṁ dhammasabhāvapaccavekkhaṇena vā yathā vā manasikaroto balavaṁ jātaṁ,",
  "atk-s0201a1:1352_6": "tathā amanasikārena hāpetabbaṁ.",
  "atk-s0201a1:1352_7": "Vakkalittherassa vatthu cettha nidassanaṁ.",
  "atk-s0201a1:1352_8": "Sace pana vīriyindriyaṁ balavaṁ hoti,",
  "atk-s0201a1:1352_9": "atha neva saddhindriyaṁ adhimokkhakiccaṁ kātuṁ sakkoti, na itarāni itarakiccabhedaṁ.",
  "atk-s0201a1:1352_10": "Tasmā taṁ passaddhādibhāvanāya hāpetabbaṁ.",
  "atk-s0201a1:1352_11": "Tatrāpi soṇattherassa vatthu dassetabbaṁ.",
  "atk-s0201a1:1352_12": "Evaṁ sesesupi ekassa balavabhāve sati itaresaṁ attano kiccesu asamatthatā veditabbā.",
  "atk-s0201a1:1353_0": "Visesato panettha saddhāpaññānaṁ samādhivīriyānaṁ ca samataṁ pasaṁsanti.",
  "atk-s0201a1:1353_1": "Balavasaddho hi mandapañño mudhāpasanno hoti, avatthusmiṁ pasīdati.",
  "atk-s0201a1:1353_2": "Balavapañño mandasaddho kerāṭikapakkhaṁ bhajati.",
  "atk-s0201a1:1353_3": "Bhesajjasamuṭṭhito viya rogo atekiccho hoti.",
  "atk-s0201a1:1353_4": "Cittuppādamatteneva kusalaṁ hotīti atidhāvitvā dānādīni akaronto niraye uppajjati.",
  "atk-s0201a1:1353_5": "Ubhinnaṁ samatāya vatthusmiṁyeva pasīdati .",
  "atk-s0201a1:1353_6": "Balavasamādhiṁ pana mandavīriyaṁ samādhissa kosajjapakkhattā kosajjaṁ adhibhavati.",
  "atk-s0201a1:1353_7": "Balavavīriyaṁ mandasamādhiṁ vīriyassa uddhaccapakkhattā uddhaccaṁ adhibhavati .",
  "atk-s0201a1:1353_8": "Samādhi pana vīriyena saṁyojito kosajje patituṁ na labhati.",
  "atk-s0201a1:1353_9": "Vīriyaṁ samādhinā saṁyojitaṁ uddhacce patituṁ na labhati.",
  "atk-s0201a1:1353_10": "Tasmā tadubhayaṁ samaṁ kātabbaṁ.",
  "atk-s0201a1:1353_11": "Ubhayasamatāya hi appanā hoti.",
  "atk-s0201a1:1354_0": "Apica samādhikammikassa balavatīpi saddhā vaṭṭati.",
  "atk-s0201a1:1354_1": "Evaṁ saddahanto okappento appanaṁ pāpuṇissati.",
  "atk-s0201a1:1354_2": "Samādhipaññāsu pana samādhikammikassa ekaggatā balavatī vaṭṭati, evañhi so appanaṁ pāpuṇāti.",
  "atk-s0201a1:1354_3": "Vipassanākammikassa paññā balavatī vaṭṭati,",
  "atk-s0201a1:1354_4": "evañhi so lakkhaṇappaṭivedhaṁ pāpuṇāti.",
  "atk-s0201a1:1354_5": "Ubhinnaṁ pana samatāyapi appanā hotiyeva.",
  "atk-s0201a1:1354_6": "Sati pana sabbattha balavatī vaṭṭati.",
  "atk-s0201a1:1354_7": "Sati hi cittaṁ uddhaccapakkhikānaṁ saddhāvīriyapaññānaṁ vasena uddhaccapātato,",
  "atk-s0201a1:1354_8": "kosajjapakkhikena ca samādhinā kosajjapātato rakkhati.",
  "atk-s0201a1:1354_9": "Tasmā sā loṇadhūpanaṁ viya sabbabyañjanesu sabbakammikaamacco viya ca sabbarājakiccesu sabbattha icchitabbā.",
  "atk-s0201a1:1354_10": "Tenāha – ‘‘sati ca pana sabbatthikā vuttā bhagavatā. Kiṁ kāraṇā? Cittañhi sati paṭisaraṇaṁ,",
  "atk-s0201a1:1354_11": "ārakkhapaccupaṭṭhānā ca sati,",
  "atk-s0201a1:1354_12": "na ca vinā satiyā cittassa paggahaniggaho hotī’’ti.",
  "atk-s0201a1:1355_0": "Duppaññapuggalaparivajjanā nāma khandhādibhede anogāḷhapaññānaṁ dummedhapuggalānaṁ ārakāva parivajjanaṁ.",
  "atk-s0201a1:1355_1": "Paññavantapuggalasevanā nāma samapaññāsalakkhaṇapariggāhikāya udayabbayapaññāya samannāgatapuggalasevanā.",
  "atk-s0201a1:1355_2": "Gambhīrañāṇacariyapaccavekkhaṇā nāma gambhīresu khandhādīsu pavattāya gambhīrapaññāya pabhedapaccavekkhaṇā.",
  "atk-s0201a1:1355_3": "Tadadhimuttatā nāma ṭhānanisajjādīsu dhammavicayasambojjhaṅgasamuṭṭhāpanatthaṁ ninnapoṇapabbhāracittatā.",
  "atk-s0201a1:1355_4": "Evaṁ uppannassa panassa arahattamaggena bhāvanāpāripūrī hotīti pajānāti.",
  "atk-s0201a1:1356_0": "Vīriyasambojjhaṅgassa – ‘‘atthi, bhikkhave,",
  "atk-s0201a1:1356_1": "ārabbhadhātu nikkamadhātu parakkamadhātu,",
  "atk-s0201a1:1356_2": "tattha yoniso manasikārabahulīkāro,",
  "atk-s0201a1:1356_3": "ayamāhāro anuppannassa vā vīriyasambojjhaṅgassa uppādāya,",
  "atk-s0201a1:1356_4": "uppannassa vā vīriyasambojjhaṅgassa bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) evaṁ uppādo hoti.",
  "atk-s0201a1:1357_0": "Apica ekādasa dhammā vīriyasambojjhaṅgassa uppādāya saṁvattanti apāyabhayapaccavekkhaṇatā ānisaṁsadassāvitā gamanavīthipaccavekkhaṇatā piṇḍapātāpacāyanatā dāyajjamahattapaccavekkhaṇatā satthumahattapaccavekkhaṇatā jātimahattapaccavekkhaṇatā sabrahmacārimahattapaccavekkhaṇatā kusītapuggalaparivajjanatā āraddhavīriyapuggalasevanatā tadadhimuttatāti.",
  "atk-s0201a1:1358_0": "Tattha nirayesu pañcavidhabandhanakammakāraṇato paṭṭhāya mahādukkhaṁ anubhavanakālepi,",
  "atk-s0201a1:1358_1": "tiracchānayoniyaṁ jālakkhipakumīnādīhi gahitakālepi,",
  "atk-s0201a1:1358_2": "pājanakaṇṭakādippahāratunnassa pana sakaṭavāhanādikālepi,",
  "atk-s0201a1:1358_3": "pettivisaye anekānipi vassasahassāni ekaṁ buddhantarampi khuppipāsāhi āturitakālepi,",
  "atk-s0201a1:1358_4": "kālakañjikaasuresu saṭṭhihatthaasītihatthappamāṇena aṭṭhicammamatteneva attabhāvena vātātapādidukkhānubhavanakālepi na sakkā vīriyasambojjhaṅgaṁ uppādetuṁ.",
  "atk-s0201a1:1358_5": "Ayameva te bhikkhu kālo vīriyakaraṇāyāti evaṁ apāyabhayaṁ paccavekkhantassāpi vīriyasambojjhaṅgo uppajjati.",
  "atk-s0201a1:1359_0": "‘‘Na sakkā kusītena navalokuttaradhammaṁ laddhuṁ,",
  "atk-s0201a1:1359_1": "āraddhavīriyeneva sakkā ayamānisaṁso vīriyassā’’ti evaṁ ānisaṁsadassāvinopi uppajjati.",
  "atk-s0201a1:1359_2": "‘‘Sabbabuddhapaccekabuddhamahāsāvakehi te gatamaggo gantabbo,",
  "atk-s0201a1:1359_3": "so ca na sakkā kusītena gantu’’nti evaṁ gamanavīthiṁ paccavekkhantassāpi uppajjati.",
  "atk-s0201a1:1359_4": "‘‘Ye taṁ piṇḍapātādīhi upaṭṭhahanti, ime te manussā neva ñātakā, na dāsakammakarā,",
  "atk-s0201a1:1359_5": "nāpi ‘taṁ nissāya jīvissāmā’ti te paṇītāni piṇḍapātādīni denti,",
  "atk-s0201a1:1359_6": "atha kho attano kārānaṁ mahapphalataṁ paccāsīsamānā denti,",
  "atk-s0201a1:1359_7": "satthārāpi ‘ayaṁ ime paccaye paribhuñjitvā kāyadaḷhībahulo sukhaṁ viharissatī’ti na evaṁ sampassatā tuyhaṁ paccayā anuññātā,",
  "atk-s0201a1:1359_8": "atha kho ‘ayaṁ ime paribhuñjamāno samaṇadhammaṁ katvā vaṭṭadukkhato muccissatī’ti te paccayā anuññātā,",
  "atk-s0201a1:1359_9": "so dāni tvaṁ kusīto viharanto na taṁ piṇḍaṁ apacāyissasi,",
  "atk-s0201a1:1359_10": "āraddhavīriyasseva hi piṇḍapātāpacāyanaṁ nāma hotī’’ti evaṁ piṇḍapātāpacāyanaṁ paccavekkhantassāpi uppajjati mahāmittattherassa viya.",
  "atk-s0201a1:1360_0": "Thero kira kassakaleṇe nāma paṭivasati.",
  "atk-s0201a1:1360_1": "Tassa ca gocaragāme ekā mahāupāsikā theraṁ puttaṁ katvā paṭijaggati.",
  "atk-s0201a1:1360_2": "Sā ekadivasaṁ araññaṁ gacchantī dhītaraṁ āha – ‘‘amma asukasmiṁ ṭhāne purāṇataṇḍulā, asukasmiṁ khīraṁ, asukasmiṁ sappi, asukasmiṁ phāṇitaṁ,",
  "atk-s0201a1:1360_3": "tava bhātikassa ayyamittassa āgatakāle bhattaṁ pacitvā khīrasappiphāṇitehi saddhiṁ dehi, tvaṁ ca bhuñjeyyāsi,",
  "atk-s0201a1:1360_4": "ahaṁ pana hiyyo pakkaṁ pārivāsikabhattaṁ kañjikena bhuttāmhī’’ti. Divā kiṁ bhuñjissasi ammāti?",
  "atk-s0201a1:1360_5": "Sākapaṇṇaṁ pakkhipitvā kaṇataṇḍulehi ambilayāguṁ pacitvā ṭhapehi ammāti.",
  "atk-s0201a1:1361_0": "Thero cīvaraṁ pārupitvā pattaṁ nīharantova taṁ saddaṁ sutvā attānaṁ ovadi – ‘‘mahāupāsikā kira kañjiyena pārivāsikabhattaṁ bhuñji,",
  "atk-s0201a1:1361_1": "divāpi kaṇapaṇṇambilayāguṁ bhuñjissati,",
  "atk-s0201a1:1361_2": "tuyhaṁ atthāya pana purāṇataṇḍulādīni ācikkhati,",
  "atk-s0201a1:1361_3": "taṁ nissāya kho panesā neva khettaṁ na vatthuṁ na bhattaṁ na vatthaṁ paccāsīsati,",
  "atk-s0201a1:1361_4": "tisso pana sampattiyo patthayamānā deti,",
  "atk-s0201a1:1361_5": "tvaṁ etissā tā sampattiyo dātuṁ sakkhissasi na sakkhissasīti,",
  "atk-s0201a1:1361_6": "ayaṁ kho pana piṇḍapāto tayā sarāgena sadosena samohena na sakkā gaṇhitunti pattaṁ thavikāya pakkhipitvā gaṇṭhikaṁ muñcitvā nivattitvā kassakaleṇameva gantvā pattaṁ heṭṭhāmañce cīvaraṁ cīvaravaṁse ṭhapetvā arahattaṁ apāpuṇitvā na nikkhamissāmī’’ti vīriyaṁ adhiṭṭhahitvā nisīdi.",
  "atk-s0201a1:1361_7": "Dīgharattaṁ appamatto hutvā nivutthabhikkhu vipassanaṁ vaḍḍhetvā purebhattameva arahattaṁ patvā vikasitaṁ viya padumaṁ mahākhīṇāsavo sitaṁ karontova nikkhami.",
  "atk-s0201a1:1361_8": "Leṇadvāre rukkhamhi adhivatthā devatā –",
  "atk-s0201a1:1362_0": "‘‘Namo te purisājañña, namo te purisuttama;",
  "atk-s0201a1:1363_0": "Yassa te āsavā khīṇā, dakkhiṇeyyosi mārisā’’ti. –",
  "atk-s0201a1:1364_0": "Evaṁ udānaṁ udānetvā ‘‘bhante,",
  "atk-s0201a1:1364_1": "piṇḍāya paviṭṭhānaṁ tumhādisānaṁ arahantānaṁ bhikkhaṁ datvā mahallakitthiyo dukkhā muccissantī’’ti āha.",
  "atk-s0201a1:1365_0": "Thero uṭṭhahitvā dvāraṁ vivaritvā kālaṁ olokento pātoyevāti ñatvā pattacīvaramādāya gāmaṁ pāvisi.",
  "atk-s0201a1:1365_1": "Dārikāpi bhattaṁ sampādetvā ‘‘idāni me bhātā āgamissati ,",
  "atk-s0201a1:1365_2": "idāni āgamissatī’’ti dvāraṁ olokayamānā nisīdi.",
  "atk-s0201a1:1365_3": "Sā there gharadvāraṁ sampatte pattaṁ gahetvā sappiphāṇitayojitassa khīrapiṇḍapātassa pūretvā hatthe ṭhapesi.",
  "atk-s0201a1:1365_4": "Thero ‘‘sukhaṁ hotū’’ti anumodanaṁ katvā pakkāmi.",
  "atk-s0201a1:1365_5": "Sāpi taṁ olokayamānāva aṭṭhāsi.",
  "atk-s0201a1:1365_6": "Therassa hi tadā ativiya parisuddho chavivaṇṇo ahosi, vippasannāni indriyāni,",
  "atk-s0201a1:1365_7": "mukhaṁ bandhanā pamuttatālapakkaṁ viya ativiya virocittha.",
  "atk-s0201a1:1365_8": "Mahāupāsikā araññā āgantvā ‘‘kiṁ amma, bhātiko te āgato’’ti pucchi.",
  "atk-s0201a1:1365_9": "Sā sabbaṁ taṁ pavattiṁ ārocesi.",
  "atk-s0201a1:1365_10": "Sā upāsikā ‘‘ajja me puttassa pabbajitakiccaṁ matthakaṁ patta’’nti ñatvā ‘‘abhiramati te amma bhātā buddhasāsane na ukkaṇṭhatī’’ti āha.",
  "atk-s0201a1:1366_0": "‘‘Mahantaṁ kho panetaṁ satthu dāyajjaṁ,",
  "atk-s0201a1:1366_1": "yadidaṁ sattaariyadhanaṁ nāma,",
  "atk-s0201a1:1366_2": "taṁ na sakkā kusītena gahetuṁ.",
  "atk-s0201a1:1366_3": "Yathā hi vippaṭipannaṁ puttaṁ mātāpitaro ‘ayaṁ amhākaṁ aputto’ti paribāhiraṁ karonti,",
  "atk-s0201a1:1366_4": "so tesaṁ accayena dāyajjaṁ na labhati,",
  "atk-s0201a1:1366_5": "evaṁ kusītopi idaṁ ariyadhanadāyajjaṁ na labhati,",
  "atk-s0201a1:1366_6": "āraddhavīriyova labhatī’’ti dāyajjamahattataṁ paccavekkhatopi uppajjati. ‘‘Mahā kho pana te satthā,",
  "atk-s0201a1:1366_7": "satthuno hi mātukucchismiṁ paṭisandhiggahaṇakālepi abhinikkhamanepi abhisambodhiyampi dhammacakkappavattanayamakapāṭihāriyadevorohaṇa-āyusaṅkhāravossajjanesupi parinibbānakālepi dasasahassilokadhātu kampittha,",
  "atk-s0201a1:1366_8": "yuttaṁ nu te evarūpassa satthuno sāsane ‘pabbajitvā kusītena bhavitu’’’nti evaṁ satthumahattaṁ paccavekkhatopi uppajjati.",
  "atk-s0201a1:1367_0": "Jātiyāpi – ‘‘tvaṁ idāni na lāmakajātiko,",
  "atk-s0201a1:1367_1": "asambhinnāya mahāsammatapaveṇiyā āgato, ukkākarājavaṁse jātosi,",
  "atk-s0201a1:1367_2": "suddhodhanamahārājassa mahāmāyādeviyā ca nattā, rāhulabhaddassa kaniṭṭho,",
  "atk-s0201a1:1367_3": "tayā nāma evarūpena jinaputtena hutvā na yuttaṁ kusītena viharitu’’nti evaṁ jātimahattaṁ paccavekkhatopi uppajjati.",
  "atk-s0201a1:1367_4": "‘‘Sāriputtamoggallānā ceva asīti ca mahāsāvakā vīriyeneva lokuttaradhammaṁ paṭivijjhiṁsu,",
  "atk-s0201a1:1367_5": "tvaṁ etesaṁ sabrahmacārīnaṁ maggaṁ paṭipajjissasi na paṭipajjissasī’’ti evaṁ sabrahmacārimahattaṁ paccavekkhatopi uppajjati.",
  "atk-s0201a1:1367_6": "Kucchiṁ pūretvā ṭhitaajagarasadise vissaṭṭhakāyikacetasikavīriye kusītapuggale parivajjantassāpi,",
  "atk-s0201a1:1367_7": "āraddhavīriye pahitatte puggale sevantassāpi,",
  "atk-s0201a1:1367_8": "ṭhānanisajjādīsu vīriyuppādanatthaṁ ninnapoṇapabbhāracittassāpi uppajjati.",
  "atk-s0201a1:1367_9": "Evaṁ uppannassa panassa arahattamaggena bhāvanāpāripūrī hotīti pajānāti.",
  "atk-s0201a1:1368_0": "Pītisambojjhaṅgassa – ‘‘atthi, bhikkhave,",
  "atk-s0201a1:1368_1": "pītisambojjhaṅgaṭṭhānīyā dhammā,",
  "atk-s0201a1:1368_2": "tattha yonisomanasikārabahulīkāro,",
  "atk-s0201a1:1368_3": "ayamāhāro anuppannassa vā pītisambojjhaṅgassa uppādāya,",
  "atk-s0201a1:1368_4": "uppannassa vā pītisambojjhaṅgassa bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) evaṁ uppādo hoti.",
  "atk-s0201a1:1368_5": "Tattha pītiyeva pītisambojjhaṅgaṭṭhānīyā dhammā nāma,",
  "atk-s0201a1:1368_6": "tassa uppādakamanasikāro yonisomanasikāro nāma.",
  "atk-s0201a1:1369_0": "Apica ekādasa dhammā pītisambojjhaṅgassa uppādāya saṁvattanti buddhānussati dhammasaṅghasīlacāgadevatānussati upasamānussati lūkhapuggalaparivajjanatā siniddhapuggalasevanatā pasādanīyasuttantapaccavekkhaṇatā tadadhimuttatāti.",
  "atk-s0201a1:1370_0": "Buddhaguṇe anussarantassāpi hi yāva upacārā sakalasarīraṁ pharamāno pītisambojjhaṅgo uppajjati.",
  "atk-s0201a1:1370_1": "Dhammasaṅghaguṇe anussarantassāpi,",
  "atk-s0201a1:1370_2": "dīgharattaṁ akhaṇḍaṁ katvā rakkhitaṁ catupārisuddhisīlaṁ paccavekkhantassāpi,",
  "atk-s0201a1:1370_3": "gihino dasasīlapañcasīlaṁ paccavekkhantassāpi,",
  "atk-s0201a1:1370_4": "dubbhikkhabhayādīsu paṇītaṁ bhojanaṁ sabrahmacārīnaṁ datvā ‘‘evaṁ nāma adamhā’’ti cāgaṁ paccavekkhantassāpi,",
  "atk-s0201a1:1370_5": "gihinopi evarūpe kāle sīlavantānaṁ dinnadānaṁ paccavekkhantassāpi,",
  "atk-s0201a1:1370_6": "yehi guṇehi samannāgatā devatā devattaṁ pattā,",
  "atk-s0201a1:1370_7": "tathārūpānaṁ guṇānaṁ attani atthitaṁ paccavekkhantassāpi,",
  "atk-s0201a1:1370_8": "‘‘samāpattiyā vikkhambhitā kilesā saṭṭhipi,",
  "atk-s0201a1:1370_9": "sattatipi vassāni na samudācarantī’’ti paccavekkhantassāpi,",
  "atk-s0201a1:1370_10": "cetiyadassanabodhidassanatheradassanesu asakkaccakiriyāya saṁsūcitalūkhabhāve buddhādīsu pasādasinehābhāvena gadrabhapiṭṭhe rajasadise lūkhapuggale parivajjantassāpi,",
  "atk-s0201a1:1370_11": "buddhādīsu pasādabahule muducitte siniddhapuggale sevantassāpi,",
  "atk-s0201a1:1370_12": "ratanattayaguṇaparidīpake pasādanīye suttante paccavekkhantassāpi,",
  "atk-s0201a1:1370_13": "ṭhānanisajjādīsu pītiuppādanatthaṁ ninnapoṇapabbhāracittassāpi uppajjati.",
  "atk-s0201a1:1370_14": "Evaṁ uppannassa panassa arahattamaggena bhāvanāpāripūrī hotīti pajānāti.",
  "atk-s0201a1:1371_0": "Passaddhisambojjhaṅgassa – ‘‘atthi, bhikkhave,",
  "atk-s0201a1:1371_1": "kāyapassaddhi cittapassaddhi,",
  "atk-s0201a1:1371_2": "tattha yonisomanasikārabahulīkāro,",
  "atk-s0201a1:1371_3": "ayamāhāro anuppannassa vā passaddhisambojjhaṅgassa uppādāya,",
  "atk-s0201a1:1371_4": "uppannassa vā passaddhisambojjhaṅgassa bhiyyobhāvāya vepullāya bhāvanāya pāripūriyā saṁvattatī’’ti evaṁ uppādo hoti.",
  "atk-s0201a1:1372_0": "Apica satta dhammā passaddhisambojjhaṅgassa uppādāya saṁvattanti paṇītabhojanasevanatā utusukhasevanatā iriyāpathasukhasevanatā majjhattapayogatā sāraddhakāyapuggalaparivajjanatā passaddhakāyapuggalasevanatā tadadhimuttatāti.",
  "atk-s0201a1:1373_0": "Paṇītañhi siniddhaṁ sappāyabhojanaṁ bhuñjantassāpi,",
  "atk-s0201a1:1373_1": "sītuṇhesu utūsu ṭhānādīsu iriyāpathesu sappāyaṁ utuṁ ca iriyāpathaṁ ca sevantassāpi passaddhi uppajjati.",
  "atk-s0201a1:1373_2": "Yo pana mahāpurisajātiko sabbautuiriyāpathakkhamova hoti, na taṁ sandhāyetaṁ vuttaṁ.",
  "atk-s0201a1:1373_3": "Yassa sabhāgavisabhāgatā atthi,",
  "atk-s0201a1:1373_4": "tasseva visabhāge utuiriyāpathe vajjetvā sabhāge sevantassāpi uppajjati.",
  "atk-s0201a1:1373_5": "Majjhattapayogo vuccati attano ca parassa ca kammassakatāpaccavekkhaṇā,",
  "atk-s0201a1:1373_6": "iminā majjhattapayogena uppajjati.",
  "atk-s0201a1:1373_7": "Yo leḍḍudaṇḍādīhi paraṁ viheṭhayamānova vicarati.",
  "atk-s0201a1:1373_8": "Evarūpaṁ sāraddhakāyaṁ puggalaṁ parivajjantassāpi,",
  "atk-s0201a1:1373_9": "saṁyatapādapāṇiṁ passaddhakāyaṁ puggalaṁ sevantassāpi,",
  "atk-s0201a1:1373_10": "ṭhānanisajjādīsu passaddhiuppādanatthāya ninnapoṇapabbhāracittassāpi uppajjati.",
  "atk-s0201a1:1373_11": "Evaṁ uppannassa panassa arahattamaggena bhāvanāpāripūrī hotīti pajānāti.",
  "atk-s0201a1:1374_0": "Samādhisambojjhaṅgassa – ‘‘atthi, bhikkhave,",
  "atk-s0201a1:1374_1": "samathanimittaṁ abyagganimittaṁ,",
  "atk-s0201a1:1374_2": "tattha yonisomanasikārabahulīkāro,",
  "atk-s0201a1:1374_3": "ayamāhāro anuppannassa vā samādhisambojjhaṅgassa uppādāya,",
  "atk-s0201a1:1374_4": "uppannassa vā samādhisambojjhaṅgassa bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) evaṁ uppādo hoti.",
  "atk-s0201a1:1374_5": "Tattha samathova samathanimittaṁ,",
  "atk-s0201a1:1374_6": "avikkhepaṭṭhena ca abyagganimittanti.",
  "atk-s0201a1:1375_0": "Apica ekādasa dhammā samādhisambojjhaṅgassa uppādāya saṁvattanti vatthuvisadakiriyatā indriyasamattapaṭipādanatā nimittakusalatā samaye cittassa paggahaṇatā samaye cittassa niggahaṇatā samaye sampahaṁsanatā samaye ajjhupekkhanatā asamāhitapuggalaparivajjanatā samāhitapuggalasevanatā jhānavimokkhapaccavekkhaṇatā tadadhimuttatāti.",
  "atk-s0201a1:1375_1": "Tattha vatthuvisadakiriyatā ca indriyasamattapaṭipādanatā ca vuttanayeneva veditabbā.",
  "atk-s0201a1:1376_0": "Nimittakusalatā nāma kasiṇanimittassa uggahaṇakusalatā.",
  "atk-s0201a1:1376_1": "Samaye cittassa paggahaṇatāti yasmiṁ samaye atisithilavīriyatādīhi līnaṁ cittaṁ hoti,",
  "atk-s0201a1:1376_2": "tasmiṁ samaye dhammavicayavīriyasambojjhaṅgasamuṭṭhāpanena tassa paggahaṇaṁ.",
  "atk-s0201a1:1376_3": "Samaye cittassa niggahaṇatāti yasmiṁ samaye accāraddhavīriyatādīhi uddhataṁ cittaṁ hoti,",
  "atk-s0201a1:1376_4": "tasmiṁ samaye passaddhisamādhiupekkhāsambojjhaṅgasamuṭṭhāpanena tassa niggahaṇaṁ.",
  "atk-s0201a1:1376_5": "Samaye sampahaṁsanatāti yasmiṁ samaye cittaṁ paññāpayogamandatāya vā upasamasukhānadhigamena vā nirassādaṁ hoti,",
  "atk-s0201a1:1376_6": "tasmiṁ samaye aṭṭhasaṁvegavatthupaccavekkhaṇena saṁvejeti.",
  "atk-s0201a1:1376_7": "Aṭṭha saṁvegavatthūni nāma jātijarābyādhimaraṇāni cattāri, apāyadukkhaṁ pañcamaṁ, atīte vaṭṭamūlakaṁ dukkhaṁ,",
  "atk-s0201a1:1376_8": "anāgate vaṭṭamūlakaṁ dukkhaṁ,",
  "atk-s0201a1:1376_9": "paccuppanne āhārapariyeṭṭhimūlakaṁ dukkhanti.",
  "atk-s0201a1:1376_10": "Ratanattayaguṇānussaraṇena ca pasādaṁ janeti.",
  "atk-s0201a1:1376_11": "Ayaṁ vuccati ‘‘samaye sampahaṁsanatā’’ti.",
  "atk-s0201a1:1377_0": "Samaye ajjhupekkhanatā nāma yasmiṁ samaye sammāpaṭipattiṁ āgamma alīnaṁ anuddhataṁ anirassādaṁ ārammaṇe samappavattaṁ samathavīthipaṭipannaṁ cittaṁ hoti,",
  "atk-s0201a1:1377_1": "tadāssa paggahaniggahasampahaṁsanesu na byāpāraṁ āpajjati sārathi viya samappavattesu. Assesu.",
  "atk-s0201a1:1377_2": "Ayaṁ vuccati ‘‘samaye ajjhupekkhanatā’’ti.",
  "atk-s0201a1:1377_3": "Asamāhitapuggalaparivajjanatā nāma upacāraṁ vā appanaṁ vā appattānaṁ vikkhittacittānaṁ puggalānaṁ ārakā parivajjanaṁ.",
  "atk-s0201a1:1377_4": "Samāhitapuggalasevanatā nāma upacārena vā appanāya vā samāhitacittānaṁ sevanā bhajanā payirupāsanā.",
  "atk-s0201a1:1377_5": "Tadadhimuttatā nāma ṭhānanisajjādīsu samādhiuppādanatthaṁyeva ninnapoṇapabbhāracittatā.",
  "atk-s0201a1:1377_6": "Evañhi paṭipajjato esa uppajjati.",
  "atk-s0201a1:1377_7": "Evaṁ uppannassa panassa arahattamaggena bhāvanāpāripūrī hotīti pajānāti.",
  "atk-s0201a1:1378_0": "Upekkhāsambojjhaṅgassa – ‘‘atthi, bhikkhave,",
  "atk-s0201a1:1378_1": "upekkhāsambojjhaṅgaṭṭhānīyā dhammā,",
  "atk-s0201a1:1378_2": "tattha yonisomanasikārabahulīkāro,",
  "atk-s0201a1:1378_3": "ayamāhāro anuppannassa vā upekkhāsambojjhaṅgassa uppādāya,",
  "atk-s0201a1:1378_4": "uppannassa vā upekkhāsambojjhaṅgassa bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) evaṁ uppādo hoti.",
  "atk-s0201a1:1378_5": "Tattha upekkhāyeva upekkhāsambojjhaṅgaṭṭhānīyā dhammā nāma.",
  "atk-s0201a1:1379_0": "Apica pañca dhammā upekkhāsambojjhaṅgassa uppādāya saṁvattanti sattamajjhattatā saṅkhāramajjhattatā sattasaṅkhārakelāyanapuggalaparivajjanatā sattasaṅkhāramajjhattapuggalasevanatā tadadhimuttatāti.",
  "atk-s0201a1:1380_0": "Tattha dvīhākārehi sattamajjhattataṁ samuṭṭhāpeti – ‘‘tvaṁ attano kammena āgantvā attano kammena gamissasi,",
  "atk-s0201a1:1380_1": "esopi attano kammena āgantvā attano kammena gamissati,",
  "atk-s0201a1:1380_2": "tvaṁ kaṁ kelāyasī’’ti evaṁ kammassakatāpaccavekkhaṇena ca,",
  "atk-s0201a1:1380_3": "‘‘paramatthato sattoyeva natthi,",
  "atk-s0201a1:1380_4": "so tvaṁ kaṁ kelāyasī’’ti evaṁ nissattapaccavekkhaṇena ca.",
  "atk-s0201a1:1380_5": "Dvīhevākārehi saṅkhāramajjhattataṁ samuṭṭhāpeti – ‘‘idaṁ cīvaraṁ anupubbena vaṇṇavikāraṁ ceva jiṇṇabhāvaṁ ca upagantvā pādapuñchanacoḷakaṁ hutvā yaṭṭhikoṭiyā chaḍḍanīyaṁ bhavissati,",
  "atk-s0201a1:1380_6": "sace panassa sāmiko bhaveyya,",
  "atk-s0201a1:1380_7": "nāssa evaṁ vinassituṁ dadeyyā’’ti evaṁ asāmikabhāvaṁ paccavekkhaṇena,",
  "atk-s0201a1:1380_8": "‘‘anaddhaniyaṁ idaṁ tāvakālika’’nti evaṁ tāvakālikatāpaccavekkhaṇena ca. Yathā ca cīvare,",
  "atk-s0201a1:1380_9": "evaṁ pattādīsupi yojanā kātabbā.",
  "atk-s0201a1:1381_0": "Sattasaṅkhārakelāyanapuggalaparivajjanatāti ettha yo puggalo gihi vā attano puttadhītādike,",
  "atk-s0201a1:1381_1": "pabbajito vā attano antevāsikasamānupajjhāyakādike mamāyati,",
  "atk-s0201a1:1381_2": "sahattheneva nesaṁ kesacchedanasūcikammacīvaradhovanarajanapattapacanādīni karoti,",
  "atk-s0201a1:1381_3": "muhuttampi apassanto ‘‘asuko sāmaṇero kuhiṁ,",
  "atk-s0201a1:1381_4": "asuko daharo kuhi’’nti bhantamigo viya ito cito ca āloketi ,",
  "atk-s0201a1:1381_5": "aññena kesacchedanādīnaṁ atthāya ‘‘muhuttaṁ tāva asukaṁ pesethā’’ti yācīyamānopi ‘‘amhepi taṁ attano kammaṁ na kārema,",
  "atk-s0201a1:1381_6": "tumhe taṁ gahetvā kilamessathā’’ti na deti. Ayaṁ sattakelāyano nāma.",
  "atk-s0201a1:1381_7": "Yo pana pattacīvarathālakakattarayaṭṭhiādīni mamāyati,",
  "atk-s0201a1:1381_8": "aññassa hatthena parāmasitumpi na deti,",
  "atk-s0201a1:1381_9": "tāvakālikaṁ yācito ‘‘mayampi idaṁ mamāyantā na paribhuñjāma,",
  "atk-s0201a1:1381_10": "tumhākaṁ kiṁ dassāmā’’ti vadati. Ayaṁ saṅkhārakelāyano nāma.",
  "atk-s0201a1:1381_11": "Yo pana tesu dvīsupi vatthūsu majjhatto udāsino.",
  "atk-s0201a1:1381_12": "Ayaṁ sattasaṅkhāramajjhatto nāma.",
  "atk-s0201a1:1381_13": "Iti ayaṁ upekkhāsambojjhaṅgo evarūpaṁ sattasaṅkhārakelāyanaṁ puggalaṁ ārakā parivajjantassāpi,",
  "atk-s0201a1:1381_14": "sattasaṅkhāramajjhattapuggalaṁ sevantassāpi,",
  "atk-s0201a1:1381_15": "ṭhānanisajjādīsu taduppādanatthaṁ ninnapoṇapabbhāracittassāpi uppajjati.",
  "atk-s0201a1:1381_16": "Evaṁ uppannassa panassa arahattamaggena bhāvanāpāripūrī hotīti pajānāti.",
  "atk-s0201a1:1382_0": "Iti ajjhattaṁ vāti evaṁ attano vā satta sambojjhaṅge pariggaṇhitvā, parassa vā, kālena vā attano,",
  "atk-s0201a1:1382_1": "kālena vā parassa bojjhaṅge pariggaṇhitvā dhammesu dhammānupassī viharati.",
  "atk-s0201a1:1382_2": "Samudayavayā panettha bojjhaṅgānaṁ nibbattinirodhavasena veditabbā. Ito paraṁ vuttanayameva.",
  "atk-s0201a1:1383_0": "Kevalañhi idha bojjhaṅgapariggāhikā sati dukkhasaccanti evaṁ yojanaṁ katvā bojjhaṅgapariggāhakassa bhikkhuno niyyānamukhaṁ veditabbaṁ. Sesaṁ tādisamevāti.",
  "atk-s0201a1:1384_0": "Bojjhaṅgapabbavaṇṇanā niṭṭhitā.",
  "atk-s0201a1:1385_0": "Catusaccapabbavaṇṇanā",
  "atk-s0201a1:1386_0": "119.",
  "atk-s0201a1:1386_1": "Evaṁ sattabojjhaṅgavasena dhammānupassanaṁ vibhajitvā idāni catusaccavasena vibhajituṁ puna caparantiādimāha.",
  "atk-s0201a1:1387_0": "Tattha idaṁ dukkhanti yathābhūtaṁ pajānātīti ṭhapetvā taṇhaṁ tebhūmake dhamme ‘‘idaṁ dukkha’’nti yathāsabhāvato pajānāti,",
  "atk-s0201a1:1387_1": "tasseva kho pana dukkhassa janikaṁ samuṭṭhāpikaṁ purimataṇhaṁ ‘‘ayaṁ dukkhasamudayo’’ti,",
  "atk-s0201a1:1387_2": "ubhinnaṁ appavattiṁ nibbānaṁ ‘‘ayaṁ dukkhanirodho’’ti,",
  "atk-s0201a1:1387_3": "dukkhaparijānanaṁ samudayapajahanaṁ nirodhasacchikaraṇaṁ ariyamaggaṁ ‘‘ayaṁ dukkhanirodhagāminī paṭipadā’’ti yathāsabhāvato pajānātīti attho.",
  "atk-s0201a1:1387_4": "Avasesā ariyasaccakathā visuddhimagge vitthāritāyeva.",
  "atk-s0201a1:1388_0": "Iti ajjhattaṁ vāti evaṁ attano vā cattāri saccāni pariggaṇhitvā, parassa vā, kālena vā attano,",
  "atk-s0201a1:1388_1": "kālena vā parassa cattāri saccāni pariggaṇhitvā dhammesu dhammānupassī viharati.",
  "atk-s0201a1:1388_2": "Samudayavayā panettha catunnaṁ saccānaṁ yathāsambhavato uppattinivattivasena veditabbā. Ito paraṁ vuttanayameva.",
  "atk-s0201a1:1389_0": "Kevalañhi idha catusaccapariggāhikā sati dukkhasaccanti evaṁ yojanaṁ katvā saccapariggāhakassa bhikkhuno niyyānamukhaṁ veditabbaṁ. Sesaṁ tādisamevāti.",
  "atk-s0201a1:1390_0": "Catusaccapabbavaṇṇanā niṭṭhitā.",
  "atk-s0201a1:1391_0": "Ettāvatā ānāpānaṁ catuiriyāpathaṁ catusampajaññaṁ dvattiṁsākāraṁ catudhātuvavatthānaṁ navasivathikā vedanānupassanā cittānupassanā nīvaraṇapariggaho khandhapariggaho āyatanapariggaho bojjhaṅgapariggaho saccapariggahoti ekavīsati kammaṭṭhānāni vuttāni.",
  "atk-s0201a1:1391_1": "Tesu ānāpānaṁ dvattiṁsākāro navasivathikāti ekādasa appanākammaṭṭhānāni honti.",
  "atk-s0201a1:1391_2": "Dīghabhāṇakamahāsīvatthero pana ‘‘navasivathikā ādīnavānupassanāvasena vuttā’’ti āha.",
  "atk-s0201a1:1391_3": "Tasmā tassa matena dveyeva appanākammaṭṭhānāni, sesāni upacārakammaṭṭhānāni.",
  "atk-s0201a1:1391_4": "Kiṁ panetesu sabbesu abhiniveso jāyatīti? Na jāyati.",
  "atk-s0201a1:1391_5": "Iriyāpathasampajaññanīvaraṇabojjhaṅgesu hi abhiniveso na jāyati, sesesu jāyatīti.",
  "atk-s0201a1:1391_6": "Mahāsīvatthero panāha – ‘‘etesupi abhiniveso jāyati,",
  "atk-s0201a1:1391_7": "ayañhi atthi nu kho me cattāro iriyāpathā, udāhu natthi,",
  "atk-s0201a1:1391_8": "atthi nu kho me catusampajaññaṁ, udāhu natthi,",
  "atk-s0201a1:1391_9": "atthi nu kho me pañcanīvaraṇā, udāhu natthi,",
  "atk-s0201a1:1391_10": "atthi nu kho me sattabojjhaṅgā,",
  "atk-s0201a1:1391_11": "udāhu natthīti evaṁ pariggaṇhāti,",
  "atk-s0201a1:1391_12": "tasmā sabbattha abhiniveso jāyatī’’ti.",
  "atk-s0201a1:1392_0": "137.Yo hi koci,",
  "atk-s0201a1:1392_1": "bhikkhaveti yo hi koci bhikkhu vā bhikkhunī vā upāsako vā upāsikā vā.",
  "atk-s0201a1:1392_2": "Evaṁ bhāveyyāti ādito paṭṭhāya vuttena bhāvanānukkamena bhāveyya.",
  "atk-s0201a1:1392_3": "Pāṭikaṅkhanti paṭikaṅkhitabbaṁ, avassaṁ bhāvīti attho. Aññāti arahattaṁ.",
  "atk-s0201a1:1392_4": "Sati vā upādiseseti upādānasese vā sati aparikkhīṇe. Anāgāmitāti anāgāmibhāvo.",
  "atk-s0201a1:1393_0": "Evaṁ sattannaṁ vassānaṁ vasena sāsanassa niyyānikabhāvaṁ dassetvā puna tato appatarepi kāle dassento ‘‘tiṭṭhantu, bhikkhave’’tiādimāha.",
  "atk-s0201a1:1393_1": "Sabbampi cetaṁ majjhimasseva neyyapuggalassa vasena vuttaṁ.",
  "atk-s0201a1:1393_2": "Tikkhapaññaṁ pana sandhāya – ‘‘pāto anusiṭṭho sāyaṁ visesaṁ adhigamissati,",
  "atk-s0201a1:1393_3": "sāyaṁ anusiṭṭho pāto visesaṁ adhigamissatī’’ti (ma. ni. 2.345) vuttaṁ.",
  "atk-s0201a1:1394_0": "Iti bhagavā ‘‘evaṁniyyānikaṁ, bhikkhave,",
  "atk-s0201a1:1394_1": "mama sāsana’’nti dassetvā ekavīsatiyāpi ṭhānesu arahattanikūṭena desitaṁ desanaṁ niyyātento ‘‘ekāyano ayaṁ, bhikkhave,",
  "atk-s0201a1:1394_2": "maggo…pe… iti yaṁ taṁ vuttaṁ,",
  "atk-s0201a1:1394_3": "idametaṁ paṭicca vutta’’nti āha. Sesaṁ uttānatthamevāti.",
  "atk-s0201a1:1395_0": "Papañcasūdaniyā majjhimanikāyaṭṭhakathāya",
  "atk-s0201a1:1396_0": "Satipaṭṭhānasuttavaṇṇanā niṭṭhitā.",
  "atk-s0201a1:1397_0": "Paṭhamavaggavaṇṇanā niṭṭhitā."
}