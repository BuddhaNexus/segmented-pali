{
  "anya-e0702n3:0_0": "3. Suvaṇṇabhūmisāsanavaṁsakathāmaggo",
  "anya-e0702n3:1_0": "3.",
  "anya-e0702n3:1_1": "Idāni yathāṭhapitamātikāvasena suvaṇṇabhūmi raṭṭhe sāsanavaṁsakathāmaggassa vatthuṁ okāso anuppattho,",
  "anya-e0702n3:1_2": "tasmā suvaṇṇabhūmiraṭṭhasāsanavaṁsakathāmaggaṁ ārabhissāmi.",
  "anya-e0702n3:2_0": "Tattha suvaṇṇabhūmīti tīsu rāmaññaraṭṭhesu ekassa nāmaṁ.",
  "anya-e0702n3:2_1": "Tīṇihi rāmaññaraṭṭhāni honti haṁsāvatīmuttimasuvaṇṇabhūmivasena ekadesena sabbampi rāmaññaraṭṭhaṁ gahetabbaṁ.",
  "anya-e0702n3:2_2": "Tattha pana ukkalāpajanapade tapussabhallike ādiṁ katvā bhagavato abhisambujjhitvā sattasattāhesu atikkantesuyeva",
  "anya-e0702n3:2_3": "āsāḷhimāsassa juṇhapakkhapañcamadivasato paṭṭhāya rāmaññaraṭṭhe sāsanaṁ patiṭṭhati.",
  "anya-e0702n3:3_0": "Idaṁ rāmaññaraṭṭhe paṭhamaṁ sāsanassa patiṭṭhānaṁ.",
  "anya-e0702n3:4_0": "Bhagavato abhisambuddhakālato pubbeyeva aparaṇṇakaraṭṭhe subhinnanagare tissarañño kāle ekassa amaccassa tisso jayo cāti dveputtā ahesuṁ.",
  "anya-e0702n3:4_1": "Te gihibhāve saṁvegaṁ labhitvā mahāsamuddassa samīpe gajjagirimhi nāma pabbate itthusipabbaṁ pabbajitvā nisīdisuṁ.",
  "anya-e0702n3:4_2": "Tadā nāgiyā vijjādharo santavaṁ katvā dve aṇḍāni vijāyitvā sā nāgī lajjāya tāni vijahitvā gacchi.",
  "anya-e0702n3:5_0": "Tadā jeṭṭho tissakumāro tāni labhitvā kaniṭṭhena saddhiṁ vibhajitvā ekaṁ ekassa santike ṭhapesi.",
  "anya-e0702n3:5_1": "Kāle atikkante tehi aṇḍehi dve manussā vijāyiṁsu.",
  "anya-e0702n3:5_2": "Te dasa vassavaye sampatte kaniṭṭhassa aṇḍato vijāyanadaharo kālaṁ katvā majjhimadese mithilanagare gavaṁpati nāma kumāro upajji.",
  "anya-e0702n3:5_3": "So sattavassikakāle buddhassa bhagavato santike niyyādetvā pabbājetvā acireneva arahā ahosi.",
  "anya-e0702n3:6_0": "Jeṭṭhassa pana aṇḍato vijāyanadaharo dvādasavassikakāle sakko devānamindo āgantvā rāmaññaraṭṭhe sudhammapuraṁ",
  "anya-e0702n3:6_1": "nāma nagaraṁ māpetvā sīharājāti nāmena tattha rajjaṁ kārāpesi.",
  "anya-e0702n3:6_2": "Silālone pana sirimāsokoti nāmenāti vuttaṁ.",
  "anya-e0702n3:6_3": "Gavaṁpatitthero ca attanā mātaraṁ daṭṭhukāmo mithilanagarato āgantuṁ ārabhi.",
  "anya-e0702n3:6_4": "Tadā dibbacakkhunā mātuyā kālaṅkatabhāvaṁ ñatvā idāni me mātā kuhiṁ uppajjatīti āvajjanto bāhullena nesādakevaṭṭānaṁ",
  "anya-e0702n3:6_5": "nivāsanaṭṭhānabhūte dese uppajjatīti ñatvā sacāhaṁ gantvā na ovādeyyaṁ,",
  "anya-e0702n3:6_6": "mātā me apāyagamaniyaṁ apuññaṁ vicinitvā catūsu apāyesu uppajjeyyāti cintetvā bhagavantaṁ yācitvā rāmaññaraṭṭhaṁ vehāsamaggena āgacchi.",
  "anya-e0702n3:6_7": "Rāmaññaraṭṭhe sudhammaparaṁ patvā attano bhātunā sīharājena saddhiṁ raṭṭhavāsīnaṁ dhammaṁ desetvā pañcasu sīlesu patiṭṭhāpesi.",
  "anya-e0702n3:7_0": "Atha sīharājā āha,",
  "anya-e0702n3:7_1": "lokesu bhante tvamasi aggataro puggaloti.",
  "anya-e0702n3:7_2": "Na mahārāja ahaṁ aggataro,",
  "anya-e0702n3:7_3": "tīsu pana bhavesu sabbesaṁ sattānaṁ makuṭasaṅkāso gotamo nāma mayhaṁ satthā atthi,",
  "anya-e0702n3:7_4": "idāni majjhimadesaṁ rājagahaṁ paṭivasatīti.",
  "anya-e0702n3:7_5": "Evaṁ pana bhante sati tumhākaṁ ācariyaṁ mayaṁ daṭṭhuṁ arahāma vā no vāti pucchi.",
  "anya-e0702n3:7_6": "Gavaṁpatittheroca āma mahārāja arahatha bhagavantaṁ daṭṭhuṁ,",
  "anya-e0702n3:7_7": "ahaṁ yācitvā āgacchāmīti vatvā bhagavantaṁ yāci.",
  "anya-e0702n3:7_8": "Bhagavā ca abhisambujjhitvā aṭṭhame vasse saddhiṁ anekasatabhikkhūhi rāmaññaraṭṭhe sukhammapuraṁ ākāsena āgamāsi.",
  "anya-e0702n3:7_9": "Rājavaṁse pañcahi bhikkhusatehi āgamāsīti vuttaṁ.",
  "anya-e0702n3:7_10": "Silālekhane pana vīsatisahassamattehi bhikkhūhīti vuttaṁ.",
  "anya-e0702n3:7_11": "Ettha ca yasmā bhagavā saparisoyeva āgacchi,",
  "anya-e0702n3:7_12": "na ekakoti ettakameva icchitabbaṁ,",
  "anya-e0702n3:7_13": "tasmā nānā vādataṁ paṭicca cittassākulitā na uppādetabbāti.",
  "anya-e0702n3:8_0": "Atha āgantvā ratanamaṇḍape nisīditvā sarājikānaṁ raṭṭhavāsīnaṁ amatarasaṁ adāsi.",
  "anya-e0702n3:8_1": "Tīsu saraṇesu pañcasu ca sīlesu patiṭṭhāpesi.",
  "anya-e0702n3:8_2": "Atha bhagavā dassanatthāya āgatānaṁ channaṁ tāpasānaṁ cha kesadhātuyo pūjanatthāya adāsi.",
  "anya-e0702n3:8_3": "Tato pacchāsattatiṁsavassāni pūretvā parinibbānakālepi bhagavato adhiṭṭhānānurūpena citakaṭṭhānato tettiṁsa",
  "anya-e0702n3:8_4": "dante gahetvā gavaṁpatitthero sudhammapuraṁ ānetvā sīharañño datvā tettiṁsacetiyāni patiṭṭhāpesi.",
  "anya-e0702n3:8_5": "Evaṁ bhagavato parinibbānato aṭṭhameyeva vasse gavaṁpatitthero rāmañña raṭṭhe sudhammapure sāsanaṁ patiṭṭhāpesi.",
  "anya-e0702n3:9_0": "Idaṁ rāmaññaraṭṭhe dutiyaṁ sāsanassa patiṭṭhānaṁ.",
  "anya-e0702n3:10_0": "Bhagavato parinibbutapañcatiṁsādhikānaṁ dvinnaṁ satānaṁ uparisuvaṇṇabhūmiṁ nāma rāmaññaraṭṭhaṁ āgantvā",
  "anya-e0702n3:10_1": "soṇatthero uttarattherocāti dve therā pañcavaggakammārahehi bhikkhūhi saddhiṁ sāsanaṁ patiṭṭhāpesuṁ.",
  "anya-e0702n3:10_2": "Te ca therā mahāmoggaliputtatissattherassa saddhivihārikāti aṭṭhakathāyaṁ āgatā.",
  "anya-e0702n3:11_0": "Tapussabhallike gavaṁpatittherañca paṭicca sāsanaṁ tāva patiṭṭhahi.",
  "anya-e0702n3:11_1": "Tañca na sabbena sabbaṁ ogāhetvā ye ye pana saddhā pasannā,",
  "anya-e0702n3:11_2": "te te attano icchāvaseneva sāsanaṁ pasīdiṁsu.",
  "anya-e0702n3:11_3": "Pacchā pana soṇuttarattherā mahussāhena ācariya āṇattiyā sāsanassa patiṭṭhāpanatthāya ussukkaṁ āpannā patiṭṭhāpesuṁ.",
  "anya-e0702n3:11_4": "Tena aṭṭhakathāyaṁ etaṁ raṭṭhaṁ gantvā ettha sāsanaṁ patiṭṭhāpehīti kāritapaccayavasena āṇattivibhattivasenaca vuttaṁ.",
  "anya-e0702n3:12_0": "Tadā pana suvaṇṇabhūmiraṭṭhe sudhammapure sirimāsoko nāma rājā rajjaṁ kāresi.",
  "anya-e0702n3:12_1": "Tañca sudhammapuraṁ nāma kelāsapabbatamuddhani dakkhiṇāya anudisāya pubbaḍḍhabhāgena pabbatamuddhani aparaḍḍhabhāgena bhūmitale tiṭṭhati.",
  "anya-e0702n3:12_2": "Taṁyeva guḷapācakānaṁ massānaṁ gehasadisāni gehāni yebhuyyena,",
  "anya-e0702n3:12_3": "teneva goḷamittika nāmenāpi vohāriyati.",
  "anya-e0702n3:12_4": "Tassa pana nagarassa mahāsamuddasamīpe ṭhitattā dakayakkhinī sabbadā āgantvā rājagehe jāte jāte kumāre khādi.",
  "anya-e0702n3:13_0": "Soṇuttarattherānaṁ sampattadivasayeva rājagehe ekaṁ puttaṁ vijāyi.",
  "anya-e0702n3:13_1": "Dakayakkhinīca khādissāmīti saha pañcahi yakkhinisatehi āgatā.",
  "anya-e0702n3:13_2": "Taṁ disvā manussā bhāyitvā mahāviravaṁ ravanti.",
  "anya-e0702n3:13_3": "Tadā therā bhayānakaṁ sīhasīsavasena ekasīsasarīradvayasambandhasaṇṭhānaṁ manusīharūpaṁ māpetvā dassetvā taṁ yakkhiniṁ saparisaṁ palāpesuṁ.",
  "anya-e0702n3:14_0": "Therā ca puna yakkhiniyā anāgamanatthāya parittaṁ akaṁsutasmiñca samāgame āgatānaṁ manussānaṁ brahmajālasuttaṁ adesayyuṁ .",
  "anya-e0702n3:14_1": "Saṭṭhimattasahassā sotāpannādiparāyanā ahesuṁ.",
  "anya-e0702n3:14_2": "Kuladārakānaṁ aḍḍhuḍḍhāni sahassāni pabbajiṁsu.",
  "anya-e0702n3:14_3": "Kuladhītānaṁ pana dighaḍḍhasahassaṁ.",
  "anya-e0702n3:14_4": "Rājakumārānaṁ pañcasatādhikasahassamattaṁ pabbajiṁsu.",
  "anya-e0702n3:14_5": "Avasesāpi manussā saraṇe patiṭṭhahiṁsu.",
  "anya-e0702n3:14_6": "Evaṁ so tattha sāsanaṁ patiṭṭhāpesītii.",
  "anya-e0702n3:14_7": "Vuttañca aṭṭhakathāyaṁ,–",
  "anya-e0702n3:15_0": "Suvaṇṇabhūmiṁ gantvāna, soṇuttarā mahiddhikā;",
  "anya-e0702n3:16_0": "Pisāce niddhamitvāna, brahmajāle madesisunti.",
  "anya-e0702n3:17_0": "Tato paṭṭhāya rājakumārānaṁ soṇuttaranāmehiyeva nāmaṁ akaṁsu.",
  "anya-e0702n3:17_1": "Avasesadvārakānampi rakkhasabhayato vimocanatthaṁ tālapattabhujapattesu therehi māpitaṁ manusīharūpaṁ dassetvā matthake ṭhapesuṁ.",
  "anya-e0702n3:17_2": "Manussāca silāmayaṁ manusīharūpaṁ katvā sudhammapurassa esanne padese ṭhapesuṁ.",
  "anya-e0702n3:17_3": "Taṁ yāvajjatanā atthīti.",
  "anya-e0702n3:17_4": "Iccevaṁ bhagavato parinibbānato pañcatiṁsādhike dvivassasate sampatte soṇuttarattherā āgantvā sāsanaṁ",
  "anya-e0702n3:17_5": "patiṭṭhāpetvā sāsanaṁ patiṭṭhāpetvā anuggahaṁ akaṁsūti.",
  "anya-e0702n3:18_0": "Idaṁ rāmaññaraṭṭhe tatiyaṁ sāsanassa patiṭṭhānaṁ.",
  "anya-e0702n3:19_0": "Tato pacchā chasatādhike sahasse sampatte pubbe vuttehi tīhi kāraṇehi sāsanassa uppattiṭṭhānabhūtaṁ rāmaññaraṭṭhaṁ",
  "anya-e0702n3:19_1": "dāmarikacorabhayena pajjararogabhayena sāsanapaccatthikabhayenacāti tīhi bhayehi ākulitaṁ ahosi.",
  "anya-e0702n3:19_2": "Tadā ca tattha sāsanaṁ dubbalaṁ ahosi,",
  "anya-e0702n3:19_3": "yathā udake mande tatrajātaṁ uppalaṁ uppalaṁ dubbalanti.",
  "anya-e0702n3:19_4": "Tattha bhikkhūpi sāsanaṁ yathā kāmaṁ pūretuṁ na sakkā.",
  "anya-e0702n3:20_0": "Sūriyakumārassa nāma manoharirañño pana kāle sāsanaṁ ativiya dubbalaṁ ahosi.",
  "anya-e0702n3:20_1": "Jinacakke ekachasatādhike vassasahasse sampatte kaliyugeca ekūnavīsatādhike catuvassasate sampatte arimaddananagare",
  "anya-e0702n3:20_2": "anuruddhā nāma rājā tato saha piṭakena bhikkhusaṅghaṁ ānesi.",
  "anya-e0702n3:21_0": "Tato pacchā jinacakke navādhike sattasate sahasse ca sampatte laṅkādīpe sirisaṅghabodhiparakkamabāhumahārājā sāsanaṁ sodhesi.",
  "anya-e0702n3:22_0": "Tato channaṁ vassānaṁ upari kaliyuge dvattiṁsādhike pañcasate sampatte uttarājīvo nāma thero sāsane pākaṭo ahosi.",
  "anya-e0702n3:23_0": "So pana rāmaññaraṭṭhavāsino ariyāvaṁsattherassa saddhivihāriko.",
  "anya-e0702n3:23_1": "Ariyāvaṁsatthero pana kappuṅganagaravāsino mahākāḷattherassa saddhivihāriko.",
  "anya-e0702n3:23_2": "Mahākāḷatthero pana sudhammapuravāsino prānadassittherassa saddhivihāriko.",
  "anya-e0702n3:23_3": "Ayaṁ pana uttarājīvachappadattherānaṁ vaṁsadīpanatthaṁ vuttā.",
  "anya-e0702n3:24_0": "So pana prānadassitthero lokiyābhiññāyo labhitvā niccaṁ abhiṇhaṁ pātova magadharaṭṭhe uruvelanigame mahābodhiṁ",
  "anya-e0702n3:24_1": "gantvā mahābodhiyaṅgaṇaṁ sammajjitvā puna āgantvā sudhammapure piṇḍāya cari.",
  "anya-e0702n3:24_2": "Idaṁ therassa nibaddhavattuṁ.",
  "anya-e0702n3:24_3": "Ayañca attho sudhammapurato magadharaṭṭhaṁ gantvā uruvelanigame vāṇijakammaṁ karontā tadākāraṁ passitvā",
  "anya-e0702n3:24_4": "paccāgamanakāle sudhammapura vāsīnaṁ kathesuṁ,",
  "anya-e0702n3:24_5": "tasmā viññāyati.",
  "anya-e0702n3:25_0": "Tasmiñca kāle uttarājīvatthero paripuṇṇavīsativassena chappadena nāma sāmaṇerena saddhiṁ sīhaḷadīpaṁ gacchi.",
  "anya-e0702n3:25_1": "Sīhaḷadīpavāsino ca bhikkhū mayaṁ mahāmahindattherassa vaṁsikā bhavāma,",
  "anya-e0702n3:25_2": "tumhepi soṇuttarattherānaṁ vaṁsikā bhavatha,",
  "anya-e0702n3:25_3": "tasmā mayaṁ ekavaṁsikā bhavāma samāna vādikāti vatvā chappadasāmaṇerassa upasampadakammaṁ akaṁsu.",
  "anya-e0702n3:25_4": "Tato pacchā cetiya vandanādīni kammāni niṭṭhāpetvā uttarājīvatthero saddhiṁ bhikkhusaṅkhena arimaddananagaraṁ paccāgamāhi.",
  "anya-e0702n3:26_0": "Chappadassa pana etadahosi,- sacāhaṁ ācariyena saha jambudīpaṁ gaccheyyaṁ,",
  "anya-e0702n3:26_1": "bahūhi ñātibalibodhehi pariyattuggahaṇe antarāyo bhaveyya,",
  "anya-e0702n3:26_2": "tena hi sīhaḷadīpeyeva vasitvā pariyattimuggahetvā paccāgamissāmīti.",
  "anya-e0702n3:27_0": "Tato ācariyassa okāsaṁ yācitvā sīhaḷadīpeyeva paṭivasi.",
  "anya-e0702n3:27_1": "Sīhaḷadīpe vasitvā yāva laddhattherasammutikā pariyattiṁ pariyāpuṇitvā puna jambudīpaṁ paccāgantukāmo ahosi.",
  "anya-e0702n3:27_2": "Atha tassa etadahosi,–",
  "anya-e0702n3:27_3": "ahaṁ ekakova gacchanto sace mama ācariyo natthi,",
  "anya-e0702n3:27_4": "sacepi jambudīpavāsinā bhikkhusaṅghena saddhiṁ vinayakammaṁ kātuṁ na iccheyyaṁ,",
  "anya-e0702n3:27_5": "evaṁ sati visuṁ kammaṁ kātuṁ na sakkūṇeyyaṁ,",
  "anya-e0702n3:27_6": "tasmā piṭakadharehi catūhi therehi saddhiṁ gacceyyaṁ,",
  "anya-e0702n3:27_7": "iccetaṁ kusalanti.",
  "anya-e0702n3:28_0": "Evaṁ pana cintetvā tāmalittigāmavāsinā sivalittherena kambojarañño puttabhūtena tāmalindattherena kiñcipuravāsinā",
  "anya-e0702n3:28_1": "ānandattherena rāhulattherenacāti imehi catūhi therehi saddhiṁ nāvāya paccāgacchi.",
  "anya-e0702n3:28_2": "Te ca therā piṭakadharā ahesuṁ dakkhā thāmasampannā ca.",
  "anya-e0702n3:28_3": "Tesu visesato rāhulatthero thāmasampanno.",
  "anya-e0702n3:28_4": "Kusimanagaraṁ sampattakāle upakaṭṭhavassūpagamanakālo hutvā arimaddananagare ācariyassa santikaṁ asampāpuṇitvā kusimanagarayeva vassaṁ upagamiṁsu.",
  "anya-e0702n3:28_5": "Tesaṁ vassūpagamanavihāravatthu ārāmapākāro ca kusimanagarassa dakkhiṇadisāsāge yāvajjatanā atthi.",
  "anya-e0702n3:29_0": "Vassaṁvuṭṭhakāle pana mahāpavāraṇāya pavāretvā te pañca therā arimaddananagaraṁ agamaṁsu.",
  "anya-e0702n3:29_1": "Uttarājīvattheroca arimaddananagara vāsīhi bhikkhūhi visuṁ hutvā saṅghakammāni akāsi.",
  "anya-e0702n3:29_2": "Kiñcāpi cettha uttarājīvattherādayo sīhaḷadīpato paccāgantvā arimaddananagare vasitvā sāsanaṁ anuggahesuṁ,",
  "anya-e0702n3:29_3": "rāmaññaraṭṭhe pana jātattā pubbe ca tattha nivāsattā idha dassitāti daṭṭhabbā.",
  "anya-e0702n3:30_0": "Tasmiñca kāle dalanagare padīpajeyyagāme jāto sāriputto nāma mahallakassamaṇero eko arimaddananagaraṁ",
  "anya-e0702n3:30_1": "gantvā ānandattherassa santike upasampajjitvā pariyatti pariyapuṇi.",
  "anya-e0702n3:30_2": "So bahussuto ahosi dakkho thāmasampanno ca.",
  "anya-e0702n3:30_3": "Tamatthaṁ sutvā narapaticaññisūrājā cintesi,- saceso aṅgapaccaṅgasampanno bhaveyya,",
  "anya-e0702n3:30_4": "ācariyaṁ katvā ṭhapessāmi anuggahessāmīti.",
  "anya-e0702n3:30_5": "Rājā evaṁ cintetvā rājapurise pesetvā vīmaṁsāpesi.",
  "anya-e0702n3:30_6": "Rājapurisā ca tassa chinnapādaṅguṭṭhaggataṁ passitvā tamatthaṁ rañño ārocesuṁ.",
  "anya-e0702n3:30_7": "Rājā taṁ sutvā evaṁ vikalaṅgapaccaṅgo bhaveyya,",
  "anya-e0702n3:30_8": "padhānācariyaṭṭhāne ṭhapetuṁ na yuttoti katvā padhānācariyabhāvaṁ na akāsi.",
  "anya-e0702n3:30_9": "Pūjāsakkā ramatteneva anuggahaṁ akāsi.",
  "anya-e0702n3:30_10": "Ekasmiñca kāle dhammavilāsoti lañchaṁ datvā rāmaññaraṭṭhe sāsanaṁ sodhetvā parisuddhaṁ karohīti rāmaññaraṭṭhaṁ pesesi.",
  "anya-e0702n3:31_0": "Soca rāmaññaraṭṭhaṁ gantvā dalanagare bahunaṁ bhikkhūnaṁ dhamma vinayaṁ vācetvā sāsanaṁ paggahesi.",
  "anya-e0702n3:31_1": "Tattha ca rāmaññamanussā tassa dhammavilāsattherassa sissānusissā sīhaḷabhikkhu gaṇāti vohāranti.",
  "anya-e0702n3:31_2": "Iccevaṁ sīhaḷadīpikassa ānandattherassa sissaṁ dhammavilāsaṁ paṭicca rāmaññaraṭṭhe sīhaḷadīpato sāsanassa āgatamaggoti.",
  "anya-e0702n3:32_0": "Idaṁ rāmaññaraṭṭhe catutthaṁ sāsanassa patiṭṭhānaṁ.",
  "anya-e0702n3:33_0": "Tasmiñca kāle muttimanagare aggamahesiyā ācariyā buddhavaṁsattheramahānāgattherā sīhaḷadīpaṁ gantvā mahāhāravāsigaṇavaṁsabhūtānaṁ",
  "anya-e0702n3:33_1": "bhikkhūnaṁ santike puna sikkhaṁ gaṇhitvā muttimanagaraṁ paccāgantvā muttimanagaravāsīti bhikkhūhi visuṁ",
  "anya-e0702n3:33_2": "hutvā saṅghakammāni katvā sāsanaṁ paggahesuṁ.",
  "anya-e0702n3:33_3": "Teca there paṭicca rāmaññaraṭṭhe puna sīhaḷadīpato sāsanaṁ āgatanti.",
  "anya-e0702n3:34_0": "Idaṁ rāmaññaraṭṭhe pañcamaṁ sāsanassa patiṭṭhānaṁ.",
  "anya-e0702n3:35_0": "Tato pacchāca muttimanagare setibhindassa rañño mātuyā ācariyo medhaṅkaro nāma thero sīhaḷadīpaṁ gantvā",
  "anya-e0702n3:35_1": "sīhaḷadīpe araññavāsīnaṁ mahātherānaṁ santike puna sikkhaṁ gahetvā pariyattiṁ pariyāpuṇitvā suvaṇṇarajatamaye",
  "anya-e0702n3:35_2": "tipusīsacchanne setibhindassa rañño mātuyā kārāvite vihāre nisiditvā sāsanaṁ anuggahesi.",
  "anya-e0702n3:35_3": "Lokadīpakasārañca nāma ganthaṁ akāsi.",
  "anya-e0702n3:35_4": "Athāparimpi muttimanagareyeva suvaṇṇasobhaṇo nāma thero sīhaḷadīpaṁ gantvā mahāvihāravāsigaṇavaṁsabhūtānaṁ",
  "anya-e0702n3:35_5": "therānaṁ santike puna sikkhaṁ gahetvā muttimanagarameva paccāgacchi.",
  "anya-e0702n3:36_0": "So pana thero araññeyeva vasi.",
  "anya-e0702n3:36_1": "Dhutaṅgadharo ca ahosi appiccho santuṭṭho lajjī kukkuccako sikkhā kāmo dakkho thāmasampanno ca.",
  "anya-e0702n3:36_2": "Sīhaḷadīpe kalambumhi nāma jātassare udakukkhepasīmāyaṁ atirekapañcavaggena vanaratanaṁ nāma saṅgharājaṁ",
  "anya-e0702n3:36_3": "upajjhāyaṁ katvā rāhulabhaddaṁ nāma vijayabāhurañño ācariyabhūtaṁ theraṁ kammavācācariyaṁ katvā upasampajji.",
  "anya-e0702n3:36_4": "Soca thero punāgantvā muttimanagareyeva vasitvā gaṇaṁ vaḍḍhetvā sāsanaṁ anuggahesi.",
  "anya-e0702n3:36_5": "Ete ca dve there paṭicca rāmaññaraṭṭhe sīhaḷadīpato sāsanaṁ āgataṁ.",
  "anya-e0702n3:37_0": "Idaṁ rāmaññaraṭṭhe chaṭṭhaṁ sāsanassa patiṭṭhānaṁ.",
  "anya-e0702n3:38_0": "Tato pacchā sāsanavasena dvivassādhike dvisahasse kaliyugato ekāsītike sampatte haṁsāvatīnagare siriparamamahādhammarājāti",
  "anya-e0702n3:38_1": "laddhanāmo dhammacetiyarājā kusimamaṇḍale haṁsāvatīmaṇḍale muttimamaṇḍale ca raṭṭhavāsino sapajaṁviya",
  "anya-e0702n3:38_2": "dhammena samena rakkhitvā rajjaṁ kāresi.",
  "anya-e0702n3:38_3": "So ca rājā tīsu piṭakesu catūsu ca vedesu byākaraṇacchandālaṅkārādīsu ca cheko sikkhitanānāsippo nānābhāsāsu",
  "anya-e0702n3:38_4": "ca pasuto saddhāsīlādiguṇopeto kumudakundasaradacandikāsamānasitapajapatibhūto ca sāsane ca atippasanno ahosi.",
  "anya-e0702n3:39_0": "Ekasmiṁ kāle so cintesi,",
  "anya-e0702n3:39_1": "bhagavato sāsanaṁ nāma pabbajjaupasampadatāvena sambandhaṁ,",
  "anya-e0702n3:39_2": "upasampadabhāvo ca sīmaparisavatthu ñattikammavācāsampattīhi sambandhoti.",
  "anya-e0702n3:39_3": "Evañca pana cintetvā sīmavinicchayaṁ tassaṁ vaṇṇanaṁ vinayasaṅgahaṁ tassaṁvaṇṇanaṁ sīmālaṅkāra sīmasaṅgahañca",
  "anya-e0702n3:39_4": "saddato atthato ca punappunaṁ upaparikkhitvā aññamaññaṁ saṁsanditvā pubbāparaṁ tulayitvā bhagavato adhippāyo",
  "anya-e0702n3:39_5": "īdiso ganthakārānaṁ adhippāyo īdisoti passitvā amhākaṁ rāmaññaraṭṭhe baddhanadīsamuddajātessarādayo sīmāyo",
  "anya-e0702n3:39_6": "bahukāpi samānā ayaṁ parisuddhāti vavatthapetuṁ dukkaraṁ,",
  "anya-e0702n3:39_7": "evaṁ sati sīmaparisāparisuddhā bhavituṁ dukkarāti paṭibhāti.",
  "anya-e0702n3:40_0": "Tato pacchā rāmaññaraṭṭhe tipiṭakadharabyattappaṭibalattherehi mantetvā rañño paṭibhānānurūpaṁ sīmaparisā",
  "anya-e0702n3:40_1": "parisuddhā bhavituṁ dukkarāti therā vinicchaniṁsu.",
  "anya-e0702n3:41_0": "Atha rājā evampi cintesi,–",
  "anya-e0702n3:41_1": "ahovata sammāsambuddhassa sāsanaṁ pañcavassasahassāni patiṭṭhatissatīti ganthesu vuttopi samāno abhisambuddhato",
  "anya-e0702n3:41_2": "catusaṭṭhādhikadvisahassamatteneva kālena sāsane malaṁ hutvā upasampadakamme kaṅkhāṭṭhānaṁ tāva uppajji,",
  "anya-e0702n3:41_3": "kathaṁ pana pañcavassasahassāni sāsanassa patiṭṭhānaṁ bhavissatīti.",
  "anya-e0702n3:41_4": "Evaṁ dhammasaṁvegaṁ uppādetvā punāpi evaṁ cintesi,- evaṁ ettakaṁ sāsane malaṁ dissamānopi samāno upasampadakamme",
  "anya-e0702n3:41_5": "kaṅkhāṭṭhānaṁ dissamānopi samāno parisuddhatthāya anārabhitvā mādiso appossukko majjhatto nisīdituṁ ayutto,",
  "anya-e0702n3:41_6": "evañhi sati bhagavati saddho pasannomhīti vattabbataṁ anāpajjeyyaṁ,",
  "anya-e0702n3:41_7": "tasmā sāsanaṁ nimmalaṁ kātuṁ ārabhissāmīti.",
  "anya-e0702n3:42_0": "Kuto nukho dāni sāsanaṁ āharitvā thiraṁ patiṭṭhā peyyanti āvajjanto evaṁ cintesi,- bhagavato kira parinibbānato",
  "anya-e0702n3:42_1": "chattiṁsādhike dvisate sampatte mahāmoggali puttatissatthero mahāmahindattheraṁ pesetvā sīhaḷadīpe sāsanaṁ",
  "anya-e0702n3:42_2": "patiṭṭhāpesi,",
  "anya-e0702n3:42_3": "tadā devānaṁ piyatissarājā mahāvihāraṁ kārāpetvā adāsi,",
  "anya-e0702n3:42_4": "sāsanavarañca ekāsitādhikāni dvivassasatāni vimalaṁ hutvā patiṭṭhahi,",
  "anya-e0702n3:42_5": "bhikkhusaṅghopi mahāvihāra vāsigaṇavasena ekatova aṭṭhāsi,",
  "anya-e0702n3:42_6": "tato pacchā abhayagirivāsije tavanavāsivasena dvedhā hutvā bhijji,",
  "anya-e0702n3:42_7": "jinacakke aṭṭhasattasatādhike sahasse sampatte sirisaṅghabodhiparakkamabāhumahārājā udumbaragirivāsi",
  "anya-e0702n3:42_8": "mahākassapattherappamukhaṁ mahāvihāra vāsigaṇaṁ anuggahetvā yathāvutte dvegaṇe visodhesi,",
  "anya-e0702n3:42_9": "sāsanaṁ nimmalaṁ akāsi,",
  "anya-e0702n3:42_10": "tato pacchā vijayabāhuparakkamabāhurājūnaṁ dvinnaṁ kālepi sāsanaṁ nimmalaṁ hutvāyeva aṭṭhāsi,",
  "anya-e0702n3:42_11": "teneva byattappaṭibalabhikkhū āyācitvā sīhaḷadīpaṁ gantvā puna sikkhaṁ gaṇhā pessāmi,",
  "anya-e0702n3:42_12": "tesaṁ pana paramparavasena pavattānaṁ bhikkhūnaṁ vasena amhākaṁ rāmaññaraṭṭhe sāsanaṁ nimmalaṁ hutvā patiṭṭhahissatīti.",
  "anya-e0702n3:42_13": "Evaṁ pana cintetvā moggalānattheraṁ somattherañca sīhaḷadīpaṁ gamanatthāya yāci.",
  "anya-e0702n3:42_14": "Therāca sāsanappaṭiyattakammamidanti manasikaritvā paṭiññaṁ akaṁsu.",
  "anya-e0702n3:43_0": "Rājā ca dāṭhādhātupūjanatthāya bhikkhusaṅghassa pūjanatthāya bhūvanekabāhurañño paṇṇākāratthāya deyyadhammapaṇṇākāravatthūni",
  "anya-e0702n3:43_1": "paṭiyādetvā citradūtaṁ rāmadūtanti ime dve amacce dvīsu nāvāsu nāyakaṭṭhāne ṭhapetvā kaliyuge sattatiṁsādhike",
  "anya-e0702n3:43_2": "aṭṭhavassasate sampatte māghamāsassa puṇṇamito ekādasamiyaṁ sūravāre citradūtaṁ saddhiṁ moggalānattherappamukhehi",
  "anya-e0702n3:43_3": "bhikkhūhi ekāya nāvāya gamāpesi.",
  "anya-e0702n3:43_4": "Phagguṇamāsassa aṭṭhamiyaṁ sīhaḷadīpe kalambutitthaṁ pāyāsi.",
  "anya-e0702n3:44_0": "Rāmadūtaṁ pana tasmiṁyeva vasse māghamāsassa puṇṇamito dvādasamiyaṁ candavāre saddhiṁ somattherappamukhehi bhikkhūhi ekāya nāvāya gamāpesi.",
  "anya-e0702n3:44_1": "Ujukaṁ pana vātaṁ alabhitvā citramāsassa juṇhapakkhanavamiyaṁ sīhaḷadīpe valligāmaṁ pāyāsi.",
  "anya-e0702n3:45_0": "Tato pacchā tepi dve amaccā dvīsu nāvāsu ābhatāni dātabbapaṇṇākāravatthūni sandesapaṇṇāni ca bhūvanekabāhurañño bhikkhūsaṅghassa ca adāsi.",
  "anya-e0702n3:45_1": "Raññā pesitabhikkhūnañca sandesapaṇṇe kathitaniyāmeneva kalyāṇiyaṁ nāma nadiyaṁ udakukkhepasīmāyaṁ sāmaṇerabhūmiyaṁ",
  "anya-e0702n3:45_2": "patiṭṭhāpetvā puna upasampadakammaṁ akaṁsu.",
  "anya-e0702n3:46_0": "Upasampajjitvā ca bhūvanekabāhurājā nānāppakāre bhikkhūnaṁ sāruppe parikkhāre datvā idaṁ pana āmisadānaṁ",
  "anya-e0702n3:46_1": "yāva jīvitapariyosānāyeva paribhuñjitabbaṁ bhavissati,",
  "anya-e0702n3:46_2": "nāmalañchaṁ pana na jīrissatīti katvā rāmadūtassa nāvāya pakhānabhūtassa somattherassa sirisaṅghabodhisāmīti nāmaṁ adāsi.",
  "anya-e0702n3:46_3": "Avasesānaṁ pana dasannaṁ therānaṁ kittisirimeghasāmi parakkamabāhusāmi buddhaghosasāmi sīhaḷadīpavisuddhasāmi",
  "anya-e0702n3:46_4": "guṇaratanadharasāmī jinālaṅkārasāmi ratanamālisāmi saddhammatejasāmi dhammarāmasāmi bhūvanekabāhusāmīti",
  "anya-e0702n3:46_5": "nāmāni adāsi.",
  "anya-e0702n3:47_0": "Citradūtassa nāvāya pakhānabhūtassa moggalānattherassa dhammakittilokagarusāmīti nāmaṁ adāsi.",
  "anya-e0702n3:47_1": "Avasesānaṁ pana sirivanaratanasāmi maṅgalattherassāmi kalyāṇatissassāmi candagirisāmi siridantadhātusāmi",
  "anya-e0702n3:47_2": "vanavāsitissasāmi ratanalaṅkārasāmi mahādevasāmi udumbaragirisāmi cūḷābhayatissasāmīti nāmāni adāsi.",
  "anya-e0702n3:47_3": "Bāvīsatiyā pana pacchā samaṇānaṁ nāmaṁ na adāsi.",
  "anya-e0702n3:47_4": "Abhinavasikkhaṁ pana sabbesaṁyeva adāsi.",
  "anya-e0702n3:48_0": "Tato pacchā cetiyapūjanādīni katvā taṁtaṁkiccaṁ nipphādetvā puna āgamaṁsu.",
  "anya-e0702n3:48_1": "Bhūvanekabāhurājā citradūtaṁ evamāha,",
  "anya-e0702n3:48_2": "rāmādhipatirañño paṇṇākāraṁ paṭidātuṁ icchāmi,",
  "anya-e0702n3:48_3": "paṭidūtañca pesetuṁ tāva tvaṁ āgamehīti.",
  "anya-e0702n3:48_4": "Evaṁ pana vatvā pacchā āgamanakāle caṇḍavātabhayena mahāsamuddamajjhe nāvā avagacchati.",
  "anya-e0702n3:48_5": "Tena sīhaḷaraññā pesitanāvāya sabbe sannipatitvā āruhitvā āgacchantā tīṇi divasāni atikkamitvā puna caṇḍavātabhayena",
  "anya-e0702n3:48_6": "agambhīraṭṭhāne silāya ghaṭṭetvā laggitvā gantuṁ asakkuṇitvā ekaṁ uḷumpaṁ bandhitvā jaṅgheneva agamaṁsu.",
  "anya-e0702n3:48_7": "Sīhaḷarañño ca dūto paṇṇākāraṁ datvā paccāgamāsi.",
  "anya-e0702n3:48_8": "Bhikkhūsu ca bhikkhū antarāmaggeyeva maccu ādāya gacchati.",
  "anya-e0702n3:48_9": "Aho aniccā vata saṅkhārāti.",
  "anya-e0702n3:48_10": "Honti cettha,–",
  "anya-e0702n3:49_0": "Imesaṁ pana āraddhaṁ, na kiccaṁ yāva niṭṭhitaṁ;",
  "anya-e0702n3:50_0": "Na tāva ādiyissanti, maccu natthi āpekkhanā.",
  "anya-e0702n3:51_0": "Nikkāruṇiko hi esa, balakkārena ādiya;",
  "anya-e0702n3:52_0": "Rodamānaṁva ñātīnaṁ anicchantaṁva gacchatīti.",
  "anya-e0702n3:53_0": "Rāmādhipatirājāca tesaṁ bhikkhūnaṁ pattakāle haṁsāvatīnagarassa pacchimasmiṁ disābhāge narasūrena nāma",
  "anya-e0702n3:53_1": "amaccena paribhutte gāmakhette pāḷiaṭṭhakathāḷīkādayo punappunaṁ passitvā upaparikkhitvā sīmasamūhanasīmasammutikammāni kārapesi.",
  "anya-e0702n3:53_2": "Sīhaḷadīpe bhagavatā nhāyitapubbāya kalyāṇiyā nāma nadiyaṁ udakukkhepasīmaṁ katvā tattha mahāvihāravāsīnaṁ",
  "anya-e0702n3:53_3": "bhikkhūnaṁ santike upaladdhaupasampadabhāvehi bhikkhūhi katattā kalyāṇīsīmāti samaññaṁ akāsi.",
  "anya-e0702n3:53_4": "Iccevaṁ rāmādhipatirājā pattalaṅke bhikkhū nissāya sāsanaṁ suṭṭhu patiṭṭhitaṁ akāsi.",
  "anya-e0702n3:53_5": "Kaliyugassa aṭṭhatiṁsādhikaaṭṭhavassasatakālato yāva ekacattālīsādhikaaṭṭhavassasatā tesaṁ bhikkhūnaṁ vaṁse asītimattā gaṇapāmokkhattherā ahesuṁ.",
  "anya-e0702n3:53_6": "Tesaṁ sissajātāni pana chabbisādhikāni dvisatāni catusahassāni dasasahassāni ahesuṁ.",
  "anya-e0702n3:53_7": "Evaṁ bhagavato sāsanaṁ rāmaññaraṭṭhe vuḍḍhiṁ rāmaññaraṭṭhe vuḍḍhiṁ virūḷiṁ vepullamāpajjiti.",
  "anya-e0702n3:54_0": "Idaṁ rāmaññaraṭṭhe sattamaṁ sāsanassa patiṭṭhānaṁ.",
  "anya-e0702n3:55_0": "Yadā pana arimaddananagare anuruddho nāma rājā sudhammapuraṁ sarājikaṁ abhibhavitvā viddhaṁsi,",
  "anya-e0702n3:55_1": "tadā rāmaññaraṭṭhaṁ rājasuññaṁ hutvā patiṭṭhahi.",
  "anya-e0702n3:55_2": "Rāmaññaraṭṭhe muttimanagare soṇuttaravaṁso eko gaṇo,",
  "anya-e0702n3:55_3": "sivalivaṁso eko,",
  "anya-e0702n3:55_4": "tāmalindavaṁso eko,",
  "anya-e0702n3:55_5": "ānandavaṁso eko,",
  "anya-e0702n3:55_6": "buddhavaṁso eko,",
  "anya-e0702n3:55_7": "mahānāgavaṁso ekoti chaggaṇā visuṁ visuṁ hutvā aṭṭhaṁsu nānāsaṁvāsakā nānānikāyā.",
  "anya-e0702n3:56_0": "Dhammacetiyaraññā pana kārāpitasāsanampi abhijjamānaṁ hutvā aṭṭhāsi.",
  "anya-e0702n3:56_1": "Samānasaṁvāso ekanikāyoyeva ahosi.",
  "anya-e0702n3:56_2": "Haṁsāvatīmuttimasuvasena tīṇipi rāmaññaraṭṭhāni sunāparanta saṅkhātena ekābaddhāni hutvā tiṭṭhanti.",
  "anya-e0702n3:56_3": "Pubbeca marammaraṭṭhindarājūnaṁ āṇāpavattanaṭṭhānāni ahesuṁ .",
  "anya-e0702n3:56_4": "Tasmā marammaraṭṭhato ekacce bhikkhū rāmaññaraṭṭhaṁ gantvā kalyāṇīsīmāyaṁ puna sikkhaṁ gaṇhiṁsu.",
  "anya-e0702n3:56_5": "Dhammacetiyaraññākārāvitasāsanaṁ sakalaṁ marammaraṭṭhampi byāpetvā ogāhetvā tiṭṭhati.",
  "anya-e0702n3:57_0": "Rāmaññaraṭṭhe soṇuttarattherānaṁ sāsanaṁ patiṭṭhāpitakālato paṭṭhāya yāva sudhammapure manohariraññā arahantānaṁ saṁvijjamānatā veditabbā.",
  "anya-e0702n3:57_1": "Tato pacchā pana uttarā jīvāriyāvaṁsamahākāḷaprānadassittherānaṁ kāle lokiyajjhānābhiññālābhiyoyeva saṁvijjaṁsūti.",
  "anya-e0702n3:57_2": "Adhunā pana tīsupi rāmaññaraṭṭhesu dhammacetiyaraññā kārāvitasāsanaṁyeva tiṭṭhati.",
  "anya-e0702n3:57_3": "Etthaca hetuphalasambandhavasena ādiantavasene ca sāsanavaṁsaṁ paññāya tulayitvā āditova dassitehi tīhi nayehi yathāpaveṇī ghaṭṭiyati,",
  "anya-e0702n3:57_4": "tathā gaṇheyyāti.",
  "anya-e0702n3:57_5": "Ayañca sāsanavaṁso lajjipesalasikkhākāmānaṁyeva vasena vutto,",
  "anya-e0702n3:57_6": "nālajjīnaṁ vasenāti daṭṭhabbo.",
  "anya-e0702n3:58_0": "Tāya ca theraparamparāya muttimanagaravāsimedhaṅkaratthero lokadīpakasāraṁ nāma ganthaṁ akāsi.",
  "anya-e0702n3:58_1": "Haṁsāvatīnagaravāsī pana ānandatthero madhusāratthadīpaniṁ nāma abhidhammaṭīkāya saṁvaṇṇanaṁ,",
  "anya-e0702n3:58_2": "haṁsāvatīnagaravāsīyeva dhammabuddhatthero kavissāraṁ nāma chandovaṇṇanaṁ,",
  "anya-e0702n3:58_3": "haṁsāvatīnagaravāsīyeva saddhammālaṅkāratthero paṭṭhānasāradīpaniṁ nāma pakaraṇaṁ,",
  "anya-e0702n3:58_4": "tatheva aññataro thero apheggusāraṁ nāma ganthaṁ akāsi.",
  "anya-e0702n3:58_5": "Evaṁ anekappakārānaṁ ganthakārānaṁ mahātherānaṁ vasanaṭṭhānaṁ hutvā sāsanaṁ ogāhetvā virūḷaṭṭhānaṁahosīti.",
  "anya-e0702n3:59_0": "Iti sāsanavaṁse suvaṇṇabhūmisāsanavaṁsakathāmaggā nāma",
  "anya-e0702n3:60_0": "Tatiyo paricchedo."
}