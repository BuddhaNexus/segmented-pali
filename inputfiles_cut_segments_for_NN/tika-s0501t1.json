{
  "tika-s0501t1:0_0": "2. Uddesavāraatthavibhāvanā",
  "tika-s0501t1:1_0": "1.",
  "tika-s0501t1:1_1": "Evaṁ saṅgahavārena saṅkhepato dassite hārādayo idāni vibhāgena dassetuṁ ‘‘tattha katame soḷasa hārā’’tiādidesanā āraddhā .",
  "tika-s0501t1:1_2": "Atha vā soḷasahārādisamudāyā netti nāma mayā mahākaccānena niddiṭṭhāti vuttā,",
  "tika-s0501t1:1_3": "‘‘katame te soḷasa hārā’’ti pucchitabbattā vuttaṁ ‘‘tattha soḷasa hārā’’tyādi.",
  "tika-s0501t1:1_4": "Tattha tatthāti tesu soḷasahārādīsu. Desanā hāro,",
  "tika-s0501t1:1_5": "vicayo hāro…pe… sāmāropano hāroti ime soḷasa hārāti daṭṭhabbā.",
  "tika-s0501t1:2_0": "Tattha sabbasādhāraṇattā hārapadassa vacanattho paṭhamaṁ vattabbo. Kenaṭṭhena hārāti? Harīyanti etehīti hārā.",
  "tika-s0501t1:2_1": "Etehi saṁvaṇṇanāvisesehi saṁvaṇṇiyesu suttageyyādīsu aññāṇasaṁsayavipallāsā harīyanti,",
  "tika-s0501t1:2_2": "iti aññāṇādiharaṇakāraṇattā ‘‘etehī’’ti padena niddiṭṭhā saṁvaṇṇanāvisesā hārā nāma,",
  "tika-s0501t1:2_3": "hara-dhātuyā ācariyassa vacībhedasaddo,",
  "tika-s0501t1:2_4": "taṁsamuṭṭhāpako cittuppādo ca mukhyattho,",
  "tika-s0501t1:2_5": "veneyyānaṁ saṁvaṇṇetabbasuttassa atthajānanādiñāṇasampayuttacittuppādo kāraṇūpacārattho,",
  "tika-s0501t1:2_6": "tassa upanissayapaccayabhūtānaṁ saṁvaṇṇanāvisesānaṁ upanissayapaccayasatti phalūpacārattho,",
  "tika-s0501t1:2_7": "iti-saddena sā upanissayapaccayasattiyeva parāmasīyati.",
  "tika-s0501t1:2_8": "Taṁsattisampannā saṁvaṇṇanāvisesā ṇa-paccayatthā honti. Esa nayo evarūpesu ṭhānesupi.",
  "tika-s0501t1:2_9": "Vitthāro aṭṭhakathāyaṁ (netti. aṭṭha. 1) vutto eva.",
  "tika-s0501t1:3_0": "Asādhāraṇato pana desīyati etāyāti desanā.",
  "tika-s0501t1:3_1": "Etāya saṁvaṇṇanāya saṁvaṇṇetabbasuttattho desīyati saṁvaṇṇīyati saṁvaṇṇanānusārena ñāpīyati,",
  "tika-s0501t1:3_2": "iti ñāpanakāraṇattā ‘‘etāyā’’ti padena niddiṭṭhā visesasaṁvaṇṇanā desanā nāma, na pāḷidesanā,",
  "tika-s0501t1:3_3": "pāḷidesanāya saṁvaṇṇetabbasaṁvaṇṇanābhāvena sahacaraṇato vā desanā.",
  "tika-s0501t1:3_4": "Kiñcāpi aññe hārā desanāpāḷisaṅkhātassa suttassa atthasaṁvaṇṇanābhāvato desanāya sahacārino honti,",
  "tika-s0501t1:3_5": "ayaṁ pana hāro yebhuyyena yathārutavaseneva viññāyamānattā pāḷidesanāya saha caratīti vattabbataṁ arahati, na tathā pare.",
  "tika-s0501t1:3_6": "Na hi assādādīnavanissaraṇādisandassanalakkhaṇarahitā pāḷidesanā atthi,",
  "tika-s0501t1:3_7": "ayañca hāro assādādisandassanalakkhaṇoti.",
  "tika-s0501t1:4_0": "Viciyanti etenāti vicayo.",
  "tika-s0501t1:4_1": "Etena saṁvaṇṇanāvisesena sutte padapañhādayo viciyanti,",
  "tika-s0501t1:4_2": "iti vicāraṇakāraṇattā so saṁvaṇṇanāviseso vicayo nāma.",
  "tika-s0501t1:4_3": "Katvatthādhikaraṇatthāpi labbhanti.",
  "tika-s0501t1:4_4": "Saṁvaṇṇetabbasuttena padapañhādivicayanalakkhaṇo saṁvaṇṇanāviseso vicayo hāro.",
  "tika-s0501t1:5_0": "Yuttāyutti vicārīyati etāyāti yutti.",
  "tika-s0501t1:5_1": "Etāya visesasaṁvaṇṇanāya sabbesaṁ hārānaṁ bhūmigocarānaṁ yuttāyutti vicārīyati,",
  "tika-s0501t1:5_2": "iti vicāraṇakāraṇattā ‘‘etāyā’’ti padena niddiṭṭhā visesasaṁvaṇṇanā yutti nāma.",
  "tika-s0501t1:5_3": "Idha uttarapadalopo daṭṭhabbo, yuttiyā vicāraṇā,",
  "tika-s0501t1:5_4": "vicāraṇīyabhāvena sahacaraṇato vā yutti.",
  "tika-s0501t1:5_5": "Sabbahārānaṁ bhūmigocarānaṁ yuttāyuttivicāraṇalakkhaṇo saṁvaṇṇanāviseso yutti hāro.",
  "tika-s0501t1:6_0": "Padati pavatteti phalaṁ etenāti padaṁ, kāraṇaṁ.",
  "tika-s0501t1:6_1": "Ṭhanti tiṭṭhanti ettha phalāni tadāyattavuttitāyāti ṭhānaṁ, kāraṇaṁ.",
  "tika-s0501t1:6_2": "Padañca taṁ ṭhānañcāti padaṭṭhānaṁ, āsannakāraṇaṁ.",
  "tika-s0501t1:6_3": "Sutte āgatadhammānaṁ padaṭṭhānaṁ vicārīyati etāyāti padaṭṭhānā, visesasaṁvaṇṇanā, vicāraṇalopova,",
  "tika-s0501t1:6_4": "sutte āgatadhammānaṁ padaṭṭhānānaṁ,",
  "tika-s0501t1:6_5": "tesañca padaṭṭhānānaṁ vicāraṇalakkhaṇo saṁvaṇṇanāviseso padaṭṭhāno hāro.",
  "tika-s0501t1:7_0": "Sutte avuttāpi samānalakkhaṇā dhammā lakkhīyanti etena saṁvaṇṇanāvisesenāti lakkhaṇo,",
  "tika-s0501t1:7_1": "sutte vuttena dhammena samānalakkhaṇānaṁ dhammānaṁ avuttānampi niddhāraṇalakkhaṇo saṁvaṇṇanāviseso lakkhaṇo hāro.",
  "tika-s0501t1:8_0": "Sutte dassiyamānā nibbacanādayo cattāropi viyūhīyanti vibhāgena sampiṇḍīyanti ettha, etena vāti byūho,",
  "tika-s0501t1:8_1": "catunnaṁ nibbacanādīnaṁ byūho catubyūho.",
  "tika-s0501t1:8_2": "Nibbacanādhippāyabyañjanānañceva desanānidānassa ca pubbāparena saddhiṁ sandassanalakkhaṇo saṁvaṇṇanāviseso catubyūho hāro.",
  "tika-s0501t1:9_0": "Desanāya gahitadhammena sabhāgā,",
  "tika-s0501t1:9_1": "visabhāgā ca dhammā āvaṭṭīyanti ettha, etena vāti āvaṭṭo,",
  "tika-s0501t1:9_2": "desanāya gahitadhammānaṁ sabhāgavisabhāgadhammavasena āvaṭṭanalakkhaṇo saṁvaṇṇanāviseso āvaṭṭo hāro.",
  "tika-s0501t1:10_0": "Asādhāraṇāsādhāraṇānaṁ saṁkilesadhamme,",
  "tika-s0501t1:10_1": "vodānadhamme ca sādhāraṇāsādhāraṇato, padaṭṭhānato,",
  "tika-s0501t1:10_2": "bhūmito ca vibhajanalakkhaṇo saṁvaṇṇanāviseso vibhatti hāro.",
  "tika-s0501t1:11_0": "Sutte niddiṭṭhā dhammā paṭipakkhavasena parivattīyanti iminā, ettha vāti parivatto,",
  "tika-s0501t1:11_1": "sutte niddiṭṭhānaṁ dhammānaṁ paṭipakkhato parivattanalakkhaṇo saṁvaṇṇanāviseso parivattano hāro.",
  "tika-s0501t1:12_0": "Sutte vuttassa ekasseva atthassa vācakaṁ vividhaṁ vacanaṁ ettha saṁvaṇṇanāviseseti vivacanaṁ, vivacanameva vevacanaṁ,",
  "tika-s0501t1:12_1": "sutte vutte ekasmiṁ atthe anekapariyāyasaddayojanālakkhaṇo saṁvaṇṇanāviseso vevacano hāro.",
  "tika-s0501t1:13_0": "Sutte vuttā atthā pakārehi ñāpīyanti iminā, ettha vāti paññatti,",
  "tika-s0501t1:13_1": "ekekassa dhammassa anekāhi paññattīhi paññāpetabbākāralakkhaṇo saṁvaṇṇanāviseso paññatti hāro.",
  "tika-s0501t1:14_0": "Suttāgatā dhammā paṭiccasamuppādādīsu otarīyanti anuppavesīyanti ettha, etena vāti otaraṇo,",
  "tika-s0501t1:14_1": "paṭiccasamuppādādimukhehi suttatthassa otaraṇalakkhaṇo saṁvaṇṇanāviseso otaraṇo hāro.",
  "tika-s0501t1:15_0": "Sutte padapadatthapañhārambhā sodhīyanti samādhīyanti ettha, etena vāti sodhano,",
  "tika-s0501t1:15_1": "sutte padapadatthapañhārambhānaṁ sodhanalakkhaṇo saṁvaṇṇanāviseso sodhano hāro.",
  "tika-s0501t1:16_0": "Sāmaññavisesabhūtā dhammā vinā vikappena adhiṭṭhīyanti anuppavattīyanti ettha, etena vāti adhiṭṭhāno,",
  "tika-s0501t1:16_1": "suttāgatānaṁ dhammānaṁ avikappanavasena sāmaññavisesaniddhāraṇalakkhaṇo saṁvaṇṇanāviseso adhiṭṭhāno hāro.",
  "tika-s0501t1:17_0": "Yo hetu ceva paccayo ca phalaṁ parikaroti abhisaṅkharoti,",
  "tika-s0501t1:17_1": "iti so hetu ceva paccayo ca parikkhāro,",
  "tika-s0501t1:17_2": "yo saṁvaṇṇanāviseso taṁ parikkhāraṁ hetuñceva paccayañca ācikkhati,",
  "tika-s0501t1:17_3": "iti so saṁvaṇṇanāviseso parikkhāro nāma.",
  "tika-s0501t1:17_4": "Sutte āgatadhammānaṁ parikkhārasaṅkhāte hetupaccaye niddhāretvā saṁvaṇṇanālakkhaṇo saṁvaṇṇanāviseso parikkhāro hāro.",
  "tika-s0501t1:18_0": "Sutte āgatadhammā padaṭṭhānādimukhena samāropīyanti ettha, etena vāti samāropano,",
  "tika-s0501t1:18_1": "sutte āgatadhammānaṁ padaṭṭhānavevacanabhāvapahānasamāropanavicāraṇalakkhaṇo saṁvaṇṇanāviseso samāropano hāro.",
  "tika-s0501t1:18_2": "Bhāvasādhanavasenāpi sabbattha vacanattho vattabboti tassāpi vasena yojetabbanti.",
  "tika-s0501t1:18_3": "Sesaṁ saṁvaṇṇanānusārena ñātabbanti.",
  "tika-s0501t1:19_0": "‘‘Tattha katame soḷasa hārā desanā’’tyādinā hārasarūpaṁ vuttaṁ,",
  "tika-s0501t1:19_1": "kimatthaṁ ‘‘tassānugīti’’tyādi vuttanti?",
  "tika-s0501t1:19_2": "Anugītigāthāya sukhaggahaṇatthaṁ puna ‘‘tassānugīti desanā vicayo yutti’’tyādi vuttaṁ. Tattha tassāti hāruddesassa.",
  "tika-s0501t1:19_3": "Anugītīti anu pacchā gāyanagāthā. Pañcadasoti pañcadasamo. Soḷasoti soḷasamo.",
  "tika-s0501t1:19_4": "Atthato asaṁkiṇṇāti desanādipadatthato lakkhaṇatthato saṅkarato rahitā.",
  "tika-s0501t1:19_5": "Tena vuttaṁ aṭṭhakathāyaṁ ‘‘so ca nesaṁ asaṅkaro lakkhaṇaniddese supākaṭo hotī’’ti.",
  "tika-s0501t1:19_6": "Sesaṁ saṁvaṇṇanānusārena ñātabbanti.",
  "tika-s0501t1:19_7": "‘‘Keci hārā kehici hārehi saṁkiṇṇā viya dissanti,",
  "tika-s0501t1:19_8": "kasmā asaṁkiṇṇāti ñātabba’’nti vattabbattā vuttaṁ ‘‘etesañcevā’’tiādi.",
  "tika-s0501t1:19_9": "Tattha etesañceva bhavatīti etesaṁ soḷasannaṁ hārānaṁ yathā yenākārena asaṅkaro hoti, tathā asaṅkarākārena bhavati.",
  "tika-s0501t1:19_10": "Ayati pavattati nayavibhattīti ayā,",
  "tika-s0501t1:19_11": "vitthārena ayāti vitthāratayā,",
  "tika-s0501t1:19_12": "ta-kāro missakadosāpagamatthāya āgato, nayavibhattivisesavacanaṁ.",
  "tika-s0501t1:19_13": "Nayena ñāyena vibhatti nayavibhatti,",
  "tika-s0501t1:19_14": "na pañcanayavibhattāhārānaṁ vitthārena pavattā ñāyavibhatti tathā asaṅkarākārena bhavati tasmiṁ asaṁkiṇṇāti ñātabbāti adhippāyo.",
  "tika-s0501t1:20_0": "2. Soḷasa hārā sarūpato vuttā, amhehi ca viññātā,",
  "tika-s0501t1:20_1": "‘‘katame pañca nayā’’ti vattabbabhāvato tathā pucchitvā sarūpato uddisituṁ ‘‘tattha katame pañca nayā’’tyādi vuttaṁ.",
  "tika-s0501t1:20_2": "Aṭṭhakathāyaṁ pana ‘‘evaṁ hāre uddisitvā idāni naye uddisituṁ ‘tattha katame’tiādi vutta’’nti (netti. aṭṭha. 2) vuttaṁ. ‘‘Tattha nayanti saṁkilese,",
  "tika-s0501t1:20_3": "vodāne ca vibhāgato ñāpentīti nayā, nīyanti vā tāni ettha,",
  "tika-s0501t1:20_4": "etehi vāti nayā’’tiādinā (netti. aṭṭha.",
  "tika-s0501t1:20_5": "2) aṭṭhakathāyaṁ vitthārena vacanattho vutto.",
  "tika-s0501t1:20_6": "Nī-dhātuyā nandiyāvaṭṭādinayānusārena saṁkilese,",
  "tika-s0501t1:20_7": "vodāne ca ālambitvā pavatto ñāṇasampayuttacittuppādo mukhyattho,",
  "tika-s0501t1:20_8": "nandiyāvaṭṭādinayānaṁ upanissayapaccayasatti phalūpacārato gahitā,",
  "tika-s0501t1:20_9": "iti-saddo taṁ phalūpacārato gahitasattiṁ parāmasi,",
  "tika-s0501t1:20_10": "taṁsattisahitā nandiyāvaṭṭādinayā a-paccayatthā.",
  "tika-s0501t1:21_0": "Taṇhāavijjāhi saṁkilesapakkhassa suttassa,",
  "tika-s0501t1:21_1": "samathavipassanāhi vodānapakkhassa suttassa catusaccayojanamukhena nayanalakkhaṇo saṁvaṇṇanāviseso nandiyāvaṭṭo nayo.",
  "tika-s0501t1:21_2": "Tattha catusaccanti taṇhā ca avijjā ca bhavamūlattā samudayasaccaṁ,",
  "tika-s0501t1:21_3": "avasesā tebhūmakā dhammā dukkhasaccaṁ,",
  "tika-s0501t1:21_4": "samathavipassanā maggasaccaṁ,",
  "tika-s0501t1:21_5": "tena pattabbā asaṅkhatadhātu nirodhasaccanti.",
  "tika-s0501t1:22_0": "Tīhi avayavehi lobhādīhi saṁkilesapakkhe,",
  "tika-s0501t1:22_1": "tīhi avayavehi alobhādīhi ca vodānapakkhe pukkhalo sobhanoti tipukkhalo,",
  "tika-s0501t1:22_2": "akusalamūlehi saṁkilesapakkhassa,",
  "tika-s0501t1:22_3": "kusalamūlehi vodānapakkhassa suttatthassa catusaccayojanamukhena nayanalakkhaṇo saṁvaṇṇanāviseso tipukkhalo.",
  "tika-s0501t1:23_0": "Sīhassa bhagavato vikkīḷitaṁ ettha nayeti sīhavikkīḷito,",
  "tika-s0501t1:23_1": "subhasaññādīhi vipallāsehi sakalasaṁkilesapakkhassa,",
  "tika-s0501t1:23_2": "saddhindriyādīhi vodānapakkhassa suttatthassa catusaccayojanamukhena nayanalakkhaṇo saṁvaṇṇanāviseso sīhavikkīḷitanayo.",
  "tika-s0501t1:24_0": "Atthanayattayadisābhāvena kusalādidhammānaṁ ālocanaṁ disālocanaṁ.",
  "tika-s0501t1:24_1": "Tassa tassa atthanayassa yojanatthaṁ katesu suttassa atthavissajjanesu ye vodānādayo,",
  "tika-s0501t1:24_2": "saṁkilesikā ca tassa tassa nayassa disābhūtā dhammā suttato niddhāretvā kathitā,",
  "tika-s0501t1:24_3": "tesaṁ yathāvuttadhammānaṁ citteneva ‘‘ayaṁ paṭhamā disā,",
  "tika-s0501t1:24_4": "ayaṁ dutiyā disā’’tiādinā ālocanaṁ disālocanaṁ.",
  "tika-s0501t1:25_0": "Tathā ālocitānaṁ dhammānaṁ atthanayattayayojane samānayanato aṅkuso viyāti aṅkuso,",
  "tika-s0501t1:25_1": "tassa tassa nayassa disābhūtānaṁ kusalādidhammānaṁ samānayanaṁ aṅkuso nayo.",
  "tika-s0501t1:26_0": "Lañjetīti lañjako.",
  "tika-s0501t1:26_1": "Yo nayo suttatthaṁ lañjeti pakāseti,",
  "tika-s0501t1:26_2": "iti lañjanato pakāsanato so nayo lañjako nāma,",
  "tika-s0501t1:26_3": "nayo ca so lañjako cāti nayalañjako.",
  "tika-s0501t1:26_4": "Nayalañjako paṭhamo nandiyāvaṭṭo nāma,",
  "tika-s0501t1:26_5": "nayalañjako dutiyo tipukkhalo nāma,",
  "tika-s0501t1:26_6": "nayalañjako tatiyo sīhavikkīḷito nāmāti yojetabbo.",
  "tika-s0501t1:27_0": "Uggatānaṁ visesena uggatoti uttamo, taṁ uttamaṁ. Gatāti ñātā, matāti attho. ‘‘Matā’’ti vā pāṭho.",
  "tika-s0501t1:27_1": "Sesamettha vuttanayānusārenapi saṁvaṇṇanānusārenapi jānitabbanti.",
  "tika-s0501t1:28_0": "Yathāvuttanayavisesasaṁvaṇṇanāya ṭīkāyaṁ –",
  "tika-s0501t1:29_0": "‘‘Samūhādiṁ upādāya lokasaṅketasiddhā vohāramattatā sammutisabhāvo,",
  "tika-s0501t1:29_1": "pathavīphassādīnaṁ kakkhaḷaphusanādilakkhaṇaṁ paramatthasabhāvo.",
  "tika-s0501t1:29_2": "Ayañhettha saṅkhepo – yasmiṁ bhinne,",
  "tika-s0501t1:29_3": "itarāpohe vā cittena kate na tathā buddhi,",
  "tika-s0501t1:29_4": "idaṁ sammutisaccaṁ yathā ghaṭe, sasambhārajale ca,",
  "tika-s0501t1:29_5": "tabbipariyāyena paramatthasacca’’nti –",
  "tika-s0501t1:30_0": "Vacane ghaṭakathalaāpajalakaddamādisaṅkhātaṁ samūhādiṁ upādāya lokassa pubbe ghaṭakathalaāpajalakaddamādisaṅketasiddhā ghaṭakathalaāpajalakaddamādivohāramattatā sammutisabhāvo saṅketavasena avitathattā.",
  "tika-s0501t1:30_1": "Pathavīādīnaṁ kakkhaḷādilakkhaṇaṁ,",
  "tika-s0501t1:30_2": "phassādīnaṁ phusanādilakkhaṇaṁ paramatthasabhāvo.",
  "tika-s0501t1:30_3": "‘‘Yadi evaṁ ghaṭādike abhinne vā āpādike vā anurūpena ūnabhāvena appavattamāne vā sati sammutibhāvo hotu,",
  "tika-s0501t1:30_4": "bhinne vā ūne vā kathaṁ sammutibhāvo bhaveyya,",
  "tika-s0501t1:30_5": "pathavīphassādīnampi bhijjamānattā,",
  "tika-s0501t1:30_6": "kakkhaḷaphusanādīnañca pathavīphassādīhi anaññattā kathaṁ paramatthasabhāvo bhaveyya,",
  "tika-s0501t1:30_7": "katamena saṅkhepena atthena sammutisabhāvo,",
  "tika-s0501t1:30_8": "paramatthasabhāvo ca amhehi jānitabbo’’ti vattabbabhāvato ‘‘ayañhettha saṅkhepo’’tiādimāha.",
  "tika-s0501t1:30_9": "Tattha etthāti etesu sammutisabhāvaparamatthasabhāvesu ayaṁ nayo vuccamāno saṅkhepo attho daṭṭhabbo.",
  "tika-s0501t1:31_0": "Yasmiṁ ghaṭādike bhinne sati tato ghaṭādito itaro kathalādibhāvo cittena pubbe katena yathā yena kathalādivohārena bhavati,",
  "tika-s0501t1:31_1": "yasmiṁ āpādike sambhārajalādike ūnabhāvena pavattamāne sati vā tato āpādito itaro kaddamādibhāvo cittena pubbe katena yathā yena kaddamādivohārena bhavati,",
  "tika-s0501t1:31_2": "tathā tena vohārena buddhi kathalādisabhāvajānanaṁ kaddamādisabhāvajānanaṁ bhavati,",
  "tika-s0501t1:31_3": "idaṁ abhinne ghaṭādikaṁ vā bhinne kathalādikaṁ vā anūne āpādikaṁ vā ūne kaddamādikaṁ vā sabbaṁ sammutisaccaṁ hotveva. ‘‘Kaddamasmiṁ bhinne,",
  "tika-s0501t1:31_4": "kaddamasmiṁ ūne vā sati itaro sammutisabhāvo’’ti pucchitabbabhāvato ‘‘ghaṭe, sambhārajale cā’’ti vuttaṁ.",
  "tika-s0501t1:32_0": "Sammutisaccasabhāvo tumhehi vutto, amhehi ca ñāto,",
  "tika-s0501t1:32_1": "‘‘katamo paramatthasaccasabhāvo’’ti vattabbabhāvato ‘‘tabbipariyāyena paramatthasacca’’nti vuttaṁ.",
  "tika-s0501t1:32_2": "Pathavīādīnaṁ kakkhaḷādilakkhaṇato itarassa phusanādilakkhaṇassa asambhavato,",
  "tika-s0501t1:32_3": "phassādīnañca phusanādilakkhaṇato itarassa kakkhaḷādilakkhaṇassa asambhavato pathavīphassādīnaṁ lakkhaḷaphusanādilakkhaṇaṁ paramatthasaccaṁ hotvevāti imasmiṁ saṅkhepatthe gahite koci virodho natthīti adhippāyoti.",
  "tika-s0501t1:33_0": "3.",
  "tika-s0501t1:33_1": "Pañca nayā sarūpato ācariyena uddiṭṭhā, amhehi ca viññātā,",
  "tika-s0501t1:33_2": "‘‘yāni padāni aṭṭhārasa mūlapadāni uddiṭṭhāni,",
  "tika-s0501t1:33_3": "katamāni tānī’’ti pucchitabbattā tāni sarūpato dassetuṁ ‘‘tattha katamāni aṭṭhārasa mūlapadāni’’tyādimāha.",
  "tika-s0501t1:33_4": "Aṭṭhakathāyaṁ pana ‘‘evaṁ nayepi uddisitvā idāni mūlapadāni uddisituṁ ‘tattha katamānī’tiādi āraddha’’nti vuttaṁ. Tattha kusalāni nava padāni,",
  "tika-s0501t1:33_5": "akusalāni nava padāni aṭṭhārasa mūlapadānīti daṭṭhabbānīti yojanā.",
  "tika-s0501t1:33_6": "Mūlanti patiṭṭhahanti etehi nayā,",
  "tika-s0501t1:33_7": "patiṭṭhānavibhāgā cāti mūlāni,",
  "tika-s0501t1:33_8": "padanti patiṭṭhahanti ettha nayā, paṭṭhānavibhāgā, adhigamā cāti padāni,",
  "tika-s0501t1:33_9": "vuttappakāraṭṭhena mūlāni ca tāni padāni cāti mūlapadāni.",
  "tika-s0501t1:33_10": "Kucchite pāpadhamme salayantīti kusalāni,",
  "tika-s0501t1:33_11": "kuse rāgādayo lunantīti kusalāni,",
  "tika-s0501t1:33_12": "kusā viya lunantīti kusalāni,",
  "tika-s0501t1:33_13": "kusena ñāṇena lātabbāni pavattetabbānīti kusalāni.",
  "tika-s0501t1:33_14": "Kusalānaṁ paṭipakkhānīti akusalāni a-saddo cettha paṭipakkhatthoti.",
  "tika-s0501t1:34_0": "Nava padāni kusalāni,",
  "tika-s0501t1:34_1": "nava padāni akusalānīti gaṇanaparicchedato, jātibhedato ca uddiṭṭhāni,",
  "tika-s0501t1:34_2": "‘‘katamāni tānī’’ti pucchitabbattā nava padāni akusalāni paccāsattinyāyena sarūpato dassetuṁ ‘‘katamāni nava padāni akusalānī’’tiādi vuttaṁ. Aṭṭhakathāyaṁ pana –",
  "tika-s0501t1:35_0": "‘‘Evaṁ gaṇanaparicchedato,",
  "tika-s0501t1:35_1": "jātibhedato ca mūlapadāni dassetvā idāni sarūpato dassento saṁkilesapakkhaṁyeva paṭhamaṁ uddisati ‘taṇhā’tiādinā’’ti (netti. aṭṭha. 3) –",
  "tika-s0501t1:36_0": "Vuttaṁ.",
  "tika-s0501t1:36_1": "Tattha rūpādike khandhe tasati paritasatīti taṇhā.",
  "tika-s0501t1:36_2": "Avindiyaṁ kāyaduccaritādiṁ vindatīti avijjā,",
  "tika-s0501t1:36_3": "vindiyaṁ kāyasucaritādiṁ na vindatīti avijjā,",
  "tika-s0501t1:36_4": "vijjāya paṭipakkhāti vā avijjā. Lubbhanti tenāti lobho, lubbhatīti vā lobho, lubbhanaṁ vā lobho. Dosamohesupi eseva nayo.",
  "tika-s0501t1:36_5": "Asubhe rūpakkhandhādike ‘‘subha’’nti pavattā saññā subhasaññā.",
  "tika-s0501t1:36_6": "Dukkhadukkhādike ‘‘sukha’’nti pavattā saññā sukhasaññā.",
  "tika-s0501t1:36_7": "Anicce saṅkhāradhamme ‘‘nicca’’nti pavattā saññā niccasaññā.",
  "tika-s0501t1:36_8": "Anattasabhāvesu cakkhādīsu khandhesu ‘‘attā’’ti pavattā saññā attasaññā.",
  "tika-s0501t1:36_9": "Yatthāti yesu padesu sabbo akusalapakkho saṅgahaṁ samosaraṇaṁ gacchati,",
  "tika-s0501t1:36_10": "tāni padāni akusalānīti yojanā. Saṅgahaṁ gaṇanaṁ. Samosaraṇaṁ samāropanaṁ.",
  "tika-s0501t1:37_0": "Paccanīkadhamme uddhaccādike nīvaraṇe sameti vūpasameti tadaṅgavikkhambhanavasenāti samatho.",
  "tika-s0501t1:37_1": "Saṅkhāre aniccādīhi vividhehi ākārehi passatīti vipassanā. Lobhassa paṭipakkho alobho. Dosassa paṭipakkho adoso. Mohassa paṭipakkho amoho.",
  "tika-s0501t1:37_2": "Etthāpi a-saddo paṭipakkhattho,",
  "tika-s0501t1:37_3": "na abhāvatthādikoti adhippāyo. Asubhe rūpakkhandhādike,",
  "tika-s0501t1:37_4": "cakkhādimhi vā ‘‘asubha’’nti pavattā saññāpadhānacittuppādā asubhasaññā,",
  "tika-s0501t1:37_5": "visesato kāyānupassanāsatipaṭṭhānaṁ .",
  "tika-s0501t1:37_6": "Dukkhadukkhatādīsu ‘‘dukkha’’nti pavattā saññāpadhānacittuppādā dukkhasaññā,",
  "tika-s0501t1:37_7": "visesato vedanānupassanāsatipaṭṭhānaṁ.",
  "tika-s0501t1:37_8": "Anicce khandhādike vipariṇāmadhamme ‘‘anicca’’nti pavattā saññāpadhānacittuppādā aniccasaññā,",
  "tika-s0501t1:37_9": "visesato cittānupassanāsatipaṭṭhānaṁ. Anattasabhāve khandhe,",
  "tika-s0501t1:37_10": "cakkhādimhi vā ‘‘anattā’’ti pavattā saññāpadhānacittuppādā anattasaññā,",
  "tika-s0501t1:37_11": "visesato dhammānupassanāsatipadhānaṁ.",
  "tika-s0501t1:37_12": "Paññāsatisīsena hi pavattā ayaṁ desanā.",
  "tika-s0501t1:37_13": "Tena vuttaṁ bhagavatā ‘‘kathañca, bhikkhave, satibalaṁ daṭṭhabbaṁ? Catūsu satipaṭṭhānesu,",
  "tika-s0501t1:37_14": "ettha satibalaṁ daṭṭhabba’’nti.",
  "tika-s0501t1:37_15": "Yatthāti yesu padesu sabbo kusalapakkho saṅgahaṁ samosaraṇaṁ gacchati,",
  "tika-s0501t1:37_16": "tāni padāni kusalānīti yojanā.",
  "tika-s0501t1:38_0": "Uddānanti uddhaṁ dānaṁ rakkhaṇaṁ uddānaṁ, saṅgahavacananti attho.",
  "tika-s0501t1:38_1": "Uddāne avutte sati heṭṭhā vuttassa atthassa vippakiṇṇabhāvo dinno viya bhaveyya,",
  "tika-s0501t1:38_2": "tasmā vippakiṇṇabhāvassa nivāraṇatthaṁ uddānanti adhippāyo.",
  "tika-s0501t1:38_3": "Caturo ca vipallāsāti subhasukhaniccaattasaññā.",
  "tika-s0501t1:38_4": "Kilesā bhavanti ettha navapadesūti bhūmī,",
  "tika-s0501t1:38_5": "kilesānaṁ bhūmīti kilesabhūmī,",
  "tika-s0501t1:38_6": "kilesapavattanaṭṭhānāni nava padānīti vuttaṁ hoti.",
  "tika-s0501t1:39_0": "Caturosatipaṭṭhānāti asubhadukkhaaniccaanattasaññā.",
  "tika-s0501t1:39_1": "Indriyabhūmīti saddhādīnaṁ vimuttiparipācanindriyānaṁ bhūmī pavattanaṭṭhānāni samosaraṇaṭṭhānāni.",
  "tika-s0501t1:40_0": "Navahi kusalapadehi kusalapakkhā yujjanti yojīyanti,",
  "tika-s0501t1:40_1": "navahi akusalapadehi akusalapakkhā yujjanti yojīyanti.",
  "tika-s0501t1:40_2": "Navahi kusalapadehi saha kusalapakkhā yujjanti yujjantā bhavanti,",
  "tika-s0501t1:40_3": "navahi akusalapadehi saha akusalapakkhā yujjanti yujjantā bhavantīti uddesavāre vuttāvaseso saṁvaṇṇanānusārena vijānitabbo.",
  "tika-s0501t1:41_0": "Iti sattibalānurūpā racitā",
  "tika-s0501t1:42_0": "Uddesavārassa atthavibhāvanā niṭṭhitā."
}