{
  "mil5.3.2:0.1_0": "Milindapañha",
  "mil5.3.2:0.2_0": "Meṇḍakapañha",
  "mil5.3.2:0.3_0": "Paṇāmitavagga",
  "mil5.3.2:0.4_0": "2. Sabbasattahitapharaṇapañha",
  "mil5.3.2:1.1_0": "“Bhante nāgasena, tumhe bhaṇatha—",
  "mil5.3.2:1.2_0": "‘tathāgato sabbasattānaṁ ahitamapanetvā hitamupadahatī’ti.",
  "mil5.3.2:1.3_0": "Puna ca bhaṇatha aggikkhandhūpame dhammapariyāye bhaññamāne ‘saṭṭhimattānaṁ bhikkhūnaṁ uṇhaṁ lohitaṁ mukhato uggatan’ti.",
  "mil5.3.2:1.4_0": "Aggikkhandhūpamaṁ, bhante,",
  "mil5.3.2:1.4_1": "dhammapariyāyaṁ desentena tathāgatena saṭṭhimattānaṁ bhikkhūnaṁ hitamapanetvā ahitamupadahitaṁ.",
  "mil5.3.2:1.5_0": "Yadi, bhante nāgasena,",
  "mil5.3.2:1.5_1": "tathāgato sabbasattānaṁ ahitamapanetvā hitamupadahati,",
  "mil5.3.2:1.5_2": "tena hi aggikkhandhūpame dhammapariyāye bhaññamāne saṭṭhimattānaṁ bhikkhūnaṁ uṇhaṁ lohitaṁ mukhato uggatanti yaṁ vacanaṁ, taṁ micchā.",
  "mil5.3.2:1.6_0": "Yadi aggikkhandhūpame dhammapariyāye bhaññamāne saṭṭhimattānaṁ bhikkhūnaṁ uṇhaṁ lohitaṁ mukhato uggataṁ,",
  "mil5.3.2:1.6_1": "tena hi tathāgato sabbasattānaṁ ahitamapanetvā hitamupadahatīti tampi vacanaṁ micchā.",
  "mil5.3.2:1.7_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.3.2:2.1_0": "“Tathāgato, mahārāja,",
  "mil5.3.2:2.1_1": "sabbasattānaṁ ahitamapanetvā hitamupadahati,",
  "mil5.3.2:2.1_2": "aggikkhandhūpame dhammapariyāye bhaññamāne saṭṭhimattānaṁ bhikkhūnaṁ uṇhaṁ lohitaṁ mukhato uggataṁ,",
  "mil5.3.2:2.1_3": "tañca pana na tathāgatassa katena, tesaṁyeva attano katenā”ti.",
  "mil5.3.2:3.1_0": "“Yadi, bhante nāgasena,",
  "mil5.3.2:3.1_1": "tathāgato aggikkhandhūpamaṁ dhammapariyāyaṁ na bhāseyya,",
  "mil5.3.2:3.1_2": "api nu tesaṁ uṇhaṁ lohitaṁ mukhato uggaccheyyā”ti.",
  "mil5.3.2:3.2_0": "“Na hi, mahārāja,",
  "mil5.3.2:3.2_1": "micchāpaṭipannānaṁ tesaṁ bhagavato dhammapariyāyaṁ sutvā pariḷāho kāye uppajji,",
  "mil5.3.2:3.2_2": "tena tesaṁ pariḷāhena uṇhaṁ lohitaṁ mukhato uggatan”ti.",
  "mil5.3.2:3.3_0": "“Tena hi, bhante nāgasena,",
  "mil5.3.2:3.3_1": "tathāgatasseva katena tesaṁ uṇhaṁ lohitaṁ mukhato uggataṁ,",
  "mil5.3.2:3.3_2": "tathāgatoyeva tattha adhikāro tesaṁ nāsanāya, yathā nāma, bhante nāgasena, ahi vammikaṁ paviseyya,",
  "mil5.3.2:3.3_3": "athaññataro paṁsukāmo puriso vammikaṁ bhinditvā paṁsuṁ hareyya,",
  "mil5.3.2:3.3_4": "tassa paṁsuharaṇena vammikassa susiraṁ pidaheyya,",
  "mil5.3.2:3.3_5": "atha tattheva so assāsaṁ alabhamāno mareyya, nanu so, bhante,",
  "mil5.3.2:3.3_6": "ahi tassa purisassa katena maraṇappatto”ti.",
  "mil5.3.2:3.4_0": "“Āma, mahārājā”ti.",
  "mil5.3.2:3.5_0": "“Evameva kho, bhante nāgasena,",
  "mil5.3.2:3.5_1": "tathāgatoyeva tattha adhikāro tesaṁ nāsanāyā”ti.",
  "mil5.3.2:4.1_0": "“Tathāgato, mahārāja,",
  "mil5.3.2:4.1_1": "dhammaṁ desayamāno anunayappaṭighaṁ na karoti,",
  "mil5.3.2:4.1_2": "anunayappaṭighavippamutto dhammaṁ deseti,",
  "mil5.3.2:4.1_3": "evaṁ dhamme desīyamāne ye tattha sammāpaṭipannā, te bujjhanti.",
  "mil5.3.2:4.2_0": "Ye pana micchāpaṭipannā, te patanti.",
  "mil5.3.2:4.3_0": "Yathā, mahārāja,",
  "mil5.3.2:4.3_1": "purisassa ambaṁ vā jambuṁ vā madhukaṁ vā cālayamānassa yāni tattha phalāni sārāni daḷhabandhanāni,",
  "mil5.3.2:4.3_2": "tāni tattheva accutāni tiṭṭhanti,",
  "mil5.3.2:4.3_3": "yāni tattha phalāni pūtivaṇṭamūlāni dubbalabandhanāni, tāni patanti;",
  "mil5.3.2:4.4_0": "evameva kho, mahārāja,",
  "mil5.3.2:4.4_1": "tathāgato dhammaṁ desayamāno anunayappaṭighaṁ na karoti,",
  "mil5.3.2:4.4_2": "anunayappaṭighavippamutto dhammaṁ deseti,",
  "mil5.3.2:4.4_3": "evaṁ dhamme desīyamāne ye tattha sammāpaṭipannā, te bujjhanti.",
  "mil5.3.2:4.5_0": "Ye pana micchāpaṭipannā, te patanti.",
  "mil5.3.2:5.1_0": "Yathā vā pana, mahārāja,",
  "mil5.3.2:5.1_1": "kassako dhaññaṁ ropetukāmo khettaṁ kasati,",
  "mil5.3.2:5.1_2": "tassa kasantassa anekasatasahassāni tiṇāni maranti;",
  "mil5.3.2:5.2_0": "evameva kho, mahārāja,",
  "mil5.3.2:5.2_1": "tathāgato paripakkamānase satte bodhento anunayappaṭighavippamutto dhammaṁ deseti,",
  "mil5.3.2:5.2_2": "evaṁ dhamme desīyamāne ye tattha sammāpaṭipannā, te bujjhanti.",
  "mil5.3.2:5.3_0": "Ye pana micchāpaṭipannā, te tiṇāni viya maranti.",
  "mil5.3.2:6.1_0": "Yathā vā pana, mahārāja,",
  "mil5.3.2:6.1_1": "manussā rasahetu yantena ucchuṁ pīḷayanti,",
  "mil5.3.2:6.1_2": "tesaṁ ucchuṁ pīḷayamānānaṁ ye tattha yantamukhagatā kimayo, te pīḷiyanti;",
  "mil5.3.2:6.2_0": "evameva kho, mahārāja,",
  "mil5.3.2:6.2_1": "tathāgato paripakkamānase satte bodhento dhammayantamabhipīḷayati, ye tattha micchāpaṭipannā, te kimī viya marantī”ti.",
  "mil5.3.2:7.1_0": "“Nanu, bhante nāgasena,",
  "mil5.3.2:7.1_1": "te bhikkhū tāya dhammadesanāya patitā”ti?",
  "mil5.3.2:7.2_0": "“Api nu kho, mahārāja,",
  "mil5.3.2:7.2_1": "tacchako rukkhaṁ tacchanto ujukaṁ parisuddhaṁ karotī”ti?",
  "mil5.3.2:7.3_0": "“Na hi, bhante,",
  "mil5.3.2:7.3_1": "vajjanīyaṁ apanetvā tacchako rukkhaṁ ujukaṁ parisuddhaṁ karotī”ti.",
  "mil5.3.2:7.4_0": "“Evameva kho, mahārāja,",
  "mil5.3.2:7.4_1": "tathāgato parisaṁ rakkhanto na sakkoti bodhaneyye satte bodhetuṁ,",
  "mil5.3.2:7.4_2": "micchāpaṭipanne pana satte apanetvā bodhaneyye satte bodheti, attakatena pana te, mahārāja, micchāpaṭipannā patanti.",
  "mil5.3.2:8.1_0": "Yathā, mahārāja,",
  "mil5.3.2:8.1_1": "kadalī veḷu assatarī attajena haññati;",
  "mil5.3.2:8.2_0": "evameva kho, mahārāja, ye te micchāpaṭipannā,",
  "mil5.3.2:8.2_1": "te attakatena haññanti patanti.",
  "mil5.3.2:9.1_0": "Yathā, mahārāja,",
  "mil5.3.2:9.1_1": "corā attakatena cakkhuppāṭanaṁ sūlāropanaṁ sīsacchedanaṁ pāpuṇanti;",
  "mil5.3.2:9.2_0": "evameva kho, mahārāja, ye te micchāpaṭipannā,",
  "mil5.3.2:9.2_1": "te attakatena haññanti patanti.",
  "mil5.3.2:9.3_0": "Yesaṁ, mahārāja,",
  "mil5.3.2:9.3_1": "saṭṭhimattānaṁ bhikkhūnaṁ uṇhaṁ lohitaṁ mukhato uggataṁ,",
  "mil5.3.2:9.3_2": "tesaṁ taṁ neva bhagavato katena, na paresaṁ katena, atha kho attanoyeva katena.",
  "mil5.3.2:10.1_0": "Yathā, mahārāja,",
  "mil5.3.2:10.1_1": "puriso sabbajanassa amataṁ dadeyya,",
  "mil5.3.2:10.1_2": "te taṁ amataṁ asitvā arogā dīghāyukā sabbītito parimucceyyuṁ,",
  "mil5.3.2:10.1_3": "athaññataro puriso durupacārena taṁ asitvā maraṇaṁ pāpuṇeyya, api nu kho so, mahārāja,",
  "mil5.3.2:10.1_4": "amatadāyako puriso tatonidānaṁ kiñci apuññaṁ āpajjeyyā”ti?",
  "mil5.3.2:10.2_0": "“Na hi, bhante”ti.",
  "mil5.3.2:10.3_0": "“Evameva kho, mahārāja,",
  "mil5.3.2:10.3_1": "tathāgato dasasahassiyā lokadhātuyā devamanussānaṁ amataṁ dhammadānaṁ deti, ye te sattā bhabbā, te dhammāmatena bujjhanti.",
  "mil5.3.2:10.4_0": "Ye pana te sattā abhabbā,",
  "mil5.3.2:10.4_1": "te dhammāmatena haññanti patanti.",
  "mil5.3.2:10.5_0": "Bhojanaṁ, mahārāja,",
  "mil5.3.2:10.5_1": "sabbasattānaṁ jīvitaṁ rakkhati,",
  "mil5.3.2:10.5_2": "tamekacce bhuñjitvā visūcikāya maranti, api nu kho so, mahārāja,",
  "mil5.3.2:10.5_3": "bhojanadāyako puriso tatonidānaṁ kiñci apuññaṁ āpajjeyyā”ti?",
  "mil5.3.2:10.6_0": "“Na hi, bhante”ti.",
  "mil5.3.2:10.7_0": "“Evameva kho, mahārāja,",
  "mil5.3.2:10.7_1": "tathāgato dasasahassiyā lokadhātuyā devamanussānaṁ amataṁ dhammadānaṁ deti, ye te sattā bhabbā, te dhammāmatena bujjhanti.",
  "mil5.3.2:10.8_0": "Ye pana te sattā abhabbā,",
  "mil5.3.2:10.8_1": "te dhammāmatena haññanti patantī”ti.",
  "mil5.3.2:10.9_0": "“Sādhu, bhante nāgasena,",
  "mil5.3.2:10.9_1": "evametaṁ tathā sampaṭicchāmī”ti.",
  "mil5.3.2:11.1_0": "Sabbasattahitapharaṇapañho dutiyo."
}