{
  "mn16:0.1_0": "Majjhima Nikāya 16 ",
  "mn16:0.2_0": "Cetokhilasutta ",
  "mn16:1.1_0": "Evaṁ me sutaṁ—",
  "mn16:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn16:1.3_0": "Tatra kho bhagavā bhikkhū āmantesi: ",
  "mn16:1.4_0": "“bhikkhavo”ti. ",
  "mn16:1.5_0": "“Bhadante”ti te bhikkhū bhagavato paccassosuṁ. ",
  "mn16:1.6_0": "Bhagavā etadavoca: ",
  "mn16:2.1_0": "“Yassa kassaci,",
  "mn16:2.1_1": "bhikkhave,",
  "mn16:2.1_2": "bhikkhuno pañca cetokhilā appahīnā,",
  "mn16:2.1_3": "pañca cetasovinibandhā asamucchinnā,",
  "mn16:2.1_4": "so vatimasmiṁ dhammavinaye vuddhiṁ virūḷhiṁ vepullaṁ āpajjissatīti—netaṁ ṭhānaṁ vijjati.",
  "mn16:3.1_0": "Katamāssa pañca cetokhilā appahīnā honti? ",
  "mn16:3.2_0": "Idha, bhikkhave, bhikkhu satthari kaṅkhati vicikicchati nādhimuccati na sampasīdati. ",
  "mn16:3.3_0": "Yo so,",
  "mn16:3.3_1": "bhikkhave,",
  "mn16:3.3_2": "bhikkhu satthari kaṅkhati vicikicchati nādhimuccati na sampasīdati tassa cittaṁ na namati ātappāya anuyogāya sātaccāya padhānāya.",
  "mn16:3.4_0": "Yassa cittaṁ na namati ātappāya anuyogāya sātaccāya padhānāya,",
  "mn16:3.4_1": "evamassāyaṁ paṭhamo cetokhilo appahīno hoti.",
  "mn16:4.1_0": "Puna caparaṁ, bhikkhave, bhikkhu dhamme kaṅkhati vicikicchati nādhimuccati na sampasīdati …pe… ",
  "mn16:4.2_0": "evamassāyaṁ dutiyo cetokhilo appahīno hoti. ",
  "mn16:5.1_0": "Puna caparaṁ, bhikkhave, bhikkhu saṅghe kaṅkhati vicikicchati nādhimuccati na sampasīdati …pe… ",
  "mn16:5.2_0": "evamassāyaṁ tatiyo cetokhilo appahīno hoti. ",
  "mn16:6.1_0": "Puna caparaṁ, bhikkhave, bhikkhu sikkhāya kaṅkhati vicikicchati nādhimuccati na sampasīdati. ",
  "mn16:6.2_0": "Yo so,",
  "mn16:6.2_1": "bhikkhave,",
  "mn16:6.2_2": "bhikkhu sikkhāya kaṅkhati vicikicchati nādhimuccati na sampasīdati,",
  "mn16:6.2_3": "tassa cittaṁ na namati ātappāya anuyogāya sātaccāya padhānāya.",
  "mn16:6.3_0": "Yassa cittaṁ na namati ātappāya anuyogāya sātaccāya padhānāya,",
  "mn16:6.3_1": "evamassāyaṁ catuttho cetokhilo appahīno hoti.",
  "mn16:7.1_0": "Puna caparaṁ, bhikkhave, bhikkhu sabrahmacārīsu kupito hoti anattamano āhatacitto khilajāto. ",
  "mn16:7.2_0": "Yo so,",
  "mn16:7.2_1": "bhikkhave,",
  "mn16:7.2_2": "bhikkhu sabrahmacārīsu kupito hoti anattamano āhatacitto khilajāto,",
  "mn16:7.2_3": "tassa cittaṁ na namati ātappāya anuyogāya sātaccāya padhānāya.",
  "mn16:7.3_0": "Yassa cittaṁ na namati ātappāya anuyogāya sātaccāya padhānāya,",
  "mn16:7.3_1": "evamassāyaṁ pañcamo cetokhilo appahīno hoti.",
  "mn16:7.4_0": "Imāssa pañca cetokhilā appahīnā honti. ",
  "mn16:8.1_0": "Katamāssa pañca cetasovinibandhā asamucchinnā honti? ",
  "mn16:8.2_0": "Idha,",
  "mn16:8.2_1": "bhikkhave,",
  "mn16:8.2_2": "bhikkhu kāme avītarāgo hoti avigatacchando avigatapemo avigatapipāso avigatapariḷāho avigatataṇho.",
  "mn16:8.3_0": "Yo so,",
  "mn16:8.3_1": "bhikkhave,",
  "mn16:8.3_2": "bhikkhu kāme avītarāgo hoti avigatacchando avigatapemo avigatapipāso avigatapariḷāho avigatataṇho,",
  "mn16:8.3_3": "tassa cittaṁ na namati ātappāya anuyogāya sātaccāya padhānāya.",
  "mn16:8.4_0": "Yassa cittaṁ na namati ātappāya anuyogāya sātaccāya padhānāya,",
  "mn16:8.4_1": "evamassāyaṁ paṭhamo cetasovinibandho asamucchinno hoti.",
  "mn16:9.1_0": "Puna caparaṁ, bhikkhave, bhikkhu kāye avītarāgo hoti …pe… ",
  "mn16:9.2_0": "evamassāyaṁ dutiyo cetasovinibandho asamucchinno hoti. ",
  "mn16:10.1_0": "Puna caparaṁ, bhikkhave, bhikkhu rūpe avītarāgo hoti …pe… ",
  "mn16:10.2_0": "evamassāyaṁ tatiyo cetasovinibandho asamucchinno hoti. ",
  "mn16:11.1_0": "Puna caparaṁ,",
  "mn16:11.1_1": "bhikkhave,",
  "mn16:11.1_2": "bhikkhu yāvadatthaṁ udarāvadehakaṁ bhuñjitvā seyyasukhaṁ passasukhaṁ middhasukhaṁ anuyutto viharati.",
  "mn16:11.2_0": "Yo so,",
  "mn16:11.2_1": "bhikkhave,",
  "mn16:11.2_2": "bhikkhu yāvadatthaṁ udarāvadehakaṁ bhuñjitvā seyyasukhaṁ passasukhaṁ middhasukhaṁ anuyutto viharati,",
  "mn16:11.2_3": "tassa cittaṁ na namati ātappāya anuyogāya sātaccāya padhānāya.",
  "mn16:11.3_0": "Yassa cittaṁ na namati ātappāya anuyogāya sātaccāya padhānāya,",
  "mn16:11.3_1": "evamassāyaṁ catuttho cetasovinibandho asamucchinno hoti.",
  "mn16:12.1_0": "Puna caparaṁ,",
  "mn16:12.1_1": "bhikkhave,",
  "mn16:12.1_2": "bhikkhu aññataraṁ devanikāyaṁ paṇidhāya brahmacariyaṁ carati:",
  "mn16:12.1_3": "‘imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā’ti.",
  "mn16:12.2_0": "Yo so,",
  "mn16:12.2_1": "bhikkhave,",
  "mn16:12.2_2": "bhikkhu aññataraṁ devanikāyaṁ paṇidhāya brahmacariyaṁ carati:",
  "mn16:12.2_3": "‘imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā’ti,",
  "mn16:12.2_4": "tassa cittaṁ na namati ātappāya anuyogāya sātaccāya padhānāya.",
  "mn16:12.3_0": "Yassa cittaṁ na namati ātappāya anuyogāya sātaccāya padhānāya,",
  "mn16:12.3_1": "evamassāyaṁ pañcamo cetasovinibandho asamucchinno hoti.",
  "mn16:12.4_0": "Imāssa pañca cetasovinibandhā asamucchinnā honti. ",
  "mn16:13.1_0": "Yassa kassaci,",
  "mn16:13.1_1": "bhikkhave,",
  "mn16:13.1_2": "bhikkhuno ime pañca cetokhilā appahīnā,",
  "mn16:13.1_3": "ime pañca cetasovinibandhā asamucchinnā,",
  "mn16:13.1_4": "so vatimasmiṁ dhammavinaye vuddhiṁ virūḷhiṁ vepullaṁ āpajjissatīti—netaṁ ṭhānaṁ vijjati.",
  "mn16:14.1_0": "Yassa kassaci,",
  "mn16:14.1_1": "bhikkhave,",
  "mn16:14.1_2": "bhikkhuno pañca cetokhilā pahīnā,",
  "mn16:14.1_3": "pañca cetasovinibandhā susamucchinnā,",
  "mn16:14.1_4": "so vatimasmiṁ dhammavinaye vuddhiṁ virūḷhiṁ vepullaṁ āpajjissatīti—ṭhānametaṁ vijjati.",
  "mn16:15.1_0": "Katamāssa pañca cetokhilā pahīnā honti? ",
  "mn16:15.2_0": "Idha, bhikkhave, bhikkhu satthari na kaṅkhati na vicikicchati adhimuccati sampasīdati. ",
  "mn16:15.3_0": "Yo so,",
  "mn16:15.3_1": "bhikkhave,",
  "mn16:15.3_2": "bhikkhu satthari na kaṅkhati na vicikicchati adhimuccati sampasīdati,",
  "mn16:15.3_3": "tassa cittaṁ namati ātappāya anuyogāya sātaccāya padhānāya.",
  "mn16:15.4_0": "Yassa cittaṁ namati ātappāya anuyogāya sātaccāya padhānāya,",
  "mn16:15.4_1": "evamassāyaṁ paṭhamo cetokhilo pahīno hoti.",
  "mn16:16.1_0": "Puna caparaṁ, bhikkhave, bhikkhu dhamme na kaṅkhati na vicikicchati adhimuccati sampasīdati …pe… ",
  "mn16:16.2_0": "evamassāyaṁ dutiyo cetokhilo pahīno hoti. ",
  "mn16:17.1_0": "Puna caparaṁ, bhikkhave, bhikkhu saṅghe na kaṅkhati na vicikicchati adhimuccati sampasīdati …pe… ",
  "mn16:17.2_0": "evamassāyaṁ tatiyo cetokhilo pahīno hoti. ",
  "mn16:18.1_0": "Puna caparaṁ, bhikkhave, bhikkhu sikkhāya na kaṅkhati na vicikicchati adhimuccati sampasīdati …pe… ",
  "mn16:18.2_0": "evamassāyaṁ catuttho cetokhilo pahīno hoti. ",
  "mn16:19.1_0": "Puna caparaṁ,",
  "mn16:19.1_1": "bhikkhave,",
  "mn16:19.1_2": "bhikkhu sabrahmacārīsu na kupito hoti na anattamano anāhatacitto akhilajāto.",
  "mn16:19.2_0": "Yo so,",
  "mn16:19.2_1": "bhikkhave,",
  "mn16:19.2_2": "bhikkhu sabrahmacārīsu na kupito hoti na anattamano anāhatacitto akhilajāto,",
  "mn16:19.2_3": "tassa cittaṁ namati ātappāya anuyogāya sātaccāya padhānāya.",
  "mn16:19.3_0": "Yassa cittaṁ namati ātappāya anuyogāya sātaccāya padhānāya,",
  "mn16:19.3_1": "evamassāyaṁ pañcamo cetokhilo pahīno hoti.",
  "mn16:19.4_0": "Imāssa pañca cetokhilā pahīnā honti. ",
  "mn16:20.1_0": "Katamāssa pañca cetasovinibandhā susamucchinnā honti? ",
  "mn16:20.2_0": "Idha,",
  "mn16:20.2_1": "bhikkhave,",
  "mn16:20.2_2": "bhikkhu kāme vītarāgo hoti vigatacchando vigatapemo vigatapipāso vigatapariḷāho vigatataṇho.",
  "mn16:20.3_0": "Yo so,",
  "mn16:20.3_1": "bhikkhave,",
  "mn16:20.3_2": "bhikkhu kāme vītarāgo hoti vigatacchando vigatapemo vigatapipāso vigatapariḷāho vigatataṇho,",
  "mn16:20.3_3": "tassa cittaṁ namati ātappāya anuyogāya sātaccāya padhānāya.",
  "mn16:20.4_0": "Yassa cittaṁ namati ātappāya anuyogāya sātaccāya padhānāya,",
  "mn16:20.4_1": "evamassāyaṁ paṭhamo cetasovinibandho susamucchinno hoti.",
  "mn16:21.1_0": "Puna caparaṁ, bhikkhave, bhikkhu kāye vītarāgo hoti …pe… ",
  "mn16:22.1_0": "rūpe vītarāgo hoti …pe… ",
  "mn16:23.1_0": "na yāvadatthaṁ udarāvadehakaṁ bhuñjitvā seyyasukhaṁ passasukhaṁ middhasukhaṁ anuyutto viharati. ",
  "mn16:23.2_0": "Yo so,",
  "mn16:23.2_1": "bhikkhave,",
  "mn16:23.2_2": "bhikkhu na yāvadatthaṁ udarāvadehakaṁ bhuñjitvā seyyasukhaṁ passasukhaṁ middhasukhaṁ anuyutto viharati,",
  "mn16:23.2_3": "tassa cittaṁ namati ātappāya anuyogāya sātaccāya padhānāya.",
  "mn16:23.3_0": "Yassa cittaṁ namati ātappāya anuyogāya sātaccāya padhānāya,",
  "mn16:23.3_1": "evamassāyaṁ catuttho cetasovinibandho susamucchinno hoti.",
  "mn16:24.1_0": "Puna caparaṁ,",
  "mn16:24.1_1": "bhikkhave,",
  "mn16:24.1_2": "bhikkhu na aññataraṁ devanikāyaṁ paṇidhāya brahmacariyaṁ carati:",
  "mn16:24.1_3": "‘imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā’ti.",
  "mn16:24.2_0": "Yo so,",
  "mn16:24.2_1": "bhikkhave,",
  "mn16:24.2_2": "bhikkhu na aññataraṁ devanikāyaṁ paṇidhāya brahmacariyaṁ carati:",
  "mn16:24.2_3": "‘imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā’ti,",
  "mn16:24.2_4": "tassa cittaṁ namati ātappāya anuyogāya sātaccāya padhānāya.",
  "mn16:24.3_0": "Yassa cittaṁ namati ātappāya anuyogāya sātaccāya padhānāya,",
  "mn16:24.3_1": "evamassāyaṁ pañcamo cetasovinibandho susamucchinno hoti.",
  "mn16:24.4_0": "Imāssa pañca cetasovinibandhā susamucchinnā honti. ",
  "mn16:25.1_0": "Yassa kassaci,",
  "mn16:25.1_1": "bhikkhave,",
  "mn16:25.1_2": "bhikkhuno ime pañca cetokhilā pahīnā,",
  "mn16:25.1_3": "ime pañca cetasovinibandhā susamucchinnā,",
  "mn16:25.1_4": "so vatimasmiṁ dhammavinaye vuddhiṁ virūḷhiṁ vepullaṁ āpajjissatīti—ṭhānametaṁ vijjati.",
  "mn16:26.1_0": "So chandasamādhipadhānasaṅkhārasamannāgataṁ iddhipādaṁ bhāveti, ",
  "mn16:26.2_0": "vīriyasamādhipadhānasaṅkhārasamannāgataṁ iddhipādaṁ bhāveti, ",
  "mn16:26.3_0": "cittasamādhipadhānasaṅkhārasamannāgataṁ iddhipādaṁ bhāveti, ",
  "mn16:26.4_0": "vīmaṁsāsamādhipadhānasaṅkhārasamannāgataṁ iddhipādaṁ bhāveti, ussoḷhīyeva pañcamī. ",
  "mn16:27.1_0": "Sa kho so,",
  "mn16:27.1_1": "bhikkhave,",
  "mn16:27.1_2": "evaṁ ussoḷhipannarasaṅgasamannāgato bhikkhu bhabbo abhinibbidāya,",
  "mn16:27.1_3": "bhabbo sambodhāya,",
  "mn16:27.1_4": "bhabbo anuttarassa yogakkhemassa adhigamāya.",
  "mn16:27.2_0": "Seyyathāpi, bhikkhave, kukkuṭiyā aṇḍāni aṭṭha vā dasa vā dvādasa vā. ",
  "mn16:27.3_0": "Tānassu kukkuṭiyā sammā adhisayitāni sammā pariseditāni sammā paribhāvitāni. ",
  "mn16:27.4_0": "Kiñcāpi tassā kukkuṭiyā na evaṁ icchā uppajjeyya: ",
  "mn16:27.5_0": "‘aho vatime kukkuṭapotakā pādanakhasikhāya vā mukhatuṇḍakena vā aṇḍakosaṁ padāletvā sotthinā abhinibbhijjeyyun’ti. ",
  "mn16:27.6_0": "Atha kho bhabbāva te kukkuṭapotakā pādanakhasikhāya vā mukhatuṇḍakena vā aṇḍakosaṁ padāletvā sotthinā abhinibbhijjituṁ. ",
  "mn16:27.7_0": "Evameva kho,",
  "mn16:27.7_1": "bhikkhave,",
  "mn16:27.7_2": "evaṁ ussoḷhipannarasaṅgasamannāgato bhikkhu bhabbo abhinibbidāya,",
  "mn16:27.7_3": "bhabbo sambodhāya,",
  "mn16:27.7_4": "bhabbo anuttarassa yogakkhemassa adhigamāyā”ti.",
  "mn16:27.8_0": "Idamavoca bhagavā. ",
  "mn16:27.9_0": "Attamanā te bhikkhū bhagavato bhāsitaṁ abhinandunti. ",
  "mn16:27.10_0": "Cetokhilasuttaṁ niṭṭhitaṁ chaṭṭhaṁ. "
}