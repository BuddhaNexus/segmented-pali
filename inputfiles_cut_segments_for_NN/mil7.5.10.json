{
  "mil7.5.10:0.1_0": "Milindapañha",
  "mil7.5.10:0.2_0": "Opammakathāpañha",
  "mil7.5.10:0.3_0": "Upacikāvagga",
  "mil7.5.10:0.4_0": "10. Hatthiṅgapañha",
  "mil7.5.10:1.1_0": "“Bhante nāgasena,",
  "mil7.5.10:1.1_1": "‘hatthissa pañca aṅgāni gahetabbānī’ti yaṁ vadesi,",
  "mil7.5.10:1.1_2": "katamāni tāni pañca aṅgāni gahetabbānī”ti?",
  "mil7.5.10:1.2_0": "“Yathā, mahārāja, hatthī nāma caranto yeva pathaviṁ dāleti;",
  "mil7.5.10:1.3_0": "evameva kho, mahārāja, yoginā yogāvacarena kāyaṁ sammasamāneneva sabbe kilesā dāletabbā.",
  "mil7.5.10:1.4_0": "Idaṁ, mahārāja, hatthissa paṭhamaṁ aṅgaṁ gahetabbaṁ.",
  "mil7.5.10:2.1_0": "Puna caparaṁ, mahārāja, hatthī sabbakāyeneva apaloketi, ujukaṁyeva pekkhati, na disāvidisā viloketi;",
  "mil7.5.10:2.2_0": "evameva kho, mahārāja,",
  "mil7.5.10:2.2_1": "yoginā yogāvacarena sabbakāyena apalokinā bhavitabbaṁ,",
  "mil7.5.10:2.2_2": "na disāvidisā viloketabbā,",
  "mil7.5.10:2.2_3": "na uddhaṁ ulloketabbaṁ,",
  "mil7.5.10:2.2_4": "na adho oloketabbaṁ,",
  "mil7.5.10:2.2_5": "yugamattapekkhinā bhavitabbaṁ.",
  "mil7.5.10:2.3_0": "Idaṁ, mahārāja, hatthissa dutiyaṁ aṅgaṁ gahetabbaṁ.",
  "mil7.5.10:3.1_0": "Puna caparaṁ, mahārāja,",
  "mil7.5.10:3.1_1": "hatthī anibaddhasayano gocarāyamanugantvā na tameva desaṁ vāsatthamupagacchati,",
  "mil7.5.10:3.1_2": "na dhuvappatiṭṭhālayo;",
  "mil7.5.10:3.2_0": "evameva kho, mahārāja,",
  "mil7.5.10:3.2_1": "yoginā yogāvacarena anibaddhasayanena bhavitabbaṁ,",
  "mil7.5.10:3.2_2": "nirālayena piṇḍāya gantabbaṁ,",
  "mil7.5.10:3.2_3": "yadi passati vipassako manuññaṁ patirūpaṁ ruciradese bhavaṁ maṇḍapaṁ vā rukkhamūlaṁ vā guhaṁ vā pabbhāraṁ vā,",
  "mil7.5.10:3.2_4": "tattheva vāsamupagantabbaṁ,",
  "mil7.5.10:3.2_5": "dhuvappatiṭṭhālayo na kātabbo.",
  "mil7.5.10:3.3_0": "Idaṁ, mahārāja, hatthissa tatiyaṁ aṅgaṁ gahetabbaṁ.",
  "mil7.5.10:4.1_0": "Puna caparaṁ, mahārāja,",
  "mil7.5.10:4.1_1": "hatthī udakaṁ ogāhitvā sucivimalasītalasalilaparipuṇṇaṁ kumuduppalapadumapuṇḍarīkasañchannaṁ mahatimahantaṁ padumasaraṁ ogāhitvā kīḷati gajavarakīḷaṁ;",
  "mil7.5.10:4.2_0": "evameva kho, mahārāja,",
  "mil7.5.10:4.2_1": "yoginā yogāvacarena sucivimalavippasannamanāviladhammavaravāripuṇṇaṁ vimuttikusumasañchannaṁ mahāsatipaṭṭhānapokkharaṇiṁ",
  "mil7.5.10:4.2_2": "ogāhitvā ñāṇena saṅkhārā odhunitabbā vidhunitabbā,",
  "mil7.5.10:4.2_3": "yogāvacarakīḷā kīḷitabbā.",
  "mil7.5.10:4.3_0": "Idaṁ, mahārāja, hatthissa catutthaṁ aṅgaṁ gahetabbaṁ.",
  "mil7.5.10:5.1_0": "Puna caparaṁ, mahārāja, hatthī sato pādaṁ uddharati, sato pādaṁ nikkhipati;",
  "mil7.5.10:5.2_0": "evameva kho, mahārāja,",
  "mil7.5.10:5.2_1": "yoginā yogāvacarena satena sampajānena pādaṁ uddharitabbaṁ,",
  "mil7.5.10:5.2_2": "satena sampajānena pādaṁ nikkhipitabbaṁ,",
  "mil7.5.10:5.2_3": "abhikkamapaṭikkame samiñjanapasāraṇe sabbattha satena sampajānena bhavitabbaṁ.",
  "mil7.5.10:5.3_0": "Idaṁ, mahārāja, hatthissa pañcamaṁ aṅgaṁ gahetabbaṁ.",
  "mil7.5.10:5.4_0": "Bhāsitampetaṁ, mahārāja, bhagavatā devātidevena saṁyuttanikāyavare—",
  "mil7.5.10:6.1_0": "‘Kāyena saṁvaro sādhu,",
  "mil7.5.10:6.2_0": "sādhu vācāya saṁvaro;",
  "mil7.5.10:6.3_0": "Manasā saṁvaro sādhu,",
  "mil7.5.10:6.4_0": "sādhu sabbattha saṁvaro;",
  "mil7.5.10:6.5_0": "Sabbattha saṁvuto lajjī,",
  "mil7.5.10:6.6_0": "rakkhitoti pavuccatī’”ti.",
  "mil7.5.10:7.1_0": "Hatthiṅgapañho dasamo.",
  "mil7.5.10:8.1_0": "Upacikāvaggo catuttho.",
  "mil7.5.10:9.1_0": "Tassuddānaṁ",
  "mil7.5.10:10.1_0": "Upacikā biḷāro ca,",
  "mil7.5.10:10.2_0": "Undūro vicchikena ca;",
  "mil7.5.10:10.3_0": "Nakulo siṅgālo migo,",
  "mil7.5.10:10.4_0": "Gorūpo varāho hatthinā dasāti."
}