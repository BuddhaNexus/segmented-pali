{
  "tika-vin02t2:0_0": "7. Sekhiyakaṇḍaṁ",
  "tika-vin02t2:1_0": "1. Parimaṇḍalavaggavaṇṇanā",
  "tika-vin02t2:2_0": "Sekhiyesu sikkhitasikkhenāti catūhi maggehi tisso sikkhā sikkhitvā ṭhitena,",
  "tika-vin02t2:2_1": "sabbaso pariniṭṭhitakiccenāti vuttaṁ hoti.",
  "tika-vin02t2:2_2": "Tādināti aṭṭhahi lokadhammehi akampiyaṭṭhena tādinā.",
  "tika-vin02t2:3_0": "576.Sikkhā karaṇīyāti ‘‘evaṁ nivāsessāmī’’ti ārāmepi antaragharepi sabbattha sikkhā kattabbā.",
  "tika-vin02t2:3_1": "Ettha ca yasmā vattakkhandhake vuttavattānipi sikkhitabbattā sekhiyāneva honti,",
  "tika-vin02t2:3_2": "tasmā pārājikādīsu viya paricchedo na kato,",
  "tika-vin02t2:3_3": "cārittanayadassanatthañca ‘‘yo pana bhikkhu olambento nivāseyya,",
  "tika-vin02t2:3_4": "dukkaṭa’’nti evaṁ āpattināmena avatvā ‘‘sikkhā karaṇīyā’’ti evaṁ sabbasikkhāpadesu pāḷi āropitā.",
  "tika-vin02t2:3_5": "Padabhājane pana ‘‘āpatti dukkaṭassā’’ti vuttattā sabbattha anādariyakaraṇe dukkaṭaṁ veditabbaṁ.",
  "tika-vin02t2:3_6": "Vuttanti mahāaṭṭhakathāyaṁ vuttaṁ.",
  "tika-vin02t2:3_7": "Yasmā aṭṭhaṅgulamattaṁ otāretvā nivatthameva nisinnassa caturaṅgulamattaṁ hoti,",
  "tika-vin02t2:3_8": "tasmā ubhopete aṭṭhakathāvādā ekaparicchedā.",
  "tika-vin02t2:3_9": "Te sabbeti nivāsanadosā.",
  "tika-vin02t2:4_0": "Taṁ panāti taṁ anādariyaṁ.",
  "tika-vin02t2:4_1": "Kiñcāpi kurundivādaṁ pacchā vadantena ‘‘parimaṇḍalaṁ nivāsetuṁ ajānantassa anāpattī’’ti ayamattho patiṭṭhāpito,",
  "tika-vin02t2:4_2": "tathāpi nivāsanavattaṁ sādhukaṁ uggahetabbameva.",
  "tika-vin02t2:4_3": "Sañcicca anuggaṇhantassa anādariyaṁ siyā.",
  "tika-vin02t2:4_4": "Teneva mātikāṭṭhakathāyaṁ (kaṅkhā. aṭṭha.",
  "tika-vin02t2:4_5": "parimaṇḍalasikkhāpadavaṇṇanā) vuttaṁ ‘‘ajānantassāti parimaṇḍalaṁ nivāsetuṁ ajānantassa anāpatti,",
  "tika-vin02t2:4_6": "apica nivāsanavattaṁ uggahetabba’’nti.",
  "tika-vin02t2:5_0": "Sacittakanti vatthuvijānanacittena paṇṇattivijānanacittena ca sacittakaṁ ‘‘anādariyaṁ paṭiccā’’ti vuttattā.",
  "tika-vin02t2:5_1": "‘‘Pāṇātipātādi viya nivāsanadoso lokagarahito na hotīti paṇṇattivajja’’nti phussadevatthero āha.",
  "tika-vin02t2:5_2": "Upatissatthero pana ‘‘yasmā anādariyavaseneva āpajjitabbattā kevalaṁ akusalameva,",
  "tika-vin02t2:5_3": "tañca pakatiyā vajjaṁ,",
  "tika-vin02t2:5_4": "sañcicca vītikkamanañca domanassitasseva hoti,",
  "tika-vin02t2:5_5": "tasmā lokavajjaṁ akusalacittaṁ dukkhavedana’’nti āha.",
  "tika-vin02t2:5_6": "Anādariyaṁ,",
  "tika-vin02t2:5_7": "anāpattikāraṇābhāvo,",
  "tika-vin02t2:5_8": "aparimaṇḍalanivāsananti imāni panettha tīṇi aṅgāni.",
  "tika-vin02t2:5_9": "Yathā cettha,",
  "tika-vin02t2:5_10": "evaṁ sabbattha purimāni dve tattha tattha vuttapaṭipakkhakaraṇañcāti tīṇiyeva honti.",
  "tika-vin02t2:6_0": "577.",
  "tika-vin02t2:6_1": "Dutiyādīsu anekappakāraṁ gihipārutanti setapaṭapārutaṁ paribbājakapārutaṁ ekasāṭakapārutantiādi anekappabhedaṁ gihipārutaṁ.",
  "tika-vin02t2:6_2": "Tassattho khandhakeyeva āvi bhavissati.",
  "tika-vin02t2:6_3": "Vihārepīti buddhupaṭṭhānādikālaṁ sandhāya vuttaṁ.",
  "tika-vin02t2:7_0": "578.",
  "tika-vin02t2:7_1": "‘‘Suppaṭicchanno’’ti vuttattā ‘‘sasīsaṁ pāruto sabbathā suppaṭicchannattā suppaṭicchanno nāma hotī’’ti yassa siyā,",
  "tika-vin02t2:7_2": "taṁ sandhāyāha ‘‘na sasīsaṁ pārutenā’’tiādi.",
  "tika-vin02t2:8_0": "582.Ekasmiṁ pana ṭhāne ṭhatvāti ettha ‘‘gacchantopi parissayābhāvaṁ oloketuṁ labhatiyeva,",
  "tika-vin02t2:8_1": "tathā gāme pūja’’nti tīsupi gaṇṭhipadesu vuttaṁ.",
  "tika-vin02t2:9_0": "Parimaṇḍalavaggavaṇṇanā niṭṭhitā.",
  "tika-vin02t2:10_0": "2. Ujjagghikavaggavaṇṇanā",
  "tika-vin02t2:11_0": "586. Dutiyavagge hasanīyasmiṁ vatthusminti hāsajanake kāraṇe.",
  "tika-vin02t2:12_0": "Ujjagghikavaggavaṇṇanā niṭṭhitā.",
  "tika-vin02t2:13_0": "3. Khambhakatavaggavaṇṇanā",
  "tika-vin02t2:14_0": "603.",
  "tika-vin02t2:14_1": "Tatiyavagge patte saññā pattasaññā,",
  "tika-vin02t2:14_2": "sā assa atthīti pattasaññī,",
  "tika-vin02t2:14_3": "attano bhājane upanibandhasaññī hutvāti attho.",
  "tika-vin02t2:14_4": "Byañjanaṁ pana anādiyitvā atthamattameva dassetuṁ ‘‘patte saññaṁ katvā’’ti vuttaṁ.",
  "tika-vin02t2:15_0": "604.Oloṇīti ekā byañjanavikati.",
  "tika-vin02t2:15_1": "‘‘Yo koci suddho kañjikatakkādirasao’’ti keci.",
  "tika-vin02t2:15_2": "Sākasūpeyya-ggahaṇena yā kāci sūpeyyasākehi katā byañjanavikati vuttā.",
  "tika-vin02t2:15_3": "Maṁsarasādīnīti ādi-saddena avasesā sabbāpi byañjanavikati saṅgahitāti daṭṭhabbaṁ.",
  "tika-vin02t2:15_4": "Teneva mātikāṭṭhakathāyaṁ (kaṅkhā. aṭṭha.",
  "tika-vin02t2:15_5": "samasūpakapaṭiggahaṇasikkhāpadavaṇṇanā) vuttaṁ ‘‘ṭhapetvā pana sūpaṁ avasesā sabbāpi sūpeyyā byañjanavikati rasaraso nāma hotī’’ti.",
  "tika-vin02t2:16_0": "605.Samapuṇṇanti adhiṭṭhānupagassa pattassa antomukhavaṭṭilekhaṁ anatikkāmetvā racitaṁ.",
  "tika-vin02t2:16_1": "Samabharitanti tasseva vevacanaṁ.",
  "tika-vin02t2:16_2": "Phalāphalādīti ādi-saddena odanādimpi saṅgaṇhāti.",
  "tika-vin02t2:16_3": "Heṭṭhā orohatīti samantā okāsasabbhāvato cāliyamānaṁ heṭṭhā bhassati.",
  "tika-vin02t2:16_4": "Matthake thūpīkataṁ pūvameva vaṭaṁsakasadisattā ‘‘pūvavaṭaṁsaka’’nti vuttaṁ.",
  "tika-vin02t2:16_5": "Pupphavaṭaṁsakādīsupi eseva nayo.",
  "tika-vin02t2:17_0": "Yasmā ‘‘samatittiko piṇḍapāto paṭiggahetabbo’’ti vacanaṁ piṇḍapāto sampuṇṇo paṭiggahetabboti dīpeti,",
  "tika-vin02t2:17_1": "tasmā attano hatthagate patte piṇḍapāto diyyamāno thūpīkatopi ce hoti,",
  "tika-vin02t2:17_2": "vaṭṭatīti dīpeti.",
  "tika-vin02t2:17_3": "‘‘Thūpīkataṁ piṇḍapātaṁ paṭiggaṇhāti,",
  "tika-vin02t2:17_4": "āpatti dukkaṭassā’’ti hi vacanaṁ paṭhamaṁ thūpīkataṁ piṇḍapātaṁ pacchā paṭiggaṇhato āpattīti dīpeti.",
  "tika-vin02t2:17_5": "‘‘Patte paṭiggaṇhato ca thūpīkataṁ hoti,",
  "tika-vin02t2:17_6": "vaṭṭati athūpīkatassa paṭiggahitattā,",
  "tika-vin02t2:17_7": "payogo pana natthi aññatra pubbadesā’’ti kenaci vuttaṁ,",
  "tika-vin02t2:17_8": "taṁ na sārato paccetabbaṁ.",
  "tika-vin02t2:17_9": "‘‘Na thūpīkataṁ piṇḍapātaṁ paṭiggaṇhātī’’ti vacanaṁ paṭhamaṁ thūpīkatasseva pacchā paṭiggaṇhanaṁ dīpeti.",
  "tika-vin02t2:17_10": "Na hi hatthagatepi patte diyyamānaṁ thūpīkataṁ gaṇhanto thūpīkataṁ piṇḍapātaṁ paṭiggaṇhanto nāma na hoti,",
  "tika-vin02t2:17_11": "na ca tena samatittiko piṇḍapāto paṭiggahitoti sakkā viññātuṁ.",
  "tika-vin02t2:17_12": "‘‘Thūpīkata’’nti ca bhāvanapuṁsakaniddese gayhamāne ayamattho suṭṭhutaraṁ pākaṭoyevāti.",
  "tika-vin02t2:18_0": "Khambhakatavaggavaṇṇanā niṭṭhitā.",
  "tika-vin02t2:19_0": "4. Sakkaccavaggavaṇṇanā",
  "tika-vin02t2:20_0": "608.",
  "tika-vin02t2:20_1": "Catutthavagge sapadānanti ettha dānaṁ vuccati avakhaṇḍanaṁ,",
  "tika-vin02t2:20_2": "apetaṁ dānato apadānaṁ,",
  "tika-vin02t2:20_3": "anavakhaṇḍananti attho.",
  "tika-vin02t2:20_4": "Saha apadānena sapadānaṁ,",
  "tika-vin02t2:20_5": "avakhaṇḍanavirahitaṁ ,",
  "tika-vin02t2:20_6": "anupaṭipāṭiyāti vuttaṁ hoti.",
  "tika-vin02t2:20_7": "Tenāha ‘‘tattha tattha odhiṁ akatvā anupaṭipāṭiyā’’ti.",
  "tika-vin02t2:21_0": "611.",
  "tika-vin02t2:21_1": "Yasmiṁ samaye ‘‘pāṇo na hantabbo’’ti rājāno bheriṁ carāpenti,",
  "tika-vin02t2:21_2": "ayaṁ māghātasamayo nāma.",
  "tika-vin02t2:21_3": "Idha anāpattiyaṁ gilāno na āgato,",
  "tika-vin02t2:21_4": "tasmā gilānassapi āpatti.",
  "tika-vin02t2:21_5": "Sūpodanaviññattisikkhāpade asañcicca assatiyāti ettha ‘‘mukhe pakkhipitvā puna vippaṭisārī hutvā chaḍḍentassa",
  "tika-vin02t2:21_6": "aruciyā pavisante ‘asañciccā’ti vuccati,",
  "tika-vin02t2:21_7": "viññattimpi aviññattimpi etasmiṁ ṭhāne ṭhitaṁ sahasā gahetvā bhuñjante ‘assatiyā’ti vuccatī’’ti tīsupi gaṇṭhipadesu vuttaṁ.",
  "tika-vin02t2:22_0": "614-615.",
  "tika-vin02t2:22_1": "Ujjhāne saññā ujjhānasaññā,",
  "tika-vin02t2:22_2": "sā assa atthīti ujjhānasaññī.",
  "tika-vin02t2:22_3": "‘‘Mayūraṇḍaṁ atimahanta’’nti vacanato mayūraṇḍappamāṇo kabaḷo na vaṭṭati.",
  "tika-vin02t2:22_4": "Keci pana ‘‘mayūraṇḍato mahanto na vaṭṭatī’’ti vadanti,",
  "tika-vin02t2:22_5": "taṁ na gahetabbaṁ,",
  "tika-vin02t2:22_6": "‘‘nātimahanta’’nti ca atimahantasseva paṭikkhittattā khuddake āpatti na dissati.",
  "tika-vin02t2:22_7": "‘‘Mayūraṇḍaṁ atimahantaṁ,",
  "tika-vin02t2:22_8": "kukkuṭaṇḍaṁ atikhuddakaṁ,",
  "tika-vin02t2:22_9": "tesaṁ vemajjhappamāṇo’’ti iminā pana sāruppavasena khuddakampi paṭikkhipitvā paricchedo na dassitoti veditabbaṁ.",
  "tika-vin02t2:23_0": "Sakkaccavaggavaṇṇanā niṭṭhitā.",
  "tika-vin02t2:24_0": "5. Kabaḷavaggavaṇṇanā",
  "tika-vin02t2:25_0": "618.",
  "tika-vin02t2:25_1": "Pañcamavagge sabbaṁ hatthanti ettha hattha-saddo tadekadesesu aṅgulīsu daṭṭhabbo ‘‘hatthamuddā’’tiādīsu viya,",
  "tika-vin02t2:25_2": "samudāye pavattavohārassa avayavepi vattanato ekaṅgulimpi mukhe pakkhipituṁ na vaṭṭati.",
  "tika-vin02t2:26_0": "Kabaḷavaggavaṇṇanā niṭṭhitā.",
  "tika-vin02t2:27_0": "6. Surusuruvaggavaṇṇanā",
  "tika-vin02t2:28_0": "627.",
  "tika-vin02t2:28_1": "Chaṭṭhavagge sītīkatoti sītaṭṭo,",
  "tika-vin02t2:28_2": "sītapīḷitoti vuttaṁ hoti.",
  "tika-vin02t2:28_3": "Silakabuddhoti parihāsavacanametaṁ.",
  "tika-vin02t2:28_4": "Silakañhi kañci disvā ‘‘buddho aya’’nti voharanti.",
  "tika-vin02t2:29_0": "634.Vilīvacchattanti veṇuvilīvehi kataṁ chattaṁ.",
  "tika-vin02t2:29_1": "Tatthajātakadaṇḍakena katanti tālapaṇṇaṁ saha daṇḍakena chinditvā tameva chattadaṇḍaṁ karonti gopālakādayo viya,",
  "tika-vin02t2:29_2": "taṁ sandhāyetaṁ vuttaṁ.",
  "tika-vin02t2:29_3": "Chattapādukāya vā ṭhitaṁ hotīti ettha chattapādukā vuccati chattādhāro.",
  "tika-vin02t2:29_4": "Yasmiṁ chattaṁ apatamānaṁ katvā ṭhapenti,",
  "tika-vin02t2:29_5": "tādisikāya chattapādukāya ṭhitaṁ chattaṁ ‘‘chatta’’nti ajjhāharitabbaṁ.",
  "tika-vin02t2:29_6": "‘‘Chattaṁ chattapādukāya ṭhita’’ntipi paṭhanti,",
  "tika-vin02t2:29_7": "tatthāpi ayamevattho.",
  "tika-vin02t2:30_0": "637.Cāpoti majjhe vaṅkā kācadaṇḍasadisā dhanuvikati.",
  "tika-vin02t2:30_1": "Kodaṇḍoti vaṭṭaladaṇḍā dhanuvikati.",
  "tika-vin02t2:30_2": "Paṭimukkanti pavesitaṁ laggitaṁ.",
  "tika-vin02t2:31_0": "Surusuruvaggavaṇṇanā niṭṭhitā.",
  "tika-vin02t2:32_0": "7. Pādukavaggavaṇṇanā",
  "tika-vin02t2:33_0": "647.",
  "tika-vin02t2:33_1": "Sattamavagge paṭicchanno hutvāti so kira rattibhāge uyyānaṁ gantvā ambaṁ abhiruhitvā sākhāya sākhaṁ ambaṁ olokento vicari.",
  "tika-vin02t2:33_2": "Tassa tathā karontasseva ratti vibhāyi.",
  "tika-vin02t2:33_3": "So cintesi ‘‘sace idāni otaritvā gamissāmi,",
  "tika-vin02t2:33_4": "disvā maṁ coroti gahessanti,",
  "tika-vin02t2:33_5": "rattibhāge gamissāmī’’ti.",
  "tika-vin02t2:33_6": "Athekaṁ viṭapaṁ abhiruhitvā nilīno acchi.",
  "tika-vin02t2:33_7": "Taṁ sandhāyetaṁ vuttaṁ.",
  "tika-vin02t2:33_8": "So rukkhato otaranto ekaṁ olambinisākhaṁ gahetvā tesaṁ ubhinnampi antare patiṭṭhāsi.",
  "tika-vin02t2:33_9": "Taṁ sandhāya vuttaṁ ‘‘tesaṁ dvinnampi antarā rukkhato patito’’ti.",
  "tika-vin02t2:33_10": "Pāḷiyā atthaṁ na jānantīti attano gahaṇassa atthaṁ na jānanti.",
  "tika-vin02t2:34_0": "Jātakapāḷiyaṁ (jā. 1.4.33) pana ayaṁ gāthā –",
  "tika-vin02t2:35_0": "‘‘Sabbamidaṁ carimaṁ kataṁ, ubho dhammaṁ na passare;",
  "tika-vin02t2:36_0": "Ubho pakatiyā cutā, yo cāyaṁ mantejjhāpeti;",
  "tika-vin02t2:37_0": "Yo ca mantaṁ adhīyatī’’ti. –",
  "tika-vin02t2:38_0": "Evamāgatā.",
  "tika-vin02t2:38_1": "Tassāyamattho (jā. aṭṭha. 3.4.33) –",
  "tika-vin02t2:38_2": "sabbamidaṁ carimaṁ katanti yaṁ amhehi tīhi janehi kataṁ,",
  "tika-vin02t2:38_3": "sabbamidaṁ kiccaṁ lāmakaṁ nimmariyādaṁ adhammikaṁ.",
  "tika-vin02t2:38_4": "Evaṁ attano corabhāvaṁ tesañca mantesu agāravaṁ garahitvā puna itare dveyeva garahanto ‘‘ubho dhammaṁ na passare’’tiādimāha.",
  "tika-vin02t2:38_5": "Tattha ubhoti ime dvepi janā garukārārahaṁ porāṇakadhammaṁ na passanti,",
  "tika-vin02t2:38_6": "tatova dhammapakatito cutā.",
  "tika-vin02t2:38_7": "Dhammo hi paṭhamuppattivasena pakati nāma.",
  "tika-vin02t2:38_8": "Vuttampi cetaṁ –",
  "tika-vin02t2:39_0": "‘‘Dhammo have pāturahosi pubbe,",
  "tika-vin02t2:40_0": "Pacchā adhammo udapādi loke’’ti. (jā. 1.11.28);",
  "tika-vin02t2:41_0": "Yo cāyanti yo ca ayaṁ nīce nisīditvā mante ajjhāpeti, yo ca ucce nisīditvā adhīyatīti.",
  "tika-vin02t2:42_0": "Sālīnanti ayaṁ gāthāpi –",
  "tika-vin02t2:43_0": "‘‘Sālīnaṁ odanaṁ bhuñje, suciṁ maṁsūpasecanaṁ;",
  "tika-vin02t2:44_0": "Tasmā etaṁ na sevāmi, dhammaṁ isīhi sevita’’nti. (jā. 1.4.34) –",
  "tika-vin02t2:45_0": "Evaṁ jātake āgatā.",
  "tika-vin02t2:45_1": "Tattha sucinti paṇḍaraṁ parisuddhaṁ.",
  "tika-vin02t2:45_2": "Maṁsūpasecananti nānappakārāya maṁsavikatiyā sittaṁ bhuñje,",
  "tika-vin02t2:45_3": "bhuñjāmīti attho.",
  "tika-vin02t2:45_4": "Sesaṁ pākaṭameva.",
  "tika-vin02t2:46_0": "Dhiratthūti dhi atthu,",
  "tika-vin02t2:46_1": "nindā bhavatūti attho,",
  "tika-vin02t2:46_2": "garahāma taṁ mayanti vuttaṁ hoti.",
  "tika-vin02t2:46_3": "Laddhalābhoti dhanalābhaṁ yasalābhañca sandhāya vadati.",
  "tika-vin02t2:46_4": "Vinipātanahetunāti vinipātanassa hetubhāvena.",
  "tika-vin02t2:46_5": "Vutti nāma hotīti yathāvutto duvidhopi lābho apāyasaṁvattanikatāya samparāye vinipātanahetubhāvena pavattanato",
  "tika-vin02t2:46_6": "sampati adhammacaraṇena pavattanato ca vutti nāma hotīti attho.",
  "tika-vin02t2:46_7": "Evarūpā yā vuttīti evarūpā dhanalābhayasalābhasaṅkhātā yā vutti.",
  "tika-vin02t2:46_8": "Adhammacaraṇena vāti vā-saddo sampiṇḍanattho.",
  "tika-vin02t2:46_9": "Tvanti upayogatthe paccattavacanaṁ,",
  "tika-vin02t2:46_10": "taṁ icceva vā pāṭho.",
  "tika-vin02t2:46_11": "Asmāti pāsāṇādhivacanametaṁ.",
  "tika-vin02t2:47_0": "Pādukavaggavaṇṇanā niṭṭhitā.",
  "tika-vin02t2:48_0": "Sesaṁ uttānameva.",
  "tika-vin02t2:49_0": "Sekhiyakaṇḍaṁ niṭṭhitaṁ.",
  "tika-vin02t2:50_0": "Adhikaraṇasamathesu yaṁ vattabbaṁ, taṁ aṭṭhakathāyaṁ āgataṭṭhāneyeva dassayissāma.",
  "tika-vin02t2:51_0": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin02t2:52_0": "Bhikkhuvibhaṅgavaṇṇanā niṭṭhitā.",
  "tika-vin02t2:53_0": "Mahāvibhaṅgo niṭṭhito.",
  "tika-vin02t2:54_0": " Namo tassa bhagavato arahato sammāsambuddhassa",
  "tika-vin02t2:55_0": "Bhikkhunīvibhaṅgavaṇṇanā"
}