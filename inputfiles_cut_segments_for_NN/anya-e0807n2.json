{
  "anya-e0807n2:0_0": "3. Kārakakaṇḍa",
  "anya-e0807n2:1_0": "Atha vibhattīna+matthabhedā vuccante.",
  "anya-e0807n2:2_0": "Tattha ekampi atthaṁ kammādivasena ekattādivasena ca vibhajantīti vibhattiyo, syādayo.",
  "anya-e0807n2:2_1": "Tā pana paṭhamādibhedena sattavidhā.",
  "anya-e0807n2:2_2": "Tā yathā ‘‘paṭhamā+tthamatte’’ti paṭhamāvibhatti hoti.",
  "anya-e0807n2:2_3": "Sissa okāra+lopa+a-mādesesu naro itthī napuṁsakaṁ.",
  "anya-e0807n2:3_0": "Sakattha+dabba+liṅgāni, saṁkhyā+kammādipañcakaṁ;",
  "anya-e0807n2:4_0": "Nāmattho tassa sāmañña-matthamatthaṁ pavuccate.",
  "anya-e0807n2:5_0": "So nāmattho ca –",
  "anya-e0807n2:6_0": "Jāti kriyā guṇo dabbaṁ, tathā nāmanti pañcadhā;",
  "anya-e0807n2:7_0": "Saddassa+ttho sa saddopi, pañcadhāva+tra bhijjate.",
  "anya-e0807n2:8_0": "Kathaṁ jātisaddo guṇasaddotyādinā.",
  "anya-e0807n2:9_0": "Bhinnesva+bhinnadhī+saddā, sabalādīsu yabbalā;",
  "anya-e0807n2:10_0": "Vattante jāti esā+ssa, mālā sutta+mivā+nvitā.",
  "anya-e0807n2:11_0": "Adabbabhūtaṁ kattādi-kārakaggāmasādhiyaṁ;",
  "anya-e0807n2:12_0": "Padatthaṁ kattukammaṭṭhaṁ, kriya+micchanti tabbidū.",
  "anya-e0807n2:13_0": "Dabbassito tato bhinno, nimitto tappatītiyā;",
  "anya-e0807n2:14_0": "Vinassanasabhāvo ca, nigguṇova guṇo+ccate.",
  "anya-e0807n2:15_0": "Ettha paṭo sukkoti vinassanasabhāvo ca casaddena vipulo ākāsoti avinassanasabhāvo ca attani visuṁ guṇarahito guṇo+ccate tyattho.",
  "anya-e0807n2:16_0": "Yaṁ yaṁ visessate kiñci, taṁ taṁ dabba+miho+ccate;",
  "anya-e0807n2:17_0": "Jātyādinopya+to tādi, dabbattaṁ parikappate.",
  "anya-e0807n2:18_0": "Ettha gojāti assajātīti vutte jāti dabbaṁ. Nīlo guṇoti ca guṇo dabbaṁ.",
  "anya-e0807n2:18_1": "Pacanakriyāti ca gamanādikriyāto visesiyatīti kriyāva dabbaṁ.",
  "anya-e0807n2:19_0": "Nāmarūpena sadabbe, kvaci saññī kathīyate;",
  "anya-e0807n2:20_0": "Nāmanti taṁ yathā citto, saññā saddo tu taddhanī.",
  "anya-e0807n2:21_0": "Nāmassa dabbattepi cittotyādi nāmeneva pasijjhati,",
  "anya-e0807n2:21_1": "no ghaṭa+paṭādayova dabbattena,",
  "anya-e0807n2:21_2": "tasmā nāma+miti saññī kathīyate,",
  "anya-e0807n2:21_3": "taṁvācakattā tabbatī cittādi saññāsaddoti nicchiyateyya+dhippāyo.",
  "anya-e0807n2:22_0": "Ayaṁ pañcavidhopi attho saddattho ceva sāmatthiyā gamyamānattho cāti dubbidho.",
  "anya-e0807n2:22_1": "Tathā hi ‘‘pīno divā na bhuñjeyya’’miti bhuttinirākati saddattho.",
  "anya-e0807n2:22_2": "Rattibhutti tu sāmatthiyā+vagamyate. Tene+taṁ vuccati –",
  "anya-e0807n2:23_0": "Atthappatītiyaṁ sadda-byāpāro tividho bhave;",
  "anya-e0807n2:24_0": "Mukhyo lakkhaṇa+byañjana-sabhāvo cāti ettha tu.",
  "anya-e0807n2:25_0": "Mukhyo tu nirantaratthe, lakkhaṇo tu tirohite;",
  "anya-e0807n2:26_0": "Atthe+taro tu vākyassa, attheyeva pavattati.",
  "anya-e0807n2:27_0": "‘‘Mañce’’ti nirantaratthe vattamāno mukhyo,",
  "anya-e0807n2:27_1": "‘‘mañcā ugghosantī’’ti tirohitatthe vattamāno lakkhaṇo,",
  "anya-e0807n2:27_2": "gāthādisakalavākyassa+tthe vattamāno byañjanasabhāvo.",
  "anya-e0807n2:28_0": "Byāpārassa pabhedena, tidhā saddopi vācako;",
  "anya-e0807n2:29_0": "Lakkhaṇiko byañjakoti, tadatthopi tidhā mato.",
  "anya-e0807n2:30_0": "Vacco lakkhaṇiko byaṅgyo, cevaṁ saddo suvācako;",
  "anya-e0807n2:31_0": "Vuttakamena jātyādi-bhedena pañcadhā bhaveti.",
  "anya-e0807n2:32_0": "38. Āmantaṇe –",
  "anya-e0807n2:33_0": "Ti āmantaṇādhike atthamatte paṭhamāvibhatti hoti. Bho nara, bho itthi, bho napuṁsaka.",
  "anya-e0807n2:34_0": "Saddenā+bhimukhīkāro, vijjamānassa vatthuno;",
  "anya-e0807n2:35_0": "Āmantaṇaṁ vidhātabbe, natthi ‘‘rājā bhave’’ti+daṁ.",
  "anya-e0807n2:36_0": "Kriyā nimittaṁ kārakantu kamma, kattu, karaṇa, sampadāna, avadhi, ādhārabhedena chabbidhaṁ, taṁ yathā –",
  "anya-e0807n2:37_0": "2,2. Kamme dutiyā",
  "anya-e0807n2:38_0": "Karīyati kattukiriyāya sambandhīyatīti kammaṁ,",
  "anya-e0807n2:38_1": "tasmiṁ kammakārake dutiyāvibhatti hoti. Taṁ tividhaṁ nibbatti, vikati, patti bhedena,",
  "anya-e0807n2:38_2": "tattha nibbattikamme mātā puttaṁ vijāyati, āhāro sukhaṁ janayati, kaṭaṁ karoti datto.",
  "anya-e0807n2:38_3": "Vikatiyaṁ kaṭṭha+maṅgāraṁ karoti, suvaṇṇaṁ kaṭakaṁ karoti, vīhayo lunāti.",
  "anya-e0807n2:38_4": "Pattiyaṁ datto gharaṁ pavisati, ādiccaṁ passati, dhammaṁ suṇāti, paṇḍite payirupāsati.",
  "anya-e0807n2:39_0": "Vuttañca –",
  "anya-e0807n2:40_0": "Nibbatti+vikati+patti-bhedā kammaṁ tidhā mataṁ;",
  "anya-e0807n2:41_0": "Kattukriyābhigammantaṁ,",
  "anya-e0807n2:41_1": "sukha+maṅgāraṁ+gharaṁ yathāti.",
  "anya-e0807n2:42_0": "Kaṭaṁ karoti vipulaṁ dassanīyanti attheva guṇayuttassa kammatā, vipulaṁ karoti,",
  "anya-e0807n2:42_1": "dassanīyaṁ karotīti kriyāya sambandhiyamānattā.",
  "anya-e0807n2:42_2": "Odano paccateti odanasaddato kammatā nappatīyate, kiñcarahi ākhyātato.",
  "anya-e0807n2:43_0": "Icchitakammaṁ yathā-gāvuṁ payo dohati, gomantaṁ gāvaṁ yācati, gāva+mava rundhati vajaṁ, māṇavakaṁ maggaṁ pucchati, gomantaṁ gāvaṁ bhikkhate, rukkha+mavacināti phalāni, rukkhātyattho. Sissaṁ dhammaṁ brūte. Ettha payo, gāvaṁ iccādi icchitaṁ, gāvuṁ, gomanta+miccādi anicchitaṁ.",
  "anya-e0807n2:43_1": "Eva+manicchitepi kaṇṭakaṁ maddati, visaṁ gilati. Yaṁ nevi+cchitaṁ, nāpi anicchitaṁ,",
  "anya-e0807n2:43_2": "tatrāpi gāmaṁ gacchanto rukkhamūla+mupasappati.",
  "anya-e0807n2:44_0": "Ādhāre adhisi+ṭhā+sānaṁ payoge ca, pathaviṁ adhisessati, gāma+madhitiṭṭhati, rukkha+majjhāsateti.",
  "anya-e0807n2:44_1": "Ettha pathavinti pathaviyanti attho. Eva+mabhi, nipubbavisassāpi, dhamma+mabhinivisate, dhamme vā. Tathā upa, nva+jjhā+pubbavasatissa, gāma+mupavasati, gāma+manuvasati, vihāra+madhivasati, gāma+māvasati, agāraṁ ajjhavasati, ettha gāmanti gāmetyattho. Tathā tappānā+cārepi, nadiṁ pibati, gāmaṁ carati, nadiyaṁtyattho.",
  "anya-e0807n2:44_2": "Sace maṁ nālapissatīti mayā saddhiṁtyattho. Vihitāva paṭi-yogepi dutiyā,",
  "anya-e0807n2:44_3": "paṭibhantu taṁ cunda bojjhaṅgā,",
  "anya-e0807n2:44_4": "tampaṭi bojjhaṅgā bhāsantūti attho. Upamā maṁ patibhāti , upamā maṁ upaṭṭhātityattho.",
  "anya-e0807n2:44_5": "Dhātunāyutte ‘‘tassa nappaṭibhātī’’ti chaṭṭhī.",
  "anya-e0807n2:45_0": "3. Kāladdhāna+maccantasaṁyoge",
  "anya-e0807n2:46_0": "Kāladdhānaṁ dabba+guṇa+kriyāhi accantasaṁyoge tehi kāladdhānavācīhi dutiyā hoti. Kāle-sattāhaṁ gavapānaṁ, māsaṁ maṁsodanaṁ, saradaṁ ramaṇīyā nadī,",
  "anya-e0807n2:46_1": "sabbakālaṁ ramaṇīyaṁ nandanaṁ, tayo māse abhidhammaṁ deseti. Addhani-yojanaṁ vanarāji, yojanaṁ dīgho pabbato, kosaṁ sajjhāyati.",
  "anya-e0807n2:47_0": "Pubbanhasamayaṁ nivāsetvā, ekaṁ samayaṁ bhagavā,",
  "anya-e0807n2:47_1": "imaṁ rattiṁ cattāro mahārājānoti evamādīsu kālavācīhi accantasaṁyoge dutiyā,",
  "anya-e0807n2:47_2": "bahulaṁvidhānā vibhattivipallāso vā. Māsenā+nuvāko+dhīto,",
  "anya-e0807n2:47_3": "kosenā+nuvāko+dhītoti karaṇatthe tatiyā.",
  "anya-e0807n2:48_0": "4.",
  "anya-e0807n2:48_1": "Gatibodhāhārasaddatthākammakabhajjādīnaṁ payojje",
  "anya-e0807n2:49_0": "Gatyatthānaṁ bodhatthānaṁ āhāratthānaṁ saddatthāna+makammakānaṁ bhajjādīnañca payojje kattari dutiyā hoti.",
  "anya-e0807n2:49_1": "Datto gamayati māṇavakaṁ gāmaṁ, yāpayati vā.",
  "anya-e0807n2:49_2": "Guru bodhayati māṇavakaṁ dhammaṁ, vedayati vā.",
  "anya-e0807n2:49_3": "Mātā bhojayati putta+modanaṁ, āsayati vā.",
  "anya-e0807n2:49_4": "Guru ajjhāpayati sissaṁ vedaṁ, pāṭhayati vā.",
  "anya-e0807n2:49_5": "Payojjato+ññatra kamme dutiyā. Poso āsayati dattaṁ, sāyayati vā. Poso aññaṁ bhajjāpeti, aññaṁ koṭṭāpeti, aññaṁ santharāpeti.",
  "anya-e0807n2:50_0": "5. Harādīnaṁ vā",
  "anya-e0807n2:51_0": "Harādīnaṁ payojje kattari dutiyā hoti vā. Poso hāreti bhāraṁ dattaṁ, datteneti vā. Dassayate janaṁ rājā, janeneti vā. Abhivādayate guruṁ dattaṁ, datteneti vā. Ajjhohāreti sattuṁ dattaṁ, datteneti vā. Kāreti datto dattaṁ, datteneti vā.",
  "anya-e0807n2:51_1": "Pakkhe sabbatra kattari tatiyā.",
  "anya-e0807n2:52_0": "6. Na khādādīnaṁ",
  "anya-e0807n2:53_0": "Khādādīnaṁ payojje kattari dutiyā na hoti.",
  "anya-e0807n2:53_1": "Gatyatthādīsu kvaci paṭisedhattha+midaṁ. Khādayati datto dattena, ādayati dattena, avhāpayati datthena, saddāyayati dattena, nāyayati dattena, kandayati dattena.",
  "anya-e0807n2:54_0": "7. Jhādīhi yuttā",
  "anya-e0807n2:55_0": "Dhiādīhi yuttato dutiyā hoti. Dhi+ratthu+maṁ putikāyaṁ,",
  "anya-e0807n2:55_1": "antarā ca rājagahaṁ antarā ca nālandaṁ,",
  "anya-e0807n2:55_2": "rājagahassa ca nālandassa ca vivarabhūte majjheti attho. Samādhāna+mantarena, mucalinda+mabhito saraṁ. Chaṭṭhyatthe+yaṁ dutiyā.",
  "anya-e0807n2:56_0": "8. Lakkhaṇitthambhūtavicchāsva+bhinā",
  "anya-e0807n2:57_0": "Lakkhaṇādīsva+tthesu abhinā yuttamhā dutiyā hoti. Rukkha+mabhivijjotate cando, ettha rukkho lakkhaṇaṁ, cando lakkhitabbo,",
  "anya-e0807n2:57_1": "tatra abhinā rukkhassa lakkhaṇavuttitā pakāsīyatīti rukkho abhinā yutto nāma.",
  "anya-e0807n2:57_2": "Sādhu devadatto mātara+mabhi,",
  "anya-e0807n2:57_3": "mātari sādhuttaṁ pattotyattho.",
  "anya-e0807n2:57_4": "Rukkhaṁ rukkhaṁabhi vijjotate cando, rukkhe rukkhetyattho.",
  "anya-e0807n2:58_0": "9. Patiparīhi bhāge ca",
  "anya-e0807n2:59_0": "Patiparīhi yuttato lakkhaṇādīsu bhāge ca+tthe dutiyā hoti. Rukkhaṁpati vijjotate, sādhu devadatto mātaraṁpati,",
  "anya-e0807n2:59_1": "rukkhaṁ rukkhaṁpati tiṭṭhati, ya+dettha maṁ pati siyā, yo mama bhāgo, so dīyatutyattho. Evaṁ rukkhaṁparityādipi.",
  "anya-e0807n2:60_0": "10. Anunāti",
  "anya-e0807n2:61_0": "Lakkhaṇādīsu dutiyā. Rukkhamanu vijjotate, saccakiriya+manu vassi, hetu ca lakkhaṇaṁ bhavati, sādhu devadatto mātara+manu,",
  "anya-e0807n2:61_1": "rukkhaṁ rukkha+manu vijjotate, yadettha maṁanu siyā.",
  "anya-e0807n2:62_0": "11. Sahatthe",
  "anya-e0807n2:63_0": "Sahatthe anunā yuttamhā dutiyā. Pabbata+manu tiṭṭhati, pabbatena saha tyattho.",
  "anya-e0807n2:64_0": "12. Hīne",
  "anya-e0807n2:65_0": "Hīnatthe anunā yuttamhā dutiyā.",
  "anya-e0807n2:65_1": "Anusāriputtaṁ paññavanto bhikkhū,",
  "anya-e0807n2:65_2": "sāriputtato paññāya hīnātyattho.",
  "anya-e0807n2:66_0": "13. Upena",
  "anya-e0807n2:67_0": "Hīnatthe upena yuttamhā dutiyā. Upasāriputtaṁ paññavanto.",
  "anya-e0807n2:68_0": "16. Kattukaraṇesu tatiyā",
  "anya-e0807n2:69_0": "Kattari karaṇe ca kārake tatiyā hoti. Jinena desito dhammo, buddhena jito māro, ahinā daṭṭho naro.",
  "anya-e0807n2:69_1": "Yattha kāraṇakāraṇampi kāraṇavasena vuccati, tatthāpi tatiyā, corehi gāmo daḍḍho, tiṇehi bhattaṁ siddhaṁ, saddhehi kāritā vihārā.",
  "anya-e0807n2:70_0": "Attapadhāno kiriyaṁ, yo nibbatteti kārako;",
  "anya-e0807n2:71_0": "Apayutto payutto vā, sa kattāti pavuccati.",
  "anya-e0807n2:72_0": "Karaṇe-taṁ pana duvidhaṁ ajjhattikabāhiravasena,",
  "anya-e0807n2:72_1": "yathā hatthena kammaṁ karoti, cakkhunā rūpaṁ passati, manasā dhammaṁ viññāyati. Dattena vihayo lunāti, agginā kuṭiṁ jhāpeti.",
  "anya-e0807n2:73_0": "Bāhirañca tathā+jjhattaṁ, karaṇaṁ duvidhaṁ yathā;",
  "anya-e0807n2:74_0": "Vīhiṁ lunāti dattena, nettena canda+mikkhate.",
  "anya-e0807n2:75_0": "Pakatiyā abhirūpo,",
  "anya-e0807n2:75_1": "gottena gotamo iccādi bhūdhātussa sambhavā karaṇe tatiyā.",
  "anya-e0807n2:75_2": "Tathā sāriputtoti nāmena vissuto, jātiyā khattiyo buddho, jātiyā sattavassiko, sippena naḷakāro so, ekūnatiṁso vayasā, evaṁ samena dhāvati, visamena dhāvati, dvidoṇena dhaññaṁ kiṇāti.",
  "anya-e0807n2:76_0": "17. Sahatthena",
  "anya-e0807n2:77_0": "Sahatthena yoge tatiyā siyā.",
  "anya-e0807n2:77_1": "Tatiyāpi chaṭṭhīva appadhāne eva bhavati. Puttena sahā+gato, puttena saddhiṁ āgato, vitakkena saha vattati, puttena saha thūlo,",
  "anya-e0807n2:77_2": "nisīdi bhagavā saddhiṁ bhikkhusaṅghena, sahassena samaṁ mitā,",
  "anya-e0807n2:77_3": "sabbehi me piyehi manāpehi nānābhāvo.",
  "anya-e0807n2:78_0": "18. Lakkhaṇe",
  "anya-e0807n2:79_0": "Lakkhaṇe vattamānato tatiyā.",
  "anya-e0807n2:79_1": "Bhinnena sīsena paggharantena lohitena paṭīvissake ujjhāpesi,",
  "anya-e0807n2:79_2": "ūnapañcabandhanena pattena aññaṁ navaṁ pattaṁ cetāpeyya,",
  "anya-e0807n2:79_3": "tidaṇḍakena paribbājaka+maddakkhi, akkhinā kāṇo, hatthena kuṇī, pādena khañjo, piṭṭhiyā khujjo.",
  "anya-e0807n2:79_4": "Tena hi vikalaṅgena vikalaṅgino vikāro lakkhiyate.",
  "anya-e0807n2:80_0": "19. Hetumhi",
  "anya-e0807n2:81_0": "Vāsādilakkhaṇakriyāya hetuto tatiyā. Annena vasati, vijjāya vasati, na jaccā vasalo hoti, kammunā vasalo hoti, dānena bhogavā, ācārena kulaṁ, tena pāṇi kāmadado.",
  "anya-e0807n2:82_0": "20. Pañcamī+ṇe vā",
  "anya-e0807n2:83_0": "Iṇe hetumhi pañcamī vā. Satasmā baddho, satena vā.",
  "anya-e0807n2:84_0": "21. Guṇe",
  "anya-e0807n2:85_0": "Paraṅgabhūte hetumhi pañcamī hoti vā. Jaḷattā baddho, jaḷattenavā, paññāya mutto, hutvā abhāvato aniccā,",
  "anya-e0807n2:85_1": "saṅkhāranirodhā viññāṇanirodho.",
  "anya-e0807n2:85_2": "Bahulaṁvidhānā sattamyatthehipi, tena samayena, kālena dhammasākacchā, puratthimena dhataraṭṭho, dakkhiṇena virūḷhako, uttarena kapilavatthu, yena bhagavā, tenupasaṅkami, so vo mama+ccayena satthāti. Māsena bhuñjati, ekāheneva bārāṇasiṁ pāvisi,",
  "anya-e0807n2:85_3": "navahi māsehi vihāraṁ kārāpesi , kahāpaṇena ūno, dhanena vikalo, asinā kalaho, ācārena nipuṇo, guḷena missakaṁ, vācāya sakhilo, maṇinā attho, dhanena attho,",
  "anya-e0807n2:85_4": "yojanena gacchati iccādi hetumhi karaṇe vā tatiyā.",
  "anya-e0807n2:85_5": "Attanāva attānaṁ sammannatīti paccatte bahulaṁvidhānā kattari tatiyā.",
  "anya-e0807n2:85_6": "Evaṁ tilehi khette vapatīti kammatthe,",
  "anya-e0807n2:85_7": "sumuttā mayaṁ tena mahāsamaṇenāti pañcamyatthe ca.",
  "anya-e0807n2:86_0": "24. Catutthī sampadāne",
  "anya-e0807n2:87_0": "Acetanaṁ sacetanaṁ vā paṭiggāhakabhāvenā+pekkhitaṁ, taṁ sampadānaṁ,",
  "anya-e0807n2:87_1": "tañca dā-dāneti dhātuto byappena yuttameva, tattha catutthī hoti.",
  "anya-e0807n2:87_2": "Tañca dīyamānassa vatthuno anivāraṇa+jjhesanā+numatito tividho,",
  "anya-e0807n2:87_3": "yathā buddhassa pupphaṁ deti, bodhirukkhassa jalaṁ deti, yācakassa dhanaṁ deti, bhikkhūnaṁ dānaṁ deti.",
  "anya-e0807n2:88_0": "Anirākaraṇā+rādha-na+bbhanuññavasena hi;",
  "anya-e0807n2:89_0": "Sampadānaṁ tidhā vuttaṁ, rukkha+yācaka+bhikkhavo.",
  "anya-e0807n2:90_0": "Ādhāravivakkhāyaṁ sattamīpi, saṅghe gotami dehi,",
  "anya-e0807n2:90_1": "saṅghe dinne ahañceva pūjito bhavissāmi, yā palālamayaṁ mālaṁ, nārī datvāna cetiyeti.",
  "anya-e0807n2:91_0": "25. Tādatthye",
  "anya-e0807n2:92_0": "Tādatthye catutthī siyā. Tadatthassa bhāve, tādatthyaṁ,",
  "anya-e0807n2:92_1": "tasmiṁ tadatthabhāve jotanīyeva catutthī siyā.",
  "anya-e0807n2:92_2": "Tadatthassa bhāvoti nimittanimittīsambandhe chaṭṭhī, tasmā chaṭṭhāpavādo+yaṁ.",
  "anya-e0807n2:92_3": "Samepi nimittanimittīnaṁ sambandhe nimittabhūtayūpatova catutthī, no nimittībhūtadāruto. Yūpāya dāru, pākāya vajati,",
  "anya-e0807n2:92_4": "buddhassatthāya jīvitaṁ pariccajāmi, neva davāya, na madāya, ūnassa pāripūriyā,",
  "anya-e0807n2:92_5": "atthāya hitāya sukhāya saṁvattati, lokānukampāya, phāsu vihārāya.",
  "anya-e0807n2:93_0": "Iccāyaṁ kaccāyane upari vakkhamānassa catutthīti sādhitattā idha chaṭṭhīti dīpanatthaṁ vuccate –",
  "anya-e0807n2:94_0": "Kassa sādu naruccati,",
  "anya-e0807n2:94_1": "mā ayasmantānampi saṅghabhedo ruccittha, khamati saṅghassa,",
  "anya-e0807n2:94_2": "bhatta+massa nacchādetīti chaṭṭhī sambandhavacanicchāyaṁ, na ce+vaṁ virodho siyā, sadisarūpattā,",
  "anya-e0807n2:94_3": "evaṁvidhesu ca sambandhassa saddikānumatattā.",
  "anya-e0807n2:94_4": "Tathā hi bhāgavuttiyā ‘‘upapadavibhatti chaṭṭhiyā+pavādā’’ti vuttaṁ,",
  "anya-e0807n2:94_5": "saddantare vihitā vibhatti upapadavibhatti.",
  "anya-e0807n2:95_0": "Kassa vā tvaṁ dhammaṁ rocesīti atthamatte paṭhamā,",
  "anya-e0807n2:95_1": "kassa vā tuyhanti avatvā kassa vā tvaṁ dhammaṁ rocesīti atthamatte paṭhamāvasena byabhicāradassanā. Eva+maññāpi viññeyyā, paratopi yathāgamaṁ.",
  "anya-e0807n2:96_0": "Rañño sataṁ dhāreti rañño chattaṁ dhāretīti sambandhe chaṭṭhīva. Silāgha=kathane, evaṁ rañño silāghate iccādi, thutiṁ karotītyattho. Hanu=apanayane, rañño hanute, vañcetītyattho.",
  "anya-e0807n2:96_1": "Upatiṭṭheyya sakyaputtānaṁ vaḍḍhakī, upagaccheyyātyattho. Sapa=akkose, mayhaṁ sapate, saccaṁ kurutetyattho . Dhara=dhāraṇe, suvaṇṇaṁ te dhārayate, iṇaṁ te dhārayati, assa rañño nāgaṁ dhārayāma. Piha=icchāyaṁ,",
  "anya-e0807n2:96_2": "devāpi tassa pihayanti tādino,",
  "anya-e0807n2:96_3": "tesaṁ pihayanti sambuddhānaṁ satīmataṁ, pihayanti=patthenti. Tassa kujjha mahāvīra, yadi+haṁ tassa pakuppeyyaṁ, dubhayati disānaṁ megho, yo mittānaṁ na dūbhati,",
  "anya-e0807n2:96_4": "yo appaduṭṭhassa narassa dussati. Issa=issāyaṁ, titthiyā issayanti samaṇānaṁ. Usūya=dosāvikaraṇe,",
  "anya-e0807n2:96_5": "dujjanā guṇavantānaṁ ussūyanti, kā usuyā vijānataṁ.",
  "anya-e0807n2:96_6": "Idha+sidha+rādha+sādha=saṁsiddhiyaṁ, ārādho me rañño, rañño bhāgya+mārajjhati, kyā+haṁ ayyānaṁ aparajjhāmi,",
  "anya-e0807n2:96_7": "āyasmato upālittherassa upasampadāpekkho upatisso.",
  "anya-e0807n2:96_8": "Bhikkhū bhagavato paccassosuṁ, āsuṇanti buddhassa bhikkhū,",
  "anya-e0807n2:96_9": "tassa bhikkhuno janoanugiṇāti, patigiṇāti,",
  "anya-e0807n2:96_10": "sādhukāradānādinā taṁ ussahatītyattho. Ārocayāmi vo bhikkhave, paṭivedayāmi vo, āmantayāmi te mahārāja, dhammaṁ te desissāmi,",
  "anya-e0807n2:96_11": "desetu bhante bhagavā dhammaṁ bhikkhūnaṁ, yathā no bhagavā byākareyya, niruttiṁ te pavakkhāmi, alaṁ me rajjaṁ, alaṁ bhikkhu pattassa, alaṁ mallo mallassa, arahati mallo mallassa, alaṁ te idha vāsena,",
  "anya-e0807n2:96_12": "kiṁ me ekena tiṇṇenāti sabbattha sambandhe chaṭṭhī.",
  "anya-e0807n2:97_0": "Evaṁ āyu bhoto hotu, ciraṁ jīvitaṁ, bhaddaṁ, kalyāṇaṁ, atthaṁ, payojanaṁ, kusalaṁ, anāmayaṁ, hitaṁ, patthaṁ, sukhaṁ, sātaṁ, bhoto hotu, sādhu sammuti me tassa,",
  "anya-e0807n2:97_1": "puttassā+vikareyya guyha+matthaṁ, tassa me sakko pāturahosi, tassa pahiṇeyya, bhikkhūnaṁ dūtaṁ pāhesi, kappati samaṇānaṁ āyogo ,",
  "anya-e0807n2:97_2": "ekassa dvinnaṁ tiṇṇaṁ vā pahoti, upamaṁ te karissāmi, añjaliṁte paggaṇhāmi, tassa phāsu, lokassa+ttho, namo te purisājañña, sotthi tassa, samattho mallo mallassa, tassa hitaṁ, tassa sukhaṁ,",
  "anya-e0807n2:97_3": "svāgataṁ te mahārājāti sabbattha sambandhe chaṭṭhī.",
  "anya-e0807n2:98_0": "26. Pañcamya+vadhismā",
  "anya-e0807n2:99_0": "Padatthāvadhismā pañcamīvibhatti hoti.",
  "anya-e0807n2:100_0": "Samepya+pagame dvinnaṁ, pubbarūpā ya+daccutaṁ;",
  "anya-e0807n2:101_0": "Vuccate ta+dapādānaṁ, taṁ calācalato dvidhā;",
  "anya-e0807n2:102_0": "Yathā+ssā dhāvatā poso, pato, rukkhāphalanti ca.",
  "anya-e0807n2:103_0": "Tattha calāvadhi dhāvatā assā puriso patati,",
  "anya-e0807n2:103_1": "acalāvadhi pabbatā otaranti vanacārakāti.",
  "anya-e0807n2:104_0": "Tañca avadhi visayakriyāvisesassa niddiṭṭhattā niddiṭṭhavisayaṁ,",
  "anya-e0807n2:104_1": "yattha apa apagamanakriyaṁ upāttaṁ=ajjhāhaṭaṁ visayaṁ katvā pavattati, taṁ upāttaṁ.",
  "anya-e0807n2:104_2": "Yaṁ kenaci guṇena ukkaṁsiyati, taṁ anumeyyaṁ. Yathā gāmā apenti munayo, nagarā niggato rājā, pāpā cittaṁ nivārenti. Valāhakā vijjotate, kusulato pacatīti. Ettha ca vaḷāhakā nikkhamma,",
  "anya-e0807n2:104_3": "kusulato apanetvāti ca pubbakriyā ajjhāharīyati.",
  "anya-e0807n2:104_4": "Mathurā pāṭaliputtakehi abhirūpāti anumīyati. Vuttañhi –",
  "anya-e0807n2:105_0": "Niddiṭṭhavisayaṁ kiñci, upāttavisayaṁ tathā;",
  "anya-e0807n2:106_0": "Anumeyyavisayañceti, tidhā+hu avadhiṁ budhāti.",
  "anya-e0807n2:107_0": "Bhayahetumhi-corā bhayaṁ jāyati, taṇhāya jāyati bhayaṁ, pāpato uttasati, natthi soko kuto bhayaṁ.",
  "anya-e0807n2:107_1": "Akkhātari-upajjhāyā sikkhaṁ gaṇhāti, ācariyamhā adhīto suṇāti vā.",
  "anya-e0807n2:107_2": "Buddhasmā parājenti aññatitthiyā, parājitā bhavantītyattho. Himavatā pabhavati gaṅgā,",
  "anya-e0807n2:107_3": "aciravatiyā pabhavanti kunnadiyo. Urasmā jāto putto, kammato jātaṁ indriyaṁ,",
  "anya-e0807n2:107_4": "upajjhāyā antaradhāyati sisso,",
  "anya-e0807n2:107_5": "mātāpitūhi antaradhārayati putto, nilīyatītyattho.",
  "anya-e0807n2:107_6": "Dūratthayogekīvadūro ito naḷakāragāmo, tato have dūrataraṁ vadanti, gāmato nātidūre,",
  "anya-e0807n2:107_7": "ārakā te moghapurisā imasmā dhammavinayā,",
  "anya-e0807n2:107_8": "ārakā tehi bhagavā dūratova namassanti, addasa dūratova āgacchantaṁ. Antikatthayoge-antikaṁ gāmā, āsannaṁ gāmā, samīpaṁ gāmā.",
  "anya-e0807n2:107_9": "Parimāṇe-ito mathurāya catūsu yojanesu saṁkassaṁ,",
  "anya-e0807n2:107_10": "rājagahato pañcacattālīsayojanamatthake sāvatthi.",
  "anya-e0807n2:107_11": "Kālaparimāṇe-ito ekanavutikappamatthake,",
  "anya-e0807n2:107_12": "ito vassasatasahassassa accayena buddho loke uppajjissati. Pāsādā saṁkameyya,",
  "anya-e0807n2:107_13": "pāsādaṁ abhiruhitvā saṁkameyyāti attho,",
  "anya-e0807n2:107_14": "tathā hatthikkhandhā saṁkameyya, abhidhammā pucchanti, abhidhammaṁ sutvāti attho, āsanā vuṭṭhaheyya.",
  "anya-e0807n2:107_15": "Disatthavācīhi yoge-ito sā purimā disā, ito sā dakkhiṇā disā, avīcito yāva bhavaggaṁ, uddhaṁ pādatalā, adho kesamatthakā.",
  "anya-e0807n2:107_16": "Vibhajane-yato paṇītataro vā visiṭṭhataro vā natthi, attadanto tato varaṁ, kiñcāpi dānato sīlaṁ varaṁ, tato mayā bahutaraṁ sutaṁ, sīlameva sutā seyyo.",
  "anya-e0807n2:107_17": "Āratippayoge-ārati virati pāpā, pāṇātipātā veramaṇi, adinnādānā paṭivirato, appaṭiviratā musāvādā.",
  "anya-e0807n2:107_18": "Suddhatthayoge-lobhanīyehi dhammehi suddho,",
  "anya-e0807n2:107_19": "mātuto ca pituto ca suddho anupakkuṭṭho.",
  "anya-e0807n2:107_20": "Pamocanatthayoge-parimutto dukkhasmāti vadāmi, mutto+smi mārabandhanā, na te muccanti maccunā, mutto+haṁ+sabbapāsehi. Vivecane-vivicceva kāmehi, vivicca akusalehi dhammehi.",
  "anya-e0807n2:107_21": "Pamāṇatthe-āyāmato ca vitthārato ca yojanaṁ,",
  "anya-e0807n2:107_22": "gambhīrato ca puthulato ca yojanaṁ candabhāgāya parimāṇaṁ,",
  "anya-e0807n2:107_23": "parikkhepato navayojanasataparimāṇo majjhimadeso.",
  "anya-e0807n2:107_24": "Pubbādiyoge-pubbeva me bhikkhave sambodhā, ito pubbe nāhosi,",
  "anya-e0807n2:107_25": "tato paraṁ paccantimā janapadā, tato aparena samayena. Pañhe-kuto+si tvaṁ, kuto bhavaṁ, pāṭaliputtato.",
  "anya-e0807n2:107_26": "Kicchā laddhanti guṇe pañcamī,",
  "anya-e0807n2:107_27": "kicchena me adhigatanti hetumhi karaṇe vā tatiyā, evaṁ thokā mutto, thokena muttoti.",
  "anya-e0807n2:108_0": "Kathaṁ ‘‘thokaṁ calatī’’ti,",
  "anya-e0807n2:108_1": "kriyāvisesane kammani dutiyā,",
  "anya-e0807n2:108_2": "thokaṁ calanaṁ karotītyattho,",
  "anya-e0807n2:108_3": "thokanti calanakriyāya visesanattā kriyāvisesanaṁ.",
  "anya-e0807n2:109_0": "Kriyāvisesanaṁ nāma, kammatte+kattasaṇṭhitā;",
  "anya-e0807n2:110_0": "Nyāyasiddhaṁ yato tasmā, tadatthaṁ na visuṁ vidhi.",
  "anya-e0807n2:111_0": "Nyāyasiddhaṁva=calananti yasmā bhāve ano,",
  "anya-e0807n2:111_1": "tasmā bhāvasse+kattā ekavacananti ñāyā ekattañca,",
  "anya-e0807n2:111_2": "bhāve anattā napuṁsakattañca,",
  "anya-e0807n2:111_3": "karotikriyāya sambandhena kammattañca sijjhatīti. Kara+bhūdhātavo ca –",
  "anya-e0807n2:112_0": "Kāriyarūpābhidhātvatthā , sabbe sattāya yujjare;",
  "anya-e0807n2:113_0": "Tato kriyā ca bhāvo ca, sāmaññaṁ tesu gamyate –",
  "anya-e0807n2:114_0": "Ti vuttattā yujjanti.",
  "anya-e0807n2:115_0": "Thokatthe-thokā muccati. Sabbattha savisaye pañcamī.",
  "anya-e0807n2:115_1": "Ettha ‘‘vivakkhā lokikā sā ca,",
  "anya-e0807n2:115_2": "na sakkā anivattituṁ’’ti vuttattā aniṭṭhappasaṅgo na siyā. Mariyādāyaṁ-āpabbatā khettaṁ.",
  "anya-e0807n2:115_3": "Abhividhimhi-ābrahmalokā saddo abbhuggacchati, pabbataṁ vajjetvā,",
  "anya-e0807n2:115_4": "brahmalokamhi byāpetvāti ca attho.",
  "anya-e0807n2:115_5": "Ettha vajjamānasīmā mariyādā, gayhamānasīmā abhividhi.",
  "anya-e0807n2:116_0": "27. Apaparīhi vajjane",
  "anya-e0807n2:117_0": "Vajjane vattamānehī apaparīhi yoge pañcamī hoti. Apasālāya āyanti vāṇijā, parisālāya āyanti vāṇijā, sālaṁ vajjetvāti attho.",
  "anya-e0807n2:118_0": "28. Paṭinidhipatidānesu patinā",
  "anya-e0807n2:119_0": "Paṭinidhimhi patidāne ca vattamānena patinā yoge nāmasmā pañcamī hoti. Buddhasmā pati sāriputto,",
  "anya-e0807n2:119_1": "ghata+massa telasmā pati dadāti.",
  "anya-e0807n2:120_0": "29. Rite dutiyā ca",
  "anya-e0807n2:121_0": "Ritesaddayoge nāmasmā dutiyā hoti pañcamī ca. Rite saddhammā, rite saddhammaṁ.",
  "anya-e0807n2:122_0": "30. Vinā+ññatra tatiyā ca",
  "anya-e0807n2:123_0": "Vinā+ññatrayoge nāmasmā tatiyā dutiyā pañcamī ca. Vinā vātena, vinā vātaṁ, vinā vātasmā.",
  "anya-e0807n2:123_1": "Aññatra ekena piṇḍapātanīhārakena, aññatra dhammaṁ, aññatra dhammā.",
  "anya-e0807n2:124_0": "31. Puthanānāhi",
  "anya-e0807n2:125_0": "Etehi yoge tatiyā hoti pañcamī ca.",
  "anya-e0807n2:125_1": "Bhinnayogakaraṇaṁ dutiyānivattanatthaṁ. Puthageva janena, puthageva janasmā, janena nānā, janasmā nānā.",
  "anya-e0807n2:126_0": "39. Chaṭṭhī sambandhe",
  "anya-e0807n2:127_0": "Sambandhe chaṭṭhī hoti.",
  "anya-e0807n2:127_1": "Rañño purisoti vutte yasmā rājā dadāti, puriso gaṇhāti, tasmā rājapurisoti viññāyati.",
  "anya-e0807n2:127_2": "Evameva yo yassa āyatto sevakādibhāvena bhaṇḍabhāvena vā samīpa+samūhā+vayava+vikāra+kāriya+avatthā+jāti+guṇa+kriyādivasena vā, ṭhānīvasena vā, āgamīvasena vā,",
  "anya-e0807n2:127_3": "so tividhopi attho sambandho nāma. Vuttañhi –",
  "anya-e0807n2:128_0": "Kriyākārakasañjāto, asse+daṁbhāvahetuko;",
  "anya-e0807n2:129_0": "Sambandho nāma so attho, tattha chaṭṭhī vidhīyate.",
  "anya-e0807n2:130_0": "Pāratantyañhi sambandho, tattha chaṭṭhī bhave tito;",
  "anya-e0807n2:131_0": "Upādhi+ṭhānyā+gamito, na visessādito titoti.",
  "anya-e0807n2:132_0": "Upādhisaṅkhātavisesanato tāva-rañño puriso.",
  "anya-e0807n2:132_1": "Ettha ca brāhmaṇādisāmito nivattetīti rājā visesanaṁ,",
  "anya-e0807n2:132_2": "puriso tena visesiyatīti visesso.",
  "anya-e0807n2:132_3": "Bhaṇḍasambandhato-pahutaṁ me dhanaṁ sakka, ekassa paṭivīso, bhikkhussa pattacīvaraṁ.",
  "anya-e0807n2:132_4": "Samīpato-ambavanassa avidūre, nibbānasseva santike. Samūhe-suvaṇṇassa rāsi, bhikkhūnaṁ samūho.",
  "anya-e0807n2:132_5": "Avayave-manussasseva te sīsaṁ, rukkhassa sākhā. Vikāre-suvaṇṇassa vikati, bhaṭṭhadhaññānaṁ sattu. Kāriye-yavassa aṅkuro, meghassa saddo, puttāpi tassa bahavo, kammānaṁ phalaṁ vipāko.",
  "anya-e0807n2:132_6": "Avatthāyaṁ-khandhānaṁ pātubhāvo, jarā, bhedo vā. Jātiyaṁ-manussassa bhāvo, manussānaṁ jāti. Guṇe-suvaṇṇassa vaṇṇo,",
  "anya-e0807n2:132_7": "vaṇṇo na khīyetha tathāgatassa buddhassa guṇaghoso, pupphānaṁ gandho, phalānaṁ raso, cittassa phusanā, sippikānaṁ sataṁ natthi, tilānaṁ muṭṭhi, tesaṁ samāyogo, sandhino vimokkho,",
  "anya-e0807n2:132_8": "tathāgatassa paññāpāramiṁ ārabbha, sukhaṁ te, dukkhaṁ te, cetaso parivitakko udapādi, paññāya paṭubhāvo, rūpassa lahutā, mudutā vā, upacayo vā.",
  "anya-e0807n2:132_9": "Kriyāsambandhe-pādassa ukkhepanaṁ, avakkhepanaṁ vā, hatthassa samiñjanaṁ, dānaṁ, pasāraṇaṁ, dhātūnaṁ gamanaṁ, ṭhānaṁ, nisajjā, sayanaṁ vā, tathāgatassa nāmagottādi, tassa kāraṇaṁ, tassa mātāpitaro, tassa purato pāturahosi, nagarassa dakkhiṇato, vassānaṁ tatiye māse, na tassa upamā, kuverassa bali iccādi. Api ca –",
  "anya-e0807n2:133_0": "Gāvassa jāti, dhavalo, gati, siṅgaṁ, nāmanti+dha;",
  "anya-e0807n2:134_0": "Dabbassāpi ca jātyādi, visessā honti kāmato.",
  "anya-e0807n2:135_0": "Gottañca sabalodissa, pāka+mannassa sukkatā;",
  "anya-e0807n2:136_0": "Paṭassa, siṅgaṁmeṇḍassa, nā+ññesaṁti visessate.",
  "anya-e0807n2:137_0": "Ṭhānito-yuvaṇṇāna+meo luttā. Āgamito-suña sassa. Sāmiyoge-devāna+mindo, migānaṁ rājā.",
  "anya-e0807n2:137_1": "Rujādiyoge-devadattassa rujati, tassa rogo uppajji,",
  "anya-e0807n2:137_2": "mahāsenāpatīnaṁ ujjhāpetabbaṁ, rajakassa vatthaṁ dadāti, musāvādassa ottappaṁ iccādi.",
  "anya-e0807n2:137_3": "Yajassa yoge-pupphassa buddhassa yajati, pupphenātyattho. Evaṁ ghatassa aggiṁ juhati.",
  "anya-e0807n2:137_4": "Suhitatthe-pattaṁ odanassa pūretvā, pūraṁ nānāpakārassa asucino, pūraṁ hiraññasuvaṇṇassa, pūrati bālo pāpassa.",
  "anya-e0807n2:137_5": "Kitakappayoge-bahulaṁvidhānā chaṭṭhī, rañño sammato, pūjito, sakkato, apacito, mānito vā,",
  "anya-e0807n2:137_6": "amataṁ tesaṁ bhikkhave aparibhuttaṁ,",
  "anya-e0807n2:137_7": "yesaṁ kāyagatā sati aparibhuttā, sādhusammato bahujanassa,",
  "anya-e0807n2:137_8": "suppaṭividdhā buddhānaṁ dhammadhātu, dhammassa gutto medhāvī.",
  "anya-e0807n2:137_9": "Kammatthe-tassa bhavanti vattāro, sahasā kammassa kattāro, amatassa dātā, bhinnānaṁ sandhātā, sahitānaṁ anuppadātā, bodhetā pajāya, kammassa kārako natthi, vipākassa ca vedako, avisaṁvādako lokassa,",
  "anya-e0807n2:137_10": "catunnaṁ mahābhūtānaṁ upādāya pasādo. Sarati+cchāyoge-mātu sarati, na tesaṁ koci sarati, sattānaṁ kammapaccayā, puttassa icchati.",
  "anya-e0807n2:137_11": "Karotissa (yoge) – udakassa patikurute, kaṇḍassa patikurute, abhisaṅkharotītyattho.",
  "anya-e0807n2:137_12": "Pañcamiyatthe parihānibhayatthayogepi chaṭṭhī,",
  "anya-e0807n2:137_13": "assavanatāya dhammassa pariyāyanti,",
  "anya-e0807n2:137_14": "kinnu kho ahaṁ tassa sukhassa bhāyāmi, sabbe tasanti daṇḍassa, sabbe bhāyanti maccuno,",
  "anya-e0807n2:137_15": "bhīto catunnaṁ āsīvisānaṁ ghoravisānaṁ iccādi.",
  "anya-e0807n2:138_0": "40. Tulyatthena vā tatiyā",
  "anya-e0807n2:139_0": "Tulyatthena yoge vā chaṭṭhī hoti tatiyā ca. Pitu tulyo, pitarā vā, mātu tulyo, mātarā vā.",
  "anya-e0807n2:140_0": "32. Sattamyā+dhāre",
  "anya-e0807n2:141_0": "Kattukammaṭṭhānaṁ nisajja+pacanādikriyānaṁ yo ādhāro, taṁ ādhārakārakaṁ nāma.",
  "anya-e0807n2:141_1": "Kathaṁ kaṭe nisīdati devadatto, thāliyaṁ odanaṁ pacati,",
  "anya-e0807n2:141_2": "devadatta+taṇḍulānaṁ kattu+kammānaṁ dhāraṇato tadaṭṭhaāsana+pacanakriyaṁ kaṭa+thāliyo dhārenti nāma, tasmiṁ sattamīvibhatti hoti.",
  "anya-e0807n2:142_0": "So byāpiko, opasilesiko, vesayiko, sāmīpikoti catubbidho.",
  "anya-e0807n2:142_1": "Tattha yo ādheyyassa nissesādhārabhūto, so byāpiko, yathā tilesu telaṁ atthi, khīresu jalaṁ, dadhimhi sappi.",
  "anya-e0807n2:142_2": "Paccekasiddhānaṁ bhāvānaṁ yaṁ ādheyyabhāvena upasilesanaṁ allīyanaṁ atthi, so opasilesiko. Yathā āsane nisinno saṅgho, thāliyaṁ odanaṁ pacati, ghaṭe udaka+matthi, dūre ṭhito, samīpe ṭhito.",
  "anya-e0807n2:142_3": "Yattha samīpe samīpīvohāraṁ katvā tadāyattatādīpanatthaṁ ādhārabhāvo upacarīyati, taṁ sāmīpikaṁ, yathā gaṅgāyaṁ ghoso, gaṅgāya samīpe vajotyattho.",
  "anya-e0807n2:142_4": "Sāvatthiyaṁ viharati jetavane.",
  "anya-e0807n2:142_5": "Yattha aññathābhāvavasena desantarāvacchedavasena vā ādhāraparikappo , so vesayito. Yathā ākāse sakuṇā caranti, bhūmiyaṁ manussā, jale macchā, pāsādesu patito, pāpasmiṁ ramatī mano, pasanno buddhasāsane, paññāya sādhu, vinaye nipuṇo, mātari sādhu, pitari nipuṇo.",
  "anya-e0807n2:143_0": "Kiriyā kattu+kammaṭṭhā, ādhārīyati yena so;",
  "anya-e0807n2:144_0": "Ādhāro catudhā vutto, byāpakādippabhedato.",
  "anya-e0807n2:145_0": "Byāpako tilakhīrādi, kaṭo opasilesiko;",
  "anya-e0807n2:146_0": "Sāmīpiko tu gaṅgādi, ākāso visayo mato.",
  "anya-e0807n2:147_0": "33. Nimitte",
  "anya-e0807n2:148_0": "Nimittatthe sattamī hoti. Ajinamhi haññate dīpi, kuñjaro dantesu haññate,",
  "anya-e0807n2:148_1": "aṇumattesu vajjesu bhayadassāvī, sampajānamusāvāde pācittiyaṁ. Sabbattha nimityattho.",
  "anya-e0807n2:149_0": "34. Yabbhāvo bhāvalakkhaṇaṁ",
  "anya-e0807n2:150_0": "Yassa bhāvo bhāvantarassa lakkhaṇaṁ bhavati, tato sattamī. Kāle gāvīsu duyhamānāsugato, duddhāsu āgato.",
  "anya-e0807n2:150_1": "Etthagamanakriyāya dohanakriyācihanaṁ,",
  "anya-e0807n2:150_2": "āgamanakriyāya duddhākriyācihanaṁ, eva+muparipi. Pubbaṇhasamaye gato, sāyanhasamaye āgato,",
  "anya-e0807n2:150_3": "jāyamāne kho sāriputta bodhisatte ayaṁ dasasahassī lokadhātu sampakampi.",
  "anya-e0807n2:151_0": "Pāsāṇā sakkharā ceva, kaṭhalā khāṇukaṇṭakā;",
  "anya-e0807n2:152_0": "Sabbe maggā vivajjanti, gacchante lokanāyake.",
  "anya-e0807n2:153_0": "Imasmiṁ sati idaṁ hoti iccādi. ‘‘Akāle vassatī tassa,",
  "anya-e0807n2:153_1": "kāle tassa na vassatī’’ti visayasattamī.",
  "anya-e0807n2:154_0": "35. Chaṭṭhī cā+nādare",
  "anya-e0807n2:155_0": "Yassa bhāvo bhāvantarassa lakkhaṇaṁ bhavati,",
  "anya-e0807n2:155_1": "tato chaṭṭhī hoti sattamī cā+nādare gamyamāne.",
  "anya-e0807n2:155_2": "Akāmakānaṁ mātāpitūnaṁ rudantānaṁ pabbaji, mātāpitūsu rudantesu vā. ‘‘Ākoṭayanto so neti, sivirājassa pekkhate’’, ‘‘maccu ādāya gacchati, pekkhamāne mahājane’’.",
  "anya-e0807n2:156_0": "Gunnaṁ sāmīti sambandhe chaṭṭhī, gosu sāmīti visayasattamī. Evaṁ gunnamissaro, gosvi+ssaro, gunnaṁ adhipati, gosu adhipati, gunnaṁ dāyādo, gosu dāyādo, gunnaṁ sakkhī, gosu sakkhī, gunnaṁ patibhū, gosu patibhū, gunnaṁ pasuto, gosu pasuto, kusalā naccagītassa, kusalā naccagīte, āyutto kaṭakaraṇassa, āyutto kaṭakaraṇe.",
  "anya-e0807n2:156_1": "Tathā ādhāravacanicchāyaṁ sattamī, bhikkhūsu abhivādenti, muddhani cumbitvā, bāhāsu gahetvā, hatthesu piṇḍāya caranti, kadalīsu gaje rakkhanti, ñāṇasmiṁ pasanno,",
  "anya-e0807n2:156_2": "ñāṇasmiṁ ussukkoti visayasattamī.",
  "anya-e0807n2:157_0": "36. Yato niddhāraṇaṁ",
  "anya-e0807n2:158_0": "Jātiguṇakriyāhi samudāyate+kadesassa puthakkaraṇaṁ niddhāraṇaṁ, yato taṁ karīyati, tato chaṭṭhīsattamiyo honti.",
  "anya-e0807n2:158_1": "Sālayo sūkadhaññānaṁ pathyatamā,",
  "anya-e0807n2:158_2": "sūkadhaññesu sālayo pathyatamā.",
  "anya-e0807n2:158_3": "Kaṇhā gāvīnaṁ sampannakhīratamā,",
  "anya-e0807n2:158_4": "kaṇhā gāvīsu sampannakhīratamā.",
  "anya-e0807n2:158_5": "Gacchataṁ dhāvanto sīghatamā,",
  "anya-e0807n2:158_6": "gacchantesu dhāvanto sīghatamā.",
  "anya-e0807n2:159_0": "14. Sattamyā+dhikye",
  "anya-e0807n2:160_0": "Ādhikye atthe upena yuttamhā sattamī hoti. Upakhāriyaṁ doṇo, khāriyā doṇo adhikotyattho. Tathā upanikkhe kahāpaṇaṁ.",
  "anya-e0807n2:161_0": "15. Sāmitthe+dhinā",
  "anya-e0807n2:162_0": "Sāmibhāvatthe adhinā yuttamhā sattamī hoti. Adhibrahmadatte pañcālā, adhipañcālesu brahmadatto,",
  "anya-e0807n2:162_1": "brahmadattissarā pañcālāti attho. Adhidevesu buddho,",
  "anya-e0807n2:162_2": "sammutidevādīhi buddho adhikotyattho.",
  "anya-e0807n2:163_0": "Ettha ca yathāvuttesu atthesu ayaṁ bhedo –",
  "anya-e0807n2:164_0": "Kārakaṁ sādhakaṁ nibbattakaṁ kriyānimittanti atthato ekameva, tañca daṇḍo, dhavalo, pacanaṁ, citto,",
  "anya-e0807n2:164_1": "goti dabba+guṇa+kriyā+nāma+jātibhedena pañcavidhampi kamma+kattādivasena chabbidhaṁ, taṁ sattikārakaṁ,",
  "anya-e0807n2:164_2": "tadādhārabhūtadabbādayo tatraṭṭhakārakaṁ, na mukhyato. Mukhyato ce honti,",
  "anya-e0807n2:164_3": "tesaṁ sattidabbānaṁ aññamaññabyāvaṭarūpattā yo ādhāro, so ādhāroyeva,",
  "anya-e0807n2:164_4": "kismiñcikāle karaṇaṁ vā katturūpabhūto vā na hoti, tasmā thāli pacati, thāliyā pacati,",
  "anya-e0807n2:164_5": "thāliyaṁ pacatītyādinā ekassa vatthuno kattu+karaṇā+dhārabhedo na siyā.",
  "anya-e0807n2:164_6": "Sattipakkhe pana dabbādīnaṁ anekasattiyā ādhārattā sattiyā dabbādayo vivakkhitā taṁ taṁ kārakaṁ hotīti dabbādīnaṁ abhedepi kārakabhedo yujjate. Vuttañhi –",
  "anya-e0807n2:165_0": "Vicittakattuādīhi , saṁyogā ekavatthuno;",
  "anya-e0807n2:166_0": "Nānāttaṁ yujjate nāṭya-bhedena naṭakassi+vāti.",
  "anya-e0807n2:167_0": "Thāli vatthuto ekā cedapi sattikārakabhūtakattu+karaṇā+dhārādīnaṁ bhedena bheda+mupayāti,",
  "anya-e0807n2:167_1": "kimiva rāma+rāvaṇādivesadhārīnaṭako tesaṁ nāmavasena rāmo, rāvaṇoti bheda+mupayāti, ta+mivāti adhippāyo.",
  "anya-e0807n2:168_0": "Puna+rapi –",
  "anya-e0807n2:169_0": "Yathe+kopi paṭo sutta, pītādiguṇasaṁyuto;",
  "anya-e0807n2:170_0": "Sukko paṭoti pītoti, bhedaṁ yātye+vameva+yaṁ.",
  "anya-e0807n2:171_0": "Ettha ca sattibhūtakattādayo mukhyakārakaṁ,",
  "anya-e0807n2:171_1": "taṁyogena dabbabhūtathālī guṇakārakaṁ,",
  "anya-e0807n2:171_2": "te ca kathaṁ kriyāya kārakā honti.",
  "anya-e0807n2:171_3": "Kattā attanā patiṭṭhitāya hasati+naccaticcādikriyāya nimittaṁ hoti.",
  "anya-e0807n2:171_4": "Kammañca attanā patiṭṭhitakriyāya tadatthabhūtaindhanādīni pavattentaṁ ‘‘odanaṁ pacatī’’tyādo nimittaṁ.",
  "anya-e0807n2:171_5": "‘Kaṭṭhehi paccatī’tyādo kaṭṭhāni jalanakriyāya sādhetabbapākassa aṅgabhāvena nimittaṁ.",
  "anya-e0807n2:171_6": "‘Pharasunā chindatī’tyādo pharasu ca kaṭṭhānaṁ dvidhāpavattiyā nimittaṁ.",
  "anya-e0807n2:171_7": "Kammañca kriyāya sambandhīyamānabyāpye sati nimittabhāvena kriyāya nimittaṁ.",
  "anya-e0807n2:171_8": "Tathā sampadānā+vadhi+ādhārānaṁ ‘gāvo dadāti’ ‘gāmasmā apanayati’ ‘thāliyaṁ pacatī’tyādīsu godānā+panayana+pacanakriyānaṁ nimittattā kriyāya nimittāni honti.",
  "anya-e0807n2:171_9": "Tesaṁ yathāsakaṁ kriyāya pavattako kattā,",
  "anya-e0807n2:171_10": "tasmā sa eva padhāno kattāti vohāraṁ labhati,",
  "anya-e0807n2:171_11": "aññesaṁ karaṇādīnaṁ kattubhāve satipi appadhānattā taṁ na labhati.",
  "anya-e0807n2:172_0": "Codakena vuttañhi –",
  "anya-e0807n2:173_0": "Nanu sāmagyamīnāyaṁ, kriyāsiddhi kathaṁ vada;",
  "anya-e0807n2:174_0": "Ekassa kattuno eva, sabbesaṁ kattutaṁ vinā.",
  "anya-e0807n2:175_0": "Sabbesaṁ karaṇādīnaṁ, kattutāya viyogato;",
  "anya-e0807n2:176_0": "Karaṇādīnaṁ abhāvattā, kārakaṁ na hi chabbidhanti.",
  "anya-e0807n2:177_0": "Vuccate –",
  "anya-e0807n2:178_0": "Yadyapya+tthi hi kattuttaṁ, sabhāvā karaṇādisu;",
  "anya-e0807n2:179_0": "Kriyāsiddhyā tathāpye+ta+mappadhānaṁ paraṅgato.",
  "anya-e0807n2:180_0": "Etaṁ sabhāvato upalabbhamānaṁ karaṇādīsu kattuttaṁ paresaṁ karaṇādīnaṁ jalana+dhāraṇādikriyāya aṅgaṁ upāyati appadhānanti adhippāyo.",
  "anya-e0807n2:181_0": "Kārakaṁ chabbidhaṁ saññā-vasā chabbīsatividhaṁ;",
  "anya-e0807n2:182_0": "Pabhedā sattadhā kammaṁ, kattā pañcavidho bhave.",
  "anya-e0807n2:183_0": "Karaṇaṁ duvidhaṁ hoti, sampadānaṁ tidhā mataṁ;",
  "anya-e0807n2:184_0": "Apādānaṁ pañcavidhaṁ, ādhāro tu catubbidho.",
  "anya-e0807n2:185_0": "Vibhattiyo pana –",
  "anya-e0807n2:186_0": "Paccatta+mupayogañca, karaṇaṁ sampadāniyaṁ;",
  "anya-e0807n2:187_0": "Nissakkaṁ sāmivacanaṁ, bhumma+mālapana+ṭṭhamaṁti.",
  "anya-e0807n2:188_0": "Iti payogasiddhiyaṁ kārakakaṇḍo tatiyo."
}