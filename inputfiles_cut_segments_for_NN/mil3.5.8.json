{
  "mil3.5.8:0.1_0": "Milindapañha",
  "mil3.5.8:0.2_0": "Buddhavagga",
  "mil3.5.8:0.3_0": "8. Kammaphalaatthibhāvapañha",
  "mil3.5.8:1.1_0": "Rājā āha—",
  "mil3.5.8:1.2_0": "“bhante nāgasena,",
  "mil3.5.8:1.2_1": "iminā nāmarūpena kammaṁ kataṁ kusalaṁ vā akusalaṁ vā,",
  "mil3.5.8:1.2_2": "kuhiṁ tāni kammāni tiṭṭhantī”ti?",
  "mil3.5.8:1.3_0": "“Anubandheyyuṁ kho, mahārāja, tāni kammāni chāyāva anapāyinī”ti.",
  "mil3.5.8:1.4_0": "“Sakkā pana, bhante, tāni kammāni dassetuṁ ‘idha vā idha vā tāni kammāni tiṭṭhantī’”ti?",
  "mil3.5.8:1.5_0": "“Na sakkā, mahārāja, tāni kammāni dassetuṁ ‘idha vā idha vā tāni kammāni tiṭṭhantī’”ti.",
  "mil3.5.8:2.1_0": "“Opammaṁ karohī”ti.",
  "mil3.5.8:2.2_0": "“Taṁ kiṁ maññasi, mahārāja,",
  "mil3.5.8:2.2_1": "yānimāni rukkhāni anibbattaphalāni,",
  "mil3.5.8:2.2_2": "sakkā tesaṁ phalāni dassetuṁ ‘idha vā idha vā tāni phalāni tiṭṭhantī’”ti.",
  "mil3.5.8:2.3_0": "“Na hi, bhante”ti.",
  "mil3.5.8:2.4_0": "“Evameva kho, mahārāja,",
  "mil3.5.8:2.4_1": "abbocchinnāya santatiyā na sakkā tāni kammāni dassetuṁ ‘idha vā idha vā tāni kammāni tiṭṭhantī’”ti.",
  "mil3.5.8:3.1_0": "“Kallosi, bhante nāgasenā”ti.",
  "mil3.5.8:4.1_0": "Kammaphalaatthibhāvapañho aṭṭhamo."
}