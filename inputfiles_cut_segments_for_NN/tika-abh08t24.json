{
  "tika-abh08t24:0_0": "Ganthārambhakathāvaṇṇanā",
  "tika-abh08t24:1_0": "1.",
  "tika-abh08t24:1_1": "Paramanipuṇavicittanayasamannāgataṁ sakasamayasamayantaragahanaviggāhaṇasamatthaṁ suvimalavipulapaññāveyyattiyajananaṁ pakaraṇamidamārabhantoyamācariyo paṭhamaṁ tāva ratanattayappaṇāmakaraṇena antarāyanivāraṇañceva paññāpāṭavañca pattheti.",
  "tika-abh08t24:1_2": "Ratanattayappaṇāmo hi atthato paṇāmakiriyābhinipphādikā kusalacetanā.",
  "tika-abh08t24:1_3": "Sā ca vandaneyyavandakānaṁ khettajjhāsayasampadāhi diṭṭhadhammavedanīyabhūtā yathāladdhasampattinimittakassa kammassa anubalappadānavasena tannibbattitavipākasantatiyā antarāyakarāni upapīḷakaupacchedakakammāni paṭibāhitvā tannidānānaṁ yathādhippetasiddhivibandhakānaṁ rogādiantarāyānamappavattiṁ sādheti,",
  "tika-abh08t24:1_4": "rāgādimalavikkhālanena ca cittasantānaṁ parisodhetvā tannissitāya paññāya yathādhippetasiddhisampādakaṁ tikkhavisadabhāvamāvahati.",
  "tika-abh08t24:1_5": "Kiñci āciṇṇametaṁ paṇḍitānaṁ,",
  "tika-abh08t24:1_6": "yadidaṁ ganthasamārambhe ratanattayappaṇāmakaraṇaṁ,",
  "tika-abh08t24:1_7": "tasmā sappurisācārānurakkhaṇatthañca ādimhi ratanattayavandanā āraddhāti evamādinā aññānipi bahūni payojanāni niddhāretabbāni.",
  "tika-abh08t24:1_8": "Tāni pana tattha tattha bahudhā vitthāritānīti taṁ papañcaparissamaṁ ṭhapetvā yathānuppattameva tāva vaṇṇayissāma.",
  "tika-abh08t24:2_0": "Ettha ca ratanattayappaṇāmaṁ kattukāmo tathāgatamūlakattā sesaratanānaṁ paṭhamaṁ tāva tathāgatassa thomanāpubbaṅgamaṁ paṇāmamārabhanto āha ‘‘anantakaruṇāpañña’’ntiādi.",
  "tika-abh08t24:2_1": "Thomanāpubbaṅgamena hi paṇāmena satthu guṇātisayayogo,",
  "tika-abh08t24:2_2": "tato cassa anuttaravandanīyabhāvo,",
  "tika-abh08t24:2_3": "tena ca attano vandanāya khettaṅgatabhāvo,",
  "tika-abh08t24:2_4": "khettaṅgatāya ca vandanāya yathādhippetanipphattiyā hetubhāvo ca dassito hoti.",
  "tika-abh08t24:3_0": "Tattha vanditvāti pubbakālakiriyāniddeso.",
  "tika-abh08t24:3_1": "Tassa pana osānagāthāyaṁ ‘‘pavakkhāmī’’ti iminā aparakālakiriyāvacanena saha sambandho.",
  "tika-abh08t24:3_2": "Buddhanti vandanakiriyāya kammaniddeso.",
  "tika-abh08t24:3_3": "‘‘Anantakaruṇāpañña’’ntiādikaṁ pana tabbisesanaṁ. Tattha kiratīti karuṇā,",
  "tika-abh08t24:3_4": "paradukkhaṁ vikkhipati apanetīti attho.",
  "tika-abh08t24:3_5": "Kirīyati dukkhitesu pasārīyatīti vā karuṇā. Atha vā karotīti karuṇā,",
  "tika-abh08t24:3_6": "paradukkhe sati sādhūnaṁ kampanaṁ hadayakhedaṁ janayatīti attho. Kiṇātīti vā karuṇā,",
  "tika-abh08t24:3_7": "parassa dukkhaṁ paccayavekallakaraṇato hiṁsatīti attho. Pajānātīti paññā,",
  "tika-abh08t24:3_8": "yathāsabhāvaṁ pakārehi paṭivijjhatīti attho.",
  "tika-abh08t24:3_9": "Karuṇā ca paññā ca karuṇāpaññā, natthi etāsaṁ antoti anantā,",
  "tika-abh08t24:3_10": "anantā karuṇāpaññā etassāti anantakaruṇāpañño, taṁ anantakaruṇāpaññaṁ.",
  "tika-abh08t24:4_0": "Ettha ca uppādavayantatāvasena ceva santatipariyosānavasena ca satipi bhagavato karuṇāpaññānaṁ sapariyantabhāve anantārammaṇesu pavattanato anantatā veditabbā.",
  "tika-abh08t24:4_1": "Sammāsambuddhassa hi sabbasattānaṁ dukkhāpanayanākārappavattā anaññasādhāraṇā mahākaruṇā kañci sattaṁ avajjetvā sabbesu sattesu niravasesena pavattati,",
  "tika-abh08t24:4_2": "tathā sabbadhammasabhāvabodhanasamatthā sabbaññutaññāṇasaṅkhātā paññāpi sakalañeyyadhammesu anavasesato pavattati,",
  "tika-abh08t24:4_3": "tasmā anantārammaṇappavattakaruṇāñāṇavantatāya anantakaruṇāpañño bhagavā.",
  "tika-abh08t24:4_4": "Karuṇāpaññāggahaṇena cettha bhagavato sabbalokiyalokuttaraguṇasampatti dassitā hoti.",
  "tika-abh08t24:4_5": "Tathā hi karuṇāggahaṇena lokiyesu mahaggatabhāvappattāsādhāraṇaguṇadīpanato sakalalokiyaguṇasampatti dassitā,",
  "tika-abh08t24:4_6": "paññāggahaṇena sabbaññutaññāṇapadaṭṭhānamaggañāṇadīpanato sabbalokuttaraguṇasampatti dassitāti.",
  "tika-abh08t24:5_0": "Apica sabbabuddhaguṇānaṁ karuṇā ādi, paññā pariyosānaṁ.",
  "tika-abh08t24:5_1": "Mahākaruṇāsañcoditamānaso hi bhagavā saṁsārapaṅkato sattānaṁ samuddharaṇatthāya katābhinīhāro anupubbena pāramiyo pūretvā anuttarasammāsambodhiyā adhigamena sakalabuddhaguṇe paṭilabhi.",
  "tika-abh08t24:5_2": "Iti sakalabuddhaguṇānaṁ tannidānabhāvato karuṇā sabbabuddhaguṇānamādi,",
  "tika-abh08t24:5_3": "sabbaññutaññāṇapadaṭṭhānassa pana maggañāṇassa paṭilabhanato uttarikaraṇīyābhāvato paññā pariyosānaṁ.",
  "tika-abh08t24:5_4": "Ādipariyosānadassanena ca sakalabuddhaguṇā nayato dassitā honti.",
  "tika-abh08t24:5_5": "Nayaggāho eva hi sabbabuddhaguṇānaṁ dassanupāyo,",
  "tika-abh08t24:5_6": "itarathā tādisassa sabbaññubuddhassapi vacanapathātītaṁ tathāgataguṇaṁ anupadaṁ vaṇṇento ko nāma pariyosānamāharituṁ sakkuṇeyyāti.",
  "tika-abh08t24:6_0": "Evaṁ karuṇāpaññāmukhena saṅkhepato sakalabuddhaguṇehi bhagavantaṁ thometvāpi puna attano buddhaguṇasaṁkittane atittābhāvena ceva paresañca pasādabāhullajananatthaṁ tadantogadhepi visiṭṭhaguṇe padhānabhāvena nīharitvā dassento āha ‘‘tathāgata’’ntiādi.",
  "tika-abh08t24:6_1": "Tattha ‘‘tathāgata’’nti tathā āgatatādīhi aṭṭhahi kāraṇehi tathāgataṁ. Vuttañhetaṁ (dī. ni. aṭṭha. 1.7; ma. ni. aṭṭha. 1.12; bu. vaṁ. aṭṭha. 1.2 nidānakathā; a. ni. aṭṭha. 1.1.170) –",
  "tika-abh08t24:7_0": "‘‘Aṭṭhahi kāraṇehi bhagavā tathāgato, tathā āgatoti tathāgato, tathā gatoti tathāgato,",
  "tika-abh08t24:7_1": "tathalakkhaṇaṁ āgatoti tathāgato,",
  "tika-abh08t24:7_2": "tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathākāritāya tathāgato,",
  "tika-abh08t24:7_3": "abhibhavanaṭṭhena tathāgato’’ti.",
  "tika-abh08t24:8_0": "‘‘Kathaṁ bhagavā tathā āgatoti tathāgato?",
  "tika-abh08t24:8_1": "Yathā sabbalokahitāya ussukkamāpannā purimakā sammāsambuddhā āgatā, kiṁ vuttaṁ hoti?",
  "tika-abh08t24:8_2": "Manussattādiaṭṭhaṅgasamannāgatena yena abhinīhārena te bhagavanto āgatā,",
  "tika-abh08t24:8_3": "teneva ca abhinīhārena ayampi bhagavā āgato,",
  "tika-abh08t24:8_4": "yathā ca te bhagavanto samatiṁsa pāramiyo pūretvā pañcamahāpariccāgādīni sampādetvā āgatā,",
  "tika-abh08t24:8_5": "yathā ca te sattatiṁsa bodhipakkhiyadhamme bhāvetvā brūhetvā āgatā,",
  "tika-abh08t24:8_6": "tathā ayampi bhagavā āgatoti evaṁ tāva tathā āgato’’ti tathāgato. (1)",
  "tika-abh08t24:9_0": "‘‘Kathaṁ tathā gatoti tathāgato?",
  "tika-abh08t24:9_1": "Yathā sampatijātā te bhagavanto sattapadavītihārena gatā,",
  "tika-abh08t24:9_2": "yathā vā te samathavipassanāmaggehi taṁ taṁ akusalapakkhaṁ vidhamitvā gatā, tathā ayampi bhagavā gato, evaṁ tathā gatoti tathāgato. (2)",
  "tika-abh08t24:10_0": "‘‘Kathaṁ tathalakkhaṇaṁ āgatoti tathāgato?",
  "tika-abh08t24:10_1": "Yasmā tesaṁ tesaṁ dhammānaṁ yaṁ sabhāvasarasalakkhaṇaṁ tathaṁ avitathaṁ,",
  "tika-abh08t24:10_2": "tañcesa tathalakkhaṇaṁ āgato yāthāvato adhigato,",
  "tika-abh08t24:10_3": "tasmā tathalakkhaṇaṁ āgatoti tathāgato gamanatthānaṁ bujjhanatthasambhavato.",
  "tika-abh08t24:10_4": "Tathā hi vadanti ‘ye gatiatthā, te bujjhanatthā. Ye bujjhanatthā, te gatiatthā’ti. (3)",
  "tika-abh08t24:11_0": "‘‘Kathaṁ tathadhamme yāthāvato abhisambuddhoti tathāgato? Yasmā ‘idaṁ dukkhanti, bhikkhave,",
  "tika-abh08t24:11_1": "tathametaṁ avitathameta’ntiādivacanato (saṁ. ni.",
  "tika-abh08t24:11_2": "5.1090) ‘avijjāya saṅkhārānaṁ paccayaṭṭho saṅkhārānaṁ avijjāpaccayasambhūtasamudāgataṭṭho tatho avitatho anaññatho’tiādivacanato ca tathadhammasaṅkhāte saccapaṭiccasamuppāde yāthāvato āgato abhisambuddho,",
  "tika-abh08t24:11_3": "tasmā tathadhamme yāthāvato abhisambuddhoti tathāgato. (4)",
  "tika-abh08t24:12_0": "‘‘Kathaṁ tathadassitāya tathāgato?",
  "tika-abh08t24:12_1": "Yasmā aparimāṇāsu lokadhātūsu aparimāṇānaṁ sattānaṁ chadvāraggahite ārammaṇe aviparītameva passati jānāti,",
  "tika-abh08t24:12_2": "ñatvā ca panevaṁ ‘katamaṁ taṁ rūpāyatanaṁ,",
  "tika-abh08t24:12_3": "yaṁ catunnaṁ mahābhūtānaṁ upādāyā’tiādinā (dha. sa.",
  "tika-abh08t24:12_4": "616 ādayo) tathamesa aviparītaṁ vibhajati dasseti,",
  "tika-abh08t24:12_5": "tasmā tathaṁ āgacchati passati jānāti,",
  "tika-abh08t24:12_6": "taṁ vā āgamayati dassetīti tathāgatoti evaṁ tathadassitāya tathāgato. (5)",
  "tika-abh08t24:13_0": "‘‘Kathaṁ tathavāditāya tathāgato?",
  "tika-abh08t24:13_1": "Yasmā esa abhisambodhito yāva parinibbānā rāgamadādinimmathanavasena ekasadisameva dhammaṁ tathaṁ avitathaṁ bhāsati, tasmā tathaṁ gadati,",
  "tika-abh08t24:13_2": "tatho aviparīto āgadovacanametassāti vā da-kārassa ta-kāraṁ katvā tathāgatoti vuttoti evaṁ tathavāditāya tathāgato. (6)",
  "tika-abh08t24:14_0": "‘‘Kathaṁ tathākāritāya tathāgato?",
  "tika-abh08t24:14_1": "Bhagavā hi ‘yathā vādī tathā kārī’ti (a. ni. 4.23; cūḷani.",
  "tika-abh08t24:14_2": "posālamāṇavapucchāniddesa 83) vacanato attano vācāya anurūpameva karoti, tasmā yathā vācā,",
  "tika-abh08t24:14_3": "tathā kāyopi gato pavatto imassāti tathāgatoti evaṁ tathākāritāya tathāgato. (7)",
  "tika-abh08t24:15_0": "‘‘Kathaṁ abhibhavanaṭṭhena tathāgato?",
  "tika-abh08t24:15_1": "Yasmā panesa anupamāya sakalalokiyalokuttaraguṇasampadāya samannāgatattā sadevakaṁ lokaṁ abhibhuyya pavattati,",
  "tika-abh08t24:15_2": "tasmā abhibhavanaṭṭhena tathāgatoti vuccatī’’ti.",
  "tika-abh08t24:16_0": "Tatrevaṁ padasiddhi veditabbā – agado viyāti agado,",
  "tika-abh08t24:16_1": "desanāvilāso ceva puññussayo ca.",
  "tika-abh08t24:16_2": "Tena hesa mahānubhāvo bhisakko viya dibbāgadena sappe sabbaparappavādino,",
  "tika-abh08t24:16_3": "sadevakañca lokaṁ abhibhavati.",
  "tika-abh08t24:16_4": "Iti sabbalokābhibhavane tatho aviparīto yathāvutto agado etassāti da-kārassa ta-kāraṁ katvā tathāgatoti vuccatīti ayamettha saṅkhepo.",
  "tika-abh08t24:16_5": "Vitthāro pana dīghāgamasaṁvaṇṇanādīsu gahetabbo. Āha cettha –",
  "tika-abh08t24:17_0": "‘‘Yatheva lokamhi vipassiādayo,",
  "tika-abh08t24:18_0": "Sabbaññubhāvaṁ munayo idhāgatā;",
  "tika-abh08t24:19_0": "Tathā ayaṁ sakyamunīpi āgato,",
  "tika-abh08t24:20_0": "Tathāgato vuccati tena cakkhumā. (dī. ni. aṭṭha. 1.7; ma. ni. aṭṭha. 1.12; a. ni. aṭṭha. 1.1.170; bu. vaṁ. aṭṭha. 1.2 nidānakathā);",
  "tika-abh08t24:21_0": "‘‘Pahāya kāmādimale yathā gatā,",
  "tika-abh08t24:22_0": "Samādhiñāṇehi vipassiādayo;",
  "tika-abh08t24:23_0": "Mahesino sakyamunī jutindharo,",
  "tika-abh08t24:24_0": "Tathā gato tena tathāgato mato.",
  "tika-abh08t24:25_0": "‘‘Tathañca dhātvāyatanādilakkhaṇaṁ,",
  "tika-abh08t24:26_0": "Sabhāvasāmaññavibhāgabhedato;",
  "tika-abh08t24:27_0": "Sayambhuñāṇena jinoyamāgato,",
  "tika-abh08t24:28_0": "Tathāgato vuccati sakyapuṅgavo.",
  "tika-abh08t24:29_0": "‘‘Tathāni saccāni samantacakkhunā,",
  "tika-abh08t24:30_0": "Tathā idappaccayatā ca sabbaso;",
  "tika-abh08t24:31_0": "Anaññañeyyena yato vibhāvitā,",
  "tika-abh08t24:32_0": "Yāthāvato tena jino tathāgato.",
  "tika-abh08t24:33_0": "‘‘Anantabhedāsupi lokadhātusu,",
  "tika-abh08t24:34_0": "Jinassa rūpāyatanādigocare;",
  "tika-abh08t24:35_0": "Vicittabhede tathameva dassanaṁ,",
  "tika-abh08t24:36_0": "Tathāgato tena samantalocano.",
  "tika-abh08t24:37_0": "‘‘Yato ca dhammaṁ tathameva bhāsati,",
  "tika-abh08t24:38_0": "Karoti vācāyanulomamattano;",
  "tika-abh08t24:39_0": "Guṇehi lokaṁ abhibhuyyirīyati,",
  "tika-abh08t24:40_0": "Tathāgato tenapi lokanāyako’’ti. (itivu. aṭṭha. 38; dī. ni. ṭī. 1.7);",
  "tika-abh08t24:41_0": "Kenaci guṇena attano visiṭṭhassa kassaci abhāvato natthi etassa uttaroti anuttaro.",
  "tika-abh08t24:41_1": "Bhagavato hi avīcito paṭṭhāya yāva bhavaggaṁ tiriyaṁ aparimāṇāsu lokadhātūsu na koci kenaci guṇena samasamopi atthi, kuto pana uttaritaro. Yathāha –",
  "tika-abh08t24:42_0": "‘‘Rūpe sīle samādhimhi, paññāya ca asādiso;",
  "tika-abh08t24:43_0": "Vimuttiyā samasamo, dhammacakkappavattane’’ti.",
  "tika-abh08t24:44_0": "Vinditvāti tīhi vandanāhi tanninnatādivasena namassitvā.",
  "tika-abh08t24:44_1": "Kāyavacīmanodvāravasena hi tisso vandanā. Yathāha ‘‘tisso imā, bhikkhave, vandanā kāyena vandati, vacasā vandati, manasā vandatī’’ti.",
  "tika-abh08t24:44_2": "Tattha buddhādiguṇārammaṇā kāmāvacarakusalakiriyānamaññatarā cetanā kāyaviññattiṁ samuṭṭhāpetvā kāyadvārappavattivasena uppannā kāyavandanāti vuccati,",
  "tika-abh08t24:44_3": "sāyeva vacīviññattiṁ samuṭṭhāpetvā vacīdvārappavattivasena uppannā vacīvandanāti,",
  "tika-abh08t24:44_4": "ubhayaviññattiyo pana asamuṭṭhāpetvā kevalaṁ manodvārappavattivasena uppannā manovandanāti.",
  "tika-abh08t24:44_5": "Sirasāti uttamaṅgena karaṇabhūtena. Abujjhi, bodhetīti vā buddho.",
  "tika-abh08t24:44_6": "Ayañhi catusaccadhamme sayampi abujjhi, parepi bodheti ,",
  "tika-abh08t24:44_7": "tasmā bujjhanabodhanaṭṭhena ‘‘buddho’’ti vuccati.",
  "tika-abh08t24:44_8": "Yathāha ‘‘bujjhitā saccānīti buddho,",
  "tika-abh08t24:44_9": "bodhetā pajāyāti buddho’’ti (mahāni. 192; cūḷani.",
  "tika-abh08t24:44_10": "pārāyanatthutigāthāniddesa 97; paṭi. ma. 1.162).",
  "tika-abh08t24:44_11": "Atha vā budha-saddassa jāgaraṇavikasanatthesupi pavattanato abujjhi savāsanasammohaniddāya accantaṁ vigato,",
  "tika-abh08t24:44_12": "buddhiyā vikasitavāti vā buddho.",
  "tika-abh08t24:44_13": "Bhagavā hi vatthusabhāvadassanavibandhikāya avijjāsaṅkhātāya niddāya ariyamaggañāṇena saha vāsanāya samucchinnattā tato accantaṁ vigato.",
  "tika-abh08t24:44_14": "Paramarucirasirisobhaggasamāgamena vikasitamiva padumaṁ aparimitaguṇagaṇālaṅkatasabbaññutaññāṇasamāgamena vikasito vikāsamanuppatto,",
  "tika-abh08t24:44_15": "tasmā jāgaraṇavikasanatthavasenapi ‘‘buddho’’ti vuccati.",
  "tika-abh08t24:45_0": "Ettāvatā ca dvīhi ākārehi bhagavato thomanā katā hoti attahitasampattito, parahitapaṭipattito ca.",
  "tika-abh08t24:45_1": "Tāsu attahitasampatti anāvaraṇañāṇādhigamo savāsanasakalasaṁkilesānamaccantappahānaṁ anupādisesanibbānādhigamo ca,",
  "tika-abh08t24:45_2": "parahitapaṭipatti pana āsayappayogavasena duvidhaṁ parahitasamīhanaṁ.",
  "tika-abh08t24:45_3": "Tattha dhammadesanāya abhājanesu devadattādīsu virodhisattesupi niccaṁ hitajjhāsayatā aparipākagatindriyānaṁ indriyaparipākakālāgamanañca āsayo nāma.",
  "tika-abh08t24:45_4": "Tadaññasattānaṁ pana lābhasakkārādinirapekkhacittassa yānattayamukhena sabbadukkhaniyyānikadhammadesanā payogo nāma.",
  "tika-abh08t24:45_5": "Duvidhāsu panetāsu parahitapaṭipattīsu,",
  "tika-abh08t24:45_6": "tividhāsu ca attahitasampattīsu anantakaruṇā-vacanena,",
  "tika-abh08t24:45_7": "tathā āgataṭṭhena ca tathāgata-saddena āsayavasena parahitapaṭipatti dassitā,",
  "tika-abh08t24:45_8": "bodhanaṭṭhena buddha-saddena,",
  "tika-abh08t24:45_9": "tathadassanaṭṭhena ca tathāgataṭṭhena ca tathāgatasaddena payogavasena, anantapaññā-vacanena,",
  "tika-abh08t24:45_10": "ñāṇagatidīpakena tathāgata-saddena,",
  "tika-abh08t24:45_11": "bujjhanajāgaraṇavikasanaṭṭhena ca buddha-saddena tividhāpi attahitasampatti,",
  "tika-abh08t24:45_12": "anuttaravacanena ca attahitaparahitasampatti pakāsitāti veditabbā.",
  "tika-abh08t24:46_0": "Apica hetuphalasattūpakārasampadāvasena tīhākārehipi bhagavato thomanā pavattatīti taṁvasenapettha thomanā daṭṭhabbā.",
  "tika-abh08t24:46_1": "Tattha hetusampadā nāma mahākaruṇāsamāyogo,",
  "tika-abh08t24:46_2": "bodhisambhārasambharaṇañca tammūlakattā sakalabuddhaguṇānaṁ.",
  "tika-abh08t24:46_3": "Phalasampadā pana catubbidhā ñāṇasampadā, pahānasampadā, ānubhāvasampadā, rūpakāyasampadā cāti.",
  "tika-abh08t24:46_4": "Tāsu sabbaññutaññāṇapadaṭṭhānaṁ maggañāṇaṁ,",
  "tika-abh08t24:46_5": "maggañāṇapadaṭṭhānaṁ sabbaññutaññāṇaṁ,",
  "tika-abh08t24:46_6": "tammūlakāni ca dasabalādiñāṇāni ñāṇasampadā nāma.",
  "tika-abh08t24:46_7": "Aggamaggabhāvanāya sabbakilesānaṁ saha vāsanāhi anuppattidhammatāpādanaṁ pahānasampadā.",
  "tika-abh08t24:46_8": "Acinteyyāparimitānaṁ sabbalokahitānaṁ nipphādane,",
  "tika-abh08t24:46_9": "sadevakalokābhibhavane ca ādhipaccaṁ ānubhāvasampadā.",
  "tika-abh08t24:46_10": "Sakalalokanayanābhisekabhūtā pana lakkhaṇānubyañjanapaṭimaṇḍitā attabhāvasampatti rūpakāyasampadā nāma.",
  "tika-abh08t24:46_11": "Sattūpakāro heṭṭhā vuttaparahitapaṭipattivaseneva veditabbo.",
  "tika-abh08t24:46_12": "Imāsu pana anantakaruṇā-vacanena,",
  "tika-abh08t24:46_13": "tathā āgataṭṭhena ca tathāgata-saddena hetusampadā dassitā.",
  "tika-abh08t24:46_14": "Phalasampadāsu ñāṇasampadā ceva pahānasampadā ca anantapaññā-vacanena,",
  "tika-abh08t24:46_15": "abhisamayaparidīpakena tathāgatasaddena,",
  "tika-abh08t24:46_16": "bujjhanajāgaraṇavikasanaṭṭhena, ca buddha-saddena dassitā,",
  "tika-abh08t24:46_17": "ānubhāvasampadāpi abhibhavanaṭṭhena tathāgata-saddena,",
  "tika-abh08t24:46_18": "anuttara-vacanena ca vibhāvitā,",
  "tika-abh08t24:46_19": "rūpakāyasampadā pana rūpaggappattidīpakena anuttara-saddena dassitāti daṭṭhabbaṁ.",
  "tika-abh08t24:47_0": "Evaṁ buddharatanassa thomanāpubbaṅgamaṁ paṇāmaṁ katvā idāni sesaratanānampi paṇāmamārabhanto āha ‘‘dhammaṁ sādhugaṇampi cā’’ti.",
  "tika-abh08t24:47_1": "Bhagavato thomanena ca svākkhātatādayo dhammaguṇā,",
  "tika-abh08t24:47_2": "suppaṭipannatādayo saṅghaguṇā ca dassitā honti tappabhavassa anaññathābhāvatoti na tesaṁ visuṁ thomanā katā.",
  "tika-abh08t24:47_3": "Adhigatamagge sacchikatanirodhe puggale yathānusiṭṭhaṁ paṭipajjamāne ca apāyadukkhesu ceva vaṭṭadukkhesu ca apatamāne katvā dhāretīti dhammo, so catunnaṁ ariyamaggānaṁ, catunnañca sāmaññaphalānaṁ, nibbānassa,",
  "tika-abh08t24:47_4": "pariyattidhammassa ca vasena dasavidho. Vuttañhetaṁ chattavimāne –",
  "tika-abh08t24:48_0": "‘‘Rāgavirāgamanejamasokaṁ,",
  "tika-abh08t24:49_0": "Dhammamasaṅkhatamappaṭikūlaṁ;",
  "tika-abh08t24:50_0": "Madhuramimaṁ paguṇaṁ suvibhattaṁ,",
  "tika-abh08t24:51_0": "Dhammamimaṁ saraṇatthamupehī’’ti. (vi. va. 887);",
  "tika-abh08t24:52_0": "Ettha hi kāmarāgādibhedo sabbopi rāgo virajjati etenāti ‘‘rāgavirāgo’’ti maggo kathito. Ejāsaṅkhātāya taṇhāya,",
  "tika-abh08t24:52_1": "antonijjhānalakkhaṇassa ca sokassa taduppattiyaṁ sabbaso parikkhīṇattā ‘‘anejamasoka’’nti phalaṁ kathitaṁ.",
  "tika-abh08t24:52_2": "Kenaci paccayena asaṅkhatattā ‘‘dhammamasaṅkhata’’nti nibbānaṁ vuttaṁ.",
  "tika-abh08t24:52_3": "Avirodhadīpanato pana atthabyañjanassa sampannatāya,",
  "tika-abh08t24:52_4": "pakaṭṭhaguṇavibhāvanato suṭṭhu vibhajitattā ca ‘‘appaṭikūla’’ntiādinā sabbopi pariyattidhammo kathito.",
  "tika-abh08t24:52_5": "Tattha ariyamagganibbānāni nippariyāyeneva apāyādito dhāraṇato dhammo,",
  "tika-abh08t24:52_6": "phalapariyattiyo pana pariyāyena.",
  "tika-abh08t24:52_7": "Tathā hettha dhāraṇaṁ nāma apāyādinibbattakakilesaviddhaṁsanaṁ.",
  "tika-abh08t24:52_8": "Iti ariyamaggassa kilesasamucchedakatāya,",
  "tika-abh08t24:52_9": "nibbānassa ca ālambaṇabhāvena tassa tadatthasiddhihetutāyapi ubhinnampi nippariyāyato labbhati.",
  "tika-abh08t24:52_10": "Itaresu pana ariyaphalassa maggena samucchinnakilesānaṁ paṭipassaddhakiccatāya,",
  "tika-abh08t24:52_11": "maggānukūlappavattito pariyattidhammassa ca tadadhigamahetutāyāti ubhinnampi pariyāyatova labbhatīti.",
  "tika-abh08t24:53_0": "Attahitaparahitaṁ sādhentīti sādhū,",
  "tika-abh08t24:53_1": "tesaṁ gaṇo samudāyoti sādhugaṇo,",
  "tika-abh08t24:53_2": "sādhu cāyaṁ gaṇo cāti vā sādhugaṇo,",
  "tika-abh08t24:53_3": "sādhuno vā sammāsambuddhassa āyatto gaṇo tassa orasaputtabhāvatoti sādhugaṇo.",
  "tika-abh08t24:53_4": "So pana catunnaṁ ariyamaggasamaṅgīnaṁ,",
  "tika-abh08t24:53_5": "catunnañca phalasamaṅgīnaṁ vasena aṭṭhavidho ariyasaṅgho, taṁ sādhugaṇaṁ. Picāti nipātasamudāyo, eko vā nipāto,",
  "tika-abh08t24:53_6": "tiṇṇaṁ ratanānaṁ vandanakiriyāya sampiṇḍanattho.",
  "tika-abh08t24:53_7": "Keci ‘‘gaṇo’’ti idha pakaraṇatova ariyagaṇapuggalova labbhatīti sādhūti bhāvanapuṁsakavasena ‘‘vanditvā’’ti iminā saha yojenti,",
  "tika-abh08t24:53_8": "tadā pana sādhūti bhayalābhādivirahena sakkaccaṁ ādaranti attho.",
  "tika-abh08t24:54_0": "2.",
  "tika-abh08t24:54_1": "Evaṁ pakaraṇārambhe yathādhippetaṁ ratanattayappaṇāmaṁ katvā idāni yattha pāṭavatthāya idaṁ pakaraṇaṁ paṭṭhapīyati,",
  "tika-abh08t24:54_2": "taṁ saddhiṁ desakadesapaṭiggāhakasampattīhi vibhāvetvā dassento āha ‘‘paṇḍukambalanāmāyā’’tiādi.",
  "tika-abh08t24:54_3": "Tattha devarājassa paṇḍukambalanāmāya silāya vimale sītale tale nisinno atulavikkamo devadevehi pūjito devadevo devapurakkhato devānaṁ devalokasmiṁ yaṁ dhammaṁ desesīti sambandho.",
  "tika-abh08t24:55_0": "Ayaṁ panettha attho – paṇḍukambalasarikkhavaṇṇatāya ‘‘paṇḍukambala’’nti nāmaṁ samaññā etissāti paṇḍukambalanāmā.",
  "tika-abh08t24:55_1": "Sā hi sakkassa tādisapuññānubhāvena nibbattā paṇḍukambalajayasumanapupphasamānena vaṇṇena sabbakālaṁ virocati ,",
  "tika-abh08t24:55_2": "pamāṇato pana saṭṭhiyojanāyāmā, paññāsayojanavitthārā,",
  "tika-abh08t24:55_3": "pannarasayojanubbedhā ca hoti.",
  "tika-abh08t24:55_4": "Silāyāti avayavasambandhe sāmivacanaṁ. Tulāya sammito tulyo, na tulyo atulyo,",
  "tika-abh08t24:55_5": "atulyo vikkamo balaṁ etassāti atulyavikkamo.",
  "tika-abh08t24:55_6": "Sammāsambuddhassa hi paramapāramitānubhāvasaṁsiddhena hatthigaṇanāya koṭisahassahatthīnaṁ,",
  "tika-abh08t24:55_7": "purisagaṇanāya dasakoṭisahassapurisānaṁ balehi samappamāṇena kāyabalena,",
  "tika-abh08t24:55_8": "appamāṇena ca ñāṇabalena na kassaci devabrahmādīsu aññatarassa balatulanāya upanetabbaṁ atthi .",
  "tika-abh08t24:55_9": "Atha vā anaññasādhāraṇattā atulyo parakkamasaṅkhāto aparimāṇaguṇavisesāvahena anaññasādhāraṇena sammappadhānena samannāgatattā vā atulyo sammappadhānasaṅkhāto vikkamo imassāti atulyavikkamo.",
  "tika-abh08t24:55_10": "‘‘Atulyavikkamo’’ti ca vattabbe gāthābandhavasena ya-kāralopaṁ katvā ‘‘atulavikkamo’’ti vuttaṁ.",
  "tika-abh08t24:55_11": "Atha vā sammitatthe a-kārapaccayassāpi sambhavato atulo vikkamo assāti ‘‘atulavikkamo’’ti vuttaṁ.",
  "tika-abh08t24:56_0": "Dibbantīti devā, pañcakāmaguṇādīhi kīḷanti, tesu vā viharanti,",
  "tika-abh08t24:56_1": "vijayasamatthatāyogena bāhirabbhantarike paccatthike vijetuṁ icchanti,",
  "tika-abh08t24:56_2": "issariyadhanādisakkāradānaggahaṇaṁ,",
  "tika-abh08t24:56_3": "taṁtaṁatthānusāsanañca karontā voharanti,",
  "tika-abh08t24:56_4": "puññañāṇānubhāvappattāya jutiyā jotenti,",
  "tika-abh08t24:56_5": "yathādhippetañca visayaṁ appaṭighātena gacchanti,",
  "tika-abh08t24:56_6": "yathicchitanipphādane ca sakkontīti attho.",
  "tika-abh08t24:56_7": "Atha vā devanīyā taṁtaṁbyasananittharaṇatthikehi ‘‘saraṇaṁ parāyaṇa’’nti gamanīyā,",
  "tika-abh08t24:56_8": "abhitthavanīyā sobhāvisesayogena kamanīyāti vā devā,",
  "tika-abh08t24:56_9": "te tividhā – sammutidevā upapattidevā visuddhidevāti.",
  "tika-abh08t24:56_10": "Tattha sammutidevā nāma mahāsammatādayo khattiyā.",
  "tika-abh08t24:56_11": "Upapattidevā nāma cātumahārājike upādāya taduttaridevā. Visuddhidevā nāma khīṇāsavā.",
  "tika-abh08t24:56_12": "Idha pana upapattidevā daṭṭhabbā. No ca kho tepi avisesena,",
  "tika-abh08t24:56_13": "ṭhapetvā pana yāmādike cātumahārājikatāvatiṁsavāsinova adhippetā.",
  "tika-abh08t24:56_14": "Tesaṁ catūhi saṅgahavatthūhi rañjanato rājā,",
  "tika-abh08t24:56_15": "devānaṁ rājā issaro devarājā, tassa devarājassa,",
  "tika-abh08t24:56_16": "‘‘sakkassa devarañño’’ti adhippāyo.",
  "tika-abh08t24:56_17": "Na hi aññesaṁ devalokesu nisinno bhagavā abhidhammapiṭakaṁ desesīti.",
  "tika-abh08t24:57_0": "3.Yanti aniyamaniddeso,",
  "tika-abh08t24:57_1": "tassa pana ‘‘tatthā’’ti iminā niyamanaṁ veditabbaṁ.",
  "tika-abh08t24:57_2": "Yathāvuttānaṁ tiṇṇampi devānaṁ uttamo devo tehi sabbehi adhikataraṁ kīḷanādiyogatoti devadevo, bhagavā.",
  "tika-abh08t24:57_3": "So hi niratisayāya abhiññākīḷāya uttamehi dibbabrahmaariyavihārehi saparasantānasiddhāya pañcavidhamāravijayicchānibbattiyā cittissariyasattadhanādisammāpaṭipattiaveccappasādasakkāradānaggahaṇasaṅkhātena,",
  "tika-abh08t24:57_4": "yathāparādhayathānulomayathādhammānusāsanasaṅkhātena ca vohārātisayena paramāya paññāya ca sarīrappabhāsaṅkhātāya jutiyā anupamāya ñāṇasarīragatiyā māravijayasabbaññutaññāṇaparahitanipphādanesu appaṭihatāya sattiyā ca samannāgatattā sadevakena vā lokena ‘‘saraṇa’’nti gamanīyato, abhitthavanīyato,",
  "tika-abh08t24:57_5": "bhattivasena kamanīyato ca sabbe te deve tehi tehi guṇehi abhibhuyya ṭhitoti sabbadevehi pūjanīyataro devo ,",
  "tika-abh08t24:57_6": "visuddhidevabhāvasaṅkhātassa vā sabbaññuguṇālaṅkārassa adhigatattā aññesañca devānaṁ atisayena devoti devadevo.",
  "tika-abh08t24:57_7": "Devānanti tadā dhammapaṭiggāhakānaṁ dasasahassacakkavāḷādhivāsīnaṁ mātudevaputtappamukhānaṁ upapattidevānaṁ.",
  "tika-abh08t24:57_8": "Visuddhidevānampettha gahaṇanti vadanti.",
  "tika-abh08t24:57_9": "Te pana upapattidevesveva saṅgahitā manussaarahantānaṁ tattha abhāvato . Devadevehīti visuddhidevehi.",
  "tika-abh08t24:57_10": "Visuddhidevā hi vuttanayena itaradevehi sātisayaṁ kīḷanādiyogato idha ‘‘devadevā’’ti adhippetā, tehi. Pūjitoti pūjitabbo, pūjituṁ arahoti attho.",
  "tika-abh08t24:57_11": "Etena visuddhidevesupi bhagavato aggapuggalataṁ dīpeti.",
  "tika-abh08t24:57_12": "Desesīti madhurakaravīkasaddasadisaṁ brahmassaraṁ nicchārento pakāsesi.",
  "tika-abh08t24:57_13": "Devalokasminti tāvatiṁsadevaloke.",
  "tika-abh08t24:57_14": "Sabhāvasāmaññalakkhaṇaṁ dhāretīti dhammo, kusalādibhedo abhidhammo,",
  "tika-abh08t24:57_15": "idha pana tappakāsakaṁ abhidhammapiṭakaṁ ‘‘dhamma’’nti vuttaṁ.",
  "tika-abh08t24:57_16": "Tathā hi vakkhati ‘‘piṭakuttame’’ti.",
  "tika-abh08t24:57_17": "Devapurakkhatoti dasasahassacakkavāḷavāsidibbabrahmehi purakkhato, parivāritoti attho.",
  "tika-abh08t24:58_0": "Nanu ca ‘‘devāna’’nti vacaneneva devapurakkhatabhāvo siddhoti kiṁ ‘‘devapurakkhato’’ti vacanena? Nāyaṁ doso.",
  "tika-abh08t24:58_1": "Bhagavā hi kadāci cūḷapanthakattherādīnaṁ viya parammukhepi nisīditvā obhāsaṁ vissajjetvā sattānaṁ sammukhe nisinnaṁ viya dassento dhammaṁ deseti,",
  "tika-abh08t24:58_2": "kadācipi pārāyanikabrāhmaṇādīnaṁ viya sammukhepi nisīditvā aññehi ca parivuto aññesampi dhammaṁ deseti, idha pana na tathā,",
  "tika-abh08t24:58_3": "devehiyeva parivuto devānaṁ desetīti dassanatthaṁ ‘‘devapurakkhato’’tipi vattabbamevāti.",
  "tika-abh08t24:59_0": "4.",
  "tika-abh08t24:59_1": "Evametasmiṁ pakaraṇe gāravajananatthaṁ tena sampādetabbapāṭavavisayaṁ abhidhammapiṭakaṁ desakādisampattīhi saha vibhāvetvā idāni yathādhippetapakaraṇārambhapayojanābhidhānābhidheyyasotujanasamussāhanakaraṇappakārāni ca vibhāvetuṁ ‘‘tatthāha’’ntiādi vuttaṁ.",
  "tika-abh08t24:59_2": "Tattha ‘‘pāṭavatthāyā’’ti iminā pakaraṇārambhapayojanaṁ vuttaṁ.",
  "tika-abh08t24:59_3": "‘‘Abhidhammāvatāra’’nti iminā abhidhānābhidheyyāni.",
  "tika-abh08t24:59_4": "‘‘Madhura’’ntiādīhi pakaraṇaṁ viseseti.",
  "tika-abh08t24:59_5": "‘‘Samāsenā’’ti ca iminā sotujanasamussāhanakaraṇappakārānīti daṭṭhabbaṁ.",
  "tika-abh08t24:59_6": "‘‘Aha’’nti kattubhūtaṁ attānaṁ niddisati. Tathā hi yo paro na hoti,",
  "tika-abh08t24:59_7": "so niyakajjhattasaṅkhāto attā ‘‘aha’’nti vuccati.",
  "tika-abh08t24:60_0": "Paṭuno bhāvo pāṭavaṁ,",
  "tika-abh08t24:60_1": "taṁyeva attho payojanaṭṭhenāti pāṭavattho, tadatthāya.",
  "tika-abh08t24:60_2": "Taṁ sandhāya vividhanayaggahaṇasamatthassa sutamayañāṇassa uppādanatthanti vuttaṁ hoti. Saṁsāre bhayaṁ ikkhanti,",
  "tika-abh08t24:60_3": "bhindanti vā pāpake akusale dhammeti bhikkhū, tesaṁ.",
  "tika-abh08t24:60_4": "Piṭakañca taṁ uttamañcāti piṭakuttamaṁ, tasmiṁ piṭakuttame, abhidhammapiṭaketi adhippāyo.",
  "tika-abh08t24:60_5": "Tañhi pariyattibhājanatthato piṭakaṁ,",
  "tika-abh08t24:60_6": "tīsu piṭakesu visiṭṭhabhāvato uttamañcāti piṭakuttamaṁ.",
  "tika-abh08t24:60_7": "Tattha pariyattibhājanatthatoti pariyattiatthena ceva bhājanatthena ca.",
  "tika-abh08t24:60_8": "Tathā hi ‘‘mā piṭakasampadānenā’’tiādīsu (a. ni.",
  "tika-abh08t24:60_9": "3.66) pariyatti piṭakanti vuccati.",
  "tika-abh08t24:60_10": "‘‘Atha puriso āgaccheyya kudālapiṭaka’’ntiādīsu (ma. ni. 1.228; a. ni. 3.70) yaṁ kiñci bhājanampi.",
  "tika-abh08t24:60_11": "Tasmā idampi pariyāpuṇitabbaṭṭhena pariyatti,",
  "tika-abh08t24:60_12": "abhidhammatthānamādhāraṇatthena bhājanañcāti pariyattibhājanatthato piṭakanti vuccati. Tenevāhu –",
  "tika-abh08t24:61_0": "‘‘Piṭakaṁ piṭakatthavidū,",
  "tika-abh08t24:62_0": "Pariyattibbhājanatthato āhu;",
  "tika-abh08t24:63_0": "Tena samodhānetvā,",
  "tika-abh08t24:64_0": "Tayopi vinayādayo ñeyyā’’ti. (dī. ni. aṭṭha. 1.paṭhamamahāsaṅgītikathā; pārā. aṭṭha. 1.paṭhamamahāsaṅgītikathā; dha. sa. aṭṭha. nidānakathā);",
  "tika-abh08t24:65_0": "Visiṭṭhabhāvo panassa lokavohāramatikkamma yathāsabhāvavasena desanato,",
  "tika-abh08t24:65_1": "visiṭṭhadhammakkhandhavibhāvanato ca veditabbo.",
  "tika-abh08t24:65_2": "Ettha hi ‘‘satto puggalo bhikkhū’’tiādikaṁ lokavohāramatikkamma ‘‘khandhadhātuāyatana’’ntiādinā yathādhammavaseneva bāhulladesanā pavattā,",
  "tika-abh08t24:65_3": "na itaresu viya yathāvuttavohāravasena,",
  "tika-abh08t24:65_4": "yato idaṁ yathādhammasāsananti vuccati.",
  "tika-abh08t24:65_5": "Sabbasaṅkhatadhammavisiṭṭho cettha paññākkhandho visesato vibhāvito,",
  "tika-abh08t24:65_6": "tasmā tiṇṇampi piṭakānaṁ buddhavacanabhāvepi yathāsabhāvānatikkamadesanādito idameva tīsu piṭakesu visiṭṭhanti yuttaṁ.",
  "tika-abh08t24:65_7": "Apica dhammātirekadhammavisesabhāvato cassa visiṭṭhabhāvo veditabbo.",
  "tika-abh08t24:65_8": "Abhidhamme hi nippadesato khandhāyatanādidhammānaṁ vibhattattā itaradvayato atirekatarā, visiṭṭhā ca pāḷi hoti, tasmā atirekassa,",
  "tika-abh08t24:65_9": "visiṭṭhassa ca pāḷidhammassa vasena idameva tīsu piṭakesu uttamanti vattuṁ vaṭṭati.",
  "tika-abh08t24:65_10": "Yathāvuttavisiṭṭhabhāvayogatoyeva cetaṁ ‘‘abhidhammapiṭaka’’nti vuccati abhi-saddassa visiṭṭhabhāvajotanato .",
  "tika-abh08t24:65_11": "Apica vuḍḍhimantādidhammānaṁ ettha vuttattā cetaṁ abhidhammapiṭakaṁ. Yathāhu porāṇā –",
  "tika-abh08t24:66_0": "‘‘Yaṁ ettha vuḍḍhimanto,",
  "tika-abh08t24:66_1": "salakkhaṇā pūjitā paricchinnā;",
  "tika-abh08t24:67_0": "Vuttādhikā ca dhammā, abhidhammo tena akkhāto’’ti. (dī. ni. aṭṭha. 1.paṭhamamahāsaṅgītikathā; pārā. aṭṭha. 1.paṭhamamahāsaṅgītikathā; dha. sa. aṭṭha. nidānakathā);",
  "tika-abh08t24:68_0": "Tathā hettha ‘‘rūpūpapattiyā maggaṁ bhāveti,",
  "tika-abh08t24:68_1": "mettāsahagatena cetasā ekaṁ disaṁ pharitvā viharatī’’tiādinā (dha. sa.",
  "tika-abh08t24:68_2": "160 ādayo) vuḍḍhimantopi dhammā vuttā,",
  "tika-abh08t24:68_3": "‘‘rūpārammaṇaṁ vā saddārammaṇaṁ vā’’tiādinā (dha. sa.",
  "tika-abh08t24:68_4": "1) nayena ārammaṇādīhi lakkhitabbattā salakkhaṇāpi ‘‘sekkhā dhammā asekkhā dhammā,",
  "tika-abh08t24:68_5": "lokuttarā dhammā’’tiādinā nayena pūjitā pūjārahāpi ‘‘phasso hoti, vedanā hotī’’tiādinā (dha. sa.",
  "tika-abh08t24:68_6": "1) nayena sabhāvaparicchinnattā paricchinnāpi ‘‘mahaggatā dhammā appamāṇā dhammā (dha. sa. tikamātikā 12, dukamātikā 99),",
  "tika-abh08t24:68_7": "anuttarā dhammā’’tiādinā nayena adhikā visiṭṭhāpi dhammā vuttā,",
  "tika-abh08t24:68_8": "tasmā abhi-saddassa vuḍḍhiādiatthesupi pavattanato ‘‘vuḍḍhimanto dhammā etthā’’tiādinā nibbacanena idaṁ piṭakaṁ ‘‘abhidhamma’’nti vuccati.",
  "tika-abh08t24:68_9": "Abhidhammaṁ otaranti anenāti abhidhammāvatāraṁ nāma pakaraṇaṁ.",
  "tika-abh08t24:68_10": "Iminā panassa atthānugatamabhidhānaṁ dasseti. Tu-saddo padapūraṇe.",
  "tika-abh08t24:68_11": "Ācariyena hi gāthāpadapūraṇatthaṁ yebhuyyena tattha tattha nipātā vuccanti.",
  "tika-abh08t24:68_12": "Yattha pana nesaṁ payojanaviseso dissati, tattheva tamatthaṁ vakkhāma.",
  "tika-abh08t24:68_13": "Madhuranti nippariyāyato madhura-saddoyaṁ jivhāviññeyye rasavisese vattati,",
  "tika-abh08t24:68_14": "idha pana iṭṭhabhāvasāmaññena atthabyañjanasampatti madhurasaddena vuttā.",
  "tika-abh08t24:68_15": "Bhavati hi taṁsadisassa taṁ-saddenābhidhānaṁ yathā ‘‘aggimāṇavo’’ti.",
  "tika-abh08t24:68_16": "Tena pana madhurena yogato idampi madhuraṁ yathā nīlaguṇayogato nīluppalanti.",
  "tika-abh08t24:68_17": "Nipuṇagambhīrāya byañjanasampattiyā ceva atthasampattiyā ca abhidhammavisayaṁ matiṁ vaḍḍhetīti mativaḍḍhanaṁ.",
  "tika-abh08t24:68_18": "Atha vā byañjanasampattiyā ‘‘madhura’’nti vuttaṁ,",
  "tika-abh08t24:68_19": "atthasampattiyā ‘‘mativaḍḍhana’’nti.",
  "tika-abh08t24:69_0": "5.Tāḷanti kuñcikaṁ, kuñcikāsadisanti attho. Muyhanti tenāti moho, avijjāyetaṁ adhivacanaṁ,",
  "tika-abh08t24:69_1": "mohoyeva abhidhammamahāpuraṁ pavisantānaṁ pavesananivāraṇattā kavāṭabhūtoti mohakavāṭaṁ, tassa. Vighāṭeti,",
  "tika-abh08t24:69_2": "vighāṭīyati anenāti vā vighāṭanaṁ.",
  "tika-abh08t24:69_3": "Nanu ca avijjākavāṭaṁ paññāya ugghāṭīyati.",
  "tika-abh08t24:69_4": "Sā hi tassā ujuvipaccanīkabhūtāti? Saccaṁ,",
  "tika-abh08t24:69_5": "idampi tassā kāraṇabhāvena ‘‘mohakavāṭavighāṭanakara’’nti vuttaṁ.",
  "tika-abh08t24:69_6": "Kāraṇakāraṇampi hi kāraṇavasena vuccati yathā ‘‘corehi gāmo daḍḍho, tiṇehi bhattaṁ siddha’’nti.",
  "tika-abh08t24:70_0": "6.Suduttaranti dhammatthadesanāpaṭivedhasaṅkhātacatugambhīrabhāvapaṭisaṁyuttatāya mandabuddhīhi tarituṁ asakkuṇeyyattā atiduttaraṁ,",
  "tika-abh08t24:70_1": "teneva cedaṁ mahodadhisamānattā ‘‘mahodadhī’’ti vuttaṁ.",
  "tika-abh08t24:70_2": "Mahaṇṇavopi hi caturāsītiyojanasahassagambhīro na sakkā aññatra sinerupabbatarājato kenaci patiṭṭhaṁ laddhuṁ,",
  "tika-abh08t24:70_3": "evamidampi catugambhīratāpaṭisaṁyuttaṁ aññatra tathāgatā na kenaci patiṭṭhaṁ laddhuṁ sakkāti.",
  "tika-abh08t24:70_4": "Tarantānanti atthaggahaṇavasena uttaritukāmānaṁ.",
  "tika-abh08t24:70_5": "Ettha ca ‘‘taraṁvā’’ti adhikāravasena vattabbaṁ,",
  "tika-abh08t24:70_6": "vakkhamānaṁ vā ānetvā sambandhitabbaṁ.",
  "tika-abh08t24:70_7": "Tarantānanti paratīrasampāpuṇanatthaṁ uttarantānaṁ. Taraṁvāti uḷumpaṁ viya, taṁsamānanti attho. Makarā nāma macchajātikā,",
  "tika-abh08t24:70_8": "tesaṁ ākaro nivāsabhūmīti makarākaro, taṁ.",
  "tika-abh08t24:71_0": "7.",
  "tika-abh08t24:71_1": "Abhidhamme niyuttā ābhidhammikā, tesaṁ.",
  "tika-abh08t24:71_2": "Hatthasāraṁ viyāti hatthasāraṁ.",
  "tika-abh08t24:71_3": "Yathā hi manussānaṁ bahūsu ratanādīsu vijjamānesupi āpadāsu ca sukhaparibhogatthaṁ hatthe kayiramānaṁ sāraratanādikaṁ ‘‘hatthasāra’’nti vuccati,",
  "tika-abh08t24:71_4": "evamidampi satipi mahante abhidhammapiṭake tassa sabbaso vittiṇṇatāya pariharituṁ asakkuṇeyyattā tadatthasārasampiṇḍanavasena kayiramānaṁ ābhidhammikabhikkhūnaṁ sukhapariharaṇatthāya sampajjatīti hatthasārasadisattā ‘‘hatthasāra’’nti vuttaṁ.",
  "tika-abh08t24:71_5": "Pavakkhāmīti pakārena kathessāmi, anāgatavacanañcetaṁ,",
  "tika-abh08t24:71_6": "vattamānasamīpattā vā anāgate vattamānūpacārato vattamānavacanaṁ,",
  "tika-abh08t24:71_7": "paṭiññānantarameva vakkhatīti.",
  "tika-abh08t24:71_8": "Atthavasena pakārena kathentopi saddavasena saṅkhipitvā kathessāmīti dassento āha ‘‘samāsenā’’ti.",
  "tika-abh08t24:71_9": "Samasanaṁ saṁkhipanaṁ samāso, tena samāsena, na byāsavasenāti vuttaṁ hoti.",
  "tika-abh08t24:71_10": "Ettāvatā ca payojanābhidhānābhidheyyasotujanasamussāhanakaraṇappakārāni dassetvā idāni yasmā sotujanasamussāhanaṁ nāma tesaṁ sakkaccasavane niyuñjanaṁ,",
  "tika-abh08t24:71_11": "tasmā te tattha niyojento āha ‘‘taṁ suṇātha samāhitā’’ti.",
  "tika-abh08t24:71_12": "Sakkaccasavanapaṭibaddhā hi sammāpaṭipattīti.",
  "tika-abh08t24:71_13": "Tattha tanti taṁ mayā vakkhamānaṁ abhidhammāvatāraṁ suṇātha nisāmayatha. Samāhitā sammā āhitā, avikkhittacittāti attho.",
  "tika-abh08t24:72_0": "Ganthārambhakathāvaṇṇanā niṭṭhitā."
}