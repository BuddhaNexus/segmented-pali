{
  "atk-vin02a20:0_0": " Namo tassa bhagavato arahato sammāsambuddhassa",
  "atk-vin02a20:1_0": "Vinayapiṭake",
  "atk-vin02a20:2_0": "Mahāvagga-aṭṭhakathā",
  "atk-vin02a20:3_0": "1. Mahākhandhakaṁ",
  "atk-vin02a20:4_0": "Bodhikathā",
  "atk-vin02a20:5_0": "Ubhinnaṁ pātimokkhānaṁ, saṅgītisamanantaraṁ;",
  "atk-vin02a20:6_0": "Saṅgāyiṁsu mahātherā, khandhakaṁ khandhakovidā.",
  "atk-vin02a20:7_0": "Yaṁ tassa dāni sampatto, yasmā saṁvaṇṇanākkamo;",
  "atk-vin02a20:8_0": "Tasmā hoti ayaṁ tassa, anuttānatthavaṇṇanā.",
  "atk-vin02a20:9_0": "Padabhājaniye atthā, yehi yesaṁ pakāsitā;",
  "atk-vin02a20:10_0": "Te ce puna vadeyyāma, pariyosānaṁ kadā bhave.",
  "atk-vin02a20:11_0": "Uttānā ceva ye atthā, tesaṁ saṁvaṇṇanāya kiṁ;",
  "atk-vin02a20:12_0": "Adhippāyānusandhīhi, byañjanena ca ye pana.",
  "atk-vin02a20:13_0": "Anuttānā na te yasmā, sakkā ñātuṁ avaṇṇitā;",
  "atk-vin02a20:14_0": "Tesaṁyeva ayaṁ tasmā, hoti saṁvaṇṇanānayoti.",
  "atk-vin02a20:15_0": "1.Tena samayena buddho bhagavā uruvelāyaṁ viharati najjā nerañjarāya tīre bodhirukkhamūle paṭhamābhisambuddhoti ettha kiñcāpi ‘‘tena samayena buddho bhagavā verañjāya’’ntiādīsu viya karaṇavacane visesakāraṇaṁ natthi,",
  "atk-vin02a20:15_1": "vinayaṁ patvā pana karaṇavacaneneva ayamabhilāpo āropitoti ādito paṭṭhāya āruḷhābhilāpavasenevetaṁ vuttanti veditabbaṁ.",
  "atk-vin02a20:15_2": "Esa nayo aññesupi ito paresu evarūpesu.",
  "atk-vin02a20:16_0": "Kiṁ panetassa vacane payojananti?",
  "atk-vin02a20:16_1": "Pabbajjādīnaṁ vinayakammānaṁ ādito paṭṭhāya nidānadassanaṁ. Yā hi bhagavatā ‘‘anujānāmi, bhikkhave,",
  "atk-vin02a20:16_2": "imehi tīhi saraṇagamanehi pabbajjaṁ upasampada’’nti (mahāva.",
  "atk-vin02a20:16_3": "34) evaṁ pabbajjā ceva upasampadā ca anuññātā,",
  "atk-vin02a20:16_4": "yāni ca rājagahādīsu upajjhāyaupajjhāyavattaācariyaācariyavattādīni anuññātāni,",
  "atk-vin02a20:16_5": "tāni abhisambodhiṁ patvā sattasattāhaṁ bodhimaṇḍe vītināmetvā bārāṇasiyaṁ dhammacakkaṁ pavattetvā iminā anukkamena idañcidañca ṭhānaṁ patvā imasmiñca imasmiñca vatthusmiṁ paññattānīti evametesaṁ pabbajjādīnaṁ vinayakammānaṁ ādito paṭṭhāya nidānadassanaṁ etassa vacane payojananti veditabbaṁ.",
  "atk-vin02a20:17_0": "Tattha uruvelāyanti mahāvelāyaṁ;",
  "atk-vin02a20:17_1": "mahante vālikarāsimhīti attho.",
  "atk-vin02a20:17_2": "Atha vā ‘‘urū’’ti vālikā vuccati; ‘‘velā’’ti mariyādā;",
  "atk-vin02a20:17_3": "velātikkamanahetu āhaṭā uru uruvelāti evampettha attho daṭṭhabbo.",
  "atk-vin02a20:17_4": "Atīte kira anuppanne buddhe dasasahassakulaputtā tāpasapabbajjaṁ pabbajitvā tasmiṁ padese viharantā ekadivasaṁ sannipatitvā katikavattaṁ akaṁsu – ‘‘kāyakammavacīkammāni nāma paresampi pākaṭāni honti, manokammaṁ pana apākaṭaṁ;",
  "atk-vin02a20:17_5": "tasmā yo kāmavitakkaṁ vā byāpādavitakkaṁ vā vihiṁsāvitakkaṁ vā vitakketi,",
  "atk-vin02a20:17_6": "tassa añño codako nāma natthi,",
  "atk-vin02a20:17_7": "so attanāva attānaṁ codetvā pattapuṭena vālikaṁ āharitvā imasmiṁ ṭhāne ākiratu, idamassa daṇḍakamma’’nti.",
  "atk-vin02a20:17_8": "Tato paṭṭhāya yo tādisaṁ vitakkaṁ vitakketi,",
  "atk-vin02a20:17_9": "so tattha pattapuṭena vālikaṁ ākirati.",
  "atk-vin02a20:17_10": "Evaṁ tattha anukkamena mahāvālikarāsi jāto,",
  "atk-vin02a20:17_11": "tato naṁ pacchimā janatā parikkhipitvā cetiyaṭṭhānamakāsi.",
  "atk-vin02a20:17_12": "Taṁ sandhāya vuttaṁ – ‘‘uruvelāyanti mahāvelāyaṁ;",
  "atk-vin02a20:17_13": "mahante vālikarāsimhīti attho’’ti.",
  "atk-vin02a20:17_14": "Tameva sandhāya vuttaṁ – ‘‘atha vā urūti vālikā vuccati; velāti mariyādā;",
  "atk-vin02a20:17_15": "velātikkamanahetu āhaṭā uru uruvelāti evampettha attho daṭṭhabbo’’ti.",
  "atk-vin02a20:18_0": "Bodhirukkhamūleti bodhi vuccati catūsu maggesu ñāṇaṁ;",
  "atk-vin02a20:18_1": "taṁ bodhiṁ bhagavā ettha pattoti rukkhopi ‘‘bodhirukkho’’tveva nāmaṁ labhi,",
  "atk-vin02a20:18_2": "tassa bodhirukkhassa mūle bodhirukkhamūle.",
  "atk-vin02a20:18_3": "Paṭhamābhisambuddhoti paṭhamaṁ abhisambuddho;",
  "atk-vin02a20:18_4": "abhisambuddho hutvā sabbapaṭhamaṁyevāti attho.",
  "atk-vin02a20:18_5": "Ekapallaṅkenāti sakimpi anuṭṭhahitvā yathāābhujitena ekeneva pallaṅkena.",
  "atk-vin02a20:18_6": "Vimuttisukhapaṭisaṁvedīti vimuttisukhaṁ phalasamāpattisukhaṁ paṭisaṁvedayamāno.",
  "atk-vin02a20:19_0": "Paṭiccasamuppādanti paccayākāraṁ.",
  "atk-vin02a20:19_1": "Paccayākāro hi aññamaññaṁ paṭicca sahite dhamme uppādetīti ‘‘paṭiccasamuppādo’’ti vuccati. Ayamettha saṅkhepo.",
  "atk-vin02a20:19_2": "Vitthāro pana sabbākārasampannaṁ vinicchayaṁ icchantena visuddhimaggato gahetabbo.",
  "atk-vin02a20:19_3": "Anulomapaṭilomanti anulomañca paṭilomañca.",
  "atk-vin02a20:19_4": "Tattha ‘‘avijjāpaccayā saṅkhārā’’tiādinā nayena vutto avijjādiko paccayākāro attanā kattabbakiccakaraṇato ‘‘anulomo’’ti vuccati.",
  "atk-vin02a20:19_5": "‘‘Avijjāya tveva asesavirāganirodhā saṅkhāranirodho’’tiādinā nayena vutto sveva anuppādanirodhena nirujjhamāno taṁ kiccaṁ na karotīti tassa akaraṇato ‘‘paṭilomo’’ti vuccati.",
  "atk-vin02a20:19_6": "Purimanayena vā vutto pavattiyā anulomo,",
  "atk-vin02a20:19_7": "itaro tassā paṭilomoti evampettha attho daṭṭhabbo.",
  "atk-vin02a20:19_8": "Ādito pana paṭṭhāya yāva antaṁ,",
  "atk-vin02a20:19_9": "antato ca paṭṭhāya yāva ādiṁ pāpetvā avuttattā ito aññenatthena anulomapaṭilomatā na yujjati.",
  "atk-vin02a20:20_0": "Manasākāsīti manasi akāsi.",
  "atk-vin02a20:20_1": "Tattha yathā anulomaṁ manasi akāsi,",
  "atk-vin02a20:20_2": "idaṁ tāva dassetuṁ ‘‘avijjāpaccayā saṅkhārā’’tiādi vuttaṁ.",
  "atk-vin02a20:20_3": "Tattha avijjā ca sā paccayo cāti avijjāpaccayo.",
  "atk-vin02a20:20_4": "Tasmā avijjāpaccayā saṅkhārā sambhavantīti iminā nayena sabbapadesu attho veditabbo. Ayamettha saṅkhepo.",
  "atk-vin02a20:20_5": "Vitthāro pana sabbākārasampannaṁ vinicchayaṁ icchantena visuddhimaggatova gahetabbo.",
  "atk-vin02a20:21_0": "Yathā pana paṭilomaṁ manasi akāsi,",
  "atk-vin02a20:21_1": "idaṁ dassetuṁ avijjāya tveva asesavirāganirodhā saṅkhāranirodhotiādi vuttaṁ.",
  "atk-vin02a20:21_2": "Tattha avijjāya tvevāti avijjāya tu eva.",
  "atk-vin02a20:21_3": "Asesavirāganirodhāti virāgasaṅkhātena maggena asesanirodhā .",
  "atk-vin02a20:21_4": "Saṅkhāranirodhoti saṅkhārānaṁ anuppādanirodho hoti.",
  "atk-vin02a20:21_5": "Evaṁ niruddhānaṁ pana saṅkhārānaṁ nirodhā viññāṇaṁ niruddhaṁ,",
  "atk-vin02a20:21_6": "viññāṇādīnañca nirodhā nāmarūpādīni niruddhāniyeva hontīti dassetuṁ saṅkhāranirodhā viññāṇanirodhotiādīni vatvā evametassa kevalassa dukkhakkhandhassa nirodho hotīti vuttaṁ. Tattha kevalassāti sakalassa;",
  "atk-vin02a20:21_7": "suddhassa vā sattavirahitassāti attho.",
  "atk-vin02a20:21_8": "Dukkhakkhandhassāti dukkharāsissa. Nirodho hotīti anuppādo hoti.",
  "atk-vin02a20:22_0": "Etamatthaṁviditvāti yvāyaṁ ‘‘avijjādivasena saṅkhārādikassa dukkhakkhandhassa samudayo ca avijjānirodhādivasena ca nirodho hotī’’ti vutto,",
  "atk-vin02a20:22_1": "sabbākārena etamatthaṁ viditvā.",
  "atk-vin02a20:22_2": "Tāyaṁ velāyanti tāyaṁ tassa atthassa viditavelāyaṁ.",
  "atk-vin02a20:22_3": "Imaṁ udānaṁ udānesīti imaṁ tasmiṁ vidite atthe hetuno ca hetusamuppannadhammassa ca pajānanāya ānubhāvadīpakaṁ ‘‘yadā have pātubhavantī’’tiādikaṁ somanassayuttañāṇasamuṭṭhānaṁ udānaṁ udānesi,",
  "atk-vin02a20:22_4": "attamanavācaṁ nicchāresīti vuttaṁ hoti.",
  "atk-vin02a20:23_0": "Tassattho – yadā haveti yasmiṁ bhave kāle. Pātubhavantīti uppajjanti.",
  "atk-vin02a20:23_1": "Dhammāti anulomapaccayākārapaṭivedhasādhakā bodhipakkhiyadhammā.",
  "atk-vin02a20:23_2": "Atha vā pātubhavantīti pakāsanti;",
  "atk-vin02a20:23_3": "abhisamayavasena byattā pākaṭā honti.",
  "atk-vin02a20:23_4": "Dhammāti catuariyasaccadhammā.",
  "atk-vin02a20:23_5": "Ātāpo vuccati kilesasantāpanaṭṭhena vīriyaṁ;",
  "atk-vin02a20:23_6": "ātāpinoti sammappadhānavīriyavato.",
  "atk-vin02a20:23_7": "Jhāyatoti ārammaṇūpanijjhānalakkhaṇena ca lakkhaṇūpanijjhānalakkhaṇena ca jhānena jhāyantassa.",
  "atk-vin02a20:23_8": "Brāhmaṇassāti bāhitapāpassa khīṇāsavassa.",
  "atk-vin02a20:23_9": "Athassa kaṅkhā vapayantīti athassa evaṁ pātubhūtadhammassa kaṅkhā vapayanti.",
  "atk-vin02a20:23_10": "Sabbāti yā etā ‘‘ko nu kho bhante phusatīti;",
  "atk-vin02a20:23_11": "no kallo pañhoti bhagavā avocā’’tiādinā,",
  "atk-vin02a20:23_12": "tathā ‘‘katamaṁ nu kho bhante jarāmaraṇaṁ;",
  "atk-vin02a20:23_13": "kassa ca panidaṁ jarāmaraṇanti ;",
  "atk-vin02a20:23_14": "no kallo pañhoti bhagavā avocā’’tiādinā ca nayena paccayākāre kaṅkhā vuttā,",
  "atk-vin02a20:23_15": "yā ca paccayākārasseva appaṭividdhattā ‘‘ahosiṁ nu kho ahaṁ atītamaddhāna’’ntiādikā soḷasa kaṅkhā āgatā,",
  "atk-vin02a20:23_16": "tā sabbā vapayanti apagacchanti nirujjhanti. Kasmā?",
  "atk-vin02a20:23_17": "Yato pajānāti sahetudhammanti yasmā avijjādikena hetunā sahetukaṁ imaṁ saṅkhārādiṁ kevalaṁ dukkhakkhandhadhammaṁ pajānāti aññāti paṭivijjhatīti.",
  "atk-vin02a20:24_0": "2.",
  "atk-vin02a20:24_1": "Dutiyavāre – imaṁ udānaṁ udānesīti imaṁ tasmiṁ vidite atthe ‘‘avijjāya tveva asesavirāganirodhā saṅkhāranirodho’’ti evaṁ pakāsitassa nibbānasaṅkhātassa paccayakkhayassa avabodhānubhāvadīpakaṁ vuttappakāraṁ udānaṁ udānesīti attho.",
  "atk-vin02a20:24_2": "Tatrāyaṁ saṅkhepattho – yasmā paccayānaṁ khayasaṅkhātaṁ nibbānaṁ avedi aññāsi paṭivijjhi,",
  "atk-vin02a20:24_3": "tasmā yadāssa ātāpino jhāyato brāhmaṇassa vuttappakārā dhammā pātubhavanti,",
  "atk-vin02a20:24_4": "athassa yā nibbānassa aviditattā uppajjeyyuṁ,",
  "atk-vin02a20:24_5": "tā sabbāpi kaṅkhā vapayantīti.",
  "atk-vin02a20:25_0": "3.",
  "atk-vin02a20:25_1": "Tatiyavāre – imaṁ udānaṁ udānesīti imaṁ yena maggena so dukkhakkhandhassa samudayanirodhasaṅkhāto attho kiccavasena ca ārammaṇakiriyāya ca vidito,",
  "atk-vin02a20:25_2": "tassa ariyamaggassa ānubhāvadīpakaṁ vuttappakāraṁ udānaṁ udānesīti attho.",
  "atk-vin02a20:25_3": "Tatrāpāyaṁ saṅkhepattho – yadā have pātubhavanti dhammā ātāpino jhāyato brāhmaṇassa,",
  "atk-vin02a20:25_4": "tadā so brāhmaṇo tehi vā uppannehi bodhipakkhiyadhammehi,",
  "atk-vin02a20:25_5": "yassa vā ariyamaggassa catusaccadhammā pātubhūtā,",
  "atk-vin02a20:25_6": "tena ariyamaggena vidhūpayaṁ tiṭṭhati mārasenaṁ ‘‘kāmā te paṭhamā senā’’tiādinā nayena vuttappakāraṁ mārasenaṁ vidhūpayanto vidhamento viddhaṁsento tiṭṭhati. Kathaṁ?",
  "atk-vin02a20:25_7": "Sūriyova obhāsayamantalikkhaṁ,",
  "atk-vin02a20:25_8": "yathā sūriyo abbhuggato attano pabhāya antalikkhaṁ obhāsentova andhakāraṁ vidhamento tiṭṭhati,",
  "atk-vin02a20:25_9": "evaṁ sopi brāhmaṇo tehi dhammehi tena vā maggena saccāni paṭivijjhantova mārasenaṁ vidhūpayanto tiṭṭhatīti.",
  "atk-vin02a20:26_0": "Evamettha paṭhamaṁ udānaṁ paccayākārapaccavekkhaṇavasena,",
  "atk-vin02a20:26_1": "dutiyaṁ nibbānapaccavekkhaṇavasena ,",
  "atk-vin02a20:26_2": "tatiyaṁ maggapaccavekkhaṇavasena uppannanti veditabbaṁ.",
  "atk-vin02a20:26_3": "Udāne pana ‘‘rattiyā paṭhamaṁ yāmaṁ paṭiccasamuppādaṁ anulomaṁ, dutiyaṁ yāmaṁ paṭilomaṁ,",
  "atk-vin02a20:26_4": "tatiyaṁ yāmaṁ anulomapaṭiloma’’nti vuttaṁ;",
  "atk-vin02a20:26_5": "taṁ sattāhassa accayena ‘‘sve āsanā vuṭṭhahissāmī’’ti rattiṁ uppāditamanasikāraṁ sandhāya vuttaṁ.",
  "atk-vin02a20:26_6": "Tadā hi bhagavā yassa paccayākārapajānanassa ca paccayakkhayādhigamassa ca ānubhāvadīpikā purimā dve udānagāthā,",
  "atk-vin02a20:26_7": "tassa vasena ekekameva koṭṭhāsaṁ paṭhamayāmañca majjhimayāmañca manasākāsi,",
  "atk-vin02a20:26_8": "idha pana pāṭipadarattiyā evaṁ manasākāsi.",
  "atk-vin02a20:26_9": "Bhagavā hi visākhapuṇṇamāya rattiyā paṭhamayāme pubbenivāsaṁ anussari,",
  "atk-vin02a20:26_10": "majjhimayāme dibbacakkhuṁ visodhesi,",
  "atk-vin02a20:26_11": "pacchimayāme paṭiccasamuppādaṁ anulomapaṭilomaṁ manasi katvā ‘‘idāni aruṇo uggamissatī’’ti sabbaññutaṁ pāpuṇi.",
  "atk-vin02a20:26_12": "Sabbaññutappattisamanantarameva ca aruṇo uggacchi.",
  "atk-vin02a20:26_13": "Tato taṁ divasaṁ teneva pallaṅkena vītināmetvā sampattāya pāṭipadarattiyā tīsu yāmesu evaṁ manasi katvā imāni udānāni udānesi.",
  "atk-vin02a20:26_14": "Iti pāṭipadarattiyā evaṁ manasi katvā taṁ ‘‘bodhirukkhamūle sattāhaṁ ekapallaṅkena nisīdī’’ti evaṁ vuttasattāhaṁ tattheva vītināmesi.",
  "atk-vin02a20:27_0": "Bodhikathā niṭṭhitā.",
  "atk-vin02a20:28_0": "Ajapālakathā",
  "atk-vin02a20:29_0": "4.Athakho bhagavā sattāhassa accayena tamhā samādhimhā vuṭṭhahitvā bodhirukkhamūlā yena ajapālanigrodho tenupasaṅkamīti ettha na bhagavā tamhā samādhimhā vuṭṭhahitvā anantarameva bodhirukkhamūlā yena ajapālanigrodho tenupasaṅkami.",
  "atk-vin02a20:29_1": "Yathā pana ‘‘bhutvā sayatī’’ti vutte na ‘‘hatthe adhovitvā mukhaṁ avikkhāletvā sayanasamīpaṁ agantvā aññaṁ kiñci ālāpasallāpaṁ akatvā sayati’’cceva vuttaṁ hoti,",
  "atk-vin02a20:29_2": "bhojanato pana pacchā sayati,",
  "atk-vin02a20:29_3": "na nasayatīti idamevattha dīpitaṁ hoti.",
  "atk-vin02a20:29_4": "Evamidhāpi ‘‘na tamhā samādhimhā vuṭṭhahitvā anantarameva pakkāmī’’ti vuttaṁ hoti,",
  "atk-vin02a20:29_5": "vuṭṭhānato ca pana pacchā pakkāmi,",
  "atk-vin02a20:29_6": "na napakkāmīti idamevettha dīpitaṁ hoti.",
  "atk-vin02a20:30_0": "Anantaraṁ pana apakkamitvā bhagavā kiṁ akāsīti?",
  "atk-vin02a20:30_1": "Aparānipi tīṇi sattāhāni bodhisamīpeyeva vītināmesi.",
  "atk-vin02a20:30_2": "Tatrāyaṁ anupubbikathā – bhagavati kira buddhattaṁ patvā sattāhaṁ ekapallaṅkena nisinne ‘‘na bhagavā vuṭṭhāti;",
  "atk-vin02a20:30_3": "kiṁ nu kho aññepi buddhattakarā dhammā atthī’’ti ekaccānaṁ devatānaṁ kaṅkhā udapādi.",
  "atk-vin02a20:30_4": "Atha bhagavā aṭṭhame divase samāpattito vuṭṭhāya devatānaṁ kaṅkhaṁ ñatvā kaṅkhāvidhamanatthaṁ ākāse uppatitvā yamakapāṭihāriyaṁ dassetvā tāsaṁ kaṅkhaṁ vidhamitvā pallaṅkato īsakaṁ pācīnanissite uttaradisābhāge ṭhatvā cattāri asaṅkhyeyyāni kappasatasahassañca upacitānaṁ pāramīnaṁ balādhigamanaṭṭhānaṁ pallaṅkaṁ bodhirukkhañca animisehi akkhīhi olokayamāno sattāhaṁ vītināmesi,",
  "atk-vin02a20:30_5": "taṁ ṭhānaṁ animisacetiyaṁ nāma jātaṁ.",
  "atk-vin02a20:30_6": "Atha pallaṅkassa ca ṭhitaṭṭhānassa ca antarā puratthimato ca pacchimato ca āyate ratanacaṅkame caṅkamanto sattāhaṁ vītināmesi,",
  "atk-vin02a20:30_7": "taṁ ṭhānaṁ ratanacaṅkamacetiyaṁ nāma jātaṁ.",
  "atk-vin02a20:30_8": "Tato pacchimadisābhāge devatā ratanagharaṁ māpayiṁsu.",
  "atk-vin02a20:30_9": "Tattha pallaṅkena nisīditvā abhidhammapiṭakaṁ visesato cettha anantanayaṁ samantapaṭṭhānaṁ vicinanto sattāhaṁ vītināmesi,",
  "atk-vin02a20:30_10": "taṁ ṭhānaṁ ratanagharacetiyaṁ nāma jātaṁ.",
  "atk-vin02a20:31_0": "Evaṁ bodhisamīpeyeva cattāri sattāhāni vītināmetvā pañcame sattāhe bodhirukkhamūlā yena ajapālanigrodho tenupasaṅkami.",
  "atk-vin02a20:31_1": "Tassa kira nigrodhassa chāyāya ajapālakā gantvā nisīdanti;",
  "atk-vin02a20:31_2": "tenassa ajapālanigrodhotveva nāmaṁ udapādi.",
  "atk-vin02a20:31_3": "Sattāhaṁ vimuttisukhapaṭisaṁvedīti tatrāpi dhammaṁ vicinantoyeva vimuttisukhaṁ paṭisaṁvedento nisīdi.",
  "atk-vin02a20:31_4": "Bodhito puratthimadisābhāge esa rukkho hoti.",
  "atk-vin02a20:31_5": "Evaṁ nisinne ca panettha bhagavati eko brāhmaṇo gantvā pañhaṁ pucchi.",
  "atk-vin02a20:31_6": "Tena vuttaṁ ‘‘atha kho aññataro’’tiādi.",
  "atk-vin02a20:31_7": "Tattha huṁhuṅkajātikoti so kira diṭṭhamaṅgaliko nāma ,",
  "atk-vin02a20:31_8": "mānavasena kodhavasena ca ‘‘huṁhu’’nti karonto vicarati,",
  "atk-vin02a20:31_9": "tasmā ‘‘huṁhuṅkajātiko’’ti vuccati.",
  "atk-vin02a20:31_10": "‘‘Huhukkajātiko’’tipi paṭhanti.",
  "atk-vin02a20:32_0": "Etamatthaṁ viditvāti etaṁ tena vuttassa vacanassa sikhāpattamatthaṁ viditvā tāyaṁ velāyaṁ imaṁ udānaṁ udānesi.",
  "atk-vin02a20:32_1": "Tassattho – yo bāhitapāpadhammatāya brāhmaṇo na diṭṭhamaṅgalikatāya,",
  "atk-vin02a20:32_2": "huṁhuṅkārakabhāvādipāpadhammayutto hutvā kevalaṁ jātimattakena brahmaññaṁ paṭijānāti,",
  "atk-vin02a20:32_3": "so brāhmaṇo bāhitapāpadhammattā huṁhuṅkārappahānena nihuṁhuṅko,",
  "atk-vin02a20:32_4": "rāgādikasāvābhāvena nikkasāvo,",
  "atk-vin02a20:32_5": "bhāvanānuyogayuttacittatāya yatatto,",
  "atk-vin02a20:32_6": "sīlasaṁvarena vā saññatacittatāya yatatto,",
  "atk-vin02a20:32_7": "catumaggañāṇasaṅkhātehi vedehi antaṁ,",
  "atk-vin02a20:32_8": "vedānaṁ vā antaṁ gatattā vedantagū,",
  "atk-vin02a20:32_9": "maggabrahmacariyassa vusitattā vusitabrahmacariyo.",
  "atk-vin02a20:32_10": "Dhammena brahmavādaṁ vadeyya, ‘‘brāhmaṇo,",
  "atk-vin02a20:32_11": "aha’’nti etaṁ vādaṁ dhammena vadeyya,",
  "atk-vin02a20:32_12": "yassa sakale lokasannivāse kuhiñci ekārammaṇepi rāgussado dosussado mohussado mānussado diṭṭhussadoti ime ussadā natthīti.",
  "atk-vin02a20:33_0": "Ajapālakathā niṭṭhitā.",
  "atk-vin02a20:34_0": "Mucalindakathā",
  "atk-vin02a20:35_0": "5.Akālameghoti asampatte vassakāle uppannamegho.",
  "atk-vin02a20:35_1": "Ayaṁ pana gimhānaṁ pacchime māse udapādi.",
  "atk-vin02a20:35_2": "Sattāhavaddalikāti tasmiṁ uppanne sattāhaṁ avicchinnavuṭṭhikā ahosi.",
  "atk-vin02a20:35_3": "Sītavātaduddinīti sā ca pana sattāhavaddalikā udakaphusitasammissena sītavātena samantā paribbhamantena dūsitadivasattā sītavātaduddinī nāma ahosi.",
  "atk-vin02a20:35_4": "Atha kho mucalindo nāgarājāti tasseva mucalindarukkhassa samīpe pokkharaṇiyā nibbatto mahānubhāvo nāgarājā.",
  "atk-vin02a20:35_5": "Sattakkhattuṁ bhogehi parikkhipitvāti evaṁ bhogehi parikkhipitvā uparimuddhani mahantaṁ phaṇaṁ karitvāva ṭhite;",
  "atk-vin02a20:35_6": "tasmiṁ tassa parikkhepabbhantaraṁ lohapāsāde bhaṇḍāgāragabbhappamāṇaṁ ahosi,",
  "atk-vin02a20:35_7": "tasmā bhagavā nivāte pihitadvāravātapāne kūṭāgāre nisinno viya jāto.",
  "atk-vin02a20:35_8": "Mā bhagavantaṁ sītantiādi tassa tathā karitvā ṭhānakāraṇaparidīpanaṁ.",
  "atk-vin02a20:35_9": "So hi ‘‘mā bhagavantaṁ sītaṁ bādhayittha, mā uṇhaṁ,",
  "atk-vin02a20:35_10": "mā ḍaṁsādisamphasso bādhayitthā’’ti tathā karitvā aṭṭhāsi.",
  "atk-vin02a20:35_11": "Tattha kiñcāpi sattāhavaddalikāya uṇhameva natthi,",
  "atk-vin02a20:35_12": "sace pana antarantarā megho vigaccheyya uṇhaṁ bhaveyya ,",
  "atk-vin02a20:35_13": "tampi naṁ mā bādhayitthāti evaṁ tassa cintetuṁ yuttaṁ. Viddhanti ubbiddhaṁ;",
  "atk-vin02a20:35_14": "meghavigamena dūrībhūtanti attho.",
  "atk-vin02a20:35_15": "Vigatavalāhakanti apagatameghaṁ. Devanti ākāsaṁ. Sakavaṇṇanti attano rūpaṁ.",
  "atk-vin02a20:36_0": "Sukho vivekoti nibbānasaṅkhāto upadhiviveko sukho.",
  "atk-vin02a20:36_1": "Tuṭṭhassāti catumaggañāṇasantosena santuṭṭhassa.",
  "atk-vin02a20:36_2": "Sutadhammassāti pakāsitadhammassa.",
  "atk-vin02a20:36_3": "Passatoti taṁ vivekaṁ yaṁ vā kiñci passitabbaṁ nāma,",
  "atk-vin02a20:36_4": "taṁ sabbaṁ attano vīriyabalādhigatena ñāṇacakkhunā passantassa. Abyāpajjanti akuppanabhāvo;",
  "atk-vin02a20:36_5": "etena mettāpubbabhāgo dassito.",
  "atk-vin02a20:36_6": "Pāṇabhūtesu saṁyamoti sattesu ca saṁyamo;",
  "atk-vin02a20:36_7": "avihiṁsanabhāvo sukhoti attho.",
  "atk-vin02a20:36_8": "Etena karuṇāpubbabhāgo dassito.",
  "atk-vin02a20:36_9": "Sukhā virāgatā loketi vītarāgatāpi sukhāti dīpeti.",
  "atk-vin02a20:36_10": "Kāmānaṁ samatikkamoti yā ‘‘kāmānaṁ samatikkamo’’ti vuccati; sā virāgatāpi sukhāti attho. Etena anāgāmimaggo kathito.",
  "atk-vin02a20:36_11": "Asmimānassa yo vinayoti iminā pana arahattaṁ kathitaṁ;",
  "atk-vin02a20:36_12": "arahattañhi asmimānassa ‘‘passaddhivinayo’’ti vuccati.",
  "atk-vin02a20:36_13": "Ito parañca sukhaṁ nāma natthi,",
  "atk-vin02a20:36_14": "tenāha ‘‘etaṁ ve paramaṁ sukha’’nti.",
  "atk-vin02a20:37_0": "Mucalindakathā niṭṭhitā.",
  "atk-vin02a20:38_0": "Rājāyatanakathā",
  "atk-vin02a20:39_0": "6.Mucalindamūlāti mahābodhito pācīnakoṇe ṭhitamucalindarukkhamūlā.",
  "atk-vin02a20:39_1": "Rājāyatananti dakkhiṇadisābhāge ṭhitaṁ rājāyatanarukkhaṁ upasaṅkami .",
  "atk-vin02a20:39_2": "Tena kho pana samayenāti katarena samayena.",
  "atk-vin02a20:39_3": "Bhagavato kira rājāyatanamūle sattāhaṁ ekapallaṅkena nisinnassa samādhito vuṭṭhānadivase aruṇuggamanavelāyameva ‘‘bhojanakiccena bhavitabba’’nti ñatvā sakko devarājā osadhaharītakaṁ upanesi. Bhagavā taṁ paribhuñji,",
  "atk-vin02a20:39_4": "paribhuttamattasseva sarīrakiccaṁ ahosi. Sakko mukhodakaṁ adāsi.",
  "atk-vin02a20:39_5": "Bhagavā mukhaṁ dhovitvā tasmiṁyeva rukkhamūle nisīdi.",
  "atk-vin02a20:39_6": "Evaṁ uggate aruṇamhi nisinne bhagavati.",
  "atk-vin02a20:40_0": "Tena kho pana samayena tapussabhallikā vāṇijāti tapusso ca bhalliko cāti dve bhātaro vāṇijā. Ukkalāti ukkalajanapadato.",
  "atk-vin02a20:40_1": "Taṁ desanti yasmiṁ dese bhagavā viharati.",
  "atk-vin02a20:40_2": "Katarasmiñca dese bhagavā viharati? Majjhimadese.",
  "atk-vin02a20:40_3": "Tasmā majjhimadesaṁ gantuṁ addhānamaggappaṭipannā hontīti ayamettha attho.",
  "atk-vin02a20:40_4": "Ñātisālohitā devatāti tesaṁ ñātibhūtapubbā devatā.",
  "atk-vin02a20:40_5": "Etadavocāti sā kira nesaṁ sabbasakaṭāni appavattīni akāsi.",
  "atk-vin02a20:40_6": "Tato te kiṁ idanti maggadevatānaṁ baliṁ akaṁsu.",
  "atk-vin02a20:40_7": "Tesaṁ balikammakāle sā devatā dissamāneneva kāyena etaṁ avoca.",
  "atk-vin02a20:40_8": "Manthena ca madhupiṇḍikāya cāti abaddhasattunā ca sappimadhuphāṇitādīhi yojetvā baddhasattunā ca. Patimānethāti upaṭṭhahatha.",
  "atk-vin02a20:40_9": "Taṁ voti taṁ patimānanaṁ tumhākaṁ bhavissati dīgharattaṁ hitāya sukhāya.",
  "atk-vin02a20:40_10": "Yaṁ amhākanti yaṁ paṭiggahaṇaṁ amhākaṁ assa dīgharattaṁ hitāya sukhāya.",
  "atk-vin02a20:40_11": "Bhagavato etadahosīti yo kirassa padhānānuyogakāle patto ahosi,",
  "atk-vin02a20:40_12": "so sujātāya pāyāsaṁ dātuṁ āgacchantiyā eva antaradhāyi.",
  "atk-vin02a20:40_13": "Tenassa etadahosi – ‘‘patto me natthi,",
  "atk-vin02a20:40_14": "purimakāpi ca na kho tathāgatā hatthesu paṭiggaṇhanti,",
  "atk-vin02a20:40_15": "kimhi nu kho ahaṁ paṭiggaṇheyyaṁ manthañca madhupiṇḍakañcā’’ti.",
  "atk-vin02a20:41_0": "Parivitakkamaññāyāti ito pubbeva bhagavato sujātāya dinnabhojanaṁyeva ojānuppabandhanavasena aṭṭhāsi,",
  "atk-vin02a20:41_1": "ettakaṁ kālaṁ neva jighacchā na pipāsā na kāyadubbalyaṁ ahosi.",
  "atk-vin02a20:41_2": "Idāni panassa āhāraṁ paṭiggahetukāmatāya ‘‘na kho tathāgatā’’tiādinā nayena parivitakko udapādi .",
  "atk-vin02a20:41_3": "Taṁ evaṁ uppannaṁ attano cetasā bhagavato cetoparivitakkamaññāya. Catuddisāti catūhi disāhi.",
  "atk-vin02a20:41_4": "Selamaye patteti muggavaṇṇaselamaye patte.",
  "atk-vin02a20:41_5": "Idaṁyeva bhagavā paṭiggahesi, teyeva sandhāya vuttaṁ.",
  "atk-vin02a20:41_6": "Cattāro pana mahārājāno paṭhamaṁ indanīlamaṇimaye patte upanāmesuṁ, na te bhagavā aggahesi.",
  "atk-vin02a20:41_7": "Tato ime cattāropi muggavaṇṇasilāmaye patte upanāmesuṁ,",
  "atk-vin02a20:41_8": "bhagavā cattāropi patte aggahesi tesaṁ pasādānurakkhaṇatthāya, no mahicchatāya.",
  "atk-vin02a20:41_9": "Gahetvā ca pana cattāropi yathā ekova patto hoti tathā adhiṭṭhahi,",
  "atk-vin02a20:41_10": "catunnampi ekasadiso puññavipāko ahosi.",
  "atk-vin02a20:41_11": "Evaṁ ekaṁ katvā adhiṭṭhite paṭiggahesi bhagavā paccagghe selamaye patte manthañca madhupiṇḍikañca. Paccaggheti paccagghasmiṁ;",
  "atk-vin02a20:41_12": "pāṭekkaṁ mahagghasminti attho.",
  "atk-vin02a20:41_13": "Atha vā paccaggheti abhinave abbhuṇhe;",
  "atk-vin02a20:41_14": "taṅkhaṇe nibbattasminti attho.",
  "atk-vin02a20:41_15": "Dve vācā etesaṁ ahesunti dvevācikā.",
  "atk-vin02a20:41_16": "Atha vā dvīhi vācāhi upāsakabhāvaṁ pattāti attho .",
  "atk-vin02a20:41_17": "Te evaṁ upāsakabhāvaṁ paṭivedetvā bhagavantaṁ āhaṁsu – ‘‘kassa dāni bhante amhehi ajja paṭṭhāya abhivādanapaccuṭṭhānaṁ kātabba’’nti? Atha bhagavā sīsaṁ parāmasi, kesā hatthe laggiṁsu.",
  "atk-vin02a20:41_18": "Te tesaṁ adāsi ‘‘ime tumhe pariharathā’’ti.",
  "atk-vin02a20:41_19": "Te kesadhātuyo labhitvā amateneva abhisittā haṭṭhatuṭṭhā bhagavantaṁ vanditvā pakkamiṁsu.",
  "atk-vin02a20:42_0": "Rājāyatanakathā niṭṭhitā.",
  "atk-vin02a20:43_0": "Brahmayācanakathā",
  "atk-vin02a20:44_0": "7.",
  "atk-vin02a20:44_1": "Atha kho bhagavā sattāhassa accayena tamhā samādhimhā vuṭṭhahitvā vuttappakārametaṁ sabbaṁ kiccaṁ niṭṭhāpetvā rājāyatanamūlā punapi yena ajapālanigrodho tenupasaṅkami.",
  "atk-vin02a20:44_2": "Parivitakko udapādīti tasmiṁ nisinnamattasseva sabbabuddhānaṁ āciṇṇasamāciṇṇo ayaṁ cetaso parivitakko udapādi.",
  "atk-vin02a20:44_3": "Kasmā panāyaṁ sabbabuddhānaṁ uppajjatīti?",
  "atk-vin02a20:44_4": "Dhammassa mahantabhāvaṁ garubhāvaṁ bhāriyabhāvaṁ paccavekkhaṇāya brahmunā yācite desetukāmatāya ca.",
  "atk-vin02a20:44_5": "Jānanti hi buddhā ‘‘evaṁ parivitakkite brahmā āgantvā dhammadesanaṁ yācissati,",
  "atk-vin02a20:44_6": "tato sattā dhamme gāravaṁ uppādessanti,",
  "atk-vin02a20:44_7": "brahmagaruko hi lokasannivāso’’ti.",
  "atk-vin02a20:44_8": "Iti imehi dvīhi kāraṇehi ayaṁ vitakko uppajjatīti.",
  "atk-vin02a20:45_0": "Tattha adhigato kho myāyanti adhigato kho me ayaṁ.",
  "atk-vin02a20:45_1": "Ālayarāmāti sattā pañca kāmaguṇe allīyanti,",
  "atk-vin02a20:45_2": "tasmā te ‘‘ālayā’’ti vuccanti.",
  "atk-vin02a20:45_3": "Tehi ālayehi ramantīti ālayarāmā. Ālayesu ratāti ālayaratā.",
  "atk-vin02a20:45_4": "Ālayesu suṭṭhumuditāti ālayasammuditā. Yadidanti nipāto.",
  "atk-vin02a20:45_5": "Tassa ṭhānaṁ sandhāya ‘‘yaṁ ida’’nti paṭiccasamuppādaṁ sandhāya ‘‘yo aya’’nti evamattho daṭṭhabbo.",
  "atk-vin02a20:45_6": "Idappaccayatāpaṭiccasamuppādoti imesaṁ paccayā idappaccayā, idappaccayāva idappaccayatā,",
  "atk-vin02a20:45_7": "idappaccayatā ca sā paṭiccasamuppādo cāti idappaccayatāpaṭiccasamuppādo.",
  "atk-vin02a20:45_8": "So mamassa kilamathoti yā ajānantānaṁ desanā nāma, so mama kilamatho assa; sā mama vihesā assāti attho. Bhagavantanti bhagavato. Anacchariyāti anu acchariyā.",
  "atk-vin02a20:45_9": "Paṭibhaṁsūti paṭibhānasaṅkhātassa ñāṇassa gocarā ahesuṁ,",
  "atk-vin02a20:45_10": "parivitakkayitabbabhāvaṁ pāpuṇiṁsu.",
  "atk-vin02a20:46_0": "Halanti ettha hakāro nipātamatto; alanti attho. Pakāsitunti desituṁ.",
  "atk-vin02a20:46_1": "Alaṁ dāni me imaṁ kicchena adhigataṁ dhammaṁ desetunti vuttaṁ hoti.",
  "atk-vin02a20:46_2": "Paṭisotagāminti paṭisotaṁ vuccati nibbānaṁ; nibbānagāminti attho.",
  "atk-vin02a20:46_3": "Rāgarattāti kāmarāgabhavarāgadiṭṭhirāgena rattā.",
  "atk-vin02a20:46_4": "Na dakkhantīti na passissanti.",
  "atk-vin02a20:46_5": "Tamokhandhena āvuṭāti avijjārāsinā ajjhotthaṭā.",
  "atk-vin02a20:46_6": "Appossukkatāyāti nirussukkabhāvena; adesetukāmatāyāti attho.",
  "atk-vin02a20:47_0": "8.Yatra hi nāmāti yasmiṁ nāma loke.",
  "atk-vin02a20:47_1": "Bhagavato purato pāturahosīti dhammadesanāyācanatthaṁ dasasu cakkavāḷasahassesu mahābrahmāno gahetvā āgamma bhagavato purato pāturahosi .",
  "atk-vin02a20:47_2": "Apparajakkhajātikāti paññāmaye akkhimhi appaṁ rāgadosamoharajaṁ etesaṁ evaṁsabhāvāti apparajakkhajātikā.",
  "atk-vin02a20:47_3": "Bhavissanti dhammassa aññātāroti paṭivijjhitāro.",
  "atk-vin02a20:48_0": "Pāturahosīti pātubhavi.",
  "atk-vin02a20:48_1": "Samalehi cintitoti rāgādīhi malehi samalehi chahi satthārehi cintito. Apāpuretanti vivara etaṁ.",
  "atk-vin02a20:48_2": "Amatassa dvāranti amatassa nibbānassa dvārabhūtaṁ ariyamaggaṁ.",
  "atk-vin02a20:48_3": "Suṇantu dhammaṁ vimalenānubuddhanti ime sattā rāgādimalānaṁ abhāvato vimalena sammāsambuddhena anubuddhaṁ catusaccadhammaṁ suṇantu.",
  "atk-vin02a20:49_0": "Sele yathā pabbatamuddhaniṭṭhitoti selamaye ekagghane pabbatamuddhani yathāṭhitova yathā cakkhumā puriso samantato janataṁ passeyya,",
  "atk-vin02a20:49_1": "tvampi sumedha sundarapañña sabbaññutaññāṇena samantacakkhu bhagavā dhammamayaṁ paññāmayaṁ pāsādamāruyha sayaṁ apetasoko sokāvatiṇṇaṁ jātijarābhibhūtañca janataṁ avekkhassu upadhāraya.",
  "atk-vin02a20:50_0": "Uṭṭhehīti bhagavato dhammadesanatthaṁ cārikacaraṇaṁ yācanto bhaṇati.",
  "atk-vin02a20:50_1": "Vīrātiādīsu bhagavā vīriyavantatāya vīro.",
  "atk-vin02a20:50_2": "Devaputtamaccukilesābhisaṅkhāramārānaṁ vijitattā vijitasaṅgāmo.",
  "atk-vin02a20:50_3": "Jātikantārādinittharaṇasamatthatāya satthavāho.",
  "atk-vin02a20:50_4": "Kāmacchandaiṇassa abhāvato aṇaṇo.",
  "atk-vin02a20:51_0": "9.Ajjhesananti yācanaṁ.",
  "atk-vin02a20:51_1": "Buddhacakkhunāti indriyaparopariyattañāṇena ca āsayānusayañāṇena ca.",
  "atk-vin02a20:51_2": "Imesañhi dvinnaṁ ñāṇānaṁ buddhacakkhūti nāmaṁ.",
  "atk-vin02a20:51_3": "Apparajakkhāti paññācakkhumhi rāgādirajaṁ appaṁ yesaṁ, te apparajakkhā.",
  "atk-vin02a20:51_4": "Yesaṁ taṁ mahantaṁ te mahārajakkhā.",
  "atk-vin02a20:51_5": "Yesaṁ saddhādīni indriyāni tikkhāni te tikkhindriyā.",
  "atk-vin02a20:51_6": "Yesaṁ tāni mudūni te mudindriyā.",
  "atk-vin02a20:51_7": "Yesaṁ teyeva saddhādayo ākārā sundarā te svākārā.",
  "atk-vin02a20:51_8": "Yesaṁ teyeva saddhādayo ākārā asundarā te dvākārā.",
  "atk-vin02a20:51_9": "Ye kathitakāraṇaṁ sallakkhenti,",
  "atk-vin02a20:51_10": "sukhena sakkā honti viññāpetuṁ te suviññāpayā.",
  "atk-vin02a20:51_11": "Ye paralokañca vajjañca bhayato passanti te paralokavajjabhayadassāvino. Uppaliniyanti uppalavane. Itaresupi eseva nayo.",
  "atk-vin02a20:51_12": "Antonimuggaposīnīti yāni udakassa anto nimuggāneva posayanti.",
  "atk-vin02a20:51_13": "Samodakaṁ ṭhitānīti udakena samaṁ ṭhitāni.",
  "atk-vin02a20:51_14": "Udakaṁ accuggamma ṭhitānīti udakaṁ atikkamitvā ṭhitāni.",
  "atk-vin02a20:52_0": "Apārutāti vivaṭā. Amatassa dvārāti ariyamaggo.",
  "atk-vin02a20:52_1": "So hi amatasaṅkhātassa nibbānassa dvāraṁ.",
  "atk-vin02a20:52_2": "Pamuñcantu saddhanti sabbe attano saddhaṁ pamuñcantu.",
  "atk-vin02a20:52_3": "Pacchimapadadvaye ayamattho ,",
  "atk-vin02a20:52_4": "ahañhi attano paguṇaṁ suppavattimpi imaṁ paṇītaṁ uttamaṁ dhammaṁ kāyavācākilamathasaññī hutvā manujesu devamanussesu na bhāsinti.",
  "atk-vin02a20:53_0": "Brahmayācanakathā niṭṭhitā.",
  "atk-vin02a20:54_0": "Pañcavaggiyakathā",
  "atk-vin02a20:55_0": "10.Paṇḍitoti paṇḍiccena samannāgato.",
  "atk-vin02a20:55_1": "Byattoti veyyattiyena samannāgato.",
  "atk-vin02a20:55_2": "Medhāvīti ṭhānuppattiyā paññāya samannāgato.",
  "atk-vin02a20:55_3": "Apparajakkhajātikoti samāpattiyā vikkhambhitattā nikkilesajātiko visuddhasatto.",
  "atk-vin02a20:55_4": "Ājānissatīti sallakkhessati paṭivijjhissati.",
  "atk-vin02a20:55_5": "Bhagavatopi kho ñāṇaṁ udapādīti sabbaññutaññāṇaṁ uppajji ‘‘ito sattamadivasamatthake kālaṁkatvā ākiñcaññāyatane nibbatto’’ti.",
  "atk-vin02a20:55_6": "Mahājāniyoti sattadivasabbhantare pattabbamaggaphalato parihīnattā mahatī jāni assāti mahājāniyo akkhaṇe nibbattattā.",
  "atk-vin02a20:55_7": "Abhidosakālaṁkatoti hiyyo kālaṁkato,",
  "atk-vin02a20:55_8": "sopi nevasaññānāsaññāyatane nibbattoti addasa. Bahūkārāti bahūpakārā.",
  "atk-vin02a20:55_9": "Padhānapahitattaṁ upaṭṭhahiṁsūti padhānatthāya pesitattabhāvaṁ mukhodakadānādinā upaṭṭhahiṁsu.",
  "atk-vin02a20:56_0": "11.Antarā ca gayaṁ antarā ca bodhinti upako bodhimaṇḍassa ca gayāya ca antare bhagavantaṁ addasa.",
  "atk-vin02a20:56_1": "Addhānamaggappaṭipannanti addhānamaggaṁ paṭipannaṁ.",
  "atk-vin02a20:57_0": "Sabbābhibhūti sabbaṁ tebhūmakadhammaṁ abhibhavitvā ṭhito.",
  "atk-vin02a20:57_1": "Sabbavidūti sabbaṁ catubhūmakadhammaṁ avediṁ aññāsiṁ.",
  "atk-vin02a20:57_2": "Sabbesu dhammesu anūpalittoti sabbesu tebhūmakadhammesu kilesalepena alitto.",
  "atk-vin02a20:57_3": "Sabbañjahoti sabbaṁ tebhūmakadhammaṁ jahitvā ṭhito.",
  "atk-vin02a20:57_4": "Taṇhakkhaye vimuttoti taṇhakkhaye nibbāne ārammaṇato vimutto.",
  "atk-vin02a20:57_5": "Sayaṁ abhiññāyāti sabbaṁ catubhūmakadhammaṁ attanāva jānitvā.",
  "atk-vin02a20:57_6": "Kamuddiseyyanti kaṁ aññaṁ ‘‘ayaṁ me ācariyo’’ti uddiseyyaṁ.",
  "atk-vin02a20:58_0": "Na me ācariyo atthīti lokuttaradhamme mayhaṁ ācariyo nāma natthi.",
  "atk-vin02a20:58_1": "Natthi me paṭipuggaloti mayhaṁ paṭibhāgapuggalo nāma natthi.",
  "atk-vin02a20:58_2": "Sītibhūtoti sabbakilesagginibbāpanena sītibhūto.",
  "atk-vin02a20:58_3": "Kilesānaṁyeva nibbutattā nibbuto.",
  "atk-vin02a20:59_0": "Kāsīnaṁpuranti kāsiraṭṭhe nagaraṁ.",
  "atk-vin02a20:59_1": "Āhañchaṁ amatadundubhinti dhammacakkappaṭilābhāya amatabheriṁ paharissāmīti gacchāmi.",
  "atk-vin02a20:60_0": "Arahasi anantajinoti anantajino bhavituṁ yutto.",
  "atk-vin02a20:60_1": "Hupeyyapāvusoti āvuso evampi nāma bhaveyya.",
  "atk-vin02a20:60_2": "Sīsaṁ okampetvāti sīsaṁ cāletvā.",
  "atk-vin02a20:61_0": "12.Saṇṭhapesunti katikaṁ akaṁsu.",
  "atk-vin02a20:61_1": "Bāhullikoti cīvarabāhullādīnaṁ atthāya paṭipanno.",
  "atk-vin02a20:61_2": "Padhānavibbhantoti padhānato vibbhanto bhaṭṭho parihīno.",
  "atk-vin02a20:61_3": "Āvatto bāhullāyāti cīvarādibahulabhāvatthāya āvatto.",
  "atk-vin02a20:61_4": "Odahatha bhikkhave sotanti upanetha bhikkhave sotaṁ;",
  "atk-vin02a20:61_5": "sotindriyaṁ dhammasavanatthaṁ abhimukhaṁ karothāti attho.",
  "atk-vin02a20:61_6": "Amatamadhigatanti amataṁ nibbānaṁ mayā adhigatanti dasseti. Iriyāyāti dukkarairiyāya.",
  "atk-vin02a20:61_7": "Paṭipadāyāti dukkarapaṭipadāya.",
  "atk-vin02a20:61_8": "Abhijānātha me noti abhijānātha nu me samanupassatha.",
  "atk-vin02a20:61_9": "Evarūpaṁ bhāsitametanti etaṁ evarūpaṁ vākyaṁ bhāsitanti attho.",
  "atk-vin02a20:61_10": "Asakkhi kho bhagavā pañcavaggiye bhikkhū saññāpetunti ‘‘ahaṁ buddho’’ti jānāpetuṁ asakkhi.",
  "atk-vin02a20:62_0": "13.Cakkhukaraṇīti paññācakkhuṁ sandhāyāha.",
  "atk-vin02a20:62_1": "Ito paraṁ sabbaṁ padatthato uttānameva.",
  "atk-vin02a20:62_2": "Adhippāyānusandhiyojanādibhedato pana papañcasūdaniyā majjhimaṭṭhakathāyaṁ vuttanayena veditabbaṁ.",
  "atk-vin02a20:62_3": "Ito paṭṭhāya hi ativitthārabhīrukassa mahājanassa cittaṁ anurakkhantā suttantakathaṁ avaṇṇayitvā vinayakathaṁyeva vaṇṇayissāma.",
  "atk-vin02a20:63_0": "18.Sāva tassa āyasmato upasampadā ahosīti āsāḷhīpuṇṇamāya aṭṭhārasahi devatākoṭīhi saddhiṁ sotāpattiphale patiṭṭhitassa ‘‘ehi bhikkhū’’ti bhagavato vacanena abhinipphannā sāva tassa āyasmato ehibhikkhūpasampadā ahosi.",
  "atk-vin02a20:64_0": "19.Atha kho āyasmato ca vappassāti ādimhi vappattherassa pāṭipadadivase dhammacakkhuṁ udapādi,",
  "atk-vin02a20:64_1": "bhaddiyattherassa dutiyadivase,",
  "atk-vin02a20:64_2": "mahānāmattherassa tatiyadivase,",
  "atk-vin02a20:64_3": "assajittherassa catutthiyanti.",
  "atk-vin02a20:64_4": "Imesañca pana bhikkhūnaṁ kammaṭṭhānesu uppannamalavisodhanatthaṁ bhagavā antovihāreyeva ahosi.",
  "atk-vin02a20:64_5": "Uppanne uppanne kammaṭṭhānamale ākāsena gantvā malaṁ vinodesi.",
  "atk-vin02a20:64_6": "Pakkhassa pana pañcamiyaṁ sabbe te ekato sannipātetvā anattasuttena ovadi.",
  "atk-vin02a20:64_7": "Tena vuttaṁ ‘‘atha kho bhagavā pañcavaggiye’’tiādi.",
  "atk-vin02a20:65_0": "24.Tenakho pana samayena cha loke arahanto hontīti pañcamiyā pakkhassa lokasmiṁ cha manussā arahanto hontīti attho.",
  "atk-vin02a20:66_0": "Pañcavaggiyakathā niṭṭhitā.",
  "atk-vin02a20:67_0": "Pabbajjākathā",
  "atk-vin02a20:68_0": "31.Pubbānupubbakānanti paveṇivasena porāṇānuporāṇānanti attho.",
  "atk-vin02a20:68_1": "Tena kho pana samayena ekasaṭṭhi loke arahanto hontīti purimā cha ime ca pañcapaññāsāti antovassamhiyeva ekasaṭṭhi manussā arahanto hontīti attho.",
  "atk-vin02a20:69_0": "Tatra yasaādīnaṁ kulaputtānaṁ ayaṁ pubbayogo – atīte kira pañcapaññāsajanā sahāyakā vaggabandhena puññāni karontā anāthasarīrāni paṭijaggantā vicaranti,",
  "atk-vin02a20:69_1": "te ekadivasaṁ gabbhiniṁ itthiṁ kālaṁkataṁ disvā ‘‘jhāpessāmā’’ti susānaṁ nīhariṁsu.",
  "atk-vin02a20:69_2": "Tesu pañca jane ‘‘tumhe jhāpethā’’ti susāne ṭhapetvā sesā gāmaṁ paviṭṭhā.",
  "atk-vin02a20:69_3": "Yaso dārako taṁ sarīraṁ vijjhitvā parivattetvā ca jhāpayamāno asubhasaññaṁ paṭilabhi.",
  "atk-vin02a20:69_4": "So itaresampi catunnaṁ janānaṁ ‘‘passatha bho imaṁ asuciṁ paṭikūla’’nti dassesi.",
  "atk-vin02a20:69_5": "Tepi tattha asubhasaññaṁ paṭilabhiṁsu.",
  "atk-vin02a20:69_6": "Te pañcapi janā gāmaṁ gantvā sesasahāyakānaṁ kathayiṁsu.",
  "atk-vin02a20:69_7": "Yaso pana dārako gehampi gantvā mātāpitūnnañca bhariyāya ca kathesi.",
  "atk-vin02a20:69_8": "Te sabbepi asubhaṁ bhāvayiṁsu. Ayametesaṁ pubbayogo.",
  "atk-vin02a20:69_9": "Tenāyasmato yasassa nāṭakajanesu susānasaññāyeva uppajji,",
  "atk-vin02a20:69_10": "tāyeva ca upanissayasampattiyā sabbesaṁ visesādhigamo nibbattīti.",
  "atk-vin02a20:70_0": "Atha kho bhagavā bhikkhū āmantesīti bhagavā yāva pacchimakattikapuṇṇamā,",
  "atk-vin02a20:70_1": "tāva bārāṇasiyaṁ viharanto ekadivasaṁ te khīṇāsave saṭṭhi bhikkhū āmantesi.",
  "atk-vin02a20:71_0": "32.Dibbā nāma dibbesu visayesu lobhapāsā.",
  "atk-vin02a20:71_1": "Mānusā nāma mānusakesu visayesu lobhapāsā.",
  "atk-vin02a20:71_2": "Mā ekena dveti ekena maggena dve mā agamittha. Assavanatāti assavanatāya.",
  "atk-vin02a20:71_3": "Parihāyantīti anadhigataṁ nādhigacchantā visesādhigamato parihāyanti.",
  "atk-vin02a20:72_0": "33.Antakāti lāmaka hīnasatta.",
  "atk-vin02a20:72_1": "Antalikkhacaroti rāgapāsaṁ sandhāyāha.",
  "atk-vin02a20:72_2": "Tañhi so ‘‘antalikkhacaro’’ti mantvā āha.",
  "atk-vin02a20:73_0": "34.Nānādisā nānājanapadāti nānādisato ca nānājanapadato ca.",
  "atk-vin02a20:73_1": "Anujānāmi bhikkhave tumheva dāni tāsu tāsu disāsu tesu tesu janapadesupabbājethātiādimhi pabbajjāpekkhaṁ kulaputtaṁ pabbājentena ye parato ‘‘na bhikkhave pañcahi ābādhehi phuṭṭho pabbājetabbo’’tiādiṁ katvā yāva ‘‘na andhamūgabadhiro pabbājetabbo’’ti evaṁ paṭikkhittā puggalā,",
  "atk-vin02a20:73_2": "te vajjetvā pabbajjādosavirahito puggalo pabbājetabbo.",
  "atk-vin02a20:73_3": "Sopi ca mātāpitūhi anuññātoyeva.",
  "atk-vin02a20:73_4": "Tassa anujānanalakkhaṇaṁ ‘‘na bhikkhave ananuññāto mātāpitūhi putto pabbājetabbo, yo pabbājeyya,",
  "atk-vin02a20:73_5": "āpatti dukkaṭassā’’ti etasmiṁ sutte vaṇṇayissāma.",
  "atk-vin02a20:74_0": "Evaṁ pabbajjādosavirahitaṁ mātāpitūhi anuññātaṁ pabbājentenāpi ca sace acchinnakeso hoti,",
  "atk-vin02a20:74_1": "ekasīmāya ca aññepi bhikkhū atthi,",
  "atk-vin02a20:74_2": "kesacchedanatthāya bhaṇḍukammaṁ āpucchitabbaṁ.",
  "atk-vin02a20:74_3": "Tassa āpucchanākāraṁ ‘‘anujānāmi, bhikkhave,",
  "atk-vin02a20:74_4": "saṅghaṁ apaloketuṁ bhaṇḍukammāyā’’ti ettha vaṇṇayissāma. Sace okāso hoti, sayaṁ pabbājetabbo.",
  "atk-vin02a20:74_5": "Sace uddesaparipucchādīhi byāvaṭo hoti, okāsaṁ na labhati,",
  "atk-vin02a20:74_6": "eko daharabhikkhu vattabbo ‘‘etaṁ pabbājehī’’ti.",
  "atk-vin02a20:74_7": "Avuttopi ce daharabhikkhu upajjhāyaṁ uddissa pabbājeti, vaṭṭati. Sace daharabhikkhu natthi,",
  "atk-vin02a20:74_8": "sāmaṇeropi vattabbo ‘‘etaṁ khaṇḍasīmaṁ netvā pabbājetvā kāsāyāni acchādetvā ehī’’ti.",
  "atk-vin02a20:74_9": "Saraṇāni pana sayaṁ dātabbāni.",
  "atk-vin02a20:74_10": "Evaṁ bhikkhunāva pabbajito hoti.",
  "atk-vin02a20:74_11": "Purisañhi bhikkhuto añño pabbājetuṁ na labhati, mātugāmaṁ bhikkhunito añño.",
  "atk-vin02a20:74_12": "Sāmaṇero pana sāmaṇerī vā āṇattiyā kāsāyāni dātuṁ labhati.",
  "atk-vin02a20:74_13": "Kesoropanaṁ yena kenaci kataṁ sukataṁ.",
  "atk-vin02a20:75_0": "Sace pana bhabbarūpo hoti sahetuko ñāto yasassī kulaputto,",
  "atk-vin02a20:75_1": "okāsaṁ katvāpi sayameva pabbājetabbo.",
  "atk-vin02a20:75_2": "‘‘Mattikāmuṭṭhiṁ gahetvā nhāyitvā kese temetvā āgacchāhī’’ti ca pana na vissajjetabbo.",
  "atk-vin02a20:75_3": "Pabbajitukāmānañhi paṭhamaṁ balavaussāho hoti,",
  "atk-vin02a20:75_4": "pacchā pana kāsāyāni ca kesaharaṇasatthakañca disvā utrasanti, ettoyeva palāyanti,",
  "atk-vin02a20:75_5": "tasmā sayameva nahānatitthaṁ netvā sace nātidaharo hoti, ‘‘nahāhī’’ti vattabbo.",
  "atk-vin02a20:75_6": "Kesā panassa sayameva mattikaṁ gahetvā dhovitabbā.",
  "atk-vin02a20:75_7": "Daharakumārako pana sayaṁ udakaṁ otaritvā gomayamattikāhi ghaṁsitvā nahāpetabbo.",
  "atk-vin02a20:75_8": "Sacepissa kacchu vā piḷakā vā honti,",
  "atk-vin02a20:75_9": "yathā mātā puttaṁ na jigucchati ,",
  "atk-vin02a20:75_10": "evameva ajigucchantena sādhukaṁ hatthapādasīsāni ghaṁsitvā nahāpetabbo. Kasmā?",
  "atk-vin02a20:75_11": "Ettakena hi upakārena kulaputtā ācariyupajjhāyesu ca sāsane ca balavasinehā tibbagāravā anivattidhammā honti,",
  "atk-vin02a20:75_12": "uppannaṁ anabhiratiṁ vinodetvā therabhāvaṁ pāpuṇanti, kataññū katavedino honti.",
  "atk-vin02a20:76_0": "Evaṁ nahāpanakāle pana kesamassuṁ oropanakāle vā ‘‘tvaṁ ñāto yasassī,",
  "atk-vin02a20:76_1": "idāni mayaṁ taṁ nissāya paccayehi na kilamissāmā’’ti na vattabbo,",
  "atk-vin02a20:76_2": "aññāpi aniyyānikakathā na kathetabbā. Atha khvassa ‘‘āvuso,",
  "atk-vin02a20:76_3": "suṭṭhu upadhārehi satiṁ upaṭṭhāpehī’’ti vatvā tacapañcakakammaṭṭhānaṁ ācikkhitabbaṁ,",
  "atk-vin02a20:76_4": "ācikkhantena ca vaṇṇasaṇṭhānagandhāsayokāsavasena asucijegucchapaṭikūlabhāvaṁ nijjīvanissattabhāvaṁ vā pākaṭaṁ karontena ācikkhitabbaṁ.",
  "atk-vin02a20:76_5": "Sace hi so pubbe madditasaṅkhāro hoti bhāvitabhāvano,",
  "atk-vin02a20:76_6": "kaṇṭakavedhāpekkho viya paripakkagaṇḍo,",
  "atk-vin02a20:76_7": "sūriyuggamanāpekkhaṁ viya ca pariṇatapadumaṁ,",
  "atk-vin02a20:76_8": "athassa āraddhamatte kammaṭṭhānamanasikāre indāsani viya pabbate kilesapabbate cuṇṇayamānaṁyeva ñāṇaṁ pavattati,",
  "atk-vin02a20:76_9": "khuraggeyeva arahattaṁ pāpuṇāti.",
  "atk-vin02a20:76_10": "Ye hi keci khuragge arahattaṁ pattā,",
  "atk-vin02a20:76_11": "sabbe te evarūpaṁ savanaṁ labhitvā kalyāṇamittena ācariyena dinnanayaṁ nissāya no anissāya.",
  "atk-vin02a20:76_12": "Tasmāssa āditova evarūpī kathā kathetabbāti.",
  "atk-vin02a20:77_0": "Kesesu pana oropitesu haliddicuṇṇena vā gandhacuṇṇena vā sīsañca sarīrañca ubbaṭṭetvā gihigandhaṁ apanetvā kāsāyāni tikkhattuṁ vā dvikkhattuṁ vā sakiṁ vā paṭiggāhetabbo.",
  "atk-vin02a20:77_1": "Athāpissa hatthe adatvā ācariyo vā upajjhāyo vā sayameva acchādeti, vaṭṭati.",
  "atk-vin02a20:77_2": "Sacepi aññaṁ daharaṁ vā sāmaṇeraṁ vā upāsakaṁ vā āṇāpeti ‘‘āvuso,",
  "atk-vin02a20:77_3": "etāni kāsāyāni gahetvā etaṁ acchādehī’’ti taṁyeva vā āṇāpeti ‘‘etāni gahetvā acchādehī’’ti sabbaṁ vaṭṭati.",
  "atk-vin02a20:77_4": "Sabbaṁ tena bhikkhunāva dinnaṁ hoti.",
  "atk-vin02a20:78_0": "Yaṁ pana nivāsanaṁ vā pārupanaṁ vā anāṇattiyā nivāseti vā pārupati vā, taṁ apanetvā puna dātabbaṁ.",
  "atk-vin02a20:78_1": "Bhikkhunā hi sahatthena vā āṇattiyā vā dinnameva kāsāvaṁ vaṭṭati, adinnaṁ na vaṭṭati,",
  "atk-vin02a20:78_2": "sacepi tasseva santakaṁ hoti,",
  "atk-vin02a20:78_3": "ko pana vādo upajjhāyamūlake! Ayaṁ ‘‘paṭhamaṁ kesamassuṁ ohāretvā kāsāyāni vatthāni acchādāpetvā ekaṁsaṁ uttarāsaṅgaṁ kārāpetvā’’ti ettha vinicchayo.",
  "atk-vin02a20:79_0": "Bhikkhūnaṁpāde vandāpetvāti ye tattha sannipatitā bhikkhū, tesaṁ pāde vandāpetvā;",
  "atk-vin02a20:79_1": "atha saraṇaggahaṇatthaṁ ukkuṭikaṁ nisīdāpetvā añjaliṁ paggaṇhāpetvā evaṁ vadehīti vattabbo. ‘‘Yamahaṁ vadāmi, taṁ vadehī’’ti vattabbo.",
  "atk-vin02a20:79_2": "Athassa upajjhāyena vā ācariyena vā ‘‘buddhaṁ saraṇaṁ gacchāmī’’tiādinā nayena saraṇāni dātabbāni yathāvuttapaṭipāṭiyāva na uppaṭipāṭiyā.",
  "atk-vin02a20:79_3": "Sace hi ekapadampi ekakkharampi uppaṭipāṭiyā deti,",
  "atk-vin02a20:79_4": "buddhaṁ saraṇaṁyeva vā tikkhattuṁ datvā puna itaresu ekekaṁ tikkhattuṁ deti, adinnāni honti saraṇāni.",
  "atk-vin02a20:80_0": "Imañca pana saraṇagamanūpasampadaṁ paṭikkhipitvā anuññātaupasampadā ekato suddhiyā vaṭṭati.",
  "atk-vin02a20:80_1": "Sāmaṇerapabbajjā pana ubhatosuddhiyāva vaṭṭati, no ekato suddhiyā.",
  "atk-vin02a20:80_2": "Tasmā upasampadāya sace ācariyo ñattidosañceva kammavācādosañca vajjetvā kammaṁ karoti, sukataṁ hoti.",
  "atk-vin02a20:80_3": "Pabbajjāya pana imāni tīṇi saraṇāni bukāradhakārādīnaṁ byañjanānaṁ ṭhānakaraṇasampadaṁ ahāpenteneva ācariyenapi antevāsikenapi vattabbāni. Sace ācariyo vattuṁ sakkoti, antevāsiko na sakkoti; antevāsiko vā sakkoti, ācariyo na sakkoti; ubhopi vā na sakkonti, na vaṭṭati. Sace pana ubhopi sakkonti, vaṭṭati.",
  "atk-vin02a20:81_0": "Imāni ca pana dadamānena ‘‘buddhaṁ saraṇaṁ gacchāmī’’ti evaṁ ekasambandhāni anunāsikantāni vā katvā dātabbāni,",
  "atk-vin02a20:81_1": "‘‘buddhaṁ saraṇaṁ gacchāmī’’ti evaṁ vicchinditvā makārantāni vā katvā dātabbāni.",
  "atk-vin02a20:81_2": "Andhakaṭṭhakathāyaṁ nāmaṁ sāvetvā ‘‘ahaṁ bhante buddharakkhito yāvajīvaṁ buddhaṁ saraṇaṁ gacchāmī’’ti vuttaṁ,",
  "atk-vin02a20:81_3": "taṁ ekaaṭṭhakathāyampi natthi, pāḷiyampi na vuttaṁ, tesaṁ rucimattameva, tasmā na gahetabbaṁ.",
  "atk-vin02a20:81_4": "Na hi tathā avadantassa saraṇaṁ kuppatīti.",
  "atk-vin02a20:82_0": "Anujānāmi bhikkhaveimehi tīhi saraṇagamanehi pabbajjaṁ upasampadanti imehi buddhaṁ saraṇaṁ gacchāmītiādīhi evaṁ tikkhattuṁ ubhatosuddhiyā vuttehi tīhi saraṇagamanehi pabbajjañceva upasampadañca anujānāmīti attho.",
  "atk-vin02a20:82_1": "Tattha yasmā upasampadā parato paṭikkhittā,",
  "atk-vin02a20:82_2": "tasmā sā etarahi saraṇamatteneva na ruhati.",
  "atk-vin02a20:82_3": "Pabbajjā pana yasmā parato ‘‘anujānāmi, bhikkhave,",
  "atk-vin02a20:82_4": "imehi tīhi saraṇagamanehi sāmaṇerapabbajja’’nti anuññātā eva,",
  "atk-vin02a20:82_5": "tasmā sā etarahipi saraṇamatteneva ruhati.",
  "atk-vin02a20:82_6": "Ettāvatā hi sāmaṇerabhūmiyaṁ patiṭṭhito hoti.",
  "atk-vin02a20:83_0": "Sace panesa matimā hoti paṇḍitajātiko,",
  "atk-vin02a20:83_1": "athassa tasmiṁyeva ṭhāne sikkhāpadāni uddisitabbāni. Kathaṁ? Yathā bhagavatā uddiṭṭhāni. Vuttañhetaṁ –",
  "atk-vin02a20:84_0": "‘‘Anujānāmi , bhikkhave,",
  "atk-vin02a20:84_1": "sāmaṇerānaṁ dasa sikkhāpadāni, tesu ca sāmaṇerehi sikkhituṁ. Pāṇātipātā veramaṇī, adinnādānā veramaṇī, abrahmacariyā veramaṇī, musāvādā veramaṇī,",
  "atk-vin02a20:84_2": "surāmerayamajjapamādaṭṭhānā veramaṇī, vikālabhojanā veramaṇī,",
  "atk-vin02a20:84_3": "naccagītavāditavisūkadassanā veramaṇī,",
  "atk-vin02a20:84_4": "mālāgandhavilepanadhāraṇamaṇḍanavibhūsanaṭṭhānā veramaṇī,",
  "atk-vin02a20:84_5": "uccāsayanamahāsayanā veramaṇī,",
  "atk-vin02a20:84_6": "jātarūparajatapaṭiggahaṇā veramaṇī’’ti (mahāva. 106).",
  "atk-vin02a20:85_0": "Andhakaṭṭhakathāyaṁ pana ‘‘ahaṁ, bhante,",
  "atk-vin02a20:85_1": "itthannāmo yāvajīvaṁ pāṇātipātā veramaṇisikkhāpadaṁ",
  "atk-vin02a20:86_0": "Samādiyāmī’’ti evaṁ saraṇadānaṁ viya sikkhāpadadānampi vuttaṁ,",
  "atk-vin02a20:86_1": "taṁ neva pāḷiyaṁ na aṭṭhakathāsu atthi,",
  "atk-vin02a20:86_2": "tasmā yathāpāḷiyāva uddisitabbāni.",
  "atk-vin02a20:86_3": "Pabbajjā hi saraṇagamaneheva siddhā,",
  "atk-vin02a20:86_4": "sikkhāpadāni pana kevalaṁ sikkhāparipūraṇatthaṁ jānitabbāni.",
  "atk-vin02a20:86_5": "Tasmā tāni pāḷiyaṁ āgatanayena uggahetuṁ asakkontassa yāya kāyaci bhāsāya atthavasenapi ācikkhituṁ vaṭṭati.",
  "atk-vin02a20:86_6": "Yāva pana attanā sikkhitabbasikkhāpadāni na jānāti,",
  "atk-vin02a20:86_7": "saṅghāṭipattacīvaradhāraṇaṭṭhānanisajjādīsu pānabhojanādividhimhi ca na kusalo hoti,",
  "atk-vin02a20:86_8": "tāva bhojanasālaṁ vā salākabhājanaṭṭhānaṁ vā aññaṁ vā tathārūpaṭṭhānaṁ na pesetabbo, santikāvacaroyeva kātabbo,",
  "atk-vin02a20:86_9": "bāladārako viya paṭijaggitabbo,",
  "atk-vin02a20:86_10": "sabbamassa kappiyākappiyaṁ ācikkhitabbaṁ,",
  "atk-vin02a20:86_11": "nivāsanapārupanādīsu ābhisamācārikesu vinetabbo. Tenāpi ‘‘anujānāmi, bhikkhave,",
  "atk-vin02a20:86_12": "dasahaṅgehi samannāgataṁ sāmaṇeraṁ nāsetu’’nti (mahāva.",
  "atk-vin02a20:86_13": "108) evaṁ parato vuttāni dasa nāsanaṅgāni ārakā parivajjetvā ābhisamācārikaṁ paripūrentena dasavidhe sīle sādhukaṁ sikkhitabbanti.",
  "atk-vin02a20:87_0": "Pabbajjākathā niṭṭhitā.",
  "atk-vin02a20:88_0": "Dutiyamārakathā",
  "atk-vin02a20:89_0": "35.Mayhaṁ kho bhikkhaveti mayā khoti attho.",
  "atk-vin02a20:89_1": "Atha vā yo mayhaṁ yoniso manasikāro, tena hetunāti attho.",
  "atk-vin02a20:89_2": "Puna anuppattāti ettha vibhattiṁ pariṇāmetvā mayāti vattabbaṁ.",
  "atk-vin02a20:90_0": "Dutiyamārakathā niṭṭhitā.",
  "atk-vin02a20:91_0": "Bhaddavaggiyakathā",
  "atk-vin02a20:92_0": "36.Bhaddavaggiyāti te kira rājakumārā rūpena ca cittena ca bhaddakā vaggabandhena ca vicaranti,",
  "atk-vin02a20:92_1": "tasmā ‘‘bhaddavaggiyā’’ti vuccanti.",
  "atk-vin02a20:92_2": "Tena hi voti ettha vokāro nipātamatto.",
  "atk-vin02a20:92_3": "Dhammacakkhuṁ udapādīti kesañci sotāpattimaggo, kesañci sakadāgāmimaggo, kesañci anāgāmimaggo udapādi.",
  "atk-vin02a20:92_4": "Tayopi hi ete maggā ‘‘dhammacakkhū’’ti vuccanti.",
  "atk-vin02a20:92_5": "Te kira tuṇḍilajātake tiṁsadhuttā ahesuṁ,",
  "atk-vin02a20:92_6": "atha tuṇḍilovādaṁ sutvā pañcasīlāni rakkhiṁsu; idaṁ nesaṁ pubbakammaṁ.",
  "atk-vin02a20:93_0": "Bhaddavaggiyakathā niṭṭhitā.",
  "atk-vin02a20:94_0": "Uruvelapāṭihāriyakathā",
  "atk-vin02a20:95_0": "37.Pamukhoti pubbaṅgamo.",
  "atk-vin02a20:95_1": "Pāmokkhoti uttamo visuddhapañño.",
  "atk-vin02a20:96_0": "38.Anupahaccāti avināsetvā.",
  "atk-vin02a20:96_1": "Tejasā tejanti attano tejena nāgassa tejaṁ.",
  "atk-vin02a20:96_2": "Pariyādiyeyyanti abhibhaveyyaṁ, vināseyyaṁ vāti. Makkhanti kodhaṁ.",
  "atk-vin02a20:96_3": "Natveva ca kho arahā yathā ahanti attānaṁ ‘‘arahā aha’’nti maññamāno vadati.",
  "atk-vin02a20:97_0": "39.Nerañjarāyaṁ bhagavātiādikā gāthāyo pacchā pakkhittā.",
  "atk-vin02a20:98_0": "44-9.Vissajjeyyanti sukkhāpanatthāya pasāretvā ṭhapeyyanti attho.",
  "atk-vin02a20:98_1": "‘‘Bhante āhara hattha’’nti evaṁ vadanto viya oṇatoti āharahattho. Uyyojetvāti vissajjetvā.",
  "atk-vin02a20:98_2": "Mandāmukhiyoti aggibhājanāni vuccanti.",
  "atk-vin02a20:99_0": "51.Cirapaṭikāti cirakālato paṭṭhāya.",
  "atk-vin02a20:100_0": "52.Kesamissantiādīsu kesā eva kesamissaṁ. Esa nayo sabbattha. Khārikājanti khāribhāro.",
  "atk-vin02a20:101_0": "Uruvelapāṭihāriyakathā niṭṭhitā.",
  "atk-vin02a20:102_0": "Bimbisārasamāgamakathā",
  "atk-vin02a20:103_0": "55.Laṭṭhivaneti tāluyyāne.",
  "atk-vin02a20:103_1": "Suppatiṭṭhe cetiyeti aññatarasmiṁ vaṭarukkhe; tassa kiretaṁ nāmaṁ.",
  "atk-vin02a20:103_2": "Dvādasanahutehīti ettha ekaṁ nahutaṁ dasasahassāni.",
  "atk-vin02a20:103_3": "Ajjhabhāsīti tesaṁ kaṅkhācchedanatthaṁ abhāsi.",
  "atk-vin02a20:104_0": "Kisakovadānoti tāpasacariyāya kisasarīrattā ‘‘kisako’’ti laddhanāmānaṁ tāpasānaṁ ovādako anusāsako samānoti attho.",
  "atk-vin02a20:104_1": "Atha vā sayaṁ kisako tāpaso samāno vadāno ca aññe ovadanto anusāsantotipi attho.",
  "atk-vin02a20:104_2": "Kathaṁ pahīnanti kena kāraṇena pahīnaṁ.",
  "atk-vin02a20:104_3": "Idaṁ vuttaṁ hoti – ‘‘tvaṁ uruvelavāsiaggiparicārakānaṁ tāpasānaṁ sayaṁ ovādācariyo samāno kiṁ disvā pahāsi,",
  "atk-vin02a20:104_4": "pucchāmi taṁ etamatthaṁ kena kāraṇena tava aggihuttaṁ pahīna’’nti.",
  "atk-vin02a20:105_0": "Dutiyagāthāya ayamattho – ete rūpādike kāme itthiyo ca yaññā abhivadanti,",
  "atk-vin02a20:105_1": "svāhaṁ etaṁ sabbampi rūpādikaṁ kāmappabhedaṁ khandhupadhīsu malanti ñatvā yasmā ime yiṭṭhahutappabhedā yaññā malameva vadanti,",
  "atk-vin02a20:105_2": "tasmā na yiṭṭhe na hute arañjiṁ;",
  "atk-vin02a20:105_3": "yiṭṭhe vā hute vā nābhiraminti attho.",
  "atk-vin02a20:106_0": "Tatiyagāthāya – atha kocarahīti atha kvacarahi. Sesaṁ uttānameva.",
  "atk-vin02a20:107_0": "Catutthagāthāya – padanti nibbānapadaṁ. Santasabhāvatāya santaṁ.",
  "atk-vin02a20:107_1": "Upadhīnaṁ abhāvena anupadhikaṁ.",
  "atk-vin02a20:107_2": "Rāgakiñcanādīnaṁ abhāvena akiñcanaṁ.",
  "atk-vin02a20:107_3": "Tīsu bhavesu alaggatāya yaṁ kāmabhavaṁ yaññā vadanti, tasmimpi kāmabhave asattaṁ.",
  "atk-vin02a20:107_4": "Jātijarāmaraṇānaṁ abhāvena anaññathābhāviṁ.",
  "atk-vin02a20:107_5": "Attanā bhāvitena maggeneva adhigantabbaṁ,",
  "atk-vin02a20:107_6": "na aññena kenaci adhigametabbanti anaññaneyyaṁ. Yasmā īdisaṁ padamaddasaṁ,",
  "atk-vin02a20:107_7": "tasmā na yiṭṭhe na hute arañjiṁ. Tena kiṁ dasseti?",
  "atk-vin02a20:107_8": "Yo ahaṁ devamanussalokasampattisādhake na yiṭṭhe na hute arañjiṁ,",
  "atk-vin02a20:107_9": "so kiṁ vakkhāmi ‘‘ettha nāma me devamanussaloke rato mano’’ti.",
  "atk-vin02a20:108_0": "56.",
  "atk-vin02a20:108_1": "Evaṁ sabbaloke anabhiratibhāvaṁ pakāsetvā atha kho āyasmā uruvelakassapo ‘‘sāvakohamasmī’’ti evaṁ bhagavato sāvakabhāvaṁ pakāsesi.",
  "atk-vin02a20:108_2": "Tañca kho ākāse vividhāni pāṭihāriyāni dassetvā.",
  "atk-vin02a20:108_3": "Dhammacakkhunti sotāpattimaggañāṇaṁ.",
  "atk-vin02a20:109_0": "57.Assāsakāti āsīsanā; patthanāti attho.",
  "atk-vin02a20:109_1": "Esāhaṁ bhanteti ettha pana kiñcāpi maggappaṭivedhenevassa siddhaṁ saraṇagamanaṁ,",
  "atk-vin02a20:109_2": "tattha pana nicchayagamanameva gato,",
  "atk-vin02a20:109_3": "idāni vācāya attasanniyyātanaṁ karoti.",
  "atk-vin02a20:109_4": "Maggavasenevāyaṁ niyatasaraṇataṁ patto,",
  "atk-vin02a20:109_5": "taṁ paresaṁ vācāya pākaṭaṁ karonto paṇipātagamanañca gacchanto evaṁ vadati.",
  "atk-vin02a20:110_0": "58.Siṅgīnikkhasavaṇṇoti siṅgīsuvaṇṇanikkhena samānavaṇṇo.",
  "atk-vin02a20:110_1": "Dasavāsoti dasasu ariyavāsesu vutthavāso.",
  "atk-vin02a20:110_2": "Dasadhammavidūti dasakammapathavidū.",
  "atk-vin02a20:110_3": "Dasabhi cupetoti dasahi asekkhehi aṅgehi upeto.",
  "atk-vin02a20:110_4": "Sabbadhidantoti sabbesu danto;",
  "atk-vin02a20:110_5": "bhagavato hi cakkhuādīsu kiñci adantaṁ nāma natthi.",
  "atk-vin02a20:111_0": "59.Bhagavantaṁ bhuttāviṁ onītapattapāṇiṁ ekamantaṁ nisīdīti bhagavantaṁ bhuttavantaṁ pattato ca apanītapāṇiṁ sallakkhetvā ekasmiṁ padese nisīdīti attho.",
  "atk-vin02a20:111_1": "Atthikānanti buddhābhivādanagamanena ca dhammasavanena ca atthikānaṁ.",
  "atk-vin02a20:111_2": "Abhikkamanīyanti abhigantuṁ sakkuṇeyyaṁ. Appākiṇṇanti anākiṇṇaṁ.",
  "atk-vin02a20:111_3": "Appasaddanti vacanasaddena appasaddaṁ.",
  "atk-vin02a20:111_4": "Appanigghosanti nagaranigghosasaddena appanigghosaṁ.",
  "atk-vin02a20:111_5": "Vijanavātanti anusañcaraṇajanassa sarīravātena virahitaṁ. ‘‘Vijanavāda’’ntipi pāṭho;",
  "atk-vin02a20:111_6": "anto janavādena rahitanti attho. ‘‘Vijanapāta’’ntipi pāṭho; janasañcāravirahitanti attho.",
  "atk-vin02a20:111_7": "Manussarāhaseyyakanti manussānaṁ rahassakiriyaṭṭhāniyaṁ.",
  "atk-vin02a20:111_8": "Paṭisallānasāruppanti vivekānurūpaṁ.",
  "atk-vin02a20:112_0": "Vimvisārasamāgamakathā niṭṭhitā.",
  "atk-vin02a20:113_0": "Sāriputtamoggallānapabbajjākathā",
  "atk-vin02a20:114_0": "60.Sāriputtamoggallānāti sāriputto ca moggallāno ca.",
  "atk-vin02a20:114_1": "Tehi katikā katā hoti‘‘yo paṭhamaṁ amataṁ adhigacchati,",
  "atk-vin02a20:114_2": "so ārocetū’’ti te kira ubhopi gihikāle upatisso kolitoti evaṁ paññāyamānanāmā aḍḍhateyyasatamāṇavakaparivārā giraggasamajjaṁ agamaṁsu.",
  "atk-vin02a20:114_3": "Tatra nesaṁ mahājanaṁ disvā etadahosi – ‘‘ayaṁ nāma evaṁ mahāsattanikāyo appatte vassasate maraṇamukhe patissatī’’ti.",
  "atk-vin02a20:114_4": "Atha ubhopi uṭṭhitāya parisāya aññamaññaṁ pucchitvā ekajjhāsayā paccupaṭṭhitamaraṇasaññā sammantayiṁsu ‘‘samma maraṇe sati amatenāpi bhavitabbaṁ,",
  "atk-vin02a20:114_5": "handa mayaṁ amataṁ pariyesāmā’’ti amatapariyesanatthaṁ sañcayassa channaparibbājakassa santike saparisā pabbajitvā katipāheneva tassa ñāṇavisaye pāraṁ gantvā amataṁ apassantā pucchiṁsu ‘‘kiṁ nu kho, ācariya, aññopettha sāro atthī’’ti? ‘‘Natthāvuso,",
  "atk-vin02a20:114_6": "ettakameva ida’’nti ca sutvā ‘‘tucchaṁ idaṁ āvuso nissāraṁ,",
  "atk-vin02a20:114_7": "yo dāni amhesu paṭhamaṁ amataṁ adhigacchati,",
  "atk-vin02a20:114_8": "so itarassa ārocetū’’ti katikaṁ akaṁsu.",
  "atk-vin02a20:114_9": "Tena vuttaṁ – ‘‘tehi katikā katā hotī’’tiādi.",
  "atk-vin02a20:115_0": "Pāsādikena abhikkantenātiādīsu itthambhūtalakkhaṇe karaṇavacanaṁ veditabbaṁ.",
  "atk-vin02a20:115_1": "Atthikehi upaññātaṁ magganti etaṁ anubandhanassa kāraṇavacanaṁ;",
  "atk-vin02a20:115_2": "idañhi vuttaṁ hoti – ‘‘yaṁnūnāhaṁ imaṁ bhikkhuṁ piṭṭhito piṭṭhito anubandheyyaṁ, kasmā ?",
  "atk-vin02a20:115_3": "Yasmā idaṁ piṭṭhito piṭṭhito anubandhanaṁ nāma atthikehi upaññātaṁ maggaṁ ñāto ceva upagato ca maggo’’ti attho.",
  "atk-vin02a20:115_4": "Atha vā atthikehi amhehi ‘‘maraṇe sati amatenāpi bhavitabba’’nti evaṁ kevalaṁ atthīti upaññātaṁ nibbānaṁ nāma,",
  "atk-vin02a20:115_5": "taṁ magganto pariyesantoti evampettha attho daṭṭhabbo.",
  "atk-vin02a20:116_0": "Piṇḍapātaṁ ādāya paṭikkamīti sudinnakaṇḍe vuttappakāraṁ aññataraṁ kuṭṭamūlaṁ upasaṅkamitvā nisīdi.",
  "atk-vin02a20:116_1": "Sāriputtopi kho ‘‘akālo kho tāva pañhaṁ pucchitu’’nti kālaṁ āgamayamāno ekamantaṁ ṭhatvā vattapaṭipattipūraṇatthaṁ katabhattakiccassa therassa attano kamaṇḍaluto udakaṁ datvā dhotahatthapādena therena saddhiṁ paṭisanthāraṁ katvā pañhaṁ pucchi.",
  "atk-vin02a20:116_2": "Tena vuttaṁ – ‘‘atha kho sāriputto paribbājako’’tiādi.",
  "atk-vin02a20:116_3": "Na tāhaṁ sakkomīti na te ahaṁ sakkomi.",
  "atk-vin02a20:116_4": "Ettha ca paṭisambhidāppatto thero na ettakaṁ na sakkoti.",
  "atk-vin02a20:116_5": "Atha kho imassa dhammagāravaṁ uppādessāmīti sabbākārena buddhavisaye avisayabhāvaṁ gahetvā evamāha.",
  "atk-vin02a20:117_0": "Ye dhammā hetuppabhavāti hetuppabhavā nāma pañcakkhandhā; tenassa dukkhasaccaṁ dasseti.",
  "atk-vin02a20:117_1": "Tesaṁ hetuṁ tathāgato āhāti tesaṁ hetu nāma samudayasaccaṁ;",
  "atk-vin02a20:117_2": "tañca tathāgato āhāti dasseti.",
  "atk-vin02a20:117_3": "Tesañca yo nirodhoti tesaṁ ubhinnampi saccānaṁ yo appavattinirodho; tañca tathāgato āhāti attho.",
  "atk-vin02a20:117_4": "Tenassa nirodhasaccaṁ dasseti.",
  "atk-vin02a20:117_5": "Maggasaccaṁ panettha sarūpato adassitampi nayato dassitaṁ hoti,",
  "atk-vin02a20:117_6": "nirodhe hi vutte tassa sampāpako maggo vuttova hoti.",
  "atk-vin02a20:117_7": "Atha vā tesañca yo nirodhoti ettha tesaṁ yo nirodho ca nirodhupāyo cāti evaṁ dvepi saccāni dassitāni hontīti.",
  "atk-vin02a20:117_8": "Idāni tamevatthaṁ paṭipādento āha – ‘‘evaṁvādī mahāsamaṇo’’ti.",
  "atk-vin02a20:118_0": "Eseva dhammo yadi tāvadevāti sacepi ito uttari natthi,",
  "atk-vin02a20:118_1": "ettakameva idaṁ sotāpattiphalamattameva pattabbaṁ,",
  "atk-vin02a20:118_2": "tathāpi eso eva dhammoti attho.",
  "atk-vin02a20:118_3": "Paccabyattha padamasokanti yaṁ mayaṁ pariyesamānā vicarāma,",
  "atk-vin02a20:118_4": "taṁ padamasokaṁ paṭividdhāttha tumhe; pattaṁ taṁ tumhehīti attho.",
  "atk-vin02a20:118_5": "Adiṭṭhaṁ abbhatītaṁ bahukehi kappanahutehīti amhehi nāma idaṁ padaṁ bahukehi kappanahutehi adiṭṭhameva abbhatītaṁ;",
  "atk-vin02a20:118_6": "iti tassa padassa adiṭṭhabhāvena dīgharattaṁ attano mahājānibhāvaṁ dīpeti.",
  "atk-vin02a20:119_0": "62.Gambhīre ñāṇavisayeti gambhīre ceva gambhīrassa ca ñāṇassa visayabhūte.",
  "atk-vin02a20:119_1": "Anuttare upadhisaṅkhayeti nibbāne.",
  "atk-vin02a20:119_2": "Vimutteti tadārammaṇāya vimuttiyā vimutte.",
  "atk-vin02a20:119_3": "Byākāsīti ‘‘etaṁ me sāvakayugaṁ bhavissati aggaṁ bhaddayuga’’nti vadanto sāvakapāramiññāṇe byākāsi.",
  "atk-vin02a20:119_4": "Sāva tesaṁ āyasmantānaṁ upasampadā ahosīti sā ehibhikkhūpasampadāyeva tesaṁ upasampadā ahosi.",
  "atk-vin02a20:119_5": "Evaṁ upasampannesu ca tesu mahāmoggallānatthero sattahi divasehi arahatte patiṭṭhito, sāriputtatthero aḍḍhamāsena.",
  "atk-vin02a20:120_0": "Atīte kira anomadassī nāma buddho loke udapādi.",
  "atk-vin02a20:120_1": "Tassa sarado nāma tāpaso sake assame nānāpupphehi maṇḍapaṁ katvā pupphāsaneyeva bhagavantaṁ nisīdāpetvā bhikkhusaṅghassāpi tatheva maṇḍapaṁ katvā pupphāsanāni paññapetvā aggasāvakabhāvaṁ patthesi.",
  "atk-vin02a20:120_2": "Patthayitvā ca sirīvaḍḍhassa nāma seṭṭhino pesesi ‘‘mayā aggasāvakaṭṭhānaṁ patthitaṁ,",
  "atk-vin02a20:120_3": "tvampi āgantvā ekaṁ ṭhānaṁ patthehī’’ti.",
  "atk-vin02a20:120_4": "Seṭṭhi nīluppalamaṇḍapaṁ katvā buddhappamukhaṁ bhikkhusaṅghaṁ,",
  "atk-vin02a20:120_5": "tattha bhojetvā dutiyasāvakabhāvaṁ patthesi.",
  "atk-vin02a20:120_6": "Tesu saradatāpaso sāriputtatthero jāto,",
  "atk-vin02a20:120_7": "sirīvaḍḍho mahāmoggallānattheroti idaṁ nesaṁ pubbakammaṁ.",
  "atk-vin02a20:121_0": "63.Aputtakatāyātiādīsu yesaṁ puttā pabbajanti, tesaṁ aputtakatāya. Yāsaṁ patī pabbajanti,",
  "atk-vin02a20:121_1": "tāsaṁ vedhabyāya vidhavābhāvāya. Ubhayenāpi kulupacchedāya.",
  "atk-vin02a20:121_2": "Sañcayānīti sañcayassa antevāsikāni.",
  "atk-vin02a20:121_3": "Magadhānaṁ giribbajanti magadhānaṁ janapadassa giribbajaṁ nagaraṁ. Mahāvīrāti mahāvīriyavanto. Nayamānānanti nayamānesu. Bhummatthe sāmivacanaṁ, upayogatthe vā.",
  "atk-vin02a20:121_4": "Kā usūyā vijānatanti dhammena nayantīti evaṁ vijānantānaṁ kā issā.",
  "atk-vin02a20:122_0": "Sāriputtamoggallānapabbajjākathā niṭṭhitā.",
  "atk-vin02a20:123_0": "Upajjhāyavattakathā",
  "atk-vin02a20:124_0": "64-5.Anupajjhāyakāti vajjāvajjaṁ upanijjhāyakena garunā virahitā.",
  "atk-vin02a20:124_1": "Anākappasampannāti na ākappena sampannā;",
  "atk-vin02a20:124_2": "samaṇasāruppācāravirahitāti attho .",
  "atk-vin02a20:124_3": "Uparibhojaneti bhojanassa upari.",
  "atk-vin02a20:124_4": "Uttiṭṭhapattanti piṇḍāya caraṇakapattaṁ.",
  "atk-vin02a20:124_5": "Tasmiñhi manussā ucchiṭṭhasaññino,",
  "atk-vin02a20:124_6": "tasmā uttiṭṭhapattanti vuttaṁ.",
  "atk-vin02a20:124_7": "Atha vā uṭṭhahitvā pattaṁ upanāmentīti evampettha attho daṭṭhabbo.",
  "atk-vin02a20:124_8": "Anujānāmi bhikkhave upajjhāyanti upajjhāyaṁ gahetuṁ anujānāmīti attho.",
  "atk-vin02a20:124_9": "Puttacittaṁ upaṭṭhapessatīti putto me ayanti evaṁ gehassitapemavasena cittaṁ upaṭṭhapessati. Esa nayo dutiyapadepi.",
  "atk-vin02a20:124_10": "Sagāravā sappatissāti garubhāvañceva jeṭṭhakabhāvañca upaṭṭhapetvā.",
  "atk-vin02a20:124_11": "Sabhāgavuttinoti sabhāgajīvikā.",
  "atk-vin02a20:124_12": "Sāhūti vātiādīni pañca padāni upajjhāyabhāvasampaṭicchanavevacanāni.",
  "atk-vin02a20:124_13": "Kāyena viññāpetīti evaṁ saddhivihārikena ‘‘upajjhāyo me bhante hohī’’ti tikkhattuṁ vutte sace upajjhāyo ‘‘sāhū’’tiādīsu pañcasu padesu yassa kassaci padassa vasena kāyena vā vācāya vā kāyavācāhi vā ‘‘gahito tayā upajjhāyo’’ti upajjhāyaggahaṇaṁ viññāpeti, gahito hoti upajjhāyo.",
  "atk-vin02a20:124_14": "Idameva hi ettha upajjhāyaggahaṇaṁ,",
  "atk-vin02a20:124_15": "yadidaṁ upajjhāyassa imesu pañcasu padesu yassa kassaci padassa vācāya vā sāvanaṁ kāyena vā atthaviññāpananti.",
  "atk-vin02a20:124_16": "Keci pana sādhūti sampaṭicchanaṁ sandhāya vadanti. Na taṁ pamāṇaṁ,",
  "atk-vin02a20:124_17": "āyācanadānamattena hi gahito hoti upajjhāyo,",
  "atk-vin02a20:124_18": "na ettha sampaṭicchanaṁ aṅgaṁ.",
  "atk-vin02a20:124_19": "Saddhivihārikenāpi na kevalaṁ iminā me padena upajjhāyo gahitoti ñātuṁ vaṭṭati.",
  "atk-vin02a20:124_20": "‘‘Ajjatagge dāni thero mayhaṁ bhāro,",
  "atk-vin02a20:124_21": "ahampi therassa bhāro’’ti idampi ñātuṁ vaṭṭati.",
  "atk-vin02a20:125_0": "66.Tatrāyaṁ sammāvattanāti yaṁ vuttaṁ sammā vattitabbanti, tatra ayaṁ sammāvattanā.",
  "atk-vin02a20:125_1": "Kālasseva uṭṭhāya upāhanā omuñcitvāti sacassa paccūsakāle caṅkamanatthāya vā dhotapādapariharaṇatthāya vā paṭimukkā upāhanā pādagatā honti,",
  "atk-vin02a20:125_2": "tā kālasseva uṭṭhāya apanetvā.",
  "atk-vin02a20:125_3": "Dantakaṭṭhaṁ dātabbanti mahantaṁ majjhimaṁ khuddakanti tīṇi dantakaṭṭhāni upanetvā tato yaṁ tīṇi divasāni gaṇhāti,",
  "atk-vin02a20:125_4": "catutthadivasato paṭṭhāya tādisameva dātabbaṁ.",
  "atk-vin02a20:125_5": "Sace aniyamaṁ katvā yaṁ vā taṁ vā gaṇhāti,",
  "atk-vin02a20:125_6": "atha yādisaṁ labhati tādisaṁ dātabbaṁ.",
  "atk-vin02a20:126_0": "Mukhodakaṁ dātabbanti sītañca uṇhañca udakaṁ upanetvā tato yaṁ tīṇi divasāni vaḷañjeti,",
  "atk-vin02a20:126_1": "catutthadivasato paṭṭhāya tādisameva mukhadhovanodakaṁ dātabbaṁ.",
  "atk-vin02a20:126_2": "Sace aniyamaṁ katvā yaṁ vā taṁ vā gaṇhāti,",
  "atk-vin02a20:126_3": "atha yādisaṁ labhati tādisaṁ dātabbaṁ. Sace duvidhampi vaḷañjeti, duvidhampi upanetabbaṁ.",
  "atk-vin02a20:126_4": "Udakaṁ mukhadhovanaṭṭhāne ṭhapetvā vaccakuṭito paṭṭhāya sammajjitabbaṁ.",
  "atk-vin02a20:126_5": "There vaccakuṭiṁ gate pariveṇaṁ sammajjitabbaṁ; evaṁ pariveṇaṁ asuññaṁ hoti.",
  "atk-vin02a20:126_6": "There vaccakuṭito anikkhanteyeva āsanaṁ paññapetabbaṁ.",
  "atk-vin02a20:126_7": "Sarīrakiccaṁ katvā āgantvā tasmiṁ nisinnassa ‘‘sace yāgu hotī’’tiādinā nayena vuttavattaṁ kātabbaṁ.",
  "atk-vin02a20:126_8": "Uklāpoti kenaci kacavarena saṅkiṇṇo,",
  "atk-vin02a20:126_9": "sace pana añño kacavaro natthi, udakaphusitāneva honti, hatthenapi pamajjitabbo.",
  "atk-vin02a20:127_0": "Saguṇaṁ katvāti dve cīvarāni ekato katvā,",
  "atk-vin02a20:127_1": "tā ekato katā dvepi saṅghāṭiyo dātabbā.",
  "atk-vin02a20:127_2": "Sabbañhi cīvaraṁ saṅghaṭitattā ‘‘saṅghāṭī’’ti vuccati.",
  "atk-vin02a20:127_3": "Tena vuttaṁ – ‘‘saṅghāṭiyo dātabbā’’ti.",
  "atk-vin02a20:127_4": "Nātidūre gantabbaṁ nāccāsanneti ettha sace upajjhāyaṁ nivattitvā olokentaṁ ekena vā dvīhi vā padavītihārehi sampāpuṇāti,",
  "atk-vin02a20:127_5": "ettāvatā nātidūre nāccāsanne gato hotīti veditabbaṁ.",
  "atk-vin02a20:127_6": "Pattapariyāpannaṁ paṭiggahetabbanti sace upajjhāyena bhikkhācāre yāguyā vā bhatte vā laddhe patto uṇho vā bhāriko vā hoti,",
  "atk-vin02a20:127_7": "attano pattaṁ tassa datvā so patto gahetabboti attho.",
  "atk-vin02a20:127_8": "Na upajjhāyassa bhaṇamānassa antarantarā kathā opātetabbāti antaraghare vā aññatra vā bhaṇamānassa aniṭṭhite tassa vacane aññā kathā na samuṭṭhāpetabbā.",
  "atk-vin02a20:127_9": "Ito paṭṭhāya ca pana yattha yattha nakārena paṭisedho kariyati,",
  "atk-vin02a20:127_10": "sabbattha dukkaṭāpatti veditabbā. Ayañhi khandhakadhammatā.",
  "atk-vin02a20:127_11": "Āpattisāmantā bhaṇamānoti padasodhammaduṭṭhullādivasena āpattiyā āsannavācaṁ bhaṇamāno.",
  "atk-vin02a20:127_12": "Nivāretabboti ‘‘kiṁ bhante īdisaṁ nāma vattuṁ vaṭṭati,",
  "atk-vin02a20:127_13": "āpatti na hotī’’ti evaṁ pucchantena viya vāretabbo.",
  "atk-vin02a20:127_14": "Vāressāmīti pana katvā ‘‘mahallaka,",
  "atk-vin02a20:127_15": "mā evaṁ bhaṇā’’ti na vattabbo.",
  "atk-vin02a20:128_0": "Paṭhamataraṁ āgantvāti sace āsanne gāmo hoti,",
  "atk-vin02a20:128_1": "vihāre vā gilāno bhikkhu hoti,",
  "atk-vin02a20:128_2": "gāmato paṭhamataraṁ āgantabbaṁ. Sace dūre gāmo hoti,",
  "atk-vin02a20:128_3": "upajjhāyena saddhiṁ āgacchanto natthi,",
  "atk-vin02a20:128_4": "teneva saddhiṁ gāmato nikkhamitvā cīvarena pattaṁ veṭhetvā antarāmaggato paṭhamataraṁ āgantabbaṁ .",
  "atk-vin02a20:128_5": "Evaṁ nivattantena paṭhamataraṁ āgantvā āsanapaññāpanādi sabbaṁ kiccaṁ kātabbaṁ.",
  "atk-vin02a20:128_6": "Sinnaṁ hotīti tintaṁ sedaggahitaṁ.",
  "atk-vin02a20:128_7": "Caturaṅgulaṁ kaṇṇaṁ ussāretvāti kaṇṇaṁ caturaṅgulappamāṇaṁ atirekaṁ katvā evaṁ cīvaraṁ saṁharitabbaṁ. Kiṁ kāraṇā? Mā majjhe bhaṅgo ahosīti.",
  "atk-vin02a20:128_8": "Samaṁ katvā saṁharitassa hi majjhe bhaṅgo hoti,",
  "atk-vin02a20:128_9": "tato niccaṁ bhijjamānaṁ dubbalaṁ hoti taṁ nivāraṇatthametaṁ vuttaṁ.",
  "atk-vin02a20:128_10": "Tasmā yathā ajja bhaṅgaṭṭhāneyeva sve na bhijjati,",
  "atk-vin02a20:128_11": "tathā divase divase caturaṅgulaṁ ussāretvā saṁharitabbaṁ.",
  "atk-vin02a20:128_12": "Obhoge kāyabandhanaṁ kātabbanti kāyabandhanaṁ saṁharitvā cīvarabhoge pakkhipitvā ṭhapetabbaṁ.",
  "atk-vin02a20:129_0": "Sacepiṇḍapāto hotīti ettha yo gāmeyeva vā antaraghare vā paṭikkamane vā bhuñjitvā āgacchati, piṇḍaṁ vā na labhati, tassa piṇḍapāto na hoti,",
  "atk-vin02a20:129_1": "gāme abhuttassa pana laddhabhikkhassa vā hoti;",
  "atk-vin02a20:129_2": "tasmā ‘‘sace piṇḍapāto hotī’’tiādi vuttaṁ. Sacepi tassa na hoti, bhuñjitukāmo ca hoti,",
  "atk-vin02a20:129_3": "udakaṁ datvā attanā laddhatopi piṇḍapāto upanetabbo.",
  "atk-vin02a20:129_4": "Pānīyena pucchitabboti bhuñjamāno tikkhattuṁ ‘‘pānīyaṁ bhante āhariyatū’’ti pānīyena pucchitabbo. Sace kālo atthi,",
  "atk-vin02a20:129_5": "upajjhāye bhutte sayaṁ bhuñjitabbaṁ. Sace upakaṭṭho kālo,",
  "atk-vin02a20:129_6": "pānīyaṁ upajjhāyassa santike ṭhapetvā sayampi bhuñjitabbaṁ.",
  "atk-vin02a20:130_0": "Anantarahitāyāti taṭṭikadhammakhaṇḍādīsu yena kenaci anatthatāya paṁsusakkharamissāya bhūmiyā pattho na ṭhapetabboti attho.",
  "atk-vin02a20:130_1": "Sace pana kāḷavaṇṇakatā vā sudhābaddhā vā hoti nirajamattikā,",
  "atk-vin02a20:130_2": "tathārūpāya bhūmiyā ṭhapetuṁ vaṭṭati.",
  "atk-vin02a20:130_3": "Dhotavālikāyapi ṭhapetuṁ vaṭṭati.",
  "atk-vin02a20:130_4": "Paṁsurajasakkharādīsu na vaṭṭati.",
  "atk-vin02a20:130_5": "Tatra pana paṇṇaṁ vā ādhārakaṁ vā ṭhapetvā tatra nikkhipitabbo.",
  "atk-vin02a20:130_6": "Pārato antaṁ orato bhoganti idaṁ cīvaravaṁsādīnaṁ heṭṭhā hatthaṁ pavesetvā abhimukhena hatthena saṇikaṁ nikkhipanatthaṁ vuttaṁ.",
  "atk-vin02a20:130_7": "Ante pana gahetvā bhogena cīvaravaṁsādīnaṁ upari nikkhipantassa bhittiyaṁ bhogo paṭihaññati, tasmā tathā na kātabbaṁ.",
  "atk-vin02a20:131_0": "Cuṇṇaṁ sannetabbanti nhānacuṇṇaṁ udakena temetvā piṇḍi kātabbā.",
  "atk-vin02a20:131_1": "Ekamantaṁ nikkhipitabbanti ekasmiṁ niddhūme ṭhāne ṭhapetabbaṁ.",
  "atk-vin02a20:131_2": "Jantāghare parikammaṁ nāma aṅgāramattikauṇhodakadānādikaṁ sabbaṁ kiccaṁ.",
  "atk-vin02a20:131_3": "Udakepi parikammanti aṅgapaccaṅgaghaṁsanādikaṁ sabbaṁ kiccaṁ.",
  "atk-vin02a20:131_4": "Pānīyena pucchitabboti jantāghare uṇhasantāpena pipāsā hoti, tasmā pucchitabbo.",
  "atk-vin02a20:132_0": "Sace ussahatīti sace pahoti;",
  "atk-vin02a20:132_1": "na kenaci gelaññena abhibhūto hoti;",
  "atk-vin02a20:132_2": "agilānena hi saddhivihārikena saṭṭhivassenāpi sabbaṁ upajjhāyavattaṁ kātabbaṁ,",
  "atk-vin02a20:132_3": "anādarena akarontassa vattabhede dukkaṭaṁ.",
  "atk-vin02a20:132_4": "Nakārapaṭisaṁyuttesu pana padesu gilānassāpi paṭikkhittakiriyaṁ karontassa dukkaṭameva.",
  "atk-vin02a20:132_5": "Appaṭighaṁsantenāti bhūmiyaṁ appaṭighaṁsantena.",
  "atk-vin02a20:132_6": "Kavāṭapiṭṭhanti kavāṭañca piṭṭhasaṅghātañca acchupantena.",
  "atk-vin02a20:132_7": "Santānakanti yaṁkiñci kīṭakulāvakamakkaṭakasuttādi.",
  "atk-vin02a20:132_8": "Ullokā paṭhamaṁ ohāretabbanti ullokato paṭhamaṁ ullokaṁ ādiṁkatvā avaharitabbanti attho.",
  "atk-vin02a20:132_9": "Ālokasandhikaṇṇabhāgāti ālokasandhibhāgā ca kaṇṇabhāgā ca antarabāhiravātapānakavāṭakāni ca gabbhassa ca cattāro koṇā pamajjitabbāti attho.",
  "atk-vin02a20:133_0": "Yathāpaññattaṁpaññapetabbanti yathā paṭhamaṁ paññattaṁ ahosi, tatheva paññapetabbaṁ.",
  "atk-vin02a20:133_1": "Etadatthameva hi yathāpaññattaṁ sallakkhetvā nīharitvā ekamantaṁ nikkhipitabbanti purimavattaṁ paññattaṁ.",
  "atk-vin02a20:133_2": "Sace pana paṭhamaṁ ajānantena kenaci paññattaṁ ahosi,",
  "atk-vin02a20:133_3": "samantato bhittiṁ dvaṅgulamattena vā tivaṅgulamattena vā mocetvā paññapetabbaṁ. Idañhi paññāpanavattaṁ.",
  "atk-vin02a20:133_4": "Sace kaṭasārako hoti atimahanto ca,",
  "atk-vin02a20:133_5": "chinditvā koṭiṁ nivattetvā bandhitvā paññapetabbo.",
  "atk-vin02a20:133_6": "Sace koṭiṁ nivattetvā bandhituṁ na jānāti, na chinditabbo.",
  "atk-vin02a20:133_7": "Puratthimā vātapānā thaketabbāti puratthimāya vātapānā thaketabbā.",
  "atk-vin02a20:133_8": "Evaṁ sesāpi vātapānā thaketabbā.",
  "atk-vin02a20:134_0": "Vūpakāsetabboti aññattha netabbo.",
  "atk-vin02a20:134_1": "Vūpakāsāpetabboti añño bhikkhu vattabbo ‘‘theraṁ gahetvā aññattha gacchā’’ti vivecetabbanti vissajjāpetabbaṁ.",
  "atk-vin02a20:134_2": "Vivecāpetabbanti añño vattabbo ‘‘theraṁ diṭṭhigataṁ vissajjāpehī’’ti.",
  "atk-vin02a20:134_3": "Ussukkaṁ kātabbanti parivāsadānatthaṁ so so bhikkhu upasaṅkamitvā yācitabbo. Sace attanā paṭibalo hoti, attanāva dātabbo. No ce paṭibalo hoti, aññena dāpetabbo.",
  "atk-vin02a20:134_4": "Kinti nu khoti kena nu kho upāyena. Esa nayo sabbattha.",
  "atk-vin02a20:134_5": "Lahukāya vāpariṇāmeyyāti ukkhepanīyaṁ akatvā tajjanīyaṁ vā niyassaṁ vā kareyyāti attho.",
  "atk-vin02a20:134_6": "Tena hi ‘‘upajjhāyassa ukkhepanīyakammaṁ kattukāmo saṅgho’’ti ñatvā ekamekaṁ bhikkhuṁ upasaṅkamitvā ‘‘mā bhante amhākaṁ upajjhāyassa kammaṁ karitthā’’ti yācitabbā. Sace karontiyeva,",
  "atk-vin02a20:134_7": "‘‘tajjanīyaṁ vā niyassaṁ vā karothā’’ti yācitabbā. Sace karontiyeva,",
  "atk-vin02a20:134_8": "atha upajjhāyo ‘‘sammā vattatha bhante’’ti yācitabbo.",
  "atk-vin02a20:134_9": "Iti taṁ sammā vattāpetvā ‘‘paṭippassambhetha bhante kamma’’nti bhikkhū yācitabbā.",
  "atk-vin02a20:135_0": "Samparivattakaṁ samparivattakanti samparivattetvā samparivattetvā.",
  "atk-vin02a20:135_1": "Na ca acchinne theve pakkamitabbanti yadi appamattakampi rajanaṁ gaḷati, na tāva pakkamitabbaṁ.",
  "atk-vin02a20:135_2": "Na upajjhāyaṁ anāpucchā ekaccassa patto dātabbotiādi sabbaṁ upajjhāyassa visabhāgapuggalavasena kathitaṁ.",
  "atk-vin02a20:135_3": "Na upajjhāyaṁ anāpucchā gāmo pavisitabboti piṇḍāya vā aññena vā karaṇīyena pavisitukāmena āpucchitvāva pavisitabbo.",
  "atk-vin02a20:135_4": "Sace upajjhāyo kālasseva vuṭṭhāya dūraṁ bhikkhācāraṁ gantukāmo hoti,",
  "atk-vin02a20:135_5": "‘‘daharā piṇḍāya pavisantū’’ti vatvā gantabbaṁ.",
  "atk-vin02a20:135_6": "Avatvā gate pariveṇaṁ gantvā upajjhāyaṁ apassantena gāmaṁ pavisituṁ vaṭṭati.",
  "atk-vin02a20:135_7": "Sace gāmaṁ pavisantopi passati,",
  "atk-vin02a20:135_8": "diṭṭhaṭṭhānato paṭṭhāya āpucchituṁyeva vaṭṭati.",
  "atk-vin02a20:136_0": "Na susānaṁ gantabbanti vāsatthāya vā dassanatthāya vā na gantabbaṁ.",
  "atk-vin02a20:136_1": "Na disā pakkamitabbāti ettha pakkamitukāmena kammaṁ ācikkhitvā yāvatatiyaṁ yācitabbo. Sace anujānāti, sādhu; no ce anujānāti,",
  "atk-vin02a20:136_2": "taṁ nissāya vasato cassa uddeso vā paripucchā vā kammaṭṭhānaṁ vā na sampajjati, upajjhāyo bālo hoti abyatto,",
  "atk-vin02a20:136_3": "kevalaṁ attano santike vasāpetukāmatāya eva gantuṁ na deti,",
  "atk-vin02a20:136_4": "evarūpe nivārentepi gantuṁ vaṭṭati.",
  "atk-vin02a20:136_5": "Vuṭṭhānamassa āgametabbanti gelaññato vuṭṭhānaṁ assa āgametabbaṁ; na katthaci gantabbaṁ.",
  "atk-vin02a20:136_6": "Sace añño bhikkhu upaṭṭhāko atthi,",
  "atk-vin02a20:136_7": "bhesajjaṁ pariyesitvā tassa hatthe datvā ‘‘bhante ayaṁ upaṭṭhahissatī’’ti vatvā gantabbaṁ.",
  "atk-vin02a20:137_0": "Upajjhāyavattakathā niṭṭhitā.",
  "atk-vin02a20:138_0": "Saddhivihārikavattakathā",
  "atk-vin02a20:139_0": "67.",
  "atk-vin02a20:139_1": "Upajjhāyena saddhivihārikamhi sammāvattanāyaṁ – saṅgahetabbo anuggahetabboti uddesādīhissa saṅgaho ca anuggaho ca kattabbo. Tattha uddesoti pāḷivācanaṁ.",
  "atk-vin02a20:139_2": "Paripucchāti pāḷiyā atthavaṇṇanā.",
  "atk-vin02a20:139_3": "Ovādoti anotiṇṇe vatthusmiṁ ‘‘idaṁ karohi, idaṁ mā karitthā’’ti vacanaṁ.",
  "atk-vin02a20:139_4": "Anusāsanīti otiṇṇe vatthusmiṁ.",
  "atk-vin02a20:139_5": "Api ca otiṇṇe vā anotiṇṇe vā paṭhamaṁ vacanaṁ ovādo;",
  "atk-vin02a20:139_6": "punappunaṁ vacanaṁ anusāsanīti.",
  "atk-vin02a20:139_7": "Sace upajjhāyassa patto hotīti sace atirekapatto hoti. Esa nayo sabbattha.",
  "atk-vin02a20:139_8": "Parikkhāroti aññopi samaṇaparikkhāro.",
  "atk-vin02a20:139_9": "Idha ussukkaṁ nāma dhammikena nayena uppajjamānaupāyapariyesanaṁ.",
  "atk-vin02a20:139_10": "Ito paraṁ dantakaṭṭhadānaṁ ādiṁ katvā ācamanakumbhiyā udakāsiñcanapariyosānaṁ vattaṁ gilānasseva saddhivihārikassa kātabbaṁ.",
  "atk-vin02a20:139_11": "Anabhirativūpakāsanādi pana agilānassāpi kattabbameva.",
  "atk-vin02a20:139_12": "Cīvaraṁ rajantenāti ‘‘evaṁ rajeyyāsī’’ti upajjhāyato upāyaṁ sutvā rajantena.",
  "atk-vin02a20:139_13": "Sesaṁ vuttanayeneva veditabbaṁ.",
  "atk-vin02a20:140_0": "Saddhivihārikavattakathā niṭṭhitā.",
  "atk-vin02a20:141_0": "Nasammāvattanādikathā",
  "atk-vin02a20:142_0": "68.Na sammā vattantīti yathāpaññattaṁ upajjhāyavattaṁ na pūrenti.",
  "atk-vin02a20:142_1": "Yo na sammā vatteyyāti yo yathāpaññattaṁ vattaṁ na pūreyya; so dukkaṭaṁ āpajjatīti attho. Paṇāmetabboti apasādetabbo.",
  "atk-vin02a20:142_2": "Na adhimattaṁ pemaṁ hotīti upajjhāyamhi adhimattaṁ gehassitapemaṁ na hoti.",
  "atk-vin02a20:142_3": "Nādhimattābhāvanā hotīti adhimattā mettābhāvanā na hoti;",
  "atk-vin02a20:142_4": "vuttapaṭipakkhanayena sukkapakkho veditabbo.",
  "atk-vin02a20:142_5": "Alaṁ paṇāmetunti yutto paṇāmetuṁ.",
  "atk-vin02a20:143_0": "Appaṇāmento upajjhāyo sātisāro hotīti sadoso hoti, āpattiṁ āpajjati;",
  "atk-vin02a20:143_1": "tasmā na sammā vattanto paṇāmetabbova.",
  "atk-vin02a20:143_2": "Na sammāvattanāya ca yāva cīvararajanaṁ tāva vatte akariyamāne upajjhāyassa parihāni hoti.",
  "atk-vin02a20:143_3": "Tasmā taṁ akarontassa nissayamuttakassāpi amuttakassāpi āpattiyeva.",
  "atk-vin02a20:143_4": "Ekaccassa pattadānato paṭṭhāya amuttakanissayasseva āpatti.",
  "atk-vin02a20:144_0": "Saddhivihārikā sammā vattanti, upajjhāyo sammā na vattati, upajjhāyassa āpatti. Upajjhāyo sammā vattati,",
  "atk-vin02a20:144_1": "saddhivihārikā sammā na vattanti, tesaṁ āpatti.",
  "atk-vin02a20:144_2": "Upajjhāye vattaṁ sādiyante saddhivihārikā bahukāpi honti, sabbesaṁ āpatti.",
  "atk-vin02a20:144_3": "Sace upajjhāyo ‘‘mayhaṁ upaṭṭhāko atthi,",
  "atk-vin02a20:144_4": "tumhe attano sajjhāyamanasikārādīsu yogaṁ karothā’’ti vadati, saddhivihārikānaṁ anāpatti.",
  "atk-vin02a20:144_5": "Sace upajjhāyo sādiyanaṁ vā asādiyanaṁ vā na jānāti, bālo hoti, saddhivihārikā bahukā.",
  "atk-vin02a20:144_6": "Tesu eko vattasampanno bhikkhu ‘‘upajjhāyassa kiccaṁ ahaṁ karissāmi,",
  "atk-vin02a20:144_7": "tumhe appossukkā viharathā’’ti evañce attano bhāraṁ katvā itare vissajjeti,",
  "atk-vin02a20:144_8": "tassa bhārakaraṇato paṭṭhāya tesaṁ anāpatti.",
  "atk-vin02a20:145_0": "Nasammāvattanādikathā niṭṭhitā.",
  "atk-vin02a20:146_0": "Rādhabrāhmaṇavatthukathā",
  "atk-vin02a20:147_0": "69.Rādhabrāhmaṇavatthusmiṁ – kiñcāpi āyasmā sāriputto bhagavatā bārāṇasiyaṁ tīhi saraṇagamanehi anuññātaṁ pabbajjañceva upasampadañca jānāti,",
  "atk-vin02a20:147_1": "bhagavā pana taṁ lahukaṁ upasampadaṁ paṭikkhipitvā ñatticatutthakammena garukaṁ katvā upasampadaṁ anuññātukāmo.",
  "atk-vin02a20:147_2": "Athassa thero ajjhāsayaṁ viditvā ‘‘kathāhaṁ bhante taṁ brāhmaṇaṁ pabbājemi upasampādemī’’ti āha.",
  "atk-vin02a20:147_3": "Buddhānañhi parisā ajjhāsayakusalā honti, ayañca buddhaparisāya aggo.",
  "atk-vin02a20:148_0": "Byattena bhikkhunā paṭibalenāti ettha byatto nāma yassa sāṭṭhakathaṁ vinayapiṭakaṁ vācuggataṁ pavattati,",
  "atk-vin02a20:148_1": "tasmiṁ asati yassa antamaso idaṁ ñatticatutthakammavācāmattampi suggahitaṁ hoti, vācuggataṁ pavattati, ayampi imasmiṁ atthe byatto.",
  "atk-vin02a20:148_2": "Yo pana kāsasosasemhādinā vā gelaññena oṭṭhadantajivhādīnaṁ vā asampattiyā pariyattiyaṁ vā akataparicayattā na sakkoti parimaṇḍalehi padabyañjanehi kammavācaṁ sāvetuṁ,",
  "atk-vin02a20:148_3": "byañjanaṁ vā padaṁ vā hāpeti,",
  "atk-vin02a20:148_4": "aññathā vā vattabbaṁ aññathā vadati, ayaṁ appaṭibalo.",
  "atk-vin02a20:148_5": "Tabbiparīto imasmiṁ atthe ‘‘paṭibalo’’ti veditabbo.",
  "atk-vin02a20:148_6": "Saṅgho ñāpetabboti saṅgho jānāpetabbo.",
  "atk-vin02a20:148_7": "Tato paraṁ yaṁ saṅgho jānāpetabbo,",
  "atk-vin02a20:148_8": "taṁ dassetuṁ ‘‘suṇātu me bhante’’tiādimāha.",
  "atk-vin02a20:149_0": "71.Upasampannasamanantarāti upasampanno hutvā samanantarā.",
  "atk-vin02a20:149_1": "Anācāraṁ ācaratīti paṇṇattivītikkamaṁ karoti.",
  "atk-vin02a20:149_2": "Ullumpatu manti uddharatu maṁ,",
  "atk-vin02a20:149_3": "akusalā vuṭṭhāpetvā kusale patiṭṭhapetu;",
  "atk-vin02a20:149_4": "sāmaṇerabhāvā vā uddharitvā bhikkhubhāve patiṭṭhāpetūti.",
  "atk-vin02a20:149_5": "Anukampaṁ upādāyāti anuddayaṁ paṭicca; mayi anukappaṁ katvāti attho.",
  "atk-vin02a20:150_0": "73.Aṭṭhitā hotīti niccappavattinī hoti.",
  "atk-vin02a20:150_1": "Cattāro nissayeti cattāro paccaye.",
  "atk-vin02a20:150_2": "Yasmā cattāro paccaye nissāya attabhāvo pavattati, tasmā te nissayāti vuccanti.",
  "atk-vin02a20:151_0": "Rādhabrāhmaṇavatthukathā niṭṭhitā.",
  "atk-vin02a20:152_0": "Ācariyavattakathā",
  "atk-vin02a20:153_0": "75.Kintāyaṁ bhikkhu hotīti kiṁ te ayaṁ bhikkhu hoti.",
  "atk-vin02a20:153_1": "Aññehi ovadiyo anusāsiyoti aññehi ovaditabbo ceva anusāsitabbo ca.",
  "atk-vin02a20:153_2": "Bāhullāya āvatto yadidaṁ gaṇabandhikanti gaṇabandho etassa bāhullassa atthīti gaṇabandhikaṁ, bāhullaṁ.",
  "atk-vin02a20:153_3": "Yaṁ idaṁ gaṇabandhikaṁ nāma bāhullaṁ,",
  "atk-vin02a20:153_4": "tadatthāya atilahuṁ tvaṁ āpannoti vuttaṁ hoti.",
  "atk-vin02a20:154_0": "76.Abyattāti paññāveyyattiyena virahitā.",
  "atk-vin02a20:154_1": "Aññattaropi aññatitthiyapubboti pasūro paribbājako.",
  "atk-vin02a20:154_2": "So kira ‘‘dhammaṁ thenessāmī’’ti udāyittherassa santike pabbajitvā tena sahadhammikaṁ vuccamāno tassa vādaṁ āropesi.",
  "atk-vin02a20:154_3": "Anujānāmi bhikkhave byattena bhikkhunātiādimhi byatto pubbe bhikkhunovādakavaṇṇanāyaṁ vuttalakkhaṇoyeva.",
  "atk-vin02a20:154_4": "Yo pana antevāsino vā saddhivihārikassa vā gilānassa sakkoti upaṭṭhānādīni kātuṁ,",
  "atk-vin02a20:154_5": "ayaṁ idha paṭibaloti adhippeto. Vuttampi cetaṁ –",
  "atk-vin02a20:155_0": "‘‘Pañcahupāli ,",
  "atk-vin02a20:155_1": "aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. Katamehi pañcahi?",
  "atk-vin02a20:155_2": "Paṭibalo hoti antevāsiṁ vā saddhivihāriṁ vā gilānaṁ upaṭṭhātuṁ vā upaṭṭhāpetuṁ vā,",
  "atk-vin02a20:155_3": "anabhirataṁ vūpakāsetuṁ vā vūpakāsāpetuṁ vā,",
  "atk-vin02a20:155_4": "uppannaṁ kukkuccaṁ dhammato vinodetuṁ, abhidhamme vinetuṁ, abhivinaye vinetū’’nti (pari. 418).",
  "atk-vin02a20:156_0": "77.Pakkhasaṅkantesūti titthiyapakkhasaṅkantesu.",
  "atk-vin02a20:156_1": "Anujānāmi bhikkhave ācariyanti ācārasamācārasikkhāpanakaṁ ācariyaṁ anujānāmi.",
  "atk-vin02a20:156_2": "Ācariyo bhikkhave antevāsikamhītiādi sabbaṁ ‘‘upajjhāyo bhikkhave saddhivihārikamhī’’tiādinā nayena vuttavaseneva veditabbaṁ. Nāmamattameva hi ettha nānaṁ.",
  "atk-vin02a20:157_0": "Ācariyavattakathā niṭṭhitā.",
  "atk-vin02a20:158_0": "Paṇāmanākhamanākathā",
  "atk-vin02a20:159_0": "80.Antevāsikā ācariyesu na sammā vattantīti ettha pana yaṁ pubbe ‘‘nasammāvattanāya ca yāva cīvararajanaṁ,",
  "atk-vin02a20:159_1": "tāva vatte akariyamāne upajjhāyassa parihāni hoti,",
  "atk-vin02a20:159_2": "tasmā taṁ akarontassa nissayamuttakassāpi amuttakassāpi āpattiyevā’’ti ca,",
  "atk-vin02a20:159_3": "‘‘ekaccassa pattadānato paṭṭhāya amuttakanissayasseva āpattī’’ti ca lakkhaṇaṁ vuttaṁ,",
  "atk-vin02a20:159_4": "na teneva lakkhaṇena nissayantevāsikassa āpatti veditabbā.",
  "atk-vin02a20:159_5": "Nissayantevāsikena hi yāva ācariyaṁ nissāya vasati,",
  "atk-vin02a20:159_6": "tāva sabbaṁ ācariyavattaṁ kātabbaṁ.",
  "atk-vin02a20:159_7": "Pabbajjāupasampadādhammantevāsikehi pana nissayamuttakehipi ādito paṭṭhāya yāva cīvararajanaṁ, tāva vattaṁ kātabbaṁ;",
  "atk-vin02a20:159_8": "anāpucchitvā pattadānādimhi pana etesaṁ anāpatti.",
  "atk-vin02a20:159_9": "Etesu ca pabbajjantevāsiko ca upasampadantevāsiko ca ācariyassa yāvajīvaṁ bhāro.",
  "atk-vin02a20:159_10": "Nissayantevāsiko ca dhammantevāsiko ca yāva samīpe vasanti, tāvadeva.",
  "atk-vin02a20:159_11": "Tasmā ācariyenāpi tesu sammā vattitabbaṁ.",
  "atk-vin02a20:159_12": "Ācariyantevāsikesu hi yo yo na sammā vattati, tassa tassa āpatti.",
  "atk-vin02a20:160_0": "Paṇāmanākhamanākathā niṭṭhitā.",
  "atk-vin02a20:161_0": "Nissayapaṭippassaddhikathā",
  "atk-vin02a20:162_0": "83.",
  "atk-vin02a20:162_1": "Upajjhāyamhā nissayapaṭippassaddhīsu – upajjhāyo pakkanto vātiādīsu ayaṁ vinicchayo – pakkantoti tamhā āvāsā vippavasitukāmo pakkanto disaṁ gato.",
  "atk-vin02a20:162_2": "Evaṁ gate ca pana tasmiṁ sace vihāre nissayadāyako atthi,",
  "atk-vin02a20:162_3": "yassa santike aññadāpi nissayo vā gahitapubbo hoti, yo vā ekasambhogaparibhogo,",
  "atk-vin02a20:162_4": "tassa santike nissayo gahetabbo, ekadivasampi parihāro natthi. Sace tādiso natthi, añño lajjī pesalo atthi,",
  "atk-vin02a20:162_5": "tassa lajjīpesalabhāvaṁ jānantena tadaheva nissayo yācitabbo. Sace deti, iccetaṁ kusalaṁ.",
  "atk-vin02a20:162_6": "Atha pana ‘‘tumhākaṁ upajjhāyo lahuṁ āgamissatī’’ti pucchati, upajjhāyena ca tathā vuttaṁ, ‘‘āma, bhante’’ti vattabbaṁ.",
  "atk-vin02a20:162_7": "Sace vadati ‘‘tena hi upajjhāyassa āgamanaṁ āgamethā’’ti vaṭṭati.",
  "atk-vin02a20:162_8": "Atha panassa pakatiyā pesalabhāvaṁ na jānāti,",
  "atk-vin02a20:162_9": "cattāri pañca divasāni tassa bhikkhuno sabhāgataṁ oloketvā okāsaṁ kāretvā nissayo gahetabbo.",
  "atk-vin02a20:163_0": "Sace pana vihāre nissayadāyako natthi,",
  "atk-vin02a20:163_1": "upajjhāyo ca ‘‘ahaṁ katipāhena āgamissāmi,",
  "atk-vin02a20:163_2": "mā ukkaṇṭhitthā’’ti vatvā gato,",
  "atk-vin02a20:163_3": "yāva āgamanā parihāro labbhati.",
  "atk-vin02a20:163_4": "Athāpi naṁ tattha manussā paricchinnakālato uttaripi pañca vā dasa vā divasāni vāsentiyeva,",
  "atk-vin02a20:163_5": "tena vihāraṁ pavatti pesetabbā ‘‘daharā mā ukkaṇṭhantu,",
  "atk-vin02a20:163_6": "ahaṁ asukadivasaṁ nāma āgamissāmī’’ti. Evampi parihāro labbhati.",
  "atk-vin02a20:163_7": "Atha āgacchato antarāmagge nadīpūrena vā corādīhi vā upaddavo hoti,",
  "atk-vin02a20:163_8": "thero udakosakkanaṁ vā āgameti, sahāye vā pariyesati,",
  "atk-vin02a20:163_9": "tañce pavattiṁ daharā suṇanti,",
  "atk-vin02a20:163_10": "yāva āgamanā parihāro labbhati.",
  "atk-vin02a20:163_11": "Sace pana so ‘‘idhevāhaṁ vasissāmī’’ti pahiṇati, parihāro natthi. Yattha nissayo labbhati, tattha gantabbaṁ.",
  "atk-vin02a20:164_0": "Vibbhante pana kālaṅkate pakkhasaṅkante vā ekadivasampi parihāro natthi. Yattha nissayo labbhati, tattha gantabbaṁ.",
  "atk-vin02a20:164_1": "Āṇattīti pana nissayapaṇāmanā vuccati.",
  "atk-vin02a20:164_2": "Tasmā ‘‘paṇāmemi ta’’nti vā ‘‘mā idha paṭikkamī’’ti vā ‘‘nīhara te pattacīvara’’nti vā ‘‘nāhaṁ tayā upaṭṭhātabbo’’ti vāti iminā pāḷinayena ‘‘mā maṁ gāmappavesanaṁ āpucchī’’tiādinā pāḷimuttakanayena vā yo nissayapaṇāmanāya paṇāmito hoti, tena upajjhāyo khamāpetabbo.",
  "atk-vin02a20:165_0": "Sace āditova na khamati,",
  "atk-vin02a20:165_1": "daṇḍakammaṁ āharitvā tikkhattuṁ tāva sayameva khamāpetabbo. No ce khamati,",
  "atk-vin02a20:165_2": "tasmiṁ vihāre mahāthere gahetvā khamāpetabbo. No ce khamati,",
  "atk-vin02a20:165_3": "sāmantavihāre bhikkhū gahetvā khamāpetabbo. Sace evampi na khamati,",
  "atk-vin02a20:165_4": "aññattha gantvā upajjhāyassa sabhāgānaṁ santike vasitabbaṁ ‘‘appeva nāma sabhāgānaṁ me santike vasatīti ñatvāpi khameyyā’’ti. Sace evampi na khamati, tatreva vasitabbaṁ.",
  "atk-vin02a20:165_5": "Tatra ce dubbhikkhādidosena na sakkā hoti vasituṁ,",
  "atk-vin02a20:165_6": "taṁyeva vihāraṁ āgantvā aññassa santike nissayaṁ gahetvā vasituṁ vaṭṭati. Ayamāṇattiyaṁ vinicchayo.",
  "atk-vin02a20:166_0": "Ācariyamhā nissayapaṭippassaddhīsu ācariyo pakkanto vāhotīti ettha koci ācariyo āpucchitvā pakkamati, koci anāpucchitvā. Antevāsikopi evameva.",
  "atk-vin02a20:166_1": "Tatra sace antevāsiko ācariyaṁ āpucchati ‘‘asukaṁ nāma bhante ṭhānaṁ gantuṁ icchāmi kenacideva karaṇīyenā’’ti,",
  "atk-vin02a20:166_2": "ācariyena ca ‘‘kadā gamissasī’’ti vutto ‘‘sāyanhe vā rattiṁ vā uṭṭhahitvā gamissāmī’’ti vadati,",
  "atk-vin02a20:166_3": "ācariyopi ‘‘sādhū’’ti sampaṭicchati,",
  "atk-vin02a20:166_4": "taṅkhaṇaññeva nissayo paṭippassambhati.",
  "atk-vin02a20:167_0": "Sace pana ‘‘bhante asukaṁ nāma ṭhānaṁ gantukāmomhī’’ti vutte ācariyo ‘‘asukasmiṁ nāma gāme piṇḍāya caritvā pacchā jānissasī’’ti vadati,",
  "atk-vin02a20:167_1": "so ca ‘‘sādhū’’ti sampaṭicchati, tato ce gato, sugato. Sace pana na gacchati, nissayo na paṭippassambhati.",
  "atk-vin02a20:167_2": "Athāpi ‘‘gacchāmī’’ti vutte ācariyena ‘‘mā tāva gaccha,",
  "atk-vin02a20:167_3": "rattiṁ mantetvā jānissāmā’’ti vutto mantetvā gacchati, sugato. No ce gacchati, nissayo na paṭippassambhati.",
  "atk-vin02a20:167_4": "Ācariyaṁ anāpucchā pakkamantassa pana upacārasīmātikkame nissayo paṭippassambhati.",
  "atk-vin02a20:167_5": "Antoupacārasīmato paṭinivattantassa na paṭippassambhati.",
  "atk-vin02a20:168_0": "Sace pana ācariyo antevāsikaṁ āpucchati ‘‘āvuso asukaṁ nāma ṭhānaṁ gamissāmī’’ti,",
  "atk-vin02a20:168_1": "antevāsikena ca ‘‘kadā’’ti vutte ‘‘sāyanhe vā rattibhāge vā’’ti vadati,",
  "atk-vin02a20:168_2": "antevāsikopi ‘‘sādhū’’ti sampaṭicchati,",
  "atk-vin02a20:168_3": "taṅkhaṇaññeva nissayo paṭippassambhati.",
  "atk-vin02a20:169_0": "Sace pana ācariyo ‘‘sve piṇḍāya caritvā gamissāmī’’ti vadati,",
  "atk-vin02a20:169_1": "itaro ca ‘‘sādhū’’ti sampaṭicchati,",
  "atk-vin02a20:169_2": "ekadivasaṁ tāva nissayo na paṭippassambhati,",
  "atk-vin02a20:169_3": "punadivase paṭippassaddho hoti.",
  "atk-vin02a20:169_4": "‘‘Asukasmiṁ nāma gāme piṇḍāya caritvā jānissāmi mama gamanaṁ vā agamanaṁ vā’’ti vatvā sace na gacchati, nissayo na paṭippassambhati.",
  "atk-vin02a20:169_5": "Athāpi ‘‘gacchāmī’’ti vutte antevāsikena ‘‘mā tāva gacchatha,",
  "atk-vin02a20:169_6": "rattiṁ mantetvā jānissathā’’ti vutto mantetvāpi na gacchati, nissayo na paṭippassambhati.",
  "atk-vin02a20:170_0": "Sace ubhopi ācariyantevāsikā kenaci karaṇīyena bahisīmaṁ gacchanti,",
  "atk-vin02a20:170_1": "tato ce ācariyo gamiyacitte uppanne anāpucchāva gantvā dvinnaṁ leḍḍupātānaṁ antoyeva nivattati, nissayo na paṭippassambhati.",
  "atk-vin02a20:170_2": "Sace dve leḍḍupāte atikkamitvā nivattati, paṭippassaddho hoti.",
  "atk-vin02a20:170_3": "Ācariyupajjhāyā dve leḍḍupāte atikkamma aññasmiṁ vihāre vasanti, nissayo paṭippassambhati.",
  "atk-vin02a20:171_0": "Ācariye vibbhante kālaṅkate pakkhasaṅkante ca taṅkhaṇaññeva paṭippassambhati.",
  "atk-vin02a20:171_1": "Āṇattiyaṁ pana sacepi ācariyo muñcitukāmova hutvā nissayapaṇāmanāya paṇāmeti,",
  "atk-vin02a20:171_2": "antevāsiko ca ‘‘kiñcāpi maṁ ācariyo paṇāmeti,",
  "atk-vin02a20:171_3": "atha kho hadayena muduko’’ti sālayova hoti,",
  "atk-vin02a20:171_4": "nissayo na paṭippassambhatiyeva. Sacepi ācariyo sālayo, antevāsiko nirālayo,",
  "atk-vin02a20:171_5": "‘‘na dāni imaṁ nissāya vasissāmī’’ti dhuraṁ nikkhipati, evampi na paṭippassambhati.",
  "atk-vin02a20:171_6": "Ubhinnaṁ sālayabhāve pana na paṭippassambhatiyeva.",
  "atk-vin02a20:171_7": "Ubhinnaṁ dhuranikkhepena paṭippassambhati.",
  "atk-vin02a20:171_8": "Paṇāmitena daṇḍakammaṁ āharitvā tikkhattuṁ khamāpetabbo. No ce khamati,",
  "atk-vin02a20:171_9": "upajjhāye vuttanayena paṭipajjitabbaṁ.",
  "atk-vin02a20:172_0": "Upajjhāyena vā samodhānagatoti ettha dassanasavanavasena samodhānaṁ veditabbaṁ.",
  "atk-vin02a20:172_1": "Sace hi ācariyaṁ nissāya vasanto saddhivihāriko ekavihāre cetiyaṁ vā vandantaṁ ekagāme piṇḍāya vā carantaṁ upajjhāyaṁ passati, nissayo paṭippassambhati. Upajjhāyo passati,",
  "atk-vin02a20:172_2": "saddhivihāriko pana na passati, na paṭippassambhati.",
  "atk-vin02a20:172_3": "Maggappaṭipannaṁ vā ākāsena vā gacchantaṁ upajjhāyaṁ disvā dūrattā bhikkhūti jānāti, upajjhāyoti na jānāti, na paṭippassambhati. Sace jānāti, paṭippassambhati.",
  "atk-vin02a20:172_4": "Uparipāsāde upajjhāyo vasati, heṭṭhā saddhivihāriko,",
  "atk-vin02a20:172_5": "taṁ adisvāva yāguṁ pivitvā pakkamati,",
  "atk-vin02a20:172_6": "āsanasālāya vā nisinnaṁ adisvāva ekamante bhuñjitvā pakkamati,",
  "atk-vin02a20:172_7": "dhammassavanamaṇḍape vā nisinnampi taṁ adisvāva dhammaṁ sutvā pakkamati, nissayo na paṭippassambhati.",
  "atk-vin02a20:172_8": "Evaṁ tāva dassanavasena samodhānaṁ veditabbaṁ.",
  "atk-vin02a20:173_0": "Savanavasena pana sace upajjhāyassa vihāre vā antaraghare vā dhammaṁ kathentassa anumodanaṁ vā karontassa saddaṁ sutvā ‘‘upajjhāyassa me saddo’’ti sañjānāti, nissayo paṭippassambhati.",
  "atk-vin02a20:173_1": "Asañjānantassa na paṭippassambhatīti ayaṁ samodhāne vinicchayo.",
  "atk-vin02a20:174_0": "Nissayapaṭippassaddhikathā niṭṭhitā.",
  "atk-vin02a20:175_0": "Upasampādetabbapañcakakathā",
  "atk-vin02a20:176_0": "84.",
  "atk-vin02a20:176_1": "Idāni yaṁ pubbe ‘‘anujānāmi bhikkhave byattena bhikkhunā paṭibalena dasavassena vā atirekadasavassena vā upasampādetuṁ,",
  "atk-vin02a20:176_2": "nissayaṁ dātu’’nti saṅkhepato upajjhāyācariyānaṁ lakkhaṇaṁ vuttaṁ,",
  "atk-vin02a20:176_3": "taṁ vitthārato dassetuṁ ‘‘pañcahi, bhikkhave,",
  "atk-vin02a20:176_4": "aṅgehi samannāgatenā’’tiādimāha.",
  "atk-vin02a20:176_5": "Tattha pañcahi aṅgehīti pañcahi aguṇaṅgehi.",
  "atk-vin02a20:176_6": "So hi sīlakkhandhādīhi asamannāgatattāva aguṇaṅgehi samannāgato hoti.",
  "atk-vin02a20:176_7": "Na upasampādetabbanti upajjhāyena hutvā na upasampādetabbaṁ.",
  "atk-vin02a20:176_8": "Na nissayo dātabboti ācariyena hutvā nissayo na dātabbo.",
  "atk-vin02a20:176_9": "Ettha ca na asekkhena sīlakkhandhenāti ca attanā na asekkhenāti ca assaddhoti ca ādīsu tīsu pañcakesu ayuttavasena paṭikkhepo kato, na āpattiaṅgavasena.",
  "atk-vin02a20:176_10": "Yo hi asekkhehi sīlakkhandhādīhi asamannāgato pare ca tattha samādapetuṁ asakkonto assaddhiyādidosayuttova hutvā parisaṁ pariharati,",
  "atk-vin02a20:176_11": "tassa parisā sīlādīhi parihāyatiyeva, na vaḍḍhati.",
  "atk-vin02a20:176_12": "Tasmā tena na upasampādetabbantiādi ayuttavasena vuttaṁ, na āpattiaṅgavasena.",
  "atk-vin02a20:176_13": "Na hi khīṇāsavasseva upajjhāyācariyabhāvo bhagavatā anuññāto.",
  "atk-vin02a20:176_14": "Yadi tasseva anuññāto abhavissa,",
  "atk-vin02a20:176_15": "‘‘sace upajjhāyassa anabhirati uppannā hotī’’tiādiṁ na vadeyya.",
  "atk-vin02a20:176_16": "Yasmā pana khīṇāsavassa parisā sīlādīhi na parihāyati,",
  "atk-vin02a20:176_17": "tasmā ‘‘pañcahi bhikkhave aṅgehi samannāgatena bhikkhunā upasampādetabba’’ntiādi vuttaṁ.",
  "atk-vin02a20:177_0": "Adhisīle sīlavipannotiādīsu pārājikañca saṅghādisesañca āpanno adhisīle sīlavipanno nāma.",
  "atk-vin02a20:177_1": "Itare pañcāpattikkhandhe āpanno ajjhācāre ācāravipanno nāma.",
  "atk-vin02a20:177_2": "Sammādiṭṭhiṁ pahāya antaggāhikāya diṭṭhiyā samannāgato atidiṭṭhiyā diṭṭhivipanno nāma.",
  "atk-vin02a20:177_3": "Yattakaṁ sutaṁ parisaṁ pariharantassa icchitabbaṁ, tena virahitattā appassuto.",
  "atk-vin02a20:177_4": "Yaṁ tena jānitabbaṁ āpattādi, tassa ajānanato duppañño.",
  "atk-vin02a20:177_5": "Imasmiṁ pañcake purimāni tīṇi padāni ayuttavasena vuttāni,",
  "atk-vin02a20:177_6": "pacchimāni dve āpattiaṅgavasena.",
  "atk-vin02a20:178_0": "Āpattiṁna jānātīti ‘‘idaṁ nāma mayā kata’’nti vutte ‘‘imaṁ nāma āpattiṁ ayaṁ āpanno’’ti na jānāti.",
  "atk-vin02a20:178_1": "Vuṭṭhānaṁ na jānātīti vuṭṭhānagāminito vā desanāgāminito vā āpattito evaṁ nāma vuṭṭhānaṁ hotīti na jānāti.",
  "atk-vin02a20:178_2": "Imasmiṁ pañcake purimāni dve padāni ayuttavasena vuttāni,",
  "atk-vin02a20:178_3": "pacchimāni tīṇi āpattiaṅgavasena.",
  "atk-vin02a20:179_0": "Ābhisamācārikāya sikkhāyāti khandhakavatte vinetuṁ na paṭibalo hotīti attho.",
  "atk-vin02a20:179_1": "Ādibrahmacariyakāyāti sekkhapaṇṇattiyaṁ vinetuṁ na paṭibaloti attho.",
  "atk-vin02a20:179_2": "Abhidhammeti nāmarūpaparicchede vinetuṁ na paṭibaloti attho.",
  "atk-vin02a20:179_3": "Abhivinayeti sakale vinayapiṭake vinetuṁ na paṭibaloti attho.",
  "atk-vin02a20:179_4": "Vinetuṁ na paṭibaloti ca sabbattha sikkhāpetuṁ na sakkotīti attho.",
  "atk-vin02a20:179_5": "Dhammato vivecetunti dhammena kāraṇena vissajjāpetuṁ.",
  "atk-vin02a20:179_6": "Imasmi pañcake sabbapadesu āpatti.",
  "atk-vin02a20:179_7": "Āpattiṁ na jānātītiādipañcakasmimpi sabbapadesu āpatti.",
  "atk-vin02a20:179_8": "Ūnadasavassapariyosānapañcakepi eseva nayo. Iti ādito tayo pañcakā, catutthe tīṇi padāni,",
  "atk-vin02a20:179_9": "pañcame dve padānīti sabbepi cattāro pañcakā ayuttavasena vuttā. Catutthapañcake dve padāni, pañcame tīṇi,",
  "atk-vin02a20:179_10": "chaṭṭhasattamaaṭṭhamā tayo pañcakāti sabbepi cattāro pañcakā āpattiaṅgavasena vuttā;",
  "atk-vin02a20:179_11": "sukkapakkhe aṭṭhasu anāpattiyevāti.",
  "atk-vin02a20:180_0": "Upasampādetabbapañcakakathā niṭṭhitā.",
  "atk-vin02a20:181_0": "Upasampādetabbachakkakathā",
  "atk-vin02a20:182_0": "85.",
  "atk-vin02a20:182_1": "Chakkesu ūnadasavassapadaṁ viseso, taṁ sabbattha āpattikaraṁ.",
  "atk-vin02a20:182_2": "Sesaṁ vuttanayeneva veditabbaṁ.",
  "atk-vin02a20:182_3": "Tattha ubhayāni kho panassa pātimokkhāni vitthārena na svāgatāni hontīti ubhatovibhaṅgavasena na svāgatāni.",
  "atk-vin02a20:182_4": "Na suvibhattānīti mātikāvibhaṅgavasena.",
  "atk-vin02a20:182_5": "Na suppavattīnīti vācuggatavasena.",
  "atk-vin02a20:182_6": "Na suvinicchitāni suttaso anubyañjanasoti mātikāto ca vibhaṅgato ca na suṭṭhu vinicchitāni.",
  "atk-vin02a20:183_0": "Upasampādetabbachakkakathā niṭṭhitā.",
  "atk-vin02a20:184_0": "Aññatitthiyapubbavatthukathā",
  "atk-vin02a20:185_0": "86.",
  "atk-vin02a20:185_1": "Aññatitthiyapubbavatthusmiṁ – yo tāva ayaṁ pasūro,",
  "atk-vin02a20:185_2": "so titthiyapakkantakattā na upasampādetabbo.",
  "atk-vin02a20:185_3": "Yo pana aññopi nayidha pabbajitapubbo āgacchati,",
  "atk-vin02a20:185_4": "tasmiṁ yaṁ kattabbaṁ taṁ dassetuṁ ‘‘yo so bhikkhave aññopī’’tiādimāha.",
  "atk-vin02a20:185_5": "Tattha tassa cattāro māse parivāso dātabboti ayaṁ titthiyaparivāso nāma;",
  "atk-vin02a20:185_6": "appaṭicchannaparivāsotipi vuccati.",
  "atk-vin02a20:185_7": "Ayaṁ pana naggaparibbājakasseva ājīvakassa vā acelakassa vā dātabbo .",
  "atk-vin02a20:185_8": "Sace sopi sāṭakaṁ vā vāḷakambalādīnaṁ aññataraṁ titthiyaddhajaṁ vā nivāsetvā āgacchati, nāssa parivāso dātabbo.",
  "atk-vin02a20:185_9": "Aññassa pana tāpasapaṇḍaraṅgādikassa na dātabbova.",
  "atk-vin02a20:186_0": "Paṭhamaṁ kesamassuntiādinā tassa āditova sāmaṇerapabbajjaṁ dasseti.",
  "atk-vin02a20:186_1": "Evaṁ pabbājentehi pana tasmiṁ saṅghamajjhe nisinneyeva ‘‘tvaṁ pabbājehi, tvaṁ ācariyo hohi,",
  "atk-vin02a20:186_2": "tvaṁ upajjhāyo hohī’’ti therā bhikkhū na vattabbā.",
  "atk-vin02a20:186_3": "Evaṁ vuttā hi sace tassa ācariyupajjhāyabhāvena jigucchantā na sampaṭicchanti,",
  "atk-vin02a20:186_4": "atha so ‘‘nayime mayhaṁ saddahantī’’ti kujjhitvāpi gaccheyya.",
  "atk-vin02a20:186_5": "Tasmā taṁ ekamantaṁ netvā tassa ācariyupajjhāyā pariyesitabbā.",
  "atk-vin02a20:187_0": "87.Evaṁ kho bhikkhave aññatitthiyapubbo ārādhako hoti,",
  "atk-vin02a20:187_1": "evaṁ anārādhakoti ayamassa parivāsavattadassanatthaṁ mātikā.",
  "atk-vin02a20:187_2": "Kathañca bhikkhavetiādi tasseva vibhaṅgo.",
  "atk-vin02a20:187_3": "Tattha atikālena gāmaṁ pavisatīti bhikkhūnaṁ vattakaraṇavelāyameva gāmaṁ piṇḍāya pavisati.",
  "atk-vin02a20:187_4": "Atidivā paṭikkamatīti kulagharesu itthipurisadārakadārikādīhi saddhiṁ gehassitakathaṁ kathento tattheva bhuñjitvā bhikkhūsu pattacīvaraṁ paṭisāmetvā uddesaparipucchādīni vā karontesu paṭisallīnesu vā āgacchati;",
  "atk-vin02a20:187_5": "na upajjhāyavattaṁ nācariyavattaṁ karoti,",
  "atk-vin02a20:187_6": "aññadatthu vasanaṭṭhānaṁ pavisitvā niddāyati.",
  "atk-vin02a20:187_7": "Evampi bhikkhave aññatitthiyapubbo anārādhako hotīti evampi karonto parivāsavattassa sampādako pūrako na hoti.",
  "atk-vin02a20:188_0": "Vesiyāgocaro vātiādīsu vesiyāti āmisakiñcikkhasampadānādinā sulabhajjhācārā rūpūpajīvikā itthiyo.",
  "atk-vin02a20:188_1": "Vidhavāti matapatikā vā pavutthapatikā vā itthiyo;",
  "atk-vin02a20:188_2": "tā yena kenaci saddhiṁ mittabhāvaṁ patthenti.",
  "atk-vin02a20:188_3": "Thullakumārikāti yobbannappattā yobbannātītā vā kumāriyo;",
  "atk-vin02a20:188_4": "tā purisādhippāyāva vicaranti,",
  "atk-vin02a20:188_5": "yena kenaci saddhiṁ mittabhāvaṁ patthenti.",
  "atk-vin02a20:188_6": "Paṇḍakāti ussannakilesā avūpasantapariḷāhā napuṁsakā;",
  "atk-vin02a20:188_7": "te pariḷāhavegābhibhūtā yena kenaci saddhiṁ mittabhāvaṁ patthenti .",
  "atk-vin02a20:188_8": "Bhikkhuniyoti samānapabbajjā itthiyo;",
  "atk-vin02a20:188_9": "tāhi saddhiṁ khippameva vissāso hoti, tato sīlaṁ bhijjati.",
  "atk-vin02a20:189_0": "Tattha vesiyānaṁ kulesu kulupako hutvā piṇḍapātacariyādīhi vā apadisitvā sinehasanthavajātena hadayena abhiṇhadassanasallāpakāmatāya tāsaṁ santikaṁ upasaṅkamanto ‘‘vesiyāgocaro’’ti vuccati,",
  "atk-vin02a20:189_1": "so nacirasseva ‘‘asukavesiyā saddhiṁ gato’’ti vattabbataṁ pāpuṇāti. Esa nayo sabbattha.",
  "atk-vin02a20:189_2": "Sace pana vesiyādayo salākabhattādīni denti,",
  "atk-vin02a20:189_3": "bhikkhūhi saddhiṁ gantvā saddhiṁyeva bhuñjitvā vā gahetvā vā āgantuṁ vaṭṭati.",
  "atk-vin02a20:189_4": "Gilānā bhikkhuniyo ovadituṁ vā dhammaṁ vā desetuṁ uddesaparipucchādīni vā dātuṁ gacchantehi bhikkhūhi saddhiṁ gantuṁ vaṭṭati.",
  "atk-vin02a20:189_5": "Yo pana tathā āgantvā mittasanthavavasena gacchati, ayaṁ anārādhako hoti.",
  "atk-vin02a20:190_0": "Uccāvacāni karaṇīyānīti mahantakhuddakāni kammāni.",
  "atk-vin02a20:190_1": "Tattha ghaṇṭiṁ paharitvā samaggena saṅghena sannipatitvā kattabbāni cetiyamahāpāsādapaṭisaṅkharaṇādīni kammāni uccāni nāma.",
  "atk-vin02a20:190_2": "Cīvaradhovanarajanādīni khandhakapariyāpannāni ca aggisālavattādīni ābhisamācārikāni avacāni nāma.",
  "atk-vin02a20:190_3": "Tattha na dakkho hotīti tesu kammesu cheko susikkhito na hoti.",
  "atk-vin02a20:190_4": "Na analasoti uṭṭhānavīriyasampanno na hoti;",
  "atk-vin02a20:190_5": "‘‘bhikkhusaṅghassa kammaṁ atthī’’ti sutvā pageva bhattakiccaṁ katvā gabbhantaraṁ pavisitvā yāvadatthaṁ supitvā sāyaṁ nikkhamati.",
  "atk-vin02a20:190_6": "Tatrupāyāyāti tesu kammesu upāyabhūtāya.",
  "atk-vin02a20:190_7": "Vīmaṁsāyāti ṭhānuppattikavīmaṁsāya. ‘‘Idamevaṁ kattabbaṁ,",
  "atk-vin02a20:190_8": "idamevaṁ na kattabba’’nti tasmiṁyeva khaṇe uppannapaññāya samannāgato na hoti.",
  "atk-vin02a20:190_9": "Na alaṁ kātuṁ na alaṁ saṁvidhātunti sahatthāpi kātuṁ samattho na hoti; ‘‘gaṇhatha bhante, gaṇha dahara, gaṇha sāmaṇera, sace tumhe vā na karissatha, amhe vā na karissāma,",
  "atk-vin02a20:190_10": "ko dāni imaṁ karissatī’’ti evaṁ ussāhaṁ janetvā saṁvidhātuṁ aññamaññaṁ kāretumpi samattho na hoti.",
  "atk-vin02a20:190_11": "Bhikkhūhi ‘‘kammaṁ karissāmā’’ti vutte kiñci rogaṁ apadisati,",
  "atk-vin02a20:190_12": "bhikkhūnaṁ kammaṁ karontānaṁ samīpeneva vicarati, sīsameva dasseti, ayampi anārādhako hoti.",
  "atk-vin02a20:191_0": "Na tibbacchando hotīti balavacchando na hoti. Uddeseti pāḷipariyāpuṇane. Paripucchāyāti atthasavane. Adhisīleti pātimokkhasīle.",
  "atk-vin02a20:191_1": "Adhicitteti lokiyasamādhibhāvanāya.",
  "atk-vin02a20:191_2": "Adhipaññāyāti lokuttaramaggabhāvanāya.",
  "atk-vin02a20:192_0": "Saṅkantohotīti idhāgato hoti.",
  "atk-vin02a20:192_1": "Tassa satthunoti tassa titthāyatanasāmikassa.",
  "atk-vin02a20:192_2": "Tassa diṭṭhiyāti tassa santakāya laddhiyā.",
  "atk-vin02a20:192_3": "Idāni sāyeva laddhi yasmā tassa titthakarassa khamati ceva ruccati ca ‘‘idameva sacca’’nti ca daḷhaggāhena gahitā;",
  "atk-vin02a20:192_4": "tasmā tassa khanti ruci ādāyoti vuccati.",
  "atk-vin02a20:192_5": "Tena vuttaṁ – ‘‘tassa khantiyā tassa ruciyā tassa ādāyassā’’ti.",
  "atk-vin02a20:192_6": "Avaṇṇe bhaññamāneti garahāya bhaññamānāya.",
  "atk-vin02a20:192_7": "Anabhiraddhoti aparipuṇṇasaṅkappo; no paggahitacitto. Udaggoti abbhunnatakāyacitto.",
  "atk-vin02a20:192_8": "Idaṁ bhikkhave saṅghātanikaṁ aññatitthiyapubbassa anārādhanīyasminti bhikkhave yamidaṁ tassa satthuno tasseva ca laddhiyā avaṇṇe bhaññamāne ‘‘kiṁ ime paraṁ garahantī’’ti kāyavacīvikāranibbattakaṁ anattamanattaṁ,",
  "atk-vin02a20:192_9": "buddhādīnañca avaṇṇe bhaññamāne attamanattaṁ,",
  "atk-vin02a20:192_10": "yañca tasseva satthuno tasseva ca laddhiyā vaṇṇe bhaññamāne attamanattaṁ,",
  "atk-vin02a20:192_11": "buddhādīnañca vaṇṇabhaṇane anattamanattaṁ,",
  "atk-vin02a20:192_12": "idaṁ aññatitthiyapubbassa anārādhanīyasmiṁ saṅghātanikaṁ,",
  "atk-vin02a20:192_13": "anārādhake parivāsavattaṁ apūrake kamme idaṁ liṅgaṁ, idaṁ lakkhaṇaṁ,",
  "atk-vin02a20:192_14": "idamacalappamāṇanti vuttaṁ hoti.",
  "atk-vin02a20:192_15": "Evaṁ anārādhako kho bhikkhave aññatitthiyapubbo āgato na upasampādetabboti ito ekenapi aṅgena samannāgato na upasampādetabbo.",
  "atk-vin02a20:192_16": "Sukkapakkhe sabbaṁ vuttavipallāsena veditabbaṁ.",
  "atk-vin02a20:193_0": "Evaṁ ārādhako kho bhikkhaveti evaṁ nātikālena gāmappavesanā nātidivā paṭikkamanaṁ, na vesiyādigocaratā,",
  "atk-vin02a20:193_1": "sabrahmacārīnaṁ kiccesu dakkhatādi, uddesādīsu tibbacchandatā,",
  "atk-vin02a20:193_2": "titthiyānaṁ avaṇṇabhaṇane attamanatā,",
  "atk-vin02a20:193_3": "buddhādīnaṁ avaṇṇabhaṇane anattamanatā,",
  "atk-vin02a20:193_4": "titthiyānaṁ vaṇṇabhaṇane anattamanatā,",
  "atk-vin02a20:193_5": "buddhādīnaṁ vaṇṇabhaṇane attamanatāti imesaṁ aṭṭhannaṁ titthiyavattānaṁ paripūraṇena ārādhako paritosako bhikkhūnaṁ aññatitthiyapubbo āgato upasampādetabbo.",
  "atk-vin02a20:194_0": "Sace pana upasampadamāḷakepi ekaṁ vattaṁ bhindati,",
  "atk-vin02a20:194_1": "puna cattāro māse parivasitabbaṁ.",
  "atk-vin02a20:194_2": "Yathā pana bhinnasikkhāya sikkhamānāya puna sikkhāpadāni ca sikkhāsammuti ca diyyati,",
  "atk-vin02a20:194_3": "evaṁ nayimassa kiñci puna dātabbamatthi.",
  "atk-vin02a20:194_4": "Pubbe dinnaparivāsoyeva hi tassa parivāso.",
  "atk-vin02a20:194_5": "Tasmā puna cattāro māse parivasitabbaṁ.",
  "atk-vin02a20:194_6": "Sace parivasanto antarā aṭṭha samāpattiyo nibbatteti,",
  "atk-vin02a20:194_7": "lokiyadhammo nāma kuppanasabhāvo, na upasampādetabbo.",
  "atk-vin02a20:194_8": "Cattāro māse pūritavattova upasampādetabbo.",
  "atk-vin02a20:194_9": "Sace pana parivasanto cattāri mahābhūtāni pariggaṇhati, upādārūpāni paricchindati, nāmarūpaṁ vavatthapeti,",
  "atk-vin02a20:194_10": "tilakkhaṇaṁ āropetvā vipassanaṁ ārabhati,",
  "atk-vin02a20:194_11": "lokiyadhammo nāma kuppanasabhāvo, neva upasampādetabbo.",
  "atk-vin02a20:194_12": "Sace pana vipassanaṁ vaḍḍhetvā sotāpattimaggaṁ paṭilabhati, paripuṇṇaṁyeva hoti vattaṁ.",
  "atk-vin02a20:194_13": "Samūhatāni sabbadiṭṭhigatāni abbuḷhaṁ vicikicchāsallaṁ taṁdivasameva upasampādetabbo.",
  "atk-vin02a20:194_14": "Sacepi titthiyaliṅge ṭhito sotāpanno hoti, parivāsakiccaṁ natthi,",
  "atk-vin02a20:194_15": "tadaheva pabbājetvā upasampādetabbo.",
  "atk-vin02a20:195_0": "Upajjhāyamūlakaṁ cīvaraṁ pariyesitabbanti upajjhāyaṁ issaraṁ katvā tassa cīvaraṁ pariyesitabbaṁ. Pattampi tatheva.",
  "atk-vin02a20:195_1": "Tasmā yadi upajjhāyassa pattacīvaraṁ atthi, ‘‘imassa dehī’’ti vattabbo. Atha natthi, aññe dātukāmā honti,",
  "atk-vin02a20:195_2": "tehipi upajjhāyasseva dātabbaṁ ‘‘idaṁ tumhākaṁ katvā imassa dethā’’ti. Kasmā?",
  "atk-vin02a20:195_3": "Titthiyā nāma vilomā honti ‘‘saṅghena me pattacīvaraṁ dinnaṁ,",
  "atk-vin02a20:195_4": "kiṁ mayhaṁ tumhesu āyatta’’nti vatvā ovādānusāsaniṁ na kareyyuṁ,",
  "atk-vin02a20:195_5": "upajjhāyena pana āyattajīvikattā tassa vacanakaro bhavissati.",
  "atk-vin02a20:195_6": "Tenassa ‘‘upajjhāyamūlakaṁ cīvaraṁ pariyesitabba’’nti vuttaṁ.",
  "atk-vin02a20:195_7": "Bhaṇḍukammāyāti kesoropanatthaṁ.",
  "atk-vin02a20:195_8": "Bhaṇḍukammakathā parato āgamissati.",
  "atk-vin02a20:196_0": "Aggikāti aggiparicaraṇakā. Jaṭilakāti tāpasā.",
  "atk-vin02a20:196_1": "Ete bhikkhave kiriyavādinoti ete kiriyaṁ na paṭibāhanti, ‘‘atthi kammaṁ,",
  "atk-vin02a20:196_2": "atthi kammavipāko’’ti evaṁdiṭṭhikā.",
  "atk-vin02a20:196_3": "Sabbabuddhā hi nekkhammapāramiṁ pūrayamānā etadeva pabbajjaṁ pabbajitvā pūresuṁ, mayāpi tatheva pūritā,",
  "atk-vin02a20:196_4": "na etesaṁ sāsane pabbajjā vilomā, tasmā upasampādetabbā, na tesaṁ parivāso dātabboti.",
  "atk-vin02a20:196_5": "Imāhaṁ bhikkhave ñātīnaṁ āveṇikaṁ parihāraṁ dammīti imaṁ ahaṁ tesaṁ pāṭekkaṁ odissakaṁ parihāraṁ dadāmi. Kasmā evamāha?",
  "atk-vin02a20:196_6": "Te hi titthāyatane pabbajitāpi sāsanassa avaṇṇakāmā na honti,",
  "atk-vin02a20:196_7": "amhākaṁ ñātiseṭṭhassa sāsananti vaṇṇavādinova honti, tasmā evamāhāti.",
  "atk-vin02a20:197_0": "Aññatitthiyapubbavatthukathā niṭṭhitā.",
  "atk-vin02a20:198_0": "Pañcābādhavatthukathā",
  "atk-vin02a20:199_0": "88.Magadhesupañca ābādhā ussannā hontīti magadhanāmake janapade manussānañca amanussānañca pañca rogā ussannā vuḍḍhippattā phātippattā honti.",
  "atk-vin02a20:199_1": "Jīvakakomārabhaccakathā cīvarakkhandhake āvibhavissati.",
  "atk-vin02a20:199_2": "Na bhikkhave pañcahi ābādhehi phuṭṭho pabbājetabboti ye te kuṭṭhādayo pañca ābādhā ussannā,",
  "atk-vin02a20:199_3": "tehi phuṭṭho abhibhūto na pabbājetabbo.",
  "atk-vin02a20:200_0": "Tattha kuṭṭhanti rattakuṭṭhaṁ vā hotu kāḷakuṭṭhaṁ vā,",
  "atk-vin02a20:200_1": "yaṁkiñci kiṭibhadaddukacchuādippabhedampi sabbaṁ kuṭṭhamevāti vuttaṁ.",
  "atk-vin02a20:200_2": "Tañce nakhapiṭṭhippamāṇampi vaḍḍhanakapakkhe ṭhitaṁ hoti, na pabbājetabbo.",
  "atk-vin02a20:200_3": "Sace pana nivāsanapārupanehi pakatipaṭicchanne ṭhāne nakhapiṭṭhippamāṇaṁ avaḍḍhanakapakkhe ṭhitaṁ hoti, vaṭṭati.",
  "atk-vin02a20:200_4": "Mukhe pana hatthapādapiṭṭhesu vā sacepi avaḍḍhanakapakkhe ṭhitaṁ nakhapiṭṭhito ca khuddakatarampi,",
  "atk-vin02a20:200_5": "na vaṭṭatiyevāti kurundiyaṁ vuttaṁ.",
  "atk-vin02a20:200_6": "Tikicchāpetvā pabbājentenāpi pakativaṇṇe jāteyeva pabbājetabbo.",
  "atk-vin02a20:200_7": "Godhāpiṭṭhisadisacuṇṇaokiraṇakasarīrampi pabbājetuṁ na vaṭṭati.",
  "atk-vin02a20:201_0": "Gaṇḍoti medagaṇḍo vā hotu añño vā yo koci kolaṭṭhimattakopi ce vaḍḍhanakapakkhe ṭhito gaṇḍo hoti, na pabbājetabbo.",
  "atk-vin02a20:201_1": "Paṭicchannaṭṭhāne pana kolaṭṭhimatte avaḍḍhanakapakkhe ṭhito vaṭṭati.",
  "atk-vin02a20:201_2": "Mukhādike appaṭicchannaṭṭhāne avaḍḍhanakapakkhe ṭhitopi na vaṭṭati.",
  "atk-vin02a20:201_3": "Tikicchāpetvā pabbājentenāpi sarīraṁ sañchaviṁ kāretvāva pabbājetabbo.",
  "atk-vin02a20:201_4": "Uṇṇigaṇḍā nāma honti gothanā viya aṅgulikā viya ca tattha tattha lambanti, etepi gaṇḍāyeva.",
  "atk-vin02a20:201_5": "Tesu sati pabbājetuṁ na vaṭṭati.",
  "atk-vin02a20:201_6": "Daharakāle khīrapiḷakā yobbannakāle ca mukhe kharapiḷakā nāma honti, mahallakakāle nassanti,",
  "atk-vin02a20:201_7": "na tā gaṇḍasaṅkhyaṁ gacchanti, tāsu sati pabbājetuṁ vaṭṭati.",
  "atk-vin02a20:201_8": "Aññe pana sarīre kharapiḷakā nāma aparā padumakaṇṇikā nāma honti,",
  "atk-vin02a20:201_9": "aññā sāsapabījakā nāma sāsapamattā eva sakalasarīraṁ pharanti, tā sabbā kuṭṭhajātikā eva. Tāsu sati na pabbājetabbo.",
  "atk-vin02a20:202_0": "Kilāsoti na bhijjanakaṁ na paggharaṇakaṁ padumapuṇḍarīkapattavaṇṇaṁ kuṭṭhaṁ,",
  "atk-vin02a20:202_1": "yena gunnaṁ viya sabalaṁ sarīraṁ hoti,",
  "atk-vin02a20:202_2": "tasmiṁ kuṭṭhe vuttanayeneva vinicchayo veditabbo. Sosoti sosabyādhi; tasmiṁ sati na pabbājetabbo.",
  "atk-vin02a20:202_3": "Apamāroti pittummāro vā yakkhummāro vā;",
  "atk-vin02a20:202_4": "tattha pubbaverikena amanussena gahito duttikiccho hoti.",
  "atk-vin02a20:202_5": "Appamattakepi pana apamāre sati na pabbājetabbo.",
  "atk-vin02a20:203_0": "Pañcābādhavatthukathā niṭṭhitā.",
  "atk-vin02a20:204_0": "Rājabhaṭavatthukathā",
  "atk-vin02a20:205_0": "90.",
  "atk-vin02a20:205_1": "Rājabhaṭavatthusmiṁ – paccantaṁ uccinathāti paccantaṁ vaḍḍhetha.",
  "atk-vin02a20:205_2": "Core palāpetvā corabhayena vuṭṭhite gāme āvāsāpetvā ārakkhaṁ datvā kasikammādīni pavattāpethāti vuttaṁ hoti.",
  "atk-vin02a20:205_3": "Rājā pana sotāpannattā ‘‘core ghātetha, hanathā’’ti na āṇāpeti.",
  "atk-vin02a20:205_4": "Upajjhāyassa deva sīsaṁchinditabbantiādi sabbaṁ ‘‘pabbajjāya upajjhāyo seṭṭho, tato ācariyo,",
  "atk-vin02a20:205_5": "tato gaṇo’’ti cintetvā idaṁ vohāre aḍḍavinicchaye āgatanti āhaṁsu.",
  "atk-vin02a20:205_6": "Na bhikkhave rājabhaṭo pabbājetabboti ettha amacco vā hotu mahāmatto vā sevako vā kiñci ṭhānantaraṁ patto vā appatto vā,",
  "atk-vin02a20:205_7": "yo koci rañño bhattavetanabhaṭo,",
  "atk-vin02a20:205_8": "sabbo rājabhaṭoti saṅkhyaṁ gacchati, so na pabbājetabbo.",
  "atk-vin02a20:205_9": "Tassa pana puttanattabhātukā ye rājato bhattavetanaṁ na gaṇhanti, te pabbājetuṁ vaṭṭati.",
  "atk-vin02a20:205_10": "Yo pana rājato laddhaṁ nibaddhabhogaṁ vā māsasaṁvaccharaparibbayaṁ vā raññoyeva niyyāteti,",
  "atk-vin02a20:205_11": "puttabhātuke vā taṁ ṭhānaṁ sampaṭicchāpetvā rājānaṁ ‘‘na dānāhaṁ devassa bhaṭo’’ti āpucchati,",
  "atk-vin02a20:205_12": "yena vā yaṁ kammakāraṇā vetanaṁ gahitaṁ, taṁ kammaṁ kataṁ hoti,",
  "atk-vin02a20:205_13": "yo vā pabbajassūti raññā anuññāto hoti, tampi pabbājetuṁ vaṭṭati.",
  "atk-vin02a20:206_0": "Rājabhaṭavatthukathā niṭṭhitā.",
  "atk-vin02a20:207_0": "Coravatthukathā",
  "atk-vin02a20:208_0": "91.",
  "atk-vin02a20:208_1": "Coravatthūsu – manussā passitvāti yehi gihikāle diṭṭhapubbo ye ca ‘‘ayaṁ so’’ti aññesaṁ suṇanti,",
  "atk-vin02a20:208_2": "te passitvā ubbijjantipi…pe… dvārampi thakenti. Ye pana na jānanti,",
  "atk-vin02a20:208_3": "tesaṁ gharesu bhikkhaṁ labhati.",
  "atk-vin02a20:208_4": "Na bhikkhaveti bhagavā sayaṁ dhammassāmī,",
  "atk-vin02a20:208_5": "tasmā āyatiṁ akaraṇatthāya bhikkhūnaṁ sikkhāpadaṁ paññapento evamāha.",
  "atk-vin02a20:208_6": "Tattha dhajaṁ bandhitvā viya vicaratīti dhajabandho.",
  "atk-vin02a20:208_7": "Mūladevādayo viya loke pākaṭoti vuttaṁ hoti.",
  "atk-vin02a20:208_8": "Tasmā yo gāmaghātaṁ vā panthaduhanaṁ vā nagare sandhicchedādikammaṁ vā karonto vicarati,",
  "atk-vin02a20:208_9": "paññāyati ca ‘‘asuko nāma idaṁ idaṁ karotī’’ti, so na pabbājetabbo.",
  "atk-vin02a20:208_10": "Yo pana rājaputto rajjaṁ patthento gāmaghātādīni karoti, so pabbājetabbo.",
  "atk-vin02a20:208_11": "Rājāno hi tasmiṁ pabbajite tussanti, sace pana na tussanti, na pabbājetabbo.",
  "atk-vin02a20:208_12": "Pubbe mahājane pākaṭo coro pacchā corakammaṁ pahāya pañcasīlādīni samādiyati, tañce manussā evaṁ jānanti, pabbājetabbo.",
  "atk-vin02a20:208_13": "Ye pana ambalabujādicorakā sandhicchedādicorā eva vā adissamānā theyyaṁ karonti,",
  "atk-vin02a20:208_14": "pacchāpi iminā nāma idaṁ katanti na paññāyanti, tepi pabbājetuṁ vaṭṭati.",
  "atk-vin02a20:209_0": "92.Kāraṁ bhinditvāti aṭṭabandhanādiṁ bhinditvā.",
  "atk-vin02a20:209_1": "Abhayūvarāti ettha bhayena uparamantīti bhayūvarā,",
  "atk-vin02a20:209_2": "ete pana laddhābhayattā na bhayūvarāti abhayūvarā;",
  "atk-vin02a20:209_3": "pakārassa cettha vakāro katoti veditabbo.",
  "atk-vin02a20:209_4": "Na bhikkhave kārabhedako pabbājetabboti kāro vuccati bandhanāgāraṁ.",
  "atk-vin02a20:209_5": "Idha pana andubandhanaṁ vā hotu saṅkhalikabandhanaṁ vā rajjubandhanaṁ vā gāmabandhanaṁ vā nigamabandhanaṁ vā nagarabandhanaṁ vā purisagutti vā janapadabandhanaṁ vā dīpabandhanaṁ vā,",
  "atk-vin02a20:209_6": "yo etesu yaṁkiñci bandhanaṁ bhinditvā vā chinditvā vā muñcitvā vā vivaritvā vā passamānānaṁ vā apassamānānaṁ vā palāyati,",
  "atk-vin02a20:209_7": "so kārabhedakoti saṅkhyaṁ gacchati.",
  "atk-vin02a20:209_8": "Tasmā īdiso kārabhedako coro dīpabandhanaṁ bhinditvā dīpantaraṁ gatopi na pabbājetabbo. Yo pana na coro,",
  "atk-vin02a20:209_9": "kevalaṁ hatthakammaṁ akaronto ‘‘evaṁ no apalāyanto karissatī’’ti rājayuttādīhi baddho,",
  "atk-vin02a20:209_10": "so kāraṁ bhinditvā palātopi pabbājetabbo.",
  "atk-vin02a20:209_11": "Yo pana gāmanigamapaṭṭanādīni keṇiyā gahetvā taṁ asampādento bandhanāgāraṁ pavesito hoti,",
  "atk-vin02a20:209_12": "so palāyitvā āgato na pabbājetabbo.",
  "atk-vin02a20:209_13": "Yopi kasikammādīhi dhanaṁ sampādetvā jīvanto ‘‘nidhānaṁ iminā laddha’’nti pesuññaṁ upasaṁharitvā kenaci bandhāpito hoti,",
  "atk-vin02a20:209_14": "taṁ tattheva pabbājetuṁ na vaṭṭati,",
  "atk-vin02a20:209_15": "palāyitvā gataṁ pana gataṭṭhāne pabbājetuṁ vaṭṭati.",
  "atk-vin02a20:210_0": "93.Nabhikkhave likhitakoti ettha likhitako nāma na kevalaṁ ‘‘yattha passati tattha hantabbo’’ti,",
  "atk-vin02a20:210_1": "atha kho yo koci corikaṁ vā aññaṁ vā garuṁ rājāparādhaṁ katvā palāto,",
  "atk-vin02a20:210_2": "rājā ca naṁ paṇṇe vā potthake vā ‘‘itthannāmo yattha dissati,",
  "atk-vin02a20:210_3": "tattha gahetvā māretabbo’’ti vā ‘‘hatthapādānissa chinditabbānī’’ti vā ‘‘ettakaṁ nāma daṇḍaṁ āharāpetabbo’’ti vā likhāpeti, ayaṁ likhitako nāma, so na pabbājetabbo.",
  "atk-vin02a20:211_0": "94.Kasāhato katadaṇḍakammoti ettha yo vacanapesanādīni akaronto haññati, na so katadaṇḍakammo.",
  "atk-vin02a20:211_1": "Yo pana keṇiyā vā aññathā vā kiñci gahetvā khāditvā puna dātuṁ asakkonto ‘‘ayameva te daṇḍo hotū’’ti kasāhi haññati, ayaṁ kasāhato katadaṇḍakammo.",
  "atk-vin02a20:211_2": "So ca kasāhi vā hato hotu addhadaṇḍakādīnaṁ vā aññatarena, yāva allavaṇo hoti, tāva na pabbājetabbo.",
  "atk-vin02a20:211_3": "Vaṇe pana pākatike katvā pabbājetabbo.",
  "atk-vin02a20:211_4": "Sace pana jāṇūhi vā kapparehi vā nāḷikerapāsāṇādīhi vā ghātetvā mutto hoti,",
  "atk-vin02a20:211_5": "sarīre cassa gaṇṭhiyo paññāyanti, na pabbājetabbo.",
  "atk-vin02a20:211_6": "Phāsukaṁ katvā eva gaṇṭhīsu sannisinnāsu pabbājetabbo.",
  "atk-vin02a20:212_0": "95.Lakkhaṇāhato katadaṇḍakammoti ettha katadaṇḍakammabhāvo purimanayeneva veditabbo.",
  "atk-vin02a20:212_1": "Yassa pana nalāṭe vā ūruādīsu vā tattena lohena lakkhaṇaṁ āhataṁ hoti,",
  "atk-vin02a20:212_2": "so sace bhujisso yāva allavaṇo hoti, tāva na pabbājetabbo. Sacepissa vaṇā ruḷhā honti, chaviyā samaparicchedā, lakkhaṇaṁ na paññāyati,",
  "atk-vin02a20:212_3": "timaṇḍalavatthassa uttarāsaṅge kate paṭicchannokāse ce hoti, pabbājetuṁ vaṭṭati,",
  "atk-vin02a20:212_4": "appaṭicchannokāse ce na vaṭṭati.",
  "atk-vin02a20:213_0": "Coravatthukathā niṭṭhitā.",
  "atk-vin02a20:214_0": "Iṇāyikavatthukathā",
  "atk-vin02a20:215_0": "96.Na bhikkhave iṇāyikoti ettha iṇāyiko nāma yassa pitipitāmahehi vā iṇaṁ gahitaṁ hoti, sayaṁ vā iṇaṁ gahitaṁ hoti,",
  "atk-vin02a20:215_1": "yaṁ vā āthapetvā mātāpitūhi kiñci gahitaṁ hoti,",
  "atk-vin02a20:215_2": "so taṁ iṇaṁ paresaṁ dhāretīti iṇāyiko.",
  "atk-vin02a20:215_3": "Yaṁ pana aññe ñātakā āthapetvā kiñci gaṇhanti, so na iṇāyiko.",
  "atk-vin02a20:215_4": "Na hi te taṁ āthapetuṁ issarā,",
  "atk-vin02a20:215_5": "tasmā taṁ pabbājetuṁ vaṭṭati, itaraṁ na vaṭṭati.",
  "atk-vin02a20:215_6": "Sace panassa ñātisālohitā ‘‘mayaṁ dassāma,",
  "atk-vin02a20:215_7": "pabbājetha na’’nti iṇaṁ attano bhāraṁ karonti,",
  "atk-vin02a20:215_8": "añño vā koci tassa ācārasampattiṁ disvā ‘‘pabbājetha naṁ,",
  "atk-vin02a20:215_9": "ahaṁ iṇaṁ dassāmī’’ti vadati, pabbājetuṁ vaṭṭati.",
  "atk-vin02a20:215_10": "Tesu asati bhikkhunā tathārūpassa upaṭṭhākassāpi ārocetabbaṁ ‘‘sahetuko satto iṇapalibodhena na pabbajatī’’ti. Sace so paṭipajjati, pabbājetabbo.",
  "atk-vin02a20:215_11": "Sacepi attano kappiyabhaṇḍaṁ atthi,",
  "atk-vin02a20:215_12": "‘‘etaṁ dassāmī’’ti pabbājetabbo.",
  "atk-vin02a20:215_13": "Sace pana neva ñātakādayo paṭipajjanti, na attano dhanaṁ atthi,",
  "atk-vin02a20:215_14": "‘‘pabbājetvā bhikkhāya caritvā mocessāmī’’ti pabbājetuṁ na vaṭṭati. Sace pabbājeti dukkaṭaṁ. Palātopi ānetvā dātabbo. No ce deti, sabbaṁ iṇaṁ gīvā hoti.",
  "atk-vin02a20:215_15": "Ajānitvā pabbājayato anāpatti.",
  "atk-vin02a20:215_16": "Passantena pana ānetvā iṇasāmikānaṁ dassetabbo. Apassantassa gīvā na hoti.",
  "atk-vin02a20:216_0": "Sace iṇāyiko aññaṁ desaṁ gantvā pucchiyamānopi ‘‘nāhaṁ kassaci kiñci dhāremī’’ti vatvā pabbajati,",
  "atk-vin02a20:216_1": "iṇasāmiko ca taṁ pariyesanto tattha gacchati, daharo taṁ disvā palāyati,",
  "atk-vin02a20:216_2": "so ca theraṁ upasaṅkamitvā ‘‘ayaṁ bhante kena pabbājito,",
  "atk-vin02a20:216_3": "mama ettakaṁ nāma dhanaṁ gahetvā palāto’’ti vadati,",
  "atk-vin02a20:216_4": "therena vattabbaṁ ‘‘mayā upāsaka ‘aṇaṇo aha’nti vadanto pabbājito, kiṁ dāni karomi,",
  "atk-vin02a20:216_5": "passa me pattacīvaramatta’’nti ayaṁ tattha sāmīci. Palāte pana gīvā na hoti.",
  "atk-vin02a20:217_0": "Sace pana naṁ therassa sammukhāva disvā ‘‘ayaṁ mama iṇāyiko’’ti vadati,",
  "atk-vin02a20:217_1": "‘‘tava iṇāyikaṁ tvameva jānāhī’’ti vattabbo. Evampi gīvā na hoti.",
  "atk-vin02a20:217_2": "Sacepi so ‘‘pabbajito ayaṁ idāni kuhiṁ gamissatī’’ti vadati,",
  "atk-vin02a20:217_3": "therena ‘‘tvaṁyeva jānāhī’’ti vattabbo.",
  "atk-vin02a20:217_4": "Evampissa palāte gīvā na hoti.",
  "atk-vin02a20:217_5": "Sace pana thero ‘‘kuhiṁ dāni ayaṁ gamissati, idheva acchatū’’ti vadati, so ce palāyati, gīvā hoti.",
  "atk-vin02a20:217_6": "Sace so sahetukasatto hoti vattasampanno,",
  "atk-vin02a20:217_7": "therena ‘‘īdiso aya’’nti vattabbaṁ.",
  "atk-vin02a20:217_8": "Iṇasāmiko ce ‘‘sādhū’’ti vissajjeti, iccetaṁ kusalaṁ.",
  "atk-vin02a20:217_9": "Sace pana ‘‘upaḍḍhupaḍḍhaṁ dethā’’ti vadati, dātabbaṁ.",
  "atk-vin02a20:217_10": "Aparena samayena atiārādhako hoti,",
  "atk-vin02a20:217_11": "‘‘sabbaṁ dethā’’ti vuttepi dātabbameva.",
  "atk-vin02a20:217_12": "Sace pana uddesaparipucchādīsu kusalo hoti bahūpakāro bhikkhūnaṁ,",
  "atk-vin02a20:217_13": "bhikkhācāravattena pariyesitvāpi iṇaṁ dātabbamevāti.",
  "atk-vin02a20:218_0": "Iṇāyikavatthukathā niṭṭhitā.",
  "atk-vin02a20:219_0": "Dāsavatthukathā",
  "atk-vin02a20:220_0": "97.Na bhikkhave dāsoti ettha cattāro dāsā – antojāto, dhanakkīto, karamarānīto, sāmaṁ dāsabyaṁ upagatoti.",
  "atk-vin02a20:220_1": "Tattha antojāto nāma jātidāso gharadāsiyā putto.",
  "atk-vin02a20:220_2": "Dhanakkīto nāma mātāpitūnaṁ santikā putto vā sāmikānaṁ santikā dāso vā dhanaṁ datvā dāsacārittaṁ āropetvā kīto. Ete dvepi na pabbājetabbā.",
  "atk-vin02a20:220_3": "Pabbājentena tattha tattha cārittavasena adāsaṁ katvā pabbājetabbā.",
  "atk-vin02a20:221_0": "Karamarānīto nāma tiroraṭṭhaṁ vilopaṁ vā katvā upalāpetvā vā tiroraṭṭhato bhujissamānusakāni āharanti,",
  "atk-vin02a20:221_1": "antoraṭṭheyeva vā katāparādhaṁ kiñci gāmaṁ rājā ‘‘vilumpathā’’ti āṇāpeti, tato mānusakānipi āharanti. Tattha sabbe purisā dāsā, itthiyo dāsiyo.",
  "atk-vin02a20:221_2": "Evarūpo karamarānīto dāso yehi ānīto,",
  "atk-vin02a20:221_3": "tesaṁ santike vasanto vā bandhanāgāre baddho vā purisehi rakkhiyamāno vā na pabbājetabbo. Palāyitvā pana gato, gataṭṭhāne pabbājetabbo.",
  "atk-vin02a20:221_4": "Raññā tuṭṭhena ‘‘karamarānītake muñcathā’’ti vatvā vā sabbasādhāraṇena vā nayena bandhanā mokkhe kate pabbājetabbova.",
  "atk-vin02a20:222_0": "Sāmaṁ dāsabyaṁ upagato nāma jīvitahetu vā ārakkhahetu vā ‘‘ahaṁ te dāso’’ti sayameva dāsabhāvaṁ upagato.",
  "atk-vin02a20:222_1": "Rājūnaṁ hatthiassagomahiṁsagopakādayo viya, tādiso dāso na pabbājetabbo.",
  "atk-vin02a20:222_2": "Rañño vaṇṇadāsīnaṁ puttā honti amaccaputtasadisā, tepi na pabbājetabbā.",
  "atk-vin02a20:222_3": "Bhujissitthiyo asaṁyatā vaṇṇadāsīhi saddhiṁ vicaranti,",
  "atk-vin02a20:222_4": "tāsaṁ putte pabbājetuṁ vaṭṭati.",
  "atk-vin02a20:222_5": "Sace sayameva paṇṇaṁ āropenti, na vaṭṭati.",
  "atk-vin02a20:222_6": "Bhaṭiputtakagaṇādīnaṁ dāsāpi tehi adinnā na pabbājetabbā.",
  "atk-vin02a20:222_7": "Vihāresu rājūhi ārāmikadāsā nāma dinnā honti, tepi pabbājetuṁ na vaṭṭati.",
  "atk-vin02a20:222_8": "Bhujisse pana katvā pabbājetuṁ vaṭṭati.",
  "atk-vin02a20:222_9": "Mahāpaccariyaṁ ‘‘antojātadhanakkītake ānetvā bhikkhusaṅghassa ārāmike demāti denti,",
  "atk-vin02a20:222_10": "takkaṁ sīse āsittakasadisāva honti,",
  "atk-vin02a20:222_11": "te pabbājetuṁ vaṭṭatī’’ti vuttaṁ.",
  "atk-vin02a20:222_12": "Kurundiyaṁ pana ‘‘ārāmikaṁ demāti kappiyavohārena denti,",
  "atk-vin02a20:222_13": "yena kenaci vohārena dinno hotu, neva pabbājetabbo’’ti vuttaṁ.",
  "atk-vin02a20:222_14": "Duggatamanussā saṅghaṁ nissāya jīvissāmāti vihāre kappiyakārakā honti, etepi pabbājetuṁ vaṭṭati. Yassa mātāpitaro dāsā, mātā eva vā dāsī, pitā adāso, taṁ pabbājetuṁ na vaṭṭati. Yassa pana mātā adāsī, pitā dāso, taṁ pabbājetuṁ vaṭṭati.",
  "atk-vin02a20:222_15": "Bhikkhussa ñātakā vā upaṭṭhākā vā dāsaṁ denti ‘‘imaṁ pabbājetha,",
  "atk-vin02a20:222_16": "tumhākaṁ veyyāvaccaṁ karissatī’’ti attanovāssa dāso atthi, bhujisso katova pabbājetabbo.",
  "atk-vin02a20:222_17": "Sāmikā dāsaṁ denti ‘‘imaṁ pabbājetha, sace abhiramissati, adāso vibbhamissati ce,",
  "atk-vin02a20:222_18": "amhākaṁ dāsova bhavissatīti ayaṁ tāvakāliko nāma,",
  "atk-vin02a20:222_19": "taṁ pabbājetuṁ na vaṭṭatī’’ti kurundiyaṁ vuttaṁ. Nissāmikadāso hoti,",
  "atk-vin02a20:222_20": "sopi bhujisso katova pabbājetabbo.",
  "atk-vin02a20:222_21": "Ajānanto pabbājetvā vā upasampādetvā vā pacchā jānāti, bhujissaṁ kātumeva vaṭṭati.",
  "atk-vin02a20:223_0": "Imassa ca atthassa pakāsanatthaṁ idaṁ vatthuṁ vadanti – ekā kira kuladāsī ekena saddhiṁ anurādhapurā palāyitvā rohaṇe vasamānā puttaṁ paṭilabhi,",
  "atk-vin02a20:223_1": "so pabbajitvā upasampannakāle lajjī kukkuccako ahosi.",
  "atk-vin02a20:223_2": "Athekadivasaṁ mātaraṁ pucchi – ‘‘kiṁ upāsike tumhākaṁ bhātā vā bhaginī vā natthi, na kañci ñātakaṁ passāmī’’ti. ‘‘Tāta, ahaṁ anurādhapure kuladāsī,",
  "atk-vin02a20:223_3": "tava pitarā saddhiṁ palāyitvā idha vasāmī’’ti.",
  "atk-vin02a20:223_4": "Sīlavā bhikkhu ‘‘asuddhā kira me pabbajjā’’ti saṁvegaṁ labhitvā mātaraṁ tassa kulassa nāmagottaṁ pucchitvā anurādhapuraṁ āgamma tassa kulassa gharadvāre aṭṭhāsi.",
  "atk-vin02a20:223_5": "‘‘Aticchatha bhante’’ti vuttepi nātikkami,",
  "atk-vin02a20:223_6": "te āgantvā ‘‘kiṁ bhante’’ti pucchiṁsu.",
  "atk-vin02a20:223_7": "‘‘Tumhākaṁ itthannāmā dāsī palātā atthī’’ti? Atthi bhante. Ahaṁ tassā putto, sace maṁ tumhe anujānātha, pabbajjaṁ labhāmi, tumhe mayhaṁ sāmikāti .",
  "atk-vin02a20:223_8": "Te haṭṭhatuṭṭhā hutvā ‘‘suddhā bhante tumhākaṁ pabbajjā’’ti taṁ bhujissaṁ katvā mahāvihāre vasāpesuṁ catūhi paccayehi paṭijaggantā.",
  "atk-vin02a20:223_9": "Thero taṁ kulaṁ nissāya vasamānoyeva arahattaṁ pāpuṇīti.",
  "atk-vin02a20:224_0": "Dāsavatthukathā niṭṭhitā.",
  "atk-vin02a20:225_0": "Kammārabhaṇḍuvatthādikathā",
  "atk-vin02a20:226_0": "98-9.Kammārabhaṇḍūti tulādhāramuṇḍako suvaṇṇakāraputto,",
  "atk-vin02a20:226_1": "pañcasikho taruṇadārakoti vuttaṁ hoti.",
  "atk-vin02a20:226_2": "Saṅghaṁ apaloketuṁ bhaṇḍukammāyāti saṅghaṁ bhaṇḍukammatthāya āpucchituṁ anujānāmīti attho.",
  "atk-vin02a20:226_3": "Tatrāyaṁ āpucchanavidhi – sīmāpariyāpanne bhikkhū sannipātetvā pabbajjāpekkhaṁ tattha netvā ‘‘saṅghaṁ bhante imassa dārakassa bhaṇḍukammaṁ āpucchāmī’’ti tikkhattuṁ vā dvikkhattuṁ vā sakiṁ vā vattabbaṁ.",
  "atk-vin02a20:226_4": "Ettha ca ‘‘imassa dārakassa bhaṇḍukammaṁ āpucchāmī’’tipi ‘‘imassa samaṇakaraṇaṁ āpucchāmī’’tipi ‘‘imassa pabbājanaṁ āpucchāmī’’tipi ‘‘ayaṁ samaṇo hotukāmo’’tipi ‘‘ayaṁ pabbajitukāmo’’tipi vattuṁ vaṭṭatiyeva.",
  "atk-vin02a20:227_0": "Sace sabhāgaṭṭhānaṁ hoti,",
  "atk-vin02a20:227_1": "dasa vā vīsaṁ vā tiṁsaṁ vā bhikkhū vasantīti paricchedo paññāyati,",
  "atk-vin02a20:227_2": "tesaṁ ṭhitokāsaṁ vā nisinnokāsaṁ vā gantvāpi purimanayeneva āpucchitabbaṁ.",
  "atk-vin02a20:227_3": "Pabbajjāpekkhaṁ vināva daharabhikkhū vā sāmaṇere vā pesetvāpi ‘‘eko bhante pabbajjāpekkho atthi tassa bhaṇḍukammaṁ āpucchāmā’’tiādinā nayena āpucchāpetuṁ vaṭṭati.",
  "atk-vin02a20:228_0": "Sace keci bhikkhū senāsanaṁ vā gumbādīni vā pavisitvā niddāyanti vā samaṇadhammaṁ vā karonti,",
  "atk-vin02a20:228_1": "āpucchakā ca pariyesantāpi adisvā ‘‘sabbe āpucchitā amhehī’’ti saññino honti,",
  "atk-vin02a20:228_2": "pabbajjā nāma lahukaṁ kammaṁ,",
  "atk-vin02a20:228_3": "tasmā pabbajito supabbajitova pabbājentassāpi anāpatti.",
  "atk-vin02a20:229_0": "Sace pana mahāvihāro hoti anekabhikkhusahassāvāso,",
  "atk-vin02a20:229_1": "sabbe bhikkhū sannipātetumpi dukkaraṁ,",
  "atk-vin02a20:229_2": "pageva paṭipāṭiyā āpucchituṁ,",
  "atk-vin02a20:229_3": "khaṇḍasīmāyaṁ vā ṭhatvā nadīsamuddādīni vā gantvā pabbājetabbo.",
  "atk-vin02a20:229_4": "Yo pana navamuṇḍo vā hoti vibbhantako vā nigaṇṭhādīsu aññataro vā dvaṅgulakeso vā ūnadvaṅgulakeso vā,",
  "atk-vin02a20:229_5": "tassa kesacchedanakiccaṁ natthi,",
  "atk-vin02a20:229_6": "tasmā bhaṇḍukammaṁ anāpucchitvāpi tādisaṁ pabbājetuṁ vaṭṭati.",
  "atk-vin02a20:229_7": "Dvaṅgulātirittakeso pana yo hoti antamaso ekasikhāmattadharopi,",
  "atk-vin02a20:229_8": "so bhaṇḍukammaṁ āpucchitvāva pabbājetabbo.",
  "atk-vin02a20:229_9": "Upālivatthu mahāvibhaṅge vuttanayameva.",
  "atk-vin02a20:230_0": "100.Ahivātakarogenāti māribyādhinā; yatra hi so rogo uppajjati,",
  "atk-vin02a20:230_1": "taṁ kulaṁ dvipadacatuppadaṁ sabbaṁ nassati,",
  "atk-vin02a20:230_2": "yo bhittiṁ vā chadanaṁ vā bhinditvā palāyati, tirogāmādigato vā hoti, so muccati.",
  "atk-vin02a20:230_3": "Tathā cettha pitāputtā mucciṁsu.",
  "atk-vin02a20:230_4": "Tena vuttaṁ – ‘‘pitāputtakā sesā hontī’’ti.",
  "atk-vin02a20:231_0": "Kākuḍḍepakanti yo vāmahatthena leḍḍuṁ gahetvā nisinno sakkoti āgatāgate kāke uḍḍāpetvā purato nikkhittaṁ bhattaṁ bhuñjituṁ, ayaṁ kākuḍḍepako nāma, taṁ pabbājetuṁ vaṭṭati.",
  "atk-vin02a20:232_0": "102.Ittaroti appamattako;",
  "atk-vin02a20:232_1": "katipāhameva vāso bhavissatīti attho.",
  "atk-vin02a20:233_0": "103.Ogaṇenāti parihīnagaṇena;",
  "atk-vin02a20:233_1": "appamattakena bhikkhusaṅghenāti attho.",
  "atk-vin02a20:233_2": "Abyattena yāvajīvanti ettha sacāyaṁ vuḍḍhataraṁ ācariyaṁ na labhati,",
  "atk-vin02a20:233_3": "upasampadāya saṭṭhivasso vā sattativasso vā hotu,",
  "atk-vin02a20:233_4": "navakatarassāpi byattassa santike ukkuṭikaṁ nisīditvā añjaliṁ paggahetvā ‘‘ācariyo me āvuso hohi,",
  "atk-vin02a20:233_5": "āyasmato nissāya vacchāmī’’ti evaṁ tikkhattuṁ vatvā nissayo gahetabbova.",
  "atk-vin02a20:233_6": "Gāmappavesanaṁ āpucchantenāpi ukkuṭikaṁ nisīditvā añjaliṁ paggahetvā gāmappavesanaṁ āpucchāmi ācariyā’’ti vattabbaṁ. Esa nayo sabbaāpucchanesu.",
  "atk-vin02a20:233_7": "Pañcakachakkesu cettha yattakaṁ sutaṁ nissayamuttakassa icchitabbaṁ,",
  "atk-vin02a20:233_8": "taṁ bhikkhunovādakavaṇṇanāyaṁ vuttaṁ.",
  "atk-vin02a20:233_9": "Tassa natthitāya ca appassuto;",
  "atk-vin02a20:233_10": "atthitāya ca bahussutoti veditabbo. Sesaṁ vuttanayeneva.",
  "atk-vin02a20:234_0": "Kammārabhaṇḍuvatthādikathā niṭṭhitā.",
  "atk-vin02a20:235_0": "Rāhulavatthukathā",
  "atk-vin02a20:236_0": "105.Yenakapilavatthu tena cārikaṁ pakkāmīti ettha ayaṁ anupubbikathā.",
  "atk-vin02a20:236_1": "Suddhodanamahārājā kira bodhisattassa abhinikkhamanadivasato paṭṭhāya ‘‘mama putto buddho bhavissāmīti nikkhanto,",
  "atk-vin02a20:236_2": "jāto nu kho buddho’’ti pavattisavanatthaṁ ohitasotova viharati.",
  "atk-vin02a20:236_3": "So bhagavato padhānacariyañca sambodhiñca dhammacakkappavattanādīni ca suṇanto ‘‘idāni kira me putto rājagahaṁ upanissāya viharatī’’ti sutvā ekaṁ amaccaṁ āṇāpesi – ‘‘ahaṁ tāta vuḍḍho mahallako,",
  "atk-vin02a20:236_4": "sādhu me jīvantasseva puttaṁ dassehī’’ti.",
  "atk-vin02a20:236_5": "So ‘‘sādhū’’ti paṭissuṇitvā purisasahassaparivāro rājagahaṁ gantvā bhagavato pāde vanditvā nisīdi.",
  "atk-vin02a20:236_6": "Athassa bhagavā dhammakathaṁ kathesi,",
  "atk-vin02a20:236_7": "so pasīditvā pabbajjañceva upasampadañca yāci.",
  "atk-vin02a20:236_8": "Tato naṁ bhagavā ehibhikkhūpasampadāya upasampādesi ,",
  "atk-vin02a20:236_9": "so sapariso arahattaṁ patvā tattheva phalasamāpattisukhaṁ anubhavamāno vihāsi.",
  "atk-vin02a20:236_10": "Rājā teneva upāyena aparepi aṭṭha dūte pahiṇi,",
  "atk-vin02a20:236_11": "tepi sabbe saparisā tatheva arahattaṁ patvā tattheva vihariṁsu.",
  "atk-vin02a20:236_12": "‘‘Iminā nāma kāraṇena te nāgacchantī’’ti rañño koci pavattimattampi ārocento natthi.",
  "atk-vin02a20:237_0": "Atha rājā bodhisattena saddhiṁ ekadivasaṁjātaṁ kāḷudāyiṁ nāma amaccaṁ pahiṇitukāmo purimanayeneva yāci,",
  "atk-vin02a20:237_1": "so ‘‘sace ahaṁ pabbajituṁ labhāmi, dassessāmī’’ti āha.",
  "atk-vin02a20:237_2": "Taṁ rājā ‘‘pabbajitvāpi me puttaṁ dassehī’’ti pahiṇi;",
  "atk-vin02a20:237_3": "sopi purisasahassaparivāro gantvā tatheva saparivāro arahattaṁ pāpuṇi.",
  "atk-vin02a20:237_4": "So ekadivasaṁ sambhatesu sabbasassesu vissaṭṭhakammantesu janapadamanussesu pupphitesu thalajajalajapupphesu paṭipajjanakkhame magge bhagavantaṁ vanditvā saṭṭhimattāhi gāthāhi gamanavaṇṇaṁ vaṇṇesi. Bhagavā ‘‘kimeta’’nti pucchi.",
  "atk-vin02a20:237_5": "‘‘Bhante tumhākaṁ pitā suddhodanamahārājā mahallakomhi,",
  "atk-vin02a20:237_6": "jīvantasseva me puttaṁ dassehī’’ti maṁ pesesi,",
  "atk-vin02a20:237_7": "sādhu bhante bhagavā ñātakānaṁ saṅgahaṁ karotu, kālo cārikaṁ pakkamitunti. Tena hi saṅghassa ārocehi,",
  "atk-vin02a20:237_8": "‘‘bhikkhū gamiyavattaṁ pūressantī’’ti.",
  "atk-vin02a20:237_9": "‘‘Sādhu bhante’’ti thero tathā akāsi.",
  "atk-vin02a20:237_10": "Bhagavā aṅgamagadhavāsīnaṁ kulaputtānaṁ dasahi sahassehi kapilavatthuvāsīnaṁ dasahīti sabbeheva vīsatisahassehi khīṇāsavehi parivuto rājagahā nikkhamitvā rājagahato saṭṭhiyojanikaṁ kapilavatthuṁ divase divase yojanaṁ gacchanto dvīhi māsehi pāpuṇissāmīti aturitacārikaṁ pakkāmi.",
  "atk-vin02a20:237_11": "Tena vuttaṁ – ‘‘yena kapilavatthu tena cārikaṁ pakkāmī’’ti.",
  "atk-vin02a20:238_0": "Evaṁ pakkante ca bhagavati udāyitthero nikkhantadivasato paṭṭhāya suddhodanamahārājassa gehe bhattakiccaṁ karoti.",
  "atk-vin02a20:238_1": "Rājā theraṁ parivisitvā pattaṁ gandhacuṇṇena ubbaṭṭetvā uttamabhojanassa pūretvā ‘‘bhagavato dehī’’ti therassa hatthe ṭhapeti. Theropi tatheva karoti.",
  "atk-vin02a20:238_2": "Iti bhagavā antarāmagge raññoyeva piṇḍapātaṁ paribhuñji.",
  "atk-vin02a20:238_3": "Theropi ca bhattakiccāvasāne divase divase rañño āroceti ‘‘ajja bhagavā ettakaṁ āgato’’ti,",
  "atk-vin02a20:238_4": "buddhaguṇapaṭisaṁyuttāya ca kathāya sākiyānaṁ bhagavati saddhaṁ uppādesi.",
  "atk-vin02a20:238_5": "Teneva naṁ bhagavā ‘‘etadaggaṁ, bhikkhave,",
  "atk-vin02a20:238_6": "mama sāvakānaṁ bhikkhūnaṁ kulappasādakānaṁ yadidaṁ kāḷudāyī’’ti etadagge ṭhapesi.",
  "atk-vin02a20:239_0": "Sākiyāpi kho anuppatte bhagavati ‘‘amhākaṁ ñātiseṭṭhaṁ passissāmā’’ti sannipatitvā bhagavato vasanaṭṭhānaṁ vīmaṁsamānā nigrodhasakkassa ārāmo ramaṇīyoti sallakkhetvā tattha sabbaṁ paṭijagganavidhiṁ kāretvā gandhapupphādihatthā paccuggamanaṁ karontā sabbālaṅkārapaṭimaṇḍite daharadahare nāgarikadārake ca dārikāyo ca paṭhamaṁ pahiṇiṁsu,",
  "atk-vin02a20:239_1": "tato rājakumāre ca rājakumārikāyo ca tesaṁ anantarā sāmaṁ gantvā gandhapupphacuṇṇādīhi pūjayamānā bhagavantaṁ gahetvā nigrodhārāmameva agamaṁsu.",
  "atk-vin02a20:239_2": "Tatra bhagavā vīsatisahassakhīṇāsavaparivuto paññattavarabuddhāsane nisīdi.",
  "atk-vin02a20:239_3": "Sākiyā mānajātikā mānathaddhā,",
  "atk-vin02a20:239_4": "te ‘‘siddhatthakumāro amhehi daharatarova amhākaṁ kaniṭṭho, bhāgineyyo, putto,",
  "atk-vin02a20:239_5": "nattā’’ti cintetvā daharadahare rājakumāre āhaṁsu – ‘‘tumhe vandatha,",
  "atk-vin02a20:239_6": "mayaṁ tumhākaṁ piṭṭhito nisīdissāmā’’ti.",
  "atk-vin02a20:240_0": "Tesu evaṁ nisinnesu bhagavā tesaṁ ajjhāsayaṁ oloketvā ‘‘na maṁ ñātī vandanti,",
  "atk-vin02a20:240_1": "handa ne vandāpayissāmī’’ti abhiññāpādakaṁ catutthajjhānaṁ samāpajjitvā vuṭṭhāya iddhiyā ākāsaṁ abbhuggantvā tesaṁ sīse pādapaṁsuṁ okiramāno viya kaṇḍambamūle yamakapāṭihāriyasadisaṁ pāṭihāriyamakāsi.",
  "atk-vin02a20:240_2": "Rājā taṁ acchariyaṁ disvā āha – ‘‘bhagavā tumhākaṁ maṅgaladivase brāhmaṇassa vandanatthaṁ upanītānaṁ pāde vo parivattitvā brāhmaṇassa matthake patiṭṭhite disvāpi ahaṁ tumhe vandiṁ, ayaṁ me paṭhamavandanā.",
  "atk-vin02a20:240_3": "Vappamaṅgaladivase jambucchāyāya sirisayane nipannānaṁ vo jambucchāyāya aparivattanaṁ disvāpi pāde vandiṁ, ayaṁ me dutiyavandanā.",
  "atk-vin02a20:240_4": "Idāni imaṁ adiṭṭhapubbaṁ pāṭihāriyaṁ disvāpi tumhākaṁ pāde vandāmi, ayaṁ me tatiyavandanā’’ti.",
  "atk-vin02a20:241_0": "Suddhodanamahārājena pana vandite bhagavati avanditvā ṭhito nāma ekasākiyopi nāhosi, sabbeyeva vandiṁsu.",
  "atk-vin02a20:241_1": "Iti bhagavā ñātayo vandāpetvā ākāsato oruyha paññatte āsane nisīdi.",
  "atk-vin02a20:241_2": "Nisinne bhagavati sikhāppatto ñātisamāgamo ahosi, sabbe ekaggā sannipatiṁsu.",
  "atk-vin02a20:241_3": "Tato mahāmegho pokkharavassaṁ vassi,",
  "atk-vin02a20:241_4": "tambavaṇṇamudakaṁ heṭṭhā viravantaṁ gacchati.",
  "atk-vin02a20:241_5": "Kassaci sarīre ekabindumattampi na patati,",
  "atk-vin02a20:241_6": "taṁ disvā sabbe acchariyabbhutajātā ahesuṁ.",
  "atk-vin02a20:241_7": "Bhagavā ‘‘na idāneva mayhaṁ ñātisamāgame pokkharavassaṁ vassati,",
  "atk-vin02a20:241_8": "atītepi vassī’’ti imissā aṭṭhuppattiyā vessantarajātakaṁ kathesi.",
  "atk-vin02a20:241_9": "Dhammadesanaṁ sutvā sabbe uṭṭhāya vanditvā padakkhiṇaṁ katvā pakkamiṁsu.",
  "atk-vin02a20:241_10": "Ekopi rājā vā rājamahāmatto vā ‘‘sve amhākaṁ bhikkhaṁ gaṇhathā’’ti vatvā gato nāma natthi.",
  "atk-vin02a20:242_0": "Bhagavā dutiyadivase vīsatibhikkhusahassaparivāro kapilavatthuṁ piṇḍāya pāvisi,",
  "atk-vin02a20:242_1": "na koci paccuggantvā nimantesi vā pattaṁ vā aggahesi.",
  "atk-vin02a20:242_2": "Bhagavā indakhīle ṭhito āvajjesi – ‘‘kathaṁ nu kho pubbe buddhā kulanagare piṇḍāya cariṁsu,",
  "atk-vin02a20:242_3": "kiṁ uppaṭipāṭiyā issarajanānaṁ gharāni agamaṁsu,",
  "atk-vin02a20:242_4": "udāhu sapadānacārikaṁ cariṁsū’’ti.",
  "atk-vin02a20:242_5": "Tato ekabuddhassapi uppaṭipāṭiyā gamanaṁ adisvā ‘‘mayāpi idāni ayameva vaṁso ayaṁ paveṇī paggahetabbā,",
  "atk-vin02a20:242_6": "āyatiñca me sāvakāpi mameva anusikkhantā piṇḍacāriyavattaṁ pūressantī’’ti koṭiyaṁ niviṭṭhagehato paṭṭhāya sapadānaṁ piṇḍāya carati.",
  "atk-vin02a20:242_7": "‘‘Ayyo kira siddhatthakumāro piṇḍāya caratī’’ti catubhūmakādīsu pāsādesu sīhapañjaraṁ vivaritvā mahājano dassanabyāvaṭo ahosi.",
  "atk-vin02a20:242_8": "Rāhulamātāpi devī ‘‘ayyaputto kira imasmiṁyeva nagare mahatā rājānubhāvena suvaṇṇasivikādīhi vicaritvā idāni kesamassuṁ ohāretvā kāsāyavatthavasano kapālahattho piṇḍāya carati,",
  "atk-vin02a20:242_9": "‘‘sobhati nu kho no vā’’ti sīhapañjaraṁ vivaritvā olokayamānā bhagavantaṁ nānāvirāgasamujjalāya sarīrappabhāya nagaravīthiyo obhāsetvā buddhasiriyā virocamānaṁ disvā uṇhīsato paṭṭhāya yāva pādatalā narasīhagāthāhi nāma aṭṭhahi gāthāhi abhitthavitvā rañño santikaṁ gantvā ‘‘tumhākaṁ putto piṇḍāya caratī’’ti rañño ārocesi.",
  "atk-vin02a20:242_10": "Rājā saṁviggahadayo hatthena sāṭakaṁ saṇṭhāpayamāno turitaturitaṁ nikkhamitvā vegena gantvā bhagavato purato ṭhatvā āha – ‘‘kiṁ bhante amhe lajjāpetha, kimatthaṁ piṇḍāya caratha,",
  "atk-vin02a20:242_11": "kiṁ ettakānaṁ bhikkhūnaṁ na sakkā bhattaṁ laddhunti evaṁsaññino ahuvatthā’’ti.",
  "atk-vin02a20:242_12": "Vaṁsacārittametaṁ mahārāja amhākanti.",
  "atk-vin02a20:242_13": "Nanu bhante amhākaṁ mahāsammatakhattiyavaṁso nāma vaṁso,",
  "atk-vin02a20:242_14": "tattha ca ekakhattiyopi bhikkhācāro nāma natthīti.",
  "atk-vin02a20:242_15": "Ayaṁ mahārāja vaṁso nāma tava vaṁso,",
  "atk-vin02a20:242_16": "amhākaṁ pana buddhavaṁso vaṁso nāma,",
  "atk-vin02a20:242_17": "sabbabuddhā ca piṇḍacārikā ahesunti antaravīthiyaṁ ṭhitova –",
  "atk-vin02a20:243_0": "‘‘Uttiṭṭhe nappamajjeyya, dhammaṁ sucaritaṁ care;",
  "atk-vin02a20:244_0": "Dhammacārī sukhaṁ seti, asmiṁ loke paramhi cā’’ti.",
  "atk-vin02a20:245_0": "Imaṁ gāthamāha.",
  "atk-vin02a20:245_1": "Gāthāpariyosāne rājā sotāpattiphalaṁ sacchākāsi.",
  "atk-vin02a20:246_0": "‘‘Dhammaṁ care sucaritaṁ, na naṁ duccaritaṁ care;",
  "atk-vin02a20:247_0": "Dhammacārī sukhaṁ seti, asmiṁ loke paramhi cā’’ti.",
  "atk-vin02a20:248_0": "Imaṁ pana gāthaṁ sutvā sakadāgāmiphale patiṭṭhāsi,",
  "atk-vin02a20:248_1": "dhammapālajātakaṁ sutvā anāgāmiphale patiṭṭhāsi,",
  "atk-vin02a20:248_2": "maraṇasamaye setacchattassa heṭṭhā sirisayane nipannoyeva arahattaṁ pāpuṇi.",
  "atk-vin02a20:248_3": "Araññavāsena padhānānuyogakiccaṁ rañño nāhosi.",
  "atk-vin02a20:249_0": "Sotāpattiphalañca sacchikatvā eva pana bhagavato pattaṁ gahetvā saparisaṁ bhagavantaṁ mahāpāsādaṁ āropetvā paṇītena khādanīyena bhojanīyena parivisi.",
  "atk-vin02a20:249_1": "Bhattakiccāvasāne sabbaṁ itthāgāraṁ āgantvā bhagavantaṁ vandi ṭhapetvā rāhulamātaraṁ.",
  "atk-vin02a20:249_2": "Sā pana ‘‘gaccha ayyaputtaṁ vandāhī’’ti parijanena vuccamānāpi ‘‘sace mayhaṁ guṇo atthi,",
  "atk-vin02a20:249_3": "sayameva ayyaputto āgamissati ,",
  "atk-vin02a20:249_4": "āgataṁ naṁ vandissāmī’’ti vatvā na agamāsi.",
  "atk-vin02a20:249_5": "Atha bhagavā rājānaṁ pattaṁ gāhāpetvā dvīhi aggasāvakehi saddhiṁ rājadhītāya sirigabbhaṁ gantvā ‘‘rājadhītā yathāruciyā vandamānā na kiñci vattabbā’’ti vatvā paññatte āsane nisīdi.",
  "atk-vin02a20:249_6": "Sā vegena āgantvā gopphakesu gahetvā pādapiṭṭhiyaṁ sīsaṁ parivattetvā parivattetvā yathājjhāsayaṁ vandi.",
  "atk-vin02a20:250_0": "Rājā rājadhītāya bhagavati sinehabahumānādiguṇasampattiṁ kathesi.",
  "atk-vin02a20:250_1": "Bhagavā ‘‘anacchariyaṁ mahārāja yaṁ idāni paripakke ñāṇe tayā rakkhiyamānā rājadhītā attānaṁ rakkhi,",
  "atk-vin02a20:250_2": "sā pubbe anārakkhā pabbatapāde vicaramānā aparipakke ñāṇe attānaṁ rakkhī’’ti vatvā candakinnarījātakaṁ kathesi.",
  "atk-vin02a20:251_0": "Taṁdivasameva ca nandarājakumārassa kesavissajjanaṁ paṭṭabandho gharamaṅgalaṁ āvāhamaṅgalaṁ chattamaṅgalanti pañca mahāmaṅgalāni honti.",
  "atk-vin02a20:251_1": "Bhagavā nandaṁ pattaṁ gāhāpetvā maṅgalaṁ vatvā uṭṭhāyāsanā pakkāmi.",
  "atk-vin02a20:251_2": "Janapadakalyāṇī kumāraṁ gacchantaṁ disvā ‘‘tuvaṭaṁ kho ayyaputta āgaccheyyāsī’’ti vatvā gīvaṁ pasāretvā olokesi.",
  "atk-vin02a20:251_3": "Sopi bhagavantaṁ ‘‘pattaṁ gaṇhathā’’ti vattuṁ avisahamāno vihāraṁyeva agamāsi.",
  "atk-vin02a20:251_4": "Taṁ anicchamānaṁyeva bhagavā pabbājesi.",
  "atk-vin02a20:251_5": "Iti bhagavā kapilapuraṁ āgantvā dutiyadivase nandaṁ pabbājesi.",
  "atk-vin02a20:252_0": "Sattame divase rāhulamātā kumāraṁ alaṅkaritvā bhagavato santikaṁ pesesi – ‘‘passa tāta etaṁ vīsatisahassasamaṇaparivutaṁ suvaṇṇavaṇṇaṁ brahmarūpavaṇṇaṁ samaṇaṁ, ayaṁ te pitā,",
  "atk-vin02a20:252_1": "etassa mahantā nidhayo ahesuṁ,",
  "atk-vin02a20:252_2": "tyassa nikkhamanato paṭṭhāya na passāma, gaccha naṁ dāyajjaṁ yāca,",
  "atk-vin02a20:252_3": "ahaṁ tāta kumāro chattaṁ ussāpetvā cakkavattī bhavissāmi, dhanena me attho, dhanaṁ me dehi,",
  "atk-vin02a20:252_4": "sāmiko hi putto pitusantakassā’’ti.",
  "atk-vin02a20:252_5": "Rāhulakumāro bhagavato santikaṁ gantvāva pitusinehaṁ paṭilabhitvā haṭṭhacitto ‘‘sukhā te samaṇa chāyā’’ti vatvā aññampi bahuṁ attano anurūpaṁ vadanto aṭṭhāsi.",
  "atk-vin02a20:252_6": "Bhagavā katabhattakicco anumodanaṁ katvā uṭṭhāyāsanā pakkāmi.",
  "atk-vin02a20:252_7": "Kumāropi ‘‘dāyajjaṁ me samaṇa dehi,",
  "atk-vin02a20:252_8": "dāyajjaṁ me samaṇa dehī’’ti bhagavantaṁ anubandhi.",
  "atk-vin02a20:252_9": "Tena vuttaṁ – ‘‘anupubbena cārikaṁ caramāno yena kapilavatthu…pe… dāyajjaṁ me samaṇa dehī’’ti.",
  "atk-vin02a20:253_0": "Athakho bhagavā āyasmantaṁ sāriputtaṁ āmantesīti bhagavā kumāraṁ na nivattāpesi,",
  "atk-vin02a20:253_1": "parijanopi bhagavatā saddhiṁ gacchantaṁ nivattetuṁ na visahati.",
  "atk-vin02a20:253_2": "Atha ārāmaṁ gantvā ‘‘yaṁ ayaṁ pitusantakaṁ dhanaṁ icchati,",
  "atk-vin02a20:253_3": "taṁ vaṭṭānugataṁ savighātakaṁ,",
  "atk-vin02a20:253_4": "handassa bodhimaṇḍe paṭiladdhaṁ sattavidhaṁ ariyadhanaṁ demi,",
  "atk-vin02a20:253_5": "lokuttaradāyajjassa naṁ sāmikaṁ karomī’’ti āyasmantaṁ sāriputtaṁ āmantesi.",
  "atk-vin02a20:253_6": "Āmantetvā ca panāha – ‘‘tena hi tvaṁ sāriputta rāhulakumāraṁ pabbājehī’’ti. Yasmā ayaṁ dāyajjaṁ yācati,",
  "atk-vin02a20:253_7": "tasmā naṁ lokuttaradāyajjapaṭilābhāya pabbājehīti attho.",
  "atk-vin02a20:254_0": "Idāni yā sā bhagavatā bārāṇasiyaṁ tīhi saraṇagamanehi pabbajjā ca upasampadā ca anuññātā,",
  "atk-vin02a20:254_1": "tato yasmā upasampadaṁ paṭikkhipitvā garubhāve ṭhapetvā ñatticatutthena kammena upasampadā anuññātā,",
  "atk-vin02a20:254_2": "pabbajjā pana neva paṭikkhittā, na puna anuññātā,",
  "atk-vin02a20:254_3": "tasmā anāgate bhikkhūnaṁ vimati uppajjissati – ‘‘ayaṁ pabbajjā nāma pubbe upasampadāsadisā,",
  "atk-vin02a20:254_4": "kiṁ nu kho idānipi upasampadā viya kammavācāya eva kattabbā, udāhu saraṇagamanehī’’ti.",
  "atk-vin02a20:254_5": "Imañca panatthaṁ viditvā bhagavā puna tīhi saraṇagamanehi sāmaṇerapabbajjaṁ anujānitukāmo,",
  "atk-vin02a20:254_6": "tasmā dhammasenāpati taṁ bhagavato ajjhāsayaṁ viditvā bhagavantaṁ puna pabbajjaṁ anujānāpetukāmo āha – ‘‘kathāhaṁ bhante rāhulakumāraṁ pabbājemī’’ti.",
  "atk-vin02a20:255_0": "Atha kho āyasmā sāriputto rāhulakumāraṁ pabbājesīti kumārassa mahāmoggallānatthero kese chinditvā kāsāyāni datvā saraṇāni adāsi.",
  "atk-vin02a20:255_1": "Mahākassapatthero ovādācariyo ahosi.",
  "atk-vin02a20:255_2": "Yasmā pana upajjhāyamūlakā pabbajjā ca upasampadā ca, upajjhāyova tattha issaro, na ācariyo,",
  "atk-vin02a20:255_3": "tasmā vuttaṁ – ‘‘atha kho āyasmā sāriputto rāhulakumāraṁ pabbājesī’’ti.",
  "atk-vin02a20:256_0": "Evaṁ ‘‘kumāro pabbajito’’ti sutvā uppannasaṁvegena hadayena athakho suddhodano sakkoti sabbaṁ vattabbaṁ.",
  "atk-vin02a20:256_1": "Tattha yasmā uñchācariyāya jīvato pabbajitassa avisesena ‘‘varaṁ yācāmī’’ti vutte ‘‘yācassū’’ti vacanaṁ appatirūpaṁ, na ca buddhānaṁ āciṇṇaṁ,",
  "atk-vin02a20:256_2": "tasmā ‘‘atikkantavarā kho gotama tathāgatā’’ti vuttaṁ.",
  "atk-vin02a20:256_3": "Yañca bhante kappati yañca anavajjanti yaṁ tumhākañceva dātuṁ kappati, anavajjañca hoti,",
  "atk-vin02a20:256_4": "mama ca sampaṭicchanapaccayā viññūhi na garahitabbaṁ , taṁ yācāmīti attho.",
  "atk-vin02a20:256_5": "Tathā nande adhimattaṁ rāhuleti yatheva kira bodhisattaṁ evaṁ nandampi rāhulampi maṅgaladivase nemittakā ‘‘cakkavattī bhavissatī’’ti byākariṁsu.",
  "atk-vin02a20:256_6": "Atha rājā ‘‘puttassa cakkavattisiriṁ passissāmī’’ti ussāhajāto bhagavato pabbajjāya mahantaṁ icchāvighātaṁ pāpuṇi.",
  "atk-vin02a20:256_7": "Tato ‘‘nandassa cakkavattisiriṁ passissāmī’’ti ussāhaṁ janesi, tampi bhagavā pabbājesi.",
  "atk-vin02a20:256_8": "Iti tampi dukkhaṁ adhivāsetvā ‘‘idāni rāhulassa cakkavattisiriṁ passissāmī’’ti ussāhaṁ janesi, tampi bhagavā pabbājesi.",
  "atk-vin02a20:256_9": "Tenassa ‘‘idāni kulavaṁsopi pacchinno,",
  "atk-vin02a20:256_10": "kuto cakkavattisirī’’ti adhikataraṁ dukkhaṁ uppajji.",
  "atk-vin02a20:256_11": "Tena vuttaṁ – ‘‘tathā nande adhimattaṁ rāhule’’ti.",
  "atk-vin02a20:256_12": "Rañño pana ito pacchā anāgāmiphalappatti veditabbā.",
  "atk-vin02a20:257_0": "Sādhu bhante ayyāti idaṁ kasmā āha?",
  "atk-vin02a20:257_1": "So kira cintesi – ‘‘yatra hi nāma ahampi buddhamāmako dhammamāmako saṅghamāmako samāno attano piyataraputte pabbājiyamāne ñātiviyogadukkhaṁ adhivāsetuṁ na sakkomi,",
  "atk-vin02a20:257_2": "aññe janā puttanattakesu pabbājitesu kathaṁ adhivāsessanti,",
  "atk-vin02a20:257_3": "tasmā aññesampi tāva evarūpaṁ dukkhaṁ mā ahosī’’ti āha.",
  "atk-vin02a20:257_4": "Bhagavā ‘‘sāsane niyyānikakāraṇaṁ rājā vadatī’’ti dhammakathaṁ katvā ‘‘na bhikkhave ananuññāto mātāpitūhi putto pabbājetabbo’’ti sikkhāpadaṁ paññapesi.",
  "atk-vin02a20:258_0": "Tattha mātāpitūhīti jananijanake sandhāya vuttaṁ. Sace dve atthi, dvepi āpucchitabbā. Sace pitā mato mātā vā, yo jīvati so āpucchitabbo. Pabbajitāpi āpucchitabbāva.",
  "atk-vin02a20:258_1": "Āpucchantena sayaṁ vā gantvā āpucchitabbaṁ, añño vā pesetabbo,",
  "atk-vin02a20:258_2": "so eva vā pesetabbo ‘‘gaccha mātāpitaro āpucchitvā ehī’’ti.",
  "atk-vin02a20:258_3": "Sace ‘‘anuññātomhī’’ti vadati, saddahantena pabbājetabbo.",
  "atk-vin02a20:258_4": "Pitā sayaṁ pabbajito puttampi pabbājetukāmo hoti,",
  "atk-vin02a20:258_5": "mātaraṁ āpucchitvāva pabbājetu.",
  "atk-vin02a20:258_6": "Mātā vā dhītaraṁ pabbājetukāmā,",
  "atk-vin02a20:258_7": "pitaraṁ āpucchitvāva pabbājetu.",
  "atk-vin02a20:258_8": "Pitā puttadārena anatthiko palāyi,",
  "atk-vin02a20:258_9": "mātā ‘‘imaṁ pabbājethā’’ti puttaṁ bhikkhūnaṁ deti,",
  "atk-vin02a20:258_10": "‘‘pitāssa kuhi’’nti vutte ‘‘cittakeḷiyaṁ kīḷituṁ palāto’’ti vadati, taṁ pabbājetuṁ vaṭṭati.",
  "atk-vin02a20:258_11": "Mātā kenaci purisena saddhiṁ palātā hoti,",
  "atk-vin02a20:258_12": "pitā pana ‘‘pabbājethā’’ti deti, etthāpi eseva nayo. Pitā vippavuttho hoti,",
  "atk-vin02a20:258_13": "mātā puttaṁ ‘‘pabbājethā’’ti anujānāti,",
  "atk-vin02a20:258_14": "‘‘pitā tassa kuhi’’nti vutte ‘‘kiṁ tumhākaṁ pitarā, ahaṁ jānissāmī’’ti vadati,",
  "atk-vin02a20:258_15": "pabbājetuṁ vaṭṭatīti kurundiyaṁ vuttaṁ.",
  "atk-vin02a20:259_0": "Mātāpitaro matā,",
  "atk-vin02a20:259_1": "dārako cūḷamātādīnaṁ santike saṁvaddho,",
  "atk-vin02a20:259_2": "tasmiṁ pabbājiyamāne ñātakā kalahaṁ vā karonti, khiyyanti vā,",
  "atk-vin02a20:259_3": "tasmā vivādupacchedanatthaṁ āpucchitvāva pabbājetabbo.",
  "atk-vin02a20:259_4": "Anāpucchā pabbājentassa pana āpatti natthi.",
  "atk-vin02a20:259_5": "Daharakāle gahetvā posanakā mātāpitaro nāma honti, tesupi eseva nayo.",
  "atk-vin02a20:259_6": "Putto attānaṁ nissāya jīvati, na mātāpitaro. Sacepi rājā hoti, āpucchitvāva pabbājetabbo.",
  "atk-vin02a20:259_7": "Mātāpitūhi anuññāto pabbajitvā puna vibbhamati,",
  "atk-vin02a20:259_8": "sacepi satakkhattuṁ pabbajitvā vibbhamati,",
  "atk-vin02a20:259_9": "āgatāgatakāle punappunaṁ āpucchitvāva pabbājetabbo.",
  "atk-vin02a20:259_10": "Sace evaṁ vadanti – ‘‘ayaṁ vibbhamitvā gehaṁ āgato amhākaṁ kammaṁ na karoti,",
  "atk-vin02a20:259_11": "pabbajitvā tumhākaṁ vattaṁ na pūreti, natthi imassāpucchanakiccaṁ,",
  "atk-vin02a20:259_12": "āgatāgataṁ pabbājeyyāthā’’ti evaṁ nissaṭṭhaṁ puna anāpucchāpi pabbājetuṁ vaṭṭati.",
  "atk-vin02a20:260_0": "Yopi daharakāleyeva ‘‘ayaṁ tumhākaṁ dinno, yadā icchatha,",
  "atk-vin02a20:260_1": "tadā pabbājeyyāthā’’ti evaṁ dinno hoti,",
  "atk-vin02a20:260_2": "sopi āgatāgato puna anāpucchāva pabbājetabbo.",
  "atk-vin02a20:260_3": "Yaṁ pana daharakāleyeva ‘‘imaṁ bhante pabbājeyyāthā’’ti anujānitvā pacchā vuḍḍhippattakāle nānujānanti,",
  "atk-vin02a20:260_4": "ayaṁ na anāpucchā pabbājetabbo.",
  "atk-vin02a20:260_5": "Eko mātāpitūhi saddhiṁ bhaṇḍitvā ‘‘pabbājetha ma’’nti āgacchati,",
  "atk-vin02a20:260_6": "‘‘āpucchitvā ehī’’ti ca vutto ‘‘nāhaṁ gacchāmi, sace maṁ na pabbājetha, vihāraṁ vā jhāpemi, satthena vā tumhe paharāmi,",
  "atk-vin02a20:260_7": "tumhākaṁ ñātakaupaṭṭhākānaṁ vā ārāmacchedanādīhi anatthaṁ uppādemi, rukkhā vā patitvā marāmi, coramajjhaṁ vā pavisāmi,",
  "atk-vin02a20:260_8": "desantaraṁ vā gacchāmī’’ti vadati,",
  "atk-vin02a20:260_9": "taṁ jīvasseva rakkhaṇatthāya pabbājetuṁ vaṭṭati.",
  "atk-vin02a20:260_10": "Sace panassa mātāpitaro āgantvā ‘‘kasmā amhākaṁ puttaṁ pabbājayitthā’’ti vadanti,",
  "atk-vin02a20:260_11": "tesaṁ tamatthaṁ ārocetvā ‘‘rakkhaṇatthāya naṁ pabbājayimha,",
  "atk-vin02a20:260_12": "paññāyatha tumhe puttenā’’ti vattabbā.",
  "atk-vin02a20:260_13": "‘‘Rukkhā patissāmī’’ti āruhitvā pana hatthapāde muñcantaṁ pabbājetuṁ vaṭṭatiyeva.",
  "atk-vin02a20:261_0": "Ekopi videsaṁ gantvā pabbajjaṁ yācati, āpucchitvā ce gato, pabbājetabbo.",
  "atk-vin02a20:261_1": "No ce daharabhikkhuṁ pesetvā āpucchāpetvā pabbājetabbo, atidūrañce hoti;",
  "atk-vin02a20:261_2": "pabbājetvāpi bhikkhūhi saddhiṁ pesetvā dassetuṁ vaṭṭati.",
  "atk-vin02a20:261_3": "Kurundiyaṁ pana vuttaṁ – ‘‘sace dūraṁ hoti maggo ca mahākantāro,",
  "atk-vin02a20:261_4": "‘gantvā āpucchissāmā’ti pabbājetuṁ vaṭṭatī’’ti.",
  "atk-vin02a20:261_5": "Sace pana mātāpitūnaṁ bahū puttā honti,",
  "atk-vin02a20:261_6": "evañca vadanti – ‘‘bhante etesaṁ dārakānaṁ yaṁ icchatha, taṁ pabbājeyyāthā’’ti.",
  "atk-vin02a20:261_7": "Dārake vīmaṁsitvā yaṁ icchati, so pabbājetabbo.",
  "atk-vin02a20:261_8": "Sacepi sakalena kulena vā gāmena vā anuññātaṁ hoti ‘‘bhante imasmiṁ kule vā gāme vā yaṁ icchatha, taṁ pabbājeyyāthā’’ti. Yaṁ icchati, so pabbājetabboti.",
  "atk-vin02a20:262_0": "Yāvatakevā pana ussahatīti yattake sakkoti.",
  "atk-vin02a20:263_0": "Rāhulavatthukathā niṭṭhitā.",
  "atk-vin02a20:264_0": "Sikkhāpadadaṇḍakammavatthukathā",
  "atk-vin02a20:265_0": "106.",
  "atk-vin02a20:265_1": "Dasasu sikkhāpadesu purimānaṁ pañcannaṁ atikkamo nāsanavatthu ,",
  "atk-vin02a20:265_2": "pacchimānaṁ atikkamo daṇḍakammavatthu.",
  "atk-vin02a20:266_0": "107.Appatissāti bhikkhū jeṭṭhakaṭṭhāne issariyaṭṭhāne na ṭhapenti.",
  "atk-vin02a20:266_1": "Asabhāgavuttikāti samānajīvikā na bhavanti, visabhāgajīvikāti attho.",
  "atk-vin02a20:266_2": "Alābhāya parisakkatīti yathā lābhaṁ na labhanti; evaṁ parakkamati. Anatthāyāti upaddavāya.",
  "atk-vin02a20:266_3": "Avāsāyāti ‘‘kinti imasmiṁ āvāse na vaseyyu’’nti parakkamati.",
  "atk-vin02a20:266_4": "Akkosati paribhāsatīti akkosati ceva bhayadassanena ca tajjeti.",
  "atk-vin02a20:266_5": "Bhedetīti pesuññaṁ upasaṁharitvā bhedeti.",
  "atk-vin02a20:266_6": "Āvaraṇaṁ kātunti ‘‘mā idha pavisā’’ti nivāraṇaṁ kātuṁ.",
  "atk-vin02a20:266_7": "Yattha vā vasati yattha vā paṭikkamatīti yattha vasati vā pavisati vā;",
  "atk-vin02a20:266_8": "ubhayenāpi attano pariveṇañca vassaggena pattasenāsanañca vuttaṁ.",
  "atk-vin02a20:267_0": "Mukhadvārikaṁ āhāraṁ āvaraṇaṁ karontīti ‘‘ajja mā khāda, mā bhuñjā’’ti evaṁ nivārenti.",
  "atk-vin02a20:267_1": "Na bhikkhave mukhadvāriko āhāro āvaraṇaṁ kātabboti ettha ‘‘mā khāda,",
  "atk-vin02a20:267_2": "mā bhuñjā’’ti vadatopi ‘‘āhāraṁ nivāressāmī’’ti pattacīvaraṁ anto nikkhipatopi sabbapayogesu dukkaṭaṁ.",
  "atk-vin02a20:267_3": "Anācārassa pana dubbacasāmaṇerassa daṇḍakammaṁ katvā yāguṁ vā bhattaṁ vā pattacīvaraṁ vā dassetvā ‘‘ettake nāma daṇḍakamme āhaṭe idaṁ lacchasī’’ti vattuṁ vaṭṭati.",
  "atk-vin02a20:267_4": "Bhagavatā hi āvaraṇameva daṇḍakammaṁ vuttaṁ.",
  "atk-vin02a20:267_5": "Dhammasaṅgāhakattherehi pana aparādhānurūpaṁ udakadāruvālikādīnaṁ āharāpanampi kātabbanti vuttaṁ, tasmā tampi kātabbaṁ.",
  "atk-vin02a20:267_6": "Tañca kho ‘‘oramissati viramissatī’’ti anukampāya,",
  "atk-vin02a20:267_7": "na ‘‘nassissati vibbhamissatī’’tiādinayappavattena pāpajjhāsayena ‘‘daṇḍakammaṁ karomī’’ti ca uṇhapāsāṇe vā nipajjāpetuṁ pāsāṇiṭṭhakādīni vā sīse nikkhipāpetuṁ udakaṁ vā pavesetuṁ na vaṭṭati.",
  "atk-vin02a20:268_0": "Sikkhāpadadaṇḍakammavatthukathā niṭṭhitā.",
  "atk-vin02a20:269_0": "Anāpucchāvaraṇavatthuādikathā",
  "atk-vin02a20:270_0": "108.Nabhikkhave upajjhāyaṁ anāpucchāti ettha ‘‘tumhākaṁ sāmaṇerassa ayaṁ nāma aparādho,",
  "atk-vin02a20:270_1": "daṇḍakammamassa karothā’’ti tikkhattuṁ vutte,",
  "atk-vin02a20:270_2": "sace upajjhāyo daṇḍakammaṁ na karoti, sayaṁ kātuṁ vaṭṭati.",
  "atk-vin02a20:270_3": "Sacepi āditova upajjhāyo vadati ‘‘mayhaṁ sāmaṇerānaṁ dose sati tumhe daṇḍakammaṁ karothā’’ti kātuṁ vaṭṭatiyeva.",
  "atk-vin02a20:270_4": "Yathā ca sāmaṇerānaṁ evaṁ saddhivihārikantevāsikānampi daṇḍakammaṁ kātuṁ vaṭṭati.",
  "atk-vin02a20:271_0": "Apalāḷentīti ‘‘tumhākaṁ pattaṁ dassāma,",
  "atk-vin02a20:271_1": "cīvaraṁ dassāmā’’ti attano upaṭṭhānakaraṇatthaṁ saṅgaṇhanti.",
  "atk-vin02a20:271_2": "Na bhikkhave aññassa parisā apalāḷetabbāti ettha sāmaṇerā vā hontu upasampannā vā,",
  "atk-vin02a20:271_3": "antamaso dussīlabhikkhussāpi parassa parisabhūte bhinditvā gaṇhituṁ na vaṭṭati,",
  "atk-vin02a20:271_4": "ādīnavaṁ pana vattuṁ vaṭṭati ‘‘tayā nhāyituṁ āgatena gūthamakkhanaṁ viya kataṁ dussīlaṁ nissāya viharantenā’’ti.",
  "atk-vin02a20:271_5": "Sace so sayameva jānitvā upajjhaṁ vā nissayaṁ vā yācati, dātuṁ vaṭṭati.",
  "atk-vin02a20:272_0": "Anujānāmi bhikkhave dasahaṅgehi samannāgataṁ sāmaṇeraṁ nāsetunti ettha kaṇṭakasikkhāpadavaṇṇanāyaṁ vuttāsu tīsu nāsanāsu liṅganāsanāva adhippetā,",
  "atk-vin02a20:272_1": "tasmā yo pāṇātipātādīsu ekampi kammaṁ karoti, so liṅganāsanāya nāsetabbo.",
  "atk-vin02a20:272_2": "Yathā ca bhikkhūnaṁ pāṇātipātādīsu nānāāpattiyo honti, na tathā sāmaṇerānaṁ.",
  "atk-vin02a20:272_3": "Sāmaṇero hi kunthakipillikampi māretvā maṅguraṇḍakampi bhinditvā nāsetabbataṁyeva pāpuṇāti,",
  "atk-vin02a20:272_4": "tāvadevassa saraṇagamanāni ca upajjhāyaggahaṇañca senāsanaggāho ca paṭippassambhati, saṅghalābhaṁ na labhati,",
  "atk-vin02a20:272_5": "liṅgamattameva ekaṁ avasiṭṭhaṁ hoti. So sace ākiṇṇadosova hoti, āyatiṁ saṁvare na tiṭṭhati, nikkaḍḍhitabbo.",
  "atk-vin02a20:272_6": "Atha sahasā virajjhitvā ‘‘duṭṭhu mayā kata’’nti puna saṁvare ṭhātukāmo hoti, liṅganāsanakiccaṁ natthi.",
  "atk-vin02a20:272_7": "Yathānivatthapārutasseva saraṇāni dātabbāni, upajjhāyo dātabbo,",
  "atk-vin02a20:272_8": "sikkhāpadāni pana saraṇagamaneneva ijjhanti.",
  "atk-vin02a20:272_9": "Sāmaṇerānañhi saraṇagamanaṁ bhikkhūnaṁ upasampadakammavācāsadisaṁ,",
  "atk-vin02a20:272_10": "tasmā bhikkhūnaṁ viya catupārisuddhisīlaṁ,",
  "atk-vin02a20:272_11": "imināpi dasasīlāni samādinnāneva honti,",
  "atk-vin02a20:272_12": "evaṁ santepi daḷhīkaraṇatthaṁ āyatiṁ saṁvare patiṭṭhāpanatthaṁ puna dātabbāni.",
  "atk-vin02a20:272_13": "Sace purimikāya puna saraṇāni gahitāni,",
  "atk-vin02a20:272_14": "pacchimikāya vassāvāsikaṁ lacchati. Sace pacchimikāya gahitāni,",
  "atk-vin02a20:272_15": "saṅghena apaloketvā lābho dātabbo.",
  "atk-vin02a20:273_0": "Adinnādāne tiṇasalākamattenāpi vatthunā,",
  "atk-vin02a20:273_1": "abrahmacariye tīsu maggesu yattha katthaci vippaṭipattiyā,",
  "atk-vin02a20:273_2": "musāvāde hassādhippāyatāyapi musā bhaṇite assamaṇo hoti, nāsetabbataṁ āpajjati.",
  "atk-vin02a20:273_3": "Majjapāne pana bhikkhuno ajānitvāpi bījato paṭṭhāya majjaṁ pivantassa pācittiyaṁ.",
  "atk-vin02a20:273_4": "Sāmaṇero jānitvā pivanto sīlabhedaṁ āpajjati, na ajānitvā.",
  "atk-vin02a20:273_5": "Yāni panassa itarāni pañca sikkhāpadāni, tesu bhinnesu na nāsetabbo, daṇḍakammaṁ kātabbaṁ.",
  "atk-vin02a20:273_6": "Sikkhāpade pana puna dinnepi adinnepi vaṭṭati.",
  "atk-vin02a20:273_7": "Daṇḍakammena pana pīḷetvā āyatiṁ saṁvare ṭhapanatthāya dātabbameva.",
  "atk-vin02a20:273_8": "Sāmaṇerānaṁ majjapānaṁ sacittakaṁ pārājikavatthu, ayaṁ viseso.",
  "atk-vin02a20:274_0": "Avaṇṇabhāsane pana arahaṁ sammāsambuddhotiādīnaṁ paṭipakkhavasena buddhassa vā,",
  "atk-vin02a20:274_1": "svākkhātotiādīnaṁ paṭipakkhavasena dhammassa vā,",
  "atk-vin02a20:274_2": "suppaṭipannotiādīnaṁ paṭipakkhavasena saṅghassa vā avaṇṇaṁ bhāsanto ratanattayaṁ nindanto garahanto ācariyupajjhāyādīhi ‘‘mā evaṁ avacā’’ti avaṇṇabhāsane ādīnavaṁ dassetvā nivāretabbo.",
  "atk-vin02a20:274_3": "Sace yāvatatiyaṁ vuccamāno na oramati,",
  "atk-vin02a20:274_4": "kaṇṭakanāsanāya nāsetabboti kurundiyaṁ vuttaṁ.",
  "atk-vin02a20:274_5": "Mahāaṭṭhakathāyaṁ pana ‘‘sace evaṁ vuccamāno taṁ laddhiṁ nissajjati,",
  "atk-vin02a20:274_6": "daṇḍakammaṁ kāretvā accayaṁ desāpetabbo. Sace na nissajjati,",
  "atk-vin02a20:274_7": "tatheva ādāya paggayha tiṭṭhati,",
  "atk-vin02a20:274_8": "liṅganāsanāya nāsetabbo’’ti vuttaṁ, taṁ yuttaṁ.",
  "atk-vin02a20:274_9": "Ayameva hi nāsanā idha adhippetāti.",
  "atk-vin02a20:275_0": "Micchādiṭṭhikepi eseva nayo.",
  "atk-vin02a20:275_1": "Sassatucchedānañhi aññataradiṭṭhiko sace ācariyādīhi ovadiyamāno nissajjati,",
  "atk-vin02a20:275_2": "daṇḍakammaṁ kāretvā accayaṁ desāpetabbo.",
  "atk-vin02a20:275_3": "Appaṭinissajjantova nāsetabboti.",
  "atk-vin02a20:275_4": "Bhikkhunidūsako cettha kāmaṁ abrahmacāriggahaṇena gahitova abrahmacāriṁ pana āyatiṁ saṁvare ṭhātukāmaṁ saraṇāni datvā upasampādetuṁ vaṭṭati.",
  "atk-vin02a20:275_5": "Bhikkhunidūsako āyatiṁ saṁvare ṭhātukāmopi pabbajjampi na labhati,",
  "atk-vin02a20:275_6": "pageva upasampadanti etamatthaṁ dassetuṁ ‘‘bhikkhunidūsako’’ti idaṁ visuṁ dasamaṁ aṅgaṁ vuttanti veditabbaṁ.",
  "atk-vin02a20:276_0": "Anāpucchāvaraṇavatthuādikathā niṭṭhitā.",
  "atk-vin02a20:277_0": "Paṇḍakavatthukathā",
  "atk-vin02a20:278_0": "109.Dahare dahareti taruṇe taruṇe. Moḷigalleti thūlasarīre.",
  "atk-vin02a20:278_1": "Hatthibhaṇḍe assabhaṇḍeti hatthigopake ca assagopake ca.",
  "atk-vin02a20:279_0": "Paṇḍakobhikkhaveti ettha āsittapaṇḍako usūyapaṇḍako opakkamikapaṇḍako pakkhapaṇḍako napuṁsakapaṇḍakoti pañca paṇḍakā.",
  "atk-vin02a20:279_1": "Tattha yassa paresaṁ aṅgajātaṁ mukhena gahetvā asucinā āsittassa pariḷāho vūpasammati, ayaṁ āsittapaṇḍako.",
  "atk-vin02a20:279_2": "Yassa paresaṁ ajjhācāraṁ passato usūyāya uppannāya pariḷāho vūpasammati, ayaṁ usūyapaṇḍako.",
  "atk-vin02a20:279_3": "Yassa upakkamena bījāni apanītāni, ayaṁ opakkamikapaṇḍako.",
  "atk-vin02a20:279_4": "Ekacco pana akusalavipākānubhāvena kāḷapakkhe paṇḍako hoti,",
  "atk-vin02a20:279_5": "juṇhapakkhe panassa pariḷāho vūpasammati, ayaṁ pakkhapaṇḍako.",
  "atk-vin02a20:279_6": "Yo pana paṭisandhiyaṁyeva abhāvako uppanno, ayaṁ napuṁsakapaṇḍakoti.",
  "atk-vin02a20:279_7": "Tesu āsittapaṇḍakassa ca usūyapaṇḍakassa ca pabbajjā na vāritā, itaresaṁ tiṇṇaṁ vāritā.",
  "atk-vin02a20:279_8": "Tesupi pakkhapaṇḍakassa yasmiṁ pakkhe paṇḍako hoti,",
  "atk-vin02a20:279_9": "tasmiṁyevassa pakkhe pabbajjā vāritāti kurundiyaṁ vuttaṁ.",
  "atk-vin02a20:279_10": "Yassa cettha pabbajjā vāritā,",
  "atk-vin02a20:279_11": "taṁ sandhāya idaṁ vuttaṁ – ‘‘anupasampanno na upasampādetabbo upasampanno nāsetabbo’’ti.",
  "atk-vin02a20:279_12": "Sopi liṅganāsaneneva nāsetabbo.",
  "atk-vin02a20:279_13": "Ito paraṁ ‘‘nāsetabbo’’ti vuttesupi eseva nayo.",
  "atk-vin02a20:280_0": "Paṇḍavatthukathā niṭṭhitā.",
  "atk-vin02a20:281_0": "Theyyasaṁvāsakavatthukathā",
  "atk-vin02a20:282_0": "110.Purāṇakulaputtoti purāṇassa anukkamena pārijuññaṁ pattassa kulassa putto.",
  "atk-vin02a20:282_1": "Mātipakkhapitipakkhato kolaññā khīṇā vinaṭṭhā matā assāti khīṇakolañño. Anadhigatanti appattaṁ. Phātiṁkātunti vaḍḍhetuṁ. Iṅghāti uyyojanatthe nipāto.",
  "atk-vin02a20:282_2": "Anuyuñjiyamānoti ekamantaṁ netvā kesamassuoropanakāsāyapaṭiggahaṇasaraṇagamanaupajjhāyaggahaṇakammavācānissayadhamme pucchiyamāno.",
  "atk-vin02a20:282_3": "Etamatthaṁ ārocesīti etaṁ sayaṁ pabbajitabhāvaṁ ādito paṭṭhāya ācikkhi.",
  "atk-vin02a20:283_0": "Theyyasaṁvāsako bhikkhaveti ettha tayo theyyasaṁvāsakā – liṅgatthenako, saṁvāsatthenako, ubhayatthenakoti.",
  "atk-vin02a20:283_1": "Tattha yo sayaṁ pabbajitvā vihāraṁ gantvā na bhikkhuvassāni gaṇeti,",
  "atk-vin02a20:283_2": "na yathāvuḍḍhaṁ vandanaṁ sādiyati, na āsanena paṭibāhati,",
  "atk-vin02a20:283_3": "na uposathapavāraṇādīsu sandissati,",
  "atk-vin02a20:283_4": "ayaṁ liṅgamattasseva thenitattā liṅgatthenako nāma.",
  "atk-vin02a20:284_0": "Yo pana bhikkhūhi pabbājito sāmaṇero samānopi videsaṁ gantvā ‘‘ahaṁ dasavasso vā vīsativasso vā’’ti musā vatvā bhikkhuvassāni gaṇeti,",
  "atk-vin02a20:284_1": "yathāvuḍḍhaṁ vandanaṁ sādiyati, āsanena paṭibāhati,",
  "atk-vin02a20:284_2": "uposathapavāraṇādīsu sandissati,",
  "atk-vin02a20:284_3": "ayaṁ saṁvāsamattasseva thenitattā saṁvāsatthenako nāma.",
  "atk-vin02a20:284_4": "Bhikkhuvassagaṇanādiko hi sabbopi kiriyabhedo imasmiṁ atthe ‘‘saṁvāso’’ti veditabbo.",
  "atk-vin02a20:284_5": "Sikkhaṁ paccakkhāya ‘‘na maṁ koci jānātī’’ti evaṁ paṭipajjantepi eseva nayo.",
  "atk-vin02a20:285_0": "Yo pana sayaṁ pabbajitvā vihāraṁ gantvā bhikkhuvassāni gaṇeti,",
  "atk-vin02a20:285_1": "yathāvuḍḍhaṁ vandanaṁ sādiyati, āsanena paṭibāhati,",
  "atk-vin02a20:285_2": "uposathapavāraṇādīsu sandissati,",
  "atk-vin02a20:285_3": "ayaṁ liṅgassa ceva saṁvāsassa ca thenitattā ubhayatthenako nāma.",
  "atk-vin02a20:285_4": "Ayaṁ tividhopi theyyasaṁvāsako anupasampanno na upasampādetabbo, upasampanno nāsetabbo,",
  "atk-vin02a20:285_5": "puna pabbajjaṁ yācantopi na pabbājetabbo.",
  "atk-vin02a20:286_0": "Ettha ca asammohatthaṁ idaṁ pakiṇṇakaṁ veditabbaṁ –",
  "atk-vin02a20:287_0": "‘‘Rājadubbhikkhakantāra-rogaveribhayehi vā;",
  "atk-vin02a20:288_0": "Cīvarāharaṇatthaṁ vā, liṅgaṁ ādiyatīdha yo.",
  "atk-vin02a20:289_0": "Saṁvāsaṁ nādhivāseti, yāva so suddhamānaso;",
  "atk-vin02a20:290_0": "Theyyasaṁvāsako nāma, tāva esa na vuccatī’’ti.",
  "atk-vin02a20:291_0": "Tatrāyaṁ vitthāranayo – idhekaccassa rājā kuddho hoti,",
  "atk-vin02a20:291_1": "so ‘‘evaṁ me sotthi bhavissatī’’ti sayameva liṅgaṁ gahetvā palāyati. Taṁ disvā rañño ārocenti. Rājā ‘‘sace pabbajito,",
  "atk-vin02a20:291_2": "na taṁ labbhā kiñci kātu’’nti tasmiṁ kodhaṁ paṭivineti,",
  "atk-vin02a20:291_3": "so ‘‘vūpasantaṁ me rājabhaya’’nti saṅghamajjhaṁ anosaritvāva gihiliṅgaṁ gahetvā āgato pabbājetabbo.",
  "atk-vin02a20:291_4": "Athāpi ‘‘sāsanaṁ nissāya mayā jīvitaṁ laddhaṁ,",
  "atk-vin02a20:291_5": "handa dāni ahaṁ pabbajāmī’’ti uppannasaṁvego teneva liṅgena āgantvā āgantukavattaṁ na sādiyati,",
  "atk-vin02a20:291_6": "bhikkhūhi puṭṭho vā apuṭṭho vā yathābhūtamattānaṁ āvikatvā pabbajjaṁ yācati, liṅgaṁ apanetvā pabbājetabbo. Sace pana vattaṁ sādiyati, pabbajitālayaṁ dasseti,",
  "atk-vin02a20:291_7": "sabbaṁ pubbe vuttaṁ vassagaṇanādibhedaṁ vidhiṁ paṭipajjati, ayaṁ na pabbājetabbo.",
  "atk-vin02a20:292_0": "Idha panekacco dubbhikkhe jīvituṁ asakkonto sayameva liṅgaṁ gahetvā sabbapāsaṇḍiyabhattāni bhuñjanto dubbhikkhe vītivatte saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva .",
  "atk-vin02a20:293_0": "Aparo mahākantāraṁ nittharitukāmo hoti,",
  "atk-vin02a20:293_1": "satthavāho ca pabbajite gahetvā gacchati.",
  "atk-vin02a20:293_2": "So ‘‘evaṁ maṁ satthavāho gahetvā gamissatī’’ti sayameva liṅgaṁ gahetvā satthavāhena saddhiṁ kantāraṁ nittharitvā khemantaṁ patvā saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva.",
  "atk-vin02a20:294_0": "Aparo rogabhaye uppanne jīvituṁ asakkonto sayameva liṅgaṁ gahetvā sabbapāsaṇḍiyabhattāni bhuñjanto rogabhaye vūpasante saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva.",
  "atk-vin02a20:295_0": "Aparassa eko veriko kuddho hoti, ghātetukāmo naṁ vicarati,",
  "atk-vin02a20:295_1": "so ‘‘evaṁ me sotthi bhavissatī’’ti sayameva liṅgaṁ gahetvā palāyati.",
  "atk-vin02a20:295_2": "Veriko ‘‘kuhiṁ so’’ti pariyesanto ‘‘pabbajitvā palāto’’ti sutvā ‘‘sace pabbajito,",
  "atk-vin02a20:295_3": "na taṁ labbhā kiñci kātu’’nti tasmiṁ kodhaṁ paṭivineti.",
  "atk-vin02a20:295_4": "So ‘‘vūpasantaṁ me veribhaya’’nti saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva.",
  "atk-vin02a20:296_0": "Aparo ñātikulaṁ gantvā sikkhaṁ paccakkhāya gihi hutvā ‘‘imāni cīvarāni idha vinassissanti,",
  "atk-vin02a20:296_1": "sacepi imāni gahetvā vihāraṁ gamissāmi,",
  "atk-vin02a20:296_2": "antarāmagge maṁ ‘coro’ti gahessanti,",
  "atk-vin02a20:296_3": "yaṁnūnāhaṁ kāyaparihāriyāni katvā gaccheyya’’nti cīvarāharaṇatthaṁ nivāsetvā ca pārupitvā ca vihāraṁ gacchati.",
  "atk-vin02a20:296_4": "Taṁ dūratova āgacchantaṁ disvā sāmaṇerā ca daharā ca abbhuggacchanti, vattaṁ dassenti. So na sādiyati, yathābhūtamattānaṁ āvikaroti.",
  "atk-vin02a20:296_5": "Sace bhikkhū ‘‘na dāni mayaṁ taṁ muñcissāmā’’ti balakkārena pabbājetukāmā honti,",
  "atk-vin02a20:296_6": "kāsāyāni apanetvā puna pabbājetabbo.",
  "atk-vin02a20:296_7": "Sace pana ‘‘nayime mama hīnāyāvattabhāvaṁ jānantī’’ti taṁyeva bhikkhubhāvaṁ paṭijānitvā sabbaṁ pubbe vuttaṁ vassagaṇanādibhedaṁ vidhiṁ paṭipajjati, ayaṁ na pabbājetabbo.",
  "atk-vin02a20:297_0": "Aparo mahāsāmaṇero ñātikulaṁ gantvā uppabbajitvā kammantānuṭṭhānena ubbāḷho hutvā puna ‘‘dāni ahaṁ samaṇova bhavissāmi,",
  "atk-vin02a20:297_1": "theropi me uppabbajitabhāvaṁ na jānātī’’ti tadeva pattacīvaraṁ ādāya vihāraṁ āgacchati,",
  "atk-vin02a20:297_2": "nāpi tamatthaṁ bhikkhūnaṁ āroceti, sāmaṇerabhāvaṁ paṭijānāti,",
  "atk-vin02a20:297_3": "ayaṁ theyyasaṁvāsakoyeva pabbajjaṁ na labhati.",
  "atk-vin02a20:297_4": "Sacepissa liṅgaggahaṇakāle evaṁ hoti,",
  "atk-vin02a20:297_5": "‘‘nāhaṁ kassaci ārocessāmī’’ti vihārañca gato āroceti, gahaṇeneva theyyasaṁvāsako.",
  "atk-vin02a20:297_6": "Athāpissa ‘‘gahaṇakāle ācikkhissāmī’’ti cittaṁ uppannaṁ hoti,",
  "atk-vin02a20:297_7": "vihārañca gantvā ‘‘kuhiṁ tvaṁ āvuso gato’’ti vutto ‘‘na dāni maṁ ime jānantī’’ti vañcetvā nācikkhati,",
  "atk-vin02a20:297_8": "‘‘nācikkhissāmī’’ti saha dhuranikkhepena ayampi theyyasaṁvāsakova.",
  "atk-vin02a20:297_9": "Sace panassa gahaṇakālepi ‘‘ācikkhissāmī’’ti cittaṁ uppannaṁ hoti, vihāraṁ gantvāpi ācikkhati, ayaṁ puna pabbajjaṁ labhati.",
  "atk-vin02a20:298_0": "Aparo daharasāmaṇero mahanto vā pana abyatto,",
  "atk-vin02a20:298_1": "so purimanayeneva uppabbajitvā ghare vacchakarakkhaṇādīni kammāni kātuṁ na icchati,",
  "atk-vin02a20:298_2": "tamenaṁ ñātakā tāniyeva kāsāyāni acchādetvā thālakaṁ vā pattaṁ vā hatthe datvā ‘‘gaccha samaṇova hohī’’ti gharā nīharanti. So vihāraṁ gacchati,",
  "atk-vin02a20:298_3": "neva naṁ bhikkhū jānanti ‘‘ayaṁ uppabbajitvā puna sayameva pabbajito’’ti, nāpi sayaṁ jānāti, ‘‘yo evaṁ pabbajati,",
  "atk-vin02a20:298_4": "so theyyasaṁvāsako nāma hotī’’ti.",
  "atk-vin02a20:298_5": "Sace taṁ paripuṇṇavassaṁ upasampādenti, sūpasampanno.",
  "atk-vin02a20:298_6": "Sace pana anupasampannakāleyeva vinayavinicchaye vattamāne suṇāti, ‘‘yo evaṁ pabbajati,",
  "atk-vin02a20:298_7": "so theyyasaṁvāsako nāma hotī’’ti.",
  "atk-vin02a20:298_8": "Tena ‘‘mayā evaṁ kata’’nti bhikkhūnaṁ ācikkhitabbaṁ, evaṁ puna pabbajjaṁ labhati.",
  "atk-vin02a20:298_9": "Sace ‘‘na dāni maṁ koci jānātī’’ti nāroceti,",
  "atk-vin02a20:298_10": "dhuraṁ nikkhittamatte theyyasaṁvāsako.",
  "atk-vin02a20:299_0": "Bhikkhu sikkhaṁ paccakkhāya liṅgaṁ anapanetvā dussīlakammaṁ katvā vā akatvā vā puna sabbaṁ pubbe vuttaṁ vassagaṇanādibhedaṁ vidhiṁ paṭipajjati, theyyasaṁvāsako hoti.",
  "atk-vin02a20:299_1": "Sikkhaṁ appaccakkhāya saliṅge ṭhito methunaṁ paṭisevitvā vassagaṇanādibhedaṁ vidhiṁ āpajjanto theyyasaṁvāsako na hoti, pabbajjāmattaṁ labhati.",
  "atk-vin02a20:299_2": "Andhakaṭṭhakathāyaṁ pana eso theyyasaṁvāsakoti vuttaṁ, taṁ na gahetabbaṁ.",
  "atk-vin02a20:300_0": "Eko bhikkhu kāsāye saussāhova odātaṁ nivāsetvā methunaṁ paṭisevitvā puna kāsāyāni nivāsetvā vassagaṇanādibhedaṁ sabbaṁ vidhiṁ āpajjati,",
  "atk-vin02a20:300_1": "ayampi theyyasaṁvāsako na hoti, pabbajjāmattaṁ labhati.",
  "atk-vin02a20:300_2": "Sace pana kāsāye dhuraṁ nikkhipitvā odātaṁ nivāsetvā methunaṁ paṭisevitvā puna kāsāyāni nivāsetvā vassagaṇanādibhedaṁ sabbaṁ vidhiṁ āpajjati, theyyasaṁvāsako hoti.",
  "atk-vin02a20:301_0": "Sāmaṇero saliṅge ṭhito methunādiassamaṇakaraṇadhammaṁ āpajjitvāpi theyyasaṁvāsako na hoti.",
  "atk-vin02a20:301_1": "Sacepi kāsāye saussāhova kāsāyāni apanetvā methunaṁ paṭisevitvā puna kāsāyāni nivāseti, neva theyyasaṁvāsako hoti.",
  "atk-vin02a20:301_2": "Sace pana kāsāye dhuraṁ nikkhipitvā naggo vā odātanivattho vā methunasevanādīhi assamaṇo hutvā kāsāyaṁ nivāseti, theyyasaṁvāsako hoti.",
  "atk-vin02a20:301_3": "Sacepi gihibhāvaṁ patthayamāno kāsāvaṁ ovaṭṭikaṁ vā katvā aññena vā ākārena gihinivāsanena nivāseti ‘‘sobhati nu kho me gihiliṅgaṁ,",
  "atk-vin02a20:301_4": "na sobhatī’’ti vīmaṁsanatthaṁ, rakkhati tāva.",
  "atk-vin02a20:301_5": "‘‘Sobhatī’’ti sampaṭicchitvā pana puna liṅgaṁ sādiyanto theyyasaṁvāsako hoti.",
  "atk-vin02a20:301_6": "Odātaṁ nivāsetvā vīmaṁsanasampaṭicchanesupi eseva nayo.",
  "atk-vin02a20:302_0": "Sace pana nivatthakāsāyassa upari odātaṁ nivāsetvā vīmaṁsati vā sampaṭicchati vā, rakkhatiyeva. Bhikkhuniyāpi eseva nayo.",
  "atk-vin02a20:302_1": "Sāpi hi gihibhāvaṁ patthayamānā sace kāsāyaṁ gihinivāsanaṁ nivāseti,",
  "atk-vin02a20:302_2": "‘‘sobhati nu kho me gihiliṅgaṁ,",
  "atk-vin02a20:302_3": "na sobhatī’’ti vīmaṁsanatthaṁ, rakkhati tāva.",
  "atk-vin02a20:302_4": "Sace ‘‘sobhatī’’ti sampaṭicchati, na rakkhati.",
  "atk-vin02a20:302_5": "Odātaṁ nivāsetvā vīmaṁsanasampaṭicchanesupi eseva nayo.",
  "atk-vin02a20:302_6": "Nivatthakāsāyassa pana upari odātaṁ nivāsetvā vīmaṁsatu vā sampaṭicchatu vā, rakkhatiyeva.",
  "atk-vin02a20:303_0": "Sace koci vuḍḍhapabbajito vassāni agaṇetvā pāḷiyampi aṭṭhatvā ekapassenāgantvā mahāpeḷādīsu kaṭacchunā ukkhitte bhattapiṇḍe pattaṁ upanāmetvā seno viya maṁsapesiṁ gahetvā gacchati, theyyasaṁvāsako na hoti.",
  "atk-vin02a20:303_1": "Bhikkhuvassāni pana gaṇetvā gaṇhanto theyyasaṁvāsako hoti.",
  "atk-vin02a20:304_0": "Sayaṁ sāmaṇerova sāmaṇerapaṭipāṭiyā kūṭavassāni gaṇetvā gaṇhanto theyyasaṁvāsako na hoti.",
  "atk-vin02a20:304_1": "Bhikkhu bhikkhupaṭipāṭiyā kūṭavassāni gaṇetvā gaṇhanto bhaṇḍagghena kāretabboti.",
  "atk-vin02a20:305_0": "Theyyasaṁvāsakavatthukathā niṭṭhitā.",
  "atk-vin02a20:306_0": "Titthiyapakkantakakathā",
  "atk-vin02a20:307_0": "Titthiyapakkantakobhikkhaveti ettha pana titthiyesu pakkanto paviṭṭhoti titthiyapakkantako.",
  "atk-vin02a20:307_1": "So na kevalaṁ na upasampādetabbo, atha kho na pabbājetabbopi.",
  "atk-vin02a20:307_2": "Tatrāyaṁ vinicchayo – upasampanno bhikkhu titthiyo bhavissāmīti saliṅgeneva tesaṁ upassayaṁ gacchati, padavāre padavāre dukkaṭaṁ.",
  "atk-vin02a20:307_3": "Tesaṁ liṅge ādinnamatte titthiyapakkantako hoti.",
  "atk-vin02a20:307_4": "Yopi sayameva ‘‘titthiyo bhavissāmī’’ti kusacīrādīni nivāseti, titthiyapakkantako hotiyeva.",
  "atk-vin02a20:307_5": "Yo pana naggo nhāyanto attānaṁ oloketvā ‘‘sobhati me ājīvakabhāvo,",
  "atk-vin02a20:307_6": "ājīvako bhavissāmī’’ti kāsāyāni anādāya naggova ājīvakānaṁ upassayaṁ gacchati, padavāre padavāre dukkaṭaṁ.",
  "atk-vin02a20:307_7": "Sace panassa antarāmagge hirottappaṁ uppajjati, dukkaṭāni desetvā muccati.",
  "atk-vin02a20:307_8": "Tesaṁ upassayaṁ gantvāpi tehi vā ovadito attanā vā ‘‘imesaṁ pabbajjā atidukkhā’’ti nivattantopi muccatiyeva.",
  "atk-vin02a20:308_0": "Sace pana ‘‘kiṁ tumhākaṁ pabbajjāya ukkaṭṭha’’nti pucchitvā ‘‘kesamassuluñcanādīnī’’ti vutto ekakesampi luñcāpeti,",
  "atk-vin02a20:308_1": "ukkuṭikappadhānādīni vā vattāni ādiyati, morapiñchādīni vā nivāseti, tesaṁ liṅgaṁ gaṇhāti,",
  "atk-vin02a20:308_2": "‘‘ayaṁ pabbajjā seṭṭhā’’ti seṭṭhabhāvaṁ vā upagacchati, na muccati, titthiyapakkantako hoti.",
  "atk-vin02a20:308_3": "Sace pana ‘‘sobhati nu kho me titthiyapabbajjā,",
  "atk-vin02a20:308_4": "nanu kho sobhatī’’ti vīmaṁsanatthaṁ kusacīrādīni vā nivāseti, jaṭaṁ vā bandhati, khārikājaṁ vā ādiyati, yāva na sampaṭicchati, tāva naṁ laddhi rakkhati,",
  "atk-vin02a20:308_5": "sampaṭicchitamatte titthiyapakkantako hoti.",
  "atk-vin02a20:308_6": "Acchinnacīvaro pana kusacīrādīni nivāsento rājabhayādīhi vā titthiyaliṅgaṁ gaṇhanto laddhiyā abhāvena neva titthiyapakkantako hoti.",
  "atk-vin02a20:309_0": "Ayañca titthiyapakkantako nāma upasampannabhikkhunā kathito,",
  "atk-vin02a20:309_1": "tasmā sāmaṇero saliṅgena titthāyatanaṁ gatopi puna pabbajjañca upasampadañca labhatīti kurundiyaṁ vuttaṁ.",
  "atk-vin02a20:309_2": "Purimo pana theyyasaṁvāsako anupasampannena kathito;",
  "atk-vin02a20:309_3": "tasmā upasampanno kūṭavassaṁ gaṇentopi assamaṇo na hoti.",
  "atk-vin02a20:309_4": "Liṅge saussāho pārājikaṁ āpajjitvā bhikkhuvassādīni gaṇentopi theyyasaṁvāsako na hotīti.",
  "atk-vin02a20:310_0": "Titthiyapakkantakakathā niṭṭhitā.",
  "atk-vin02a20:311_0": "Tiracchānagatavatthukathā",
  "atk-vin02a20:312_0": "111.Nāgayoniyāaṭṭīyatīti ettha kiñcāpi so pavattiyaṁ kusalavipākena devasampattisadisaṁ issariyasampattiṁ anubhoti,",
  "atk-vin02a20:312_1": "akusalavipākapaṭisandhikassa pana tassa sajātiyā methunapaṭisevane ca vissaṭṭhaniddokkamane ca nāgasarīraṁ pātubhavati udakasañcārikaṁ maṇḍūkabhakkhaṁ,",
  "atk-vin02a20:312_2": "tasmā so tāya nāgayoniyā aṭṭīyati. Harāyatīti lajjati.",
  "atk-vin02a20:312_3": "Jigucchatīti attabhāvaṁ jigucchati.",
  "atk-vin02a20:312_4": "Tassa bhikkhuno nikkhanteti tasmiṁ bhikkhusmiṁ nikkhante.",
  "atk-vin02a20:312_5": "Atha vā tassa bhikkhuno nikkhamaneti attho.",
  "atk-vin02a20:312_6": "Vissaṭṭho niddaṁ okkamīti tasmiṁ anikkhante vissarabhayena satiṁ avissajjitvā kapimiddhavaseneva niddāyanto nikkhante satiṁ vissajjitvā vissaṭṭho nirāsaṅko mahāniddaṁ paṭipajji.",
  "atk-vin02a20:312_7": "Vissaramakāsīti bhayavasena samaṇasaññaṁ pahāya virūpaṁ mahāsaddamakāsi.",
  "atk-vin02a20:313_0": "Tumhe khotthāti tumhe kho attha; akārassa lopaṁ katvā vuttaṁ.",
  "atk-vin02a20:313_1": "Tumhe kho nāgā jhānavipassanāmaggaphalānaṁ abhabbattā imasmiṁ dhammavinaye aviruḷhidhammā attha,",
  "atk-vin02a20:313_2": "viruḷhidhammā na bhavathāti ayamettha saṅkhepattho. Sajātiyāti nāgiyā eva.",
  "atk-vin02a20:313_3": "Yadā pana manussitthiādibhedāya aññajātiyā paṭisevati, tadā devaputto viya hoti.",
  "atk-vin02a20:313_4": "Ettha ca pavattiyaṁ abhiṇhaṁ sabhāvapātukammadassanavasena ‘‘dve paccayā’’ti vuttaṁ.",
  "atk-vin02a20:313_5": "Nāgassa pana pañcasu kālesu sabhāvapātukammaṁ hoti – paṭisandhikāle, tacajahanakāle, sajātiyā methunakāle, vissaṭṭhaniddokkamanakāle, cutikāleti.",
  "atk-vin02a20:314_0": "Tiracchānagato bhikkhaveti ettha nāgo vā hotu supaṇṇamāṇavakādīnaṁ vā aññataro,",
  "atk-vin02a20:314_1": "antamaso sakkaṁ devarājānaṁ upādāya yo koci amanussajātiyo,",
  "atk-vin02a20:314_2": "sabbova imasmiṁ atthe tiracchānagatoti veditabbo. So neva upasampādetabbo, na pabbājetabbo, upasampannopi nāsetabboti.",
  "atk-vin02a20:315_0": "Tiracchānagatavatthukathā niṭṭhitā.",
  "atk-vin02a20:316_0": "Mātughātakādivatthukathā",
  "atk-vin02a20:317_0": "112.",
  "atk-vin02a20:317_1": "Mātughātakādivatthūsu – nikkhantiṁ kareyyanti nikkhamanaṁ niggamanaṁ apavāhanaṁ kareyyanti attho.",
  "atk-vin02a20:317_2": "Mātughātako bhikkhaveti ettha yena manussitthibhūtā janikā mātā sayampi manussajātikeneva satā sañcicca jīvitā voropitā,",
  "atk-vin02a20:317_3": "ayaṁ ānantariyena mātughātakakammena mātughātako,",
  "atk-vin02a20:317_4": "etassa pabbajjā ca upasampadā ca paṭikkhittā.",
  "atk-vin02a20:317_5": "Yena pana manussitthibhūtāpi ajanikā posāvanikā mātā vā mahāmātā vā cūḷamātā vā janikāpi vā na manussitthibhūtā mātā ghātitā, tassa pabbajjā na vāritā, na ca ānantariko hoti.",
  "atk-vin02a20:317_6": "Yena sayaṁ tiracchānabhūtena manussitthibhūtā mātā ghātitā, sopi ānantariko na hoti,",
  "atk-vin02a20:317_7": "tiracchānagatattā panassa pabbajjā paṭikkhittā. Sesaṁ uttānameva. Pitughātakepi eseva nayo. Sacepi hi vesiyā putto hoti,",
  "atk-vin02a20:317_8": "‘‘ayaṁ me pitā’’ti na jānāti, yassa sambhavena nibbatto, so ce anena ghātito,",
  "atk-vin02a20:317_9": "pitughātakotveva saṅkhyaṁ gacchati, ānantariyañca phusati.",
  "atk-vin02a20:318_0": "114.",
  "atk-vin02a20:318_1": "Arahantaghātakopi manussaarahantavaseneva veditabbo.",
  "atk-vin02a20:318_2": "Manussajātiyañhi antamaso apabbajitampi khīṇāsavaṁ dārakaṁ dārikaṁ vā sañcicca jīvitā voropento arahantaghātakova hoti, ānantariyañca phusati, pabbajjā cassa vāritā.",
  "atk-vin02a20:318_3": "Amanussajātikaṁ pana arahantaṁ manussajātikaṁ vā avasesaṁ ariyapuggalaṁ ghātetvā ānantariyo na hoti, pabbajjāpissa na vāritā, kammaṁ pana balavaṁ hoti.",
  "atk-vin02a20:318_4": "Tiracchāno manussaarahantampi ghātetvā ānantariyo na hoti,",
  "atk-vin02a20:318_5": "kammaṁ pana bhāriyanti ayamettha vinicchayo.",
  "atk-vin02a20:318_6": "Te vadhāya onīyantīti vadhatthāya onīyanti, māretuṁ nīyantīti attho.",
  "atk-vin02a20:318_7": "Yaṁ pana pāḷiyaṁ ‘‘sacā ca maya’’nti vuttaṁ,",
  "atk-vin02a20:318_8": "tassa sace mayanti ayamevattho.",
  "atk-vin02a20:318_9": "‘‘Sace’’ti hi vattabbe ettha ‘‘sacā ca’’ iti ayaṁ nipāto vutto. ‘‘Sace ca’’ icceva vā pāṭho.",
  "atk-vin02a20:318_10": "Tattha saceti sambhāvanatthe nipāto; ca iti padapūraṇamatte. ‘‘Sacajja maya’’ntipi pāṭho.",
  "atk-vin02a20:318_11": "Tassa sace ajja mayanti attho.",
  "atk-vin02a20:319_0": "115.Bhikkhunidūsako bhikkhaveti ettha yo pakatattaṁ bhikkhuniṁ tiṇṇaṁ maggānaṁ aññatarasmiṁ dūseti, ayaṁ bhikkhunidūsako nāma.",
  "atk-vin02a20:319_1": "Etassa pabbajjā ca upasampadā ca vāritā.",
  "atk-vin02a20:319_2": "Yo pana kāyasaṁsaggena sīlavināsaṁ pāpeti,",
  "atk-vin02a20:319_3": "tassa pabbajjā ca upasampadā ca na vāritā.",
  "atk-vin02a20:319_4": "Balakkārena odātavatthavasanaṁ katvā anicchamānaṁyeva dūsentopi bhikkhunidūsakoyeva.",
  "atk-vin02a20:319_5": "Balakkārena pana odātavatthavasanaṁ katvā icchamānaṁ dūsento bhikkhunidūsako na hoti. Kasmā?",
  "atk-vin02a20:319_6": "Yasmā gihibhāve sampaṭicchitamatteyeva sā abhikkhunī hoti.",
  "atk-vin02a20:319_7": "Sakiṁ sīlavipannaṁ pana pacchā dūsento sikkhamānāsāmaṇerīsu ca vippaṭipajjanto neva bhikkhunidūsako hoti,",
  "atk-vin02a20:319_8": "pabbajjampi upasampadampi labhati.",
  "atk-vin02a20:320_0": "Saṅghabhedakobhikkhaveti ettha yo devadatto viya sāsanaṁ uddhammaṁ ubbinayaṁ katvā catunnaṁ kammānaṁ aññataravasena saṅghaṁ bhindati, ayaṁ saṅghabhedako nāma.",
  "atk-vin02a20:320_1": "Etassa pabbajjā ca upasampadā ca vāritā.",
  "atk-vin02a20:321_0": "Lohituppādako bhikkhaveti etthāpi yo devadatto viya duṭṭhacittena vadhakacittena tathāgatassa jīvamānakasarīre khuddakamakkhikāya pivanakamattampi lohitaṁ uppādeti, ayaṁ lohituppādako nāma.",
  "atk-vin02a20:321_1": "Etassa pabbajjā ca upasampadā ca vāritā.",
  "atk-vin02a20:321_2": "Yo pana rogavūpasamanatthaṁ jīvako viya satthena phāletvā pūtimaṁsañca lohitañca nīharitvā phāsuṁ karoti, bahuṁ so puññaṁ pasavatīti.",
  "atk-vin02a20:322_0": "Mātughātakādivatthukathā niṭṭhitā.",
  "atk-vin02a20:323_0": "Ubhatobyañjanakavatthukathā",
  "atk-vin02a20:324_0": "116.Ubhatobyañjanako bhikkhaveti itthinimittuppādanakammato ca purisanimittuppādanakammato ca ubhato byañjanamassa atthīti ubhatobyañjanako.",
  "atk-vin02a20:324_1": "Karotīti purisanimittena itthīsu methunavītikkamaṁ karoti.",
  "atk-vin02a20:324_2": "Kārāpetīti paraṁ samādapetvā attano itthinimitte kārāpeti,",
  "atk-vin02a20:324_3": "so duvidho hoti – itthiubhatobyañjanako, purisaubhatobyañjanakoti.",
  "atk-vin02a20:325_0": "Tattha itthiubhatobyañjanakassa itthinimittaṁ pākaṭaṁ hoti, purisanimittaṁ paṭicchannaṁ.",
  "atk-vin02a20:325_1": "Purisaubhatobyañjanakassa purisanimittaṁ pākaṭaṁ, itthinimittaṁ paṭicchannaṁ.",
  "atk-vin02a20:325_2": "Itthiubhatobyañjanakassa itthīsu purisattaṁ karontassa itthinimittaṁ paṭicchannaṁ hoti, purisanimittaṁ pākaṭaṁ hoti.",
  "atk-vin02a20:325_3": "Purisaubhatobyañjanakassa purisānaṁ itthibhāvaṁ upagacchantassa purisanimittaṁ paṭicchannaṁ hoti, itthinimittaṁ pākaṭaṁ hoti.",
  "atk-vin02a20:325_4": "Itthiubhatobyañjanako sayañca gabbhaṁ gaṇhāti, parañca gaṇhāpeti.",
  "atk-vin02a20:325_5": "Purisaubhatobyañjanako pana sayaṁ na gaṇhāti, paraṁ gaṇhāpetīti, idametesaṁ nānākaraṇaṁ.",
  "atk-vin02a20:325_6": "Kurundiyaṁ pana vuttaṁ – ‘‘yadi paṭisandhiyaṁ purisaliṅgaṁ pavatte itthiliṅgaṁ nibbattati,",
  "atk-vin02a20:325_7": "yadi paṭisandhiyaṁ itthiliṅgaṁ pavatte purisaliṅgaṁ nibbattatī’’ti .",
  "atk-vin02a20:325_8": "Tattha vicāraṇakkamo vitthārato aṭṭhasāliniyā dhammasaṅgahaṭṭhakathāya veditabbo.",
  "atk-vin02a20:325_9": "Imassa pana duvidhassāpi ubhatobyañjanakassa neva pabbajjā atthi,",
  "atk-vin02a20:325_10": "na upasampadāti idamidha veditabbaṁ.",
  "atk-vin02a20:326_0": "Ubhatobyajjanakavatthukathā niṭṭhitā.",
  "atk-vin02a20:327_0": "Anupajjhāyakādivatthukathā",
  "atk-vin02a20:328_0": "117.Tenakho pana samayenāti yena samayena bhagavatā sikkhāpadaṁ apaññattaṁ hoti, tena samayena.",
  "atk-vin02a20:328_1": "Anupajjhāyakanti upajjhaṁ agāhāpetvā sabbena sabbaṁ upajjhāyavirahitaṁ.",
  "atk-vin02a20:328_2": "Evaṁ upasampannā neva dhammato na āmisato saṅgahaṁ labhanti, te parihāyantiyeva, na vaḍḍhanti.",
  "atk-vin02a20:328_3": "Na bhikkhave anupajjhāyakoti upajjhaṁ agāhāpetvā nirupajjhāyako na upasampādetabbo.",
  "atk-vin02a20:328_4": "Yo upasampādeyya āpatti dukkaṭassāti sikkhāpadapaññattito paṭṭhāya evaṁ upasampādentassa āpatti hoti; kammaṁ pana na kuppati. Keci kuppatīti vadanti, taṁ na gahetabbaṁ.",
  "atk-vin02a20:328_5": "Saṅghena upajjhāyenātiādīsupi ubhatobyañjanakupajjhāyapariyosānesu eseva nayo.",
  "atk-vin02a20:329_0": "Anupajjhāyakādivatthukathā niṭṭhitā.",
  "atk-vin02a20:330_0": "Apattakādivatthukathā",
  "atk-vin02a20:331_0": "118.Hatthesu piṇḍāya carantīti yo hatthesu piṇḍo labbhati, tadatthāya caranti.",
  "atk-vin02a20:331_1": "Seyyathāpi titthiyāti yathā ājīvakanāmakā titthiyā;",
  "atk-vin02a20:331_2": "sūpabyañjanehi missetvā hatthesu ṭhapitapiṇḍameva hi te bhuñjanti.",
  "atk-vin02a20:331_3": "Āpatti dukkaṭassāti evaṁ upasampādentasseva āpatti hoti, kammaṁ pana na kuppati.",
  "atk-vin02a20:331_4": "Acīvarakādivatthūsupi eseva nayo.",
  "atk-vin02a20:332_0": "Yācitakenāti ‘‘yāva upasampadaṁ karoma,",
  "atk-vin02a20:332_1": "tāva dethā’’ti yācitvā gahitena; tāvakālikenāti attho.",
  "atk-vin02a20:332_2": "Īdisena hi pattena vā cīvarena vā pattacīvarena vā upasampādentasseva āpatti hoti, kammaṁ pana na kuppati,",
  "atk-vin02a20:332_3": "tasmā paripuṇṇapattacīvarova upasampādetabbo. Sace tassa natthi,",
  "atk-vin02a20:332_4": "ācariyupajjhāyā cassa dātukāmā honti,",
  "atk-vin02a20:332_5": "aññe vā bhikkhū nirapekkhehi nissajjitvā adhiṭṭhānupagaṁ pattacīvaraṁ dātabbaṁ.",
  "atk-vin02a20:332_6": "Pabbajjāpekkhaṁ pana paṇḍupalāsaṁ yācitakenāpi pattacīvarena pabbājetuṁ vaṭṭati,",
  "atk-vin02a20:332_7": "sabhāgaṭṭhāne vissāsena gahetvāpi pabbājetuṁ vaṭṭati.",
  "atk-vin02a20:333_0": "Sace pana apakkaṁ pattaṁ cīvarūpagāni ca vatthāni gahetvā āgato hoti, yāva patto paccati, cīvarāni ca kariyanti,",
  "atk-vin02a20:333_1": "tāva vihāre vasantassa anāmaṭṭhapiṇḍapātaṁ dātuṁ vaṭṭati, thālake bhuñjituṁ vaṭṭati,",
  "atk-vin02a20:333_2": "purebhattaṁ sāmaṇerabhāgasamako āmisabhāgo dātuṁ vaṭṭati.",
  "atk-vin02a20:333_3": "Senāsanaggāho pana salākabhattauddesabhattanimantanādīni ca na vaṭṭanti.",
  "atk-vin02a20:333_4": "Pacchābhattampi sāmaṇerabhāgasamo telamadhuphāṇitādibhesajjabhāgo vaṭṭati. Sace gilāno hoti, bhesajjamassa kātuṁ vaṭṭati,",
  "atk-vin02a20:333_5": "sāmaṇerassa viya ca sabbaṁ paṭijagganakammanti.",
  "atk-vin02a20:334_0": "Apattakādivatthukathā niṭṭhitā.",
  "atk-vin02a20:335_0": "Hatthacchinnādivatthukathā",
  "atk-vin02a20:336_0": "119.",
  "atk-vin02a20:336_1": "Hatthacchinnādivatthūsu – hatthacchinnoti yassa hatthatale vā maṇibandhe vā kappare vā yattha katthaci eko vā dve vā hatthā chinnā honti.",
  "atk-vin02a20:336_2": "Pādacchinnoti yassa aggapāde vā gopphakesu vā jaṅghāya vā yattha katthaci eko vā dve vā pādā chinnā honti.",
  "atk-vin02a20:336_3": "Hatthapādacchinnoti yassa vuttappakāreneva catūsu hatthapādesu dve vā tayo vā sabbe vā hatthapādā chinnā honti.",
  "atk-vin02a20:336_4": "Kaṇṇacchinnoti yassa kaṇṇamūle vā kaṇṇasakkhalikāya vā eko vā dve vā kaṇṇā chinnā honti.",
  "atk-vin02a20:336_5": "Yassa pana kaṇṇāviddhe chijjanti, sakkā ca hoti saṅghāṭetuṁ,",
  "atk-vin02a20:336_6": "so kaṇṇaṁ saṅghāṭetvā pabbājetabbo.",
  "atk-vin02a20:336_7": "Nāsacchinnoti yassa ajapadake vā agge vā ekapuṭe vā yattha katthaci nāsā chinnā hoti.",
  "atk-vin02a20:336_8": "Yassa pana nāsikā sakkā hoti sandhetuṁ,",
  "atk-vin02a20:336_9": "so taṁ phāsukaṁ katvā pabbājetabbo.",
  "atk-vin02a20:336_10": "Kaṇṇanāsacchinno ubhayavasena veditabbo.",
  "atk-vin02a20:336_11": "Aṅgulicchinnoti yassa nakhasesaṁ adassetvā ekā vā bahū vā aṅguliyo chinnā honti.",
  "atk-vin02a20:336_12": "Yassa pana suttatantumattampi nakhasesaṁ paññāyati, taṁ pabbājetuṁ vaṭṭati.",
  "atk-vin02a20:336_13": "Aḷacchinnoti yassa catūsu aṅguṭṭhakesu aṅguliyaṁ vuttanayeneva eko vā bahū vā aṅguṭṭhakā chinnā honti.",
  "atk-vin02a20:336_14": "Kaṇḍaracchinnoti yassa kaṇḍaranāmakā mahānhārū purato vā pacchato vā chinnā honti;",
  "atk-vin02a20:336_15": "yesu ekassapi chinnattā aggapādena vā caṅkamati, mūlena vā caṅkamati,",
  "atk-vin02a20:336_16": "na vā pādaṁ patiṭṭhāpetuṁ sakkoti.",
  "atk-vin02a20:337_0": "Phaṇahatthakoti yassa vaggulipakkhakā viya aṅguliyo sambaddhā honti;",
  "atk-vin02a20:337_1": "etaṁ pabbājetukāmena aṅgulantarikāyo phāletvā sabbaṁ antaracammaṁ apanetvā phāsukaṁ katvā pabbājetabbo. Yassapi cha aṅguliyo honti,",
  "atk-vin02a20:337_2": "taṁ pabbājetukāmena adhikaaṅguliṁ chinditvā phāsukaṁ katvā pabbājetabbo.",
  "atk-vin02a20:338_0": "Khujjoti yo urassa vā piṭṭhiyā vā passassa vā nikkhantattā khujjasarīro.",
  "atk-vin02a20:338_1": "Yassa pana kiñci kiñci aṅgapaccaṅgaṁ īsakaṁ vaṅkaṁ, taṁ pabbājetuṁ vaṭṭati.",
  "atk-vin02a20:338_2": "Mahāpuriso eva hi brahmujjugatto,",
  "atk-vin02a20:338_3": "avaseso satto akhujjo nāma natthi.",
  "atk-vin02a20:339_0": "Vāmanoti jaṅghavāmano vā kaṭivāmano vā ubhayavāmano vā.",
  "atk-vin02a20:339_1": "Jaṅghavāmanassa kaṭito paṭṭhāya heṭṭhimakāyo rasso hoti, uparimakāyo paripuṇṇo.",
  "atk-vin02a20:339_2": "Kaṭivāmanassa kaṭito paṭṭhāya uparimakāyo rasso hoti, heṭṭhimakāyo paripuṇṇo.",
  "atk-vin02a20:339_3": "Ubhayavāmanassa ubhopi kāyā rassā honti,",
  "atk-vin02a20:339_4": "yesaṁ rassattā bhūtānaṁ viya parivaṭumo mahākucchighaṭasadiso attabhāvo hoti,",
  "atk-vin02a20:339_5": "taṁ tividhampi pabbājetuṁ na vaṭṭati.",
  "atk-vin02a20:340_0": "Galagaṇḍīti yassa kumbhaṇḍaṁ viya gale gaṇḍo hoti. Desanāmattameva cetaṁ,",
  "atk-vin02a20:340_1": "yasmiṁ kismiñci pana padese gaṇḍe sati na pabbājetabbo.",
  "atk-vin02a20:340_2": "Tattha vinicchayo – ‘‘na bhikkhave pañcahi ābādhehi phuṭṭho pabbājetabbo’’ti ettha vuttanayeneva veditabbo.",
  "atk-vin02a20:340_3": "Lakkhaṇāhatakasāhatalikhitakesu yaṁ vattabbaṁ,",
  "atk-vin02a20:340_4": "taṁ ‘‘na bhikkhave lakkhaṇāhato’’tiādīsu vuttameva.",
  "atk-vin02a20:341_0": "Sīpadīti bhārapādo vuccati.",
  "atk-vin02a20:341_1": "Yassa pādo thūlo hoti sañjātapiḷako kharo, so na pabbājetabbo.",
  "atk-vin02a20:341_2": "Yassa pana na tāva kharabhāvaṁ gaṇhāti,",
  "atk-vin02a20:341_3": "sakkā hoti upanāhaṁ bandhitvā udakaāvāṭe pavesetvā udakavālikāya pūretvā yathā sirā paññāyanti,",
  "atk-vin02a20:341_4": "jaṅghā ca telanāḷikā viya hoti, evaṁ milāpetuṁ sakkā,",
  "atk-vin02a20:341_5": "tassa pādaṁ īdisaṁ katvā taṁ pabbājetuṁ vaṭṭati. Sace puna vaḍḍhati,",
  "atk-vin02a20:341_6": "upasampādentenāpi tathā katvāva upasampādetabbo.",
  "atk-vin02a20:342_0": "Pāparogīti arisabhagandarapittasemhakāsasosādīsu yena kenaci rogena niccāturo atekiccharogo jeguccho amanāpo; ayaṁ na pabbājetabbo.",
  "atk-vin02a20:343_0": "Parisadūsakoti yo attano virūpatāya parisaṁ dūseti;",
  "atk-vin02a20:343_1": "atidīgho vā hoti aññesaṁ sīsappamāṇanābhippadeso,",
  "atk-vin02a20:343_2": "atirasso vā ubhayavāmanabhūtarūpaṁ viya,",
  "atk-vin02a20:343_3": "atikāḷo vā jhāpitakhette khāṇuko viya,",
  "atk-vin02a20:343_4": "accodāto vā dadhitakkādīhi pamajjitamaṭṭhatambalohavaṇṇo,",
  "atk-vin02a20:343_5": "atikiso vā mandamaṁsalohito aṭṭhisirācammasarīro viya, atithūlo vā bhāriyamaṁso, mahodaro vā mahābhūtasadiso,",
  "atk-vin02a20:343_6": "atimahantasīso vā pacchiṁ sīse katvā ṭhito viya,",
  "atk-vin02a20:343_7": "atikhuddakasīso vā sarīrassa ananurūpena atikhuddakena sīsena samannāgato,",
  "atk-vin02a20:343_8": "kūṭakūṭasīso vā tālaphalapiṇḍisadisena sīsena samannāgato,",
  "atk-vin02a20:343_9": "sikharasīso vā uddhaṁ anupubbatanukena sīsena samannāgato,",
  "atk-vin02a20:343_10": "nāḷisīso vā mahāveḷupabbasadisena sīsena samannāgato,",
  "atk-vin02a20:343_11": "kappasīso vā pabbhārasīso vā catūsu passesu yena kenaci passena oṇatena sīsena samannāgato,",
  "atk-vin02a20:343_12": "vaṇasīso vā pūtisīso vā kaṇṇikakeso vā pāṇakehi khāyitakedāre sassasadisehi tahiṁ tahiṁ uṭṭhitehi kesehi samannāgato,",
  "atk-vin02a20:343_13": "nillomasīso vā thūlathaddhakeso vā tālahīrasadisehi kesehi samannāgato,",
  "atk-vin02a20:343_14": "jātipalitehi paṇḍarasīso vā pakatitambakeso vā ādittehi viya kesehi samannāgato,",
  "atk-vin02a20:343_15": "āvaṭṭasīso vā gunnaṁ sarīre āvaṭṭasadisehi uddhaggehi kesāvaṭṭehi samannāgato,",
  "atk-vin02a20:343_16": "sīsalomehi saddhiṁ ekābaddhabhamukalomo vā jālabaddhena viya nalāṭena samannāgato.",
  "atk-vin02a20:344_0": "Sambaddhabhamuko vā nillomabhamuko vā makkaṭabhamuko vā atimahantakkhi vā atikhuddakakkhi vā mahiṁsacamme vāsikoṇena paharitvā katachiddasadisehi akkhīhi samannāgato,",
  "atk-vin02a20:344_1": "visamakkhi vā ekena mahantena ekena khuddakena akkhinā samannāgato,",
  "atk-vin02a20:344_2": "visamacakkalo vā ekena uddhaṁ ekena adhoti evaṁ visamajātehi akkhicakkalehi samannāgato,",
  "atk-vin02a20:344_3": "kekaro vā gambhīrakkhi vā yassa gambhīre udapāne udakatārakā viya akkhitārakā paññāyanti;",
  "atk-vin02a20:344_4": "nikkhantakkhi vā yassa kakkaṭakasseva akkhitārakā nikkhantā honti;",
  "atk-vin02a20:344_5": "hatthikaṇṇo vā mahatīhi kaṇṇasakkhalikāhi samannāgato,",
  "atk-vin02a20:344_6": "mūsikakaṇṇo vā jaṭukakaṇṇo vā khuddikāhi kaṇṇasakkhalikāhi samannāgato,",
  "atk-vin02a20:344_7": "chiddamattakaṇṇo vā yassa vinā kaṇṇasakkhalikāhi kaṇṇachiddamattameva hoti;",
  "atk-vin02a20:344_8": "aviddhakaṇṇo vā yonakajātiko pana parisadūsako na hoti;",
  "atk-vin02a20:344_9": "sabhāvoyeva hi so tassa kaṇṇabhagandariko vā niccapūtinā kaṇṇena samannāgato,",
  "atk-vin02a20:344_10": "gaṇḍakaṇṇo vā sadāpaggharitapubbena kaṇṇena samannāgato,",
  "atk-vin02a20:344_11": "ṭaṅkitakaṇṇo vā gobhattanāḷikāya aggasadisehi kaṇṇehi samannāgato,",
  "atk-vin02a20:344_12": "atipiṅgalakkhi vā madhupiṅgalaṁ pana pabbājetuṁ vaṭṭati.",
  "atk-vin02a20:344_13": "Nippakhumakkhi vā assupaggharaṇakkhi vā pupphitakkhi vā akkhipākena samannāgatakkhi vā.",
  "atk-vin02a20:345_0": "Atimahantanāsiko vā atikhuddakanāsiko vā cipiṭanāsiko vā majjhe appatiṭṭhahitvā ekapasse ṭhitavaṅkanāsiko vā,",
  "atk-vin02a20:345_1": "dīghanāsiko vā sukatuṇḍasadisāya jivhāya lehituṁ sakkuṇeyyāya nāsikāya samannāgato,",
  "atk-vin02a20:345_2": "niccapaggharitasiṅghāṇikanāso vā.",
  "atk-vin02a20:346_0": "Mahāmukho vā yassa paṭaṅgamaṇḍūkasseva mukhanimittaṁyeva mahantaṁ hoti,",
  "atk-vin02a20:346_1": "mukhaṁ pana lābusadisaṁ atikhuddakaṁ,",
  "atk-vin02a20:346_2": "bhinnamukho vā vaṅkamukho vā mahāoṭṭho vā ukkhalimukhavaṭṭisadisehi oṭṭhehi samannāgato,",
  "atk-vin02a20:346_3": "tanukaoṭṭho vā bhericammasadisehi dante pidahituṁ asamatthehi oṭṭhehi samannāgato,",
  "atk-vin02a20:346_4": "mahādharoṭṭho vā tanukauttaroṭṭho vā tanukaadharoṭṭho vā mahāuttaroṭṭho vā oṭṭhachinnako vā eḷamukho vā uppakkamukho vā saṅkhatuṇḍako vā bahisetehi anto atirattehi oṭṭhehi samannāgato, duggandhakuṇapamukho vā.",
  "atk-vin02a20:347_0": "Mahādanto vā aṭṭhakadantasadisehi dantehi samannāgato asuradanto vā heṭṭhā vā upari vā bahinikkhantadanto,",
  "atk-vin02a20:347_1": "yassa pana sakkā hoti oṭṭhehi pidahituṁ kathentasseva paññāyati no akathentassa, taṁ pabbājetuṁ vaṭṭati.",
  "atk-vin02a20:347_2": "Pūtidanto vā niddanto vā yassa pana dantantare kalandakadanto viya sukhumadanto hoti, taṁ pabbājetuṁ vaṭṭati.",
  "atk-vin02a20:348_0": "Mahāhanuko vā gohanusadisena hanunā samannāgato,",
  "atk-vin02a20:348_1": "dīghahanuko vā cipiṭahanuko vā antopaviṭṭhena viya atirassena hanukena samannāgato,",
  "atk-vin02a20:348_2": "bhinnahanuko vā vaṅkahanuko vā nimmassudāṭhiko vā bhikkhunisadisamukho dīghagalo vā bakagalasadisena galena samannāgato,",
  "atk-vin02a20:348_3": "rassagalo vā antopaviṭṭhena viya galena samannāgato,",
  "atk-vin02a20:348_4": "bhinnagalo vā bhaṭṭhaaṁsakūṭo vā ahattho vā ekahattho vā atirassahattho vā atidīghahattho vā bhinnauro vā bhinnapiṭṭhi vā kacchugatto vā kaṇḍugatto vā daddugatto vā godhāgatto vā,",
  "atk-vin02a20:348_5": "yassa godhāya viya gattato cuṇṇāni patanti,",
  "atk-vin02a20:348_6": "sabbañcetaṁ virūpakaraṇaṁ sandhāya vitthārikavasena vuttaṁ.",
  "atk-vin02a20:348_7": "Vinicchayo panettha ‘‘na bhikkhave pañcahi ābādhehī’’ti ettha vuttanayeneva veditabbo.",
  "atk-vin02a20:349_0": "Bhaṭṭhakaṭiko vā mahāānisado vā uddhanakūṭasadisehi ānisadamaṁsehi accuggatehi samannāgato,",
  "atk-vin02a20:349_1": "mahāūruko vā vātaṇḍiko vā mahājāṇuko vā saṅghaṭṭanajāṇuko vā dīghajaṅgho vā yaṭṭhisadisajaṅgho vikaṭo vā paṇho vā ubbaddhapiṇḍiko vā,",
  "atk-vin02a20:349_2": "so duvidho heṭṭhā oruḷhāhi vā upari āruḷhāhi vā mahatīhi jaṅghapiṇḍikāhi samannāgato,",
  "atk-vin02a20:349_3": "mahājaṅgho vā thūlajaṅghapiṇḍiko vā mahāpādo vā mahāpaṇhi vā piṭṭhikapādo vā pādavemajjhato uṭṭhitajaṅgho vaṅkapādo vā so duvidho – anto vā bahi vā parivattapādo gaṇṭhikaṅguli vā siṅgiveraphaṇasadisāhi aṅgulīhi samannāgato,",
  "atk-vin02a20:349_4": "andhanakho vā kāḷavaṇṇehi pūtinakhehi samannāgato, sabbopi esa parisadūsako.",
  "atk-vin02a20:349_5": "Evarūpo parisadūsako na pabbājetabbo.",
  "atk-vin02a20:350_0": "Kāṇoti pasannandho vā hotu pupphādīhi vā upahatapasādo.",
  "atk-vin02a20:350_1": "Yo dvīhi vā ekena vā akkhinā na passati, so na pabbājetabbo.",
  "atk-vin02a20:350_2": "Mahāpaccariyaṁ pana ekakkhikāṇo kāṇoti vutto,",
  "atk-vin02a20:350_3": "dviakkhikāṇo andhena saṅgahito.",
  "atk-vin02a20:350_4": "Mahāaṭṭhakathāyaṁ jaccandho andhoti vutto,",
  "atk-vin02a20:350_5": "tasmā ubhayampi pariyāyena yujjati.",
  "atk-vin02a20:350_6": "Kuṇīti hatthakuṇī vā pādakuṇī vā aṅgulikuṇī vā;",
  "atk-vin02a20:350_7": "yassa etesu hatthādīsu yaṁkiñci vaṅkaṁ paññāyati, so kuṇī nāma.",
  "atk-vin02a20:350_8": "Khañjoti natajāṇuko vā bhinnajaṅgho vā majjhe saṅkuṭitapādattā kuṇḍapādako vā piṭṭhipādamajjhena caṅkamanto agge saṅkuṭitapādattā kuṇḍapādako vā piṭṭhipādaggena caṅkamanto aggapādeneva caṅkamanakhañjo vā paṇhikāya caṅkamanakhañjo vā pādassa bāhirantena caṅkamanakhañjo vā pādassa abbhantarantena caṅkamanakhañjo vā gopphakānaṁ upari bhaggattā sakalena piṭṭhipādena caṅkamanakhañjo vā; sabbopesa khañjoyeva, so na pabbājetabbo.",
  "atk-vin02a20:351_0": "Pakkhahatoti yassa eko hattho vā pādo vā aḍḍhasarīraṁ vā sukhaṁ na vahati.",
  "atk-vin02a20:351_1": "Chinniriyāpathoti pīṭhasappi vuccati.",
  "atk-vin02a20:351_2": "Jarādubbaloti jiṇṇabhāvena dubbalo attano cīvararajanādikammaṁ kātumpi asamattho.",
  "atk-vin02a20:351_3": "Yo pana mahallakopi balavā hoti,",
  "atk-vin02a20:351_4": "attānaṁ paṭijaggituṁ sakkoti, so pabbājetabbo. Andhoti jaccandho vuccati.",
  "atk-vin02a20:351_5": "Mūgoti yassa vacībhedo nappavattati; yassāpi pavattati,",
  "atk-vin02a20:351_6": "saraṇagamanaṁ pana paripuṇṇaṁ bhāsituṁ na sakkoti,",
  "atk-vin02a20:351_7": "tādisaṁ mammanampi pabbājetuṁ na vaṭṭati.",
  "atk-vin02a20:351_8": "Yo pana saraṇagamanamattaṁ paripuṇṇaṁ bhāsituṁ sakkoti, taṁ pabbājetuṁ vaṭṭati.",
  "atk-vin02a20:352_0": "Badhiroti yo sabbena sabbaṁ na suṇāti. Yo pana mahāsaddaṁ suṇāti, taṁ pabbājetuṁ vaṭṭati.",
  "atk-vin02a20:352_1": "Andhamūgādayo ubhayadosavasena vuttā.",
  "atk-vin02a20:352_2": "Yesañca pabbajjā paṭikkhittā,",
  "atk-vin02a20:352_3": "upasampadāpi tesaṁ paṭikkhittāva.",
  "atk-vin02a20:352_4": "Sace pana te saṅgho upasampādeti,",
  "atk-vin02a20:352_5": "sabbepi hatthacchinnādayo sūpasampannā,",
  "atk-vin02a20:352_6": "kārakasaṅgho pana ācariyupajjhāyā ca āpattito na muccanti.",
  "atk-vin02a20:352_7": "Vakkhati ca – ‘‘atthi bhikkhave puggalo appatto osāraṇaṁ, tañce saṅgho osāreti, ekacco suosārito,",
  "atk-vin02a20:352_8": "ekacco duosārito’’ti tassattho āgataṭṭhāneyeva āvi bhavissatīti.",
  "atk-vin02a20:353_0": "Hatthacchinnādivatthukathā niṭṭhitā.",
  "atk-vin02a20:354_0": "Alajjīnissayavatthukathā",
  "atk-vin02a20:355_0": "120.Alajjīnaṁ nissāya vasantīti upayogatthe sāmivacanaṁ;",
  "atk-vin02a20:355_1": "alajjipuggale nissāya vasantīti attho.",
  "atk-vin02a20:355_2": "Yāva bhikkhusabhāgataṁ jānāmīti nissayadāyakassa bhikkhuno bhikkhūhi sabhāgataṁ lajjibhāvaṁ yāva jānāmīti attho.",
  "atk-vin02a20:355_3": "Tasmā navaṁ ṭhānaṁ gatena ‘‘ehi bhikkhu,",
  "atk-vin02a20:355_4": "nissayaṁ gaṇhāhī’’ti vuccamānenāpi catūhapañcāhaṁ nissayadāyakassa lajjibhāvaṁ upaparikkhitvā nissayo gahetabbo.",
  "atk-vin02a20:356_0": "Sace ‘‘thero lajjī’’ti bhikkhūnaṁ santike sutvā āgatadivaseyeva gahetukāmo hoti, thero pana ‘‘āgamehi tāva,",
  "atk-vin02a20:356_1": "vasanto jānissasī’’ti katipāhaṁ ācāraṁ upaparikkhitvā nissayaṁ deti, vaṭṭati.",
  "atk-vin02a20:356_2": "Pakatiyā nissayaggahaṇaṭṭhānaṁ gatena tadaheva gahetabbo, ekadivasampi parihāro natthi.",
  "atk-vin02a20:356_3": "Sace paṭhamayāme ācariyassa okāso natthi,",
  "atk-vin02a20:356_4": "okāsaṁ alabhanto ‘‘paccūsasamaye gahessāmī’’ti sayati, aruṇaṁ uggatampi na jānāti, anāpatti.",
  "atk-vin02a20:356_5": "Sace pana ‘‘gaṇhissāmī’’ti ābhogaṁ akatvā sayati, aruṇuggamane dukkaṭaṁ.",
  "atk-vin02a20:356_6": "Agatapubbaṁ ṭhānaṁ gatena dve tīṇi divasāni vasitvā gantukāmena anissitena vasitabbaṁ.",
  "atk-vin02a20:356_7": "‘‘Sattāhaṁ vasissāmī’’ti ālayaṁ karontena pana nissayo gahetabbo.",
  "atk-vin02a20:356_8": "Sace thero ‘‘kiṁ sattāhaṁ vasantassa nissayenā’’ti vadati,",
  "atk-vin02a20:356_9": "paṭikkhittakālato paṭṭhāya laddhaparihāro hoti.",
  "atk-vin02a20:357_0": "Alajjīnissayavatthukathā niṭṭhitā.",
  "atk-vin02a20:358_0": "Gamikādinissayavatthukathā",
  "atk-vin02a20:359_0": "121.Nissayakaraṇīyoti karaṇīyanissayo, karaṇīyo mayā nissayo; gahetabboti attho.",
  "atk-vin02a20:359_1": "Nissayaṁ alabhamānenāti attanā saddhiṁ addhānamaggappaṭipannesu nissayadāyake asati nissayaṁ na labhati nāma.",
  "atk-vin02a20:359_2": "Evaṁ alabhantena anissitena bahūnipi divasāni gantabbaṁ.",
  "atk-vin02a20:359_3": "Sace pubbepi nissayaṁ gahetvā vutthapubbaṁ kañci āvāsaṁ pavisati,",
  "atk-vin02a20:359_4": "ekarattaṁ vasantenāpi nissayo gahetabbo.",
  "atk-vin02a20:359_5": "Antarāmagge vissamanto vā satthaṁ pariyesanto vā katipāhaṁ vasati, anāpatti.",
  "atk-vin02a20:359_6": "Antovasse pana nibaddhavāsaṁ vasitabbaṁ, nissayo ca gahetabbo.",
  "atk-vin02a20:359_7": "Nāvāya gacchantassa pana vassāne āgatepi nissayaṁ alabhantassa anāpatti.",
  "atk-vin02a20:360_0": "Yāciyamānenāti tena gilānena yāciyamānena anissitena vasitabbaṁ.",
  "atk-vin02a20:360_1": "Sace ‘‘yācāhi ma’’nti vuccamānopi gilāno mānena na yācati, gantabbaṁ.",
  "atk-vin02a20:361_0": "Phāsuhotīti samathavipassanānaṁ paṭilābhavasena phāsu hoti.",
  "atk-vin02a20:361_1": "Imañhi parihāraṁ neva sotāpanno na sakadāgāmī anāgāmī arahanto labhanti;",
  "atk-vin02a20:361_2": "na thāmagatassa samādhino vā vipassanāya vā lābhī,",
  "atk-vin02a20:361_3": "vissaṭṭhakammaṭṭhāne pana bālaputhujjane kathāva natthi.",
  "atk-vin02a20:361_4": "Yassa kho pana samatho vā vipassanā vā taruṇo hoti, ayaṁ imaṁ parihāraṁ labhati,",
  "atk-vin02a20:361_5": "pavāraṇasaṅgahopi etasseva anuññāto.",
  "atk-vin02a20:361_6": "Tasmā iminā puggalena ācariye pavāretvā gatepi ‘‘yadā patirūpo nissayadāyako āgacchissati,",
  "atk-vin02a20:361_7": "tassa nissāya vasissāmī’’ti ābhogaṁ katvā puna yāva āsāḷhīpuṇṇamā,",
  "atk-vin02a20:361_8": "tāva anissitena vatthuṁ vaṭṭati.",
  "atk-vin02a20:361_9": "Sace pana āsāḷhīmāse ācariyo nāgacchati, yattha nissayo labbhati, tattha gantabbaṁ.",
  "atk-vin02a20:362_0": "122.Gottenapi anussāvetunti mahākassapassa upasampadāpekkhoti evaṁ gottaṁ vatvā anussāvetuṁ anujānāmīti attho.",
  "atk-vin02a20:363_0": "123.Dve ekānussāvaneti dve ekato anussāvane;",
  "atk-vin02a20:363_1": "ekena ekassa aññena itarassāti evaṁ dvīhi vā ācariyehi ekena vā ekakkhaṇe kammavācaṁ anussāventehi upasampādetuṁ anujānāmīti attho.",
  "atk-vin02a20:364_0": "Dve tayo ekānussāvane kātuṁ tañca kho ekena upajjhāyenāti dve vā tayo vā jane purimanayeneva ekato anussāvane kātuṁ anujānāmi;",
  "atk-vin02a20:364_1": "tañca kho anussāvanakiriyaṁ ekena upajjhāyena anujānāmīti attho.",
  "atk-vin02a20:364_2": "Tasmā ekena ācariyena dve vā tayo vā anussāvetabbā.",
  "atk-vin02a20:364_3": "Dvīhi vā tīhi vā ācariyehi visuṁ visuṁ ekena ekassāti evaṁ ekappahāreneva dve tisso vā kammavācā kātabbā.",
  "atk-vin02a20:364_4": "Sace pana nānācariyā nānupajjhāyā honti,",
  "atk-vin02a20:364_5": "tissatthero sumanattherassa saddhivihārikaṁ,",
  "atk-vin02a20:364_6": "sumanatthero tissattherassa saddhivihārikaṁ anussāveti,",
  "atk-vin02a20:364_7": "aññamaññañca gaṇapūrakā honti, vaṭṭati.",
  "atk-vin02a20:364_8": "Sace pana nānāupajjhāyā honti, eko ācariyo hoti,",
  "atk-vin02a20:364_9": "‘‘natveva nānupajjhāyenā’’ti paṭikkhittattā na vaṭṭati.",
  "atk-vin02a20:364_10": "Idaṁ sandhāya hi esa paṭikkhepo.",
  "atk-vin02a20:365_0": "Gamikādinissayavatthukathā niṭṭhitā.",
  "atk-vin02a20:366_0": "Upasampadāvidhikathā",
  "atk-vin02a20:367_0": "126.Paṭhamaṁupajjhaṁ gāhāpetabboti ettha vajjāvajjaṁ upanijjhāyatīti upajjhā, taṁ upajjhaṁ;",
  "atk-vin02a20:367_1": "‘‘upajjhāyo me bhante hohī’’ti evaṁ vadāpetvā gāhāpetabbo.",
  "atk-vin02a20:367_2": "Vitthāyantīti vitthaddhagattā honti.",
  "atk-vin02a20:367_3": "Yaṁ jātanti yaṁ tava sarīre jātaṁ nibbattaṁ vijjamānaṁ,",
  "atk-vin02a20:367_4": "taṁ saṅghamajjhe pucchante santaṁ atthīti vattabbantiādi.",
  "atk-vin02a20:367_5": "Ullumpatu manti uddharatu maṁ.",
  "atk-vin02a20:368_0": "Upasampadāvidhikathā niṭṭhitā.",
  "atk-vin02a20:369_0": "Cattāronissayādikathā",
  "atk-vin02a20:370_0": "128.Tāvadevāti upasampannasamanantarameva.",
  "atk-vin02a20:370_1": "Chāyā metabbāti ekaporisā vā dviporisā vāti chāyā metabbā.",
  "atk-vin02a20:370_2": "Utuppamāṇaṁ ācikkhitabbanti ‘‘vassāno hemanto gimho’’ti evaṁ utuppamāṇaṁ ācikkhitabbaṁ. Ettha ca utuyeva utuppamāṇaṁ.",
  "atk-vin02a20:370_3": "Sace vassānādayo aparipuṇṇā honti,",
  "atk-vin02a20:370_4": "yattakehi divasehi yassa yo utu aparipuṇṇo,",
  "atk-vin02a20:370_5": "te divase sallakkhetvā so divasabhāgo ācikkhitabbo. Atha vā ‘‘ayaṁ nāma utu,",
  "atk-vin02a20:370_6": "so ca kho paripuṇṇo vā aparipuṇṇo vā’’ti evaṁ utuppamāṇaṁ ācikkhitabbaṁ.",
  "atk-vin02a20:370_7": "‘‘Pubbaṇho vā sāyanho vā’’ti evaṁ divasabhāgo ācikkhitabbo.",
  "atk-vin02a20:370_8": "Saṅgītīti idameva sabbaṁ ekato katvā ‘‘tvaṁ kiṁ labhasi, kā te chāyā, kiṁ utuppamāṇaṁ,",
  "atk-vin02a20:370_9": "ko divasabhāgo’’ti puṭṭho ‘‘idaṁ nāma labhāmi – vassaṁ vā hemantaṁ vā gimhaṁ vā, ayaṁ me chāyā, idaṁ utuppamāṇaṁ,",
  "atk-vin02a20:370_10": "ayaṁ divasabhāgoti vadeyyāsī’’ti evaṁ ācikkhitabbaṁ.",
  "atk-vin02a20:371_0": "129.Ohāyāti chaḍḍetvā.",
  "atk-vin02a20:371_1": "Dutiyaṁ dātunti upasampadamāḷakato pariveṇaṁ gacchantassa dutiyakaṁ dātuṁ anujānāmi,",
  "atk-vin02a20:371_2": "cattāri ca akaraṇīyāni ācikkhitunti attho.",
  "atk-vin02a20:371_3": "Paṇḍupalāsoti paṇḍuvaṇṇo patto.",
  "atk-vin02a20:371_4": "Bandhanā pavuttoti vaṇṭato patito.",
  "atk-vin02a20:371_5": "Abhabbo haritatthāyāti puna harito bhavituṁ abhabbo. Puthusilāti mahāsilā.",
  "atk-vin02a20:372_0": "130.Alabbhamānāya sāmaggiyā anāpatti sambhoge saṁvāseti yāva tassa ukkhepanīyakammakaraṇatthāya sāmaggī na labbhati,",
  "atk-vin02a20:372_1": "tāva tena saddhiṁ sambhoge ca uposathapavāraṇādikaraṇabhede saṁvāse ca anāpattīti.",
  "atk-vin02a20:372_2": "Sesaṁ sabbattha mahāvibhaṅge vuttānusārena suviññeyyattā pākaṭamevāti.",
  "atk-vin02a20:373_0": "Cattāronissayādikathā niṭṭhitā.",
  "atk-vin02a20:374_0": "Samantapāsādikāya vinayasaṁvaṇṇanāya",
  "atk-vin02a20:375_0": "Dvāsattatiadhikavatthusatapaṭimaṇḍitassa mahākhandhakassa",
  "atk-vin02a20:376_0": "Atthavaṇṇanā niṭṭhitā.",
  "atk-vin02a20:377_0": "Mahākhandhakavaṇṇanā niṭṭhitā."
}