{
  "mil6.1.6:0.1_0": "Milindapañha",
  "mil6.1.6:0.2_0": "Anumānapañha",
  "mil6.1.6:0.3_0": "Buddhavagga",
  "mil6.1.6:0.4_0": "6. Arahantavedanāvediyanapañha",
  "mil6.1.6:1.1_0": "“Bhante nāgasena, tumhe bhaṇatha—",
  "mil6.1.6:1.2_0": "‘arahā ekaṁ vedanaṁ vedayati kāyikaṁ, na cetasikan’ti.",
  "mil6.1.6:1.3_0": "Kiṁ nu kho, bhante nāgasena,",
  "mil6.1.6:1.3_1": "arahato cittaṁ yaṁ kāyaṁ nissāya pavattati,",
  "mil6.1.6:1.3_2": "tattha arahā anissaro assāmī avasavattī”ti?",
  "mil6.1.6:1.4_0": "“Āma, mahārājā”ti.",
  "mil6.1.6:1.5_0": "“Na kho, bhante nāgasena, yuttametaṁ,",
  "mil6.1.6:1.5_1": "yaṁ so sakacittassa pavattamāne kāye anissaro hoti assāmī avasavattī;",
  "mil6.1.6:1.6_0": "sakuṇopi tāva, bhante, yasmiṁ kulāvake paṭivasati,",
  "mil6.1.6:1.6_1": "tattha so issaro hoti sāmī vasavattī”ti.",
  "mil6.1.6:2.1_0": "“Dasayime, mahārāja,",
  "mil6.1.6:2.1_1": "kāyānugatā dhammā bhave bhave kāyaṁ anudhāvanti anuparivattanti.",
  "mil6.1.6:2.2_0": "Katame dasa?",
  "mil6.1.6:2.3_0": "Sītaṁ uṇhaṁ jighacchā pipāsā uccāro passāvo middhaṁ jarā byādhi maraṇaṁ.",
  "mil6.1.6:2.4_0": "Ime kho, mahārāja,",
  "mil6.1.6:2.4_1": "dasa kāyānugatā dhammā bhave bhave kāyaṁ anudhāvanti anuparivattanti,",
  "mil6.1.6:2.4_2": "tattha arahā anissaro assāmī avasavattī”ti.",
  "mil6.1.6:3.1_0": "“Bhante nāgasena,",
  "mil6.1.6:3.1_1": "kena kāraṇena arahato kāye āṇā nappavattati issariyaṁ vā, tattha me kāraṇaṁ brūhī”ti?",
  "mil6.1.6:3.2_0": "“Yathā, mahārāja,",
  "mil6.1.6:3.2_1": "ye keci pathavinissitā sattā,",
  "mil6.1.6:3.2_2": "sabbe te pathaviṁ nissāya caranti viharanti vuttiṁ kappenti, api nu kho, mahārāja,",
  "mil6.1.6:3.2_3": "tesaṁ pathaviyā āṇā pavattati issariyaṁ vā”ti?",
  "mil6.1.6:3.3_0": "“Na hi, bhante”ti.",
  "mil6.1.6:3.4_0": "“Evameva kho, mahārāja,",
  "mil6.1.6:3.4_1": "arahato cittaṁ kāyaṁ nissāya pavattati,",
  "mil6.1.6:3.4_2": "na ca arahato kāye āṇā pavattati issariyaṁ vā”ti.",
  "mil6.1.6:4.1_0": "“Bhante nāgasena,",
  "mil6.1.6:4.1_1": "kena kāraṇena puthujjano kāyikampi cetasikampi vedanaṁ vedayatī”ti?",
  "mil6.1.6:4.2_0": "“Abhāvitattā, mahārāja,",
  "mil6.1.6:4.2_1": "cittassa puthujjano kāyikampi cetasikampi vedanaṁ vedayati.",
  "mil6.1.6:4.3_0": "Yathā, mahārāja,",
  "mil6.1.6:4.3_1": "goṇo chāto paritasito abaladubbalaparittakatiṇesu vā latāya vā upanibaddho assa,",
  "mil6.1.6:4.3_2": "yadā so goṇo parikupito hoti,",
  "mil6.1.6:4.3_3": "tadā saha upanibandhanena pakkamati.",
  "mil6.1.6:4.4_0": "Evameva kho, mahārāja,",
  "mil6.1.6:4.4_1": "abhāvitacittassa vedanā uppajjitvā cittaṁ parikopeti,",
  "mil6.1.6:4.4_2": "cittaṁ parikupitaṁ kāyaṁ ābhujati nibbhujati samparivattakaṁ karoti.",
  "mil6.1.6:4.5_0": "Atha kho so abhāvitacitto tasati ravati bheravarāvamabhiravati, idamettha, mahārāja, kāraṇaṁ,",
  "mil6.1.6:4.5_1": "yena kāraṇena puthujjano kāyikampi cetasikampi vedanaṁ vedayatī”ti.",
  "mil6.1.6:5.1_0": "“Kiṁ pana taṁ kāraṇaṁ,",
  "mil6.1.6:5.1_1": "yena kāraṇena arahā ekaṁ vedanaṁ vedayati kāyikaṁ, na cetasikan”ti?",
  "mil6.1.6:5.2_0": "“Arahato, mahārāja,",
  "mil6.1.6:5.2_1": "cittaṁ bhāvitaṁ hoti subhāvitaṁ dantaṁ sudantaṁ assavaṁ vacanakaraṁ,",
  "mil6.1.6:5.2_2": "so dukkhāya vedanāya phuṭṭho samāno ‘aniccan’ti daḷhaṁ gaṇhāti,",
  "mil6.1.6:5.2_3": "samādhithambhe cittaṁ upanibandhati,",
  "mil6.1.6:5.2_4": "tassa taṁ cittaṁ samādhithambhe upanibandhanaṁ na vedhati na calati, ṭhitaṁ hoti avikkhittaṁ,",
  "mil6.1.6:5.2_5": "tassa vedanāvikāravipphārena kāyo ābhujati nibbhujati samparivattati, idamettha, mahārāja, kāraṇaṁ,",
  "mil6.1.6:5.2_6": "yena kāraṇena arahā ekaṁ vedanaṁ vedayati kāyikaṁ, na cetasikan”ti.",
  "mil6.1.6:6.1_0": "“Bhante nāgasena,",
  "mil6.1.6:6.1_1": "taṁ nāma loke acchariyaṁ yaṁ kāye calamāne cittaṁ na calati, tattha me kāraṇaṁ brūhī”ti.",
  "mil6.1.6:6.2_0": "“Yathā, mahārāja,",
  "mil6.1.6:6.2_1": "mahatimahārukkhe khandhasākhāpalāsasampanne anilabalasamāhate sākhā calati,",
  "mil6.1.6:6.2_2": "api nu tassa khandhopi calatī”ti?",
  "mil6.1.6:6.3_0": "“Na hi, bhante”ti.",
  "mil6.1.6:6.4_0": "“Evameva kho, mahārāja,",
  "mil6.1.6:6.4_1": "arahā dukkhāya vedanāya phuṭṭho samāno ‘aniccan’ti daḷhaṁ gaṇhāti,",
  "mil6.1.6:6.4_2": "samādhithambhe cittaṁ upanibandhati,",
  "mil6.1.6:6.4_3": "tassa taṁ cittaṁ samādhithambhe upanibandhanaṁ na vedhati na calati, ṭhitaṁ hoti avikkhittaṁ,",
  "mil6.1.6:6.4_4": "tassa vedanāvikāravipphārena kāyo ābhujati nibbhujati samparivattati,",
  "mil6.1.6:6.4_5": "cittaṁ pana tassa na vedhati na calati khandho viya mahārukkhassā”ti.",
  "mil6.1.6:6.5_0": "“Acchariyaṁ, bhante nāgasena, abbhutaṁ, bhante nāgasena,",
  "mil6.1.6:6.5_1": "na me evarūpo sabbakāliko dhammapadīpo diṭṭhapubbo”ti.",
  "mil6.1.6:7.1_0": "Arahantavedanāvediyanapañho chaṭṭho."
}