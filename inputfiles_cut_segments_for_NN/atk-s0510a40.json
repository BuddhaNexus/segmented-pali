{
  "atk-s0510a40:0_0": "54. Kaccāyanavaggo",
  "atk-s0510a40:1_0": "1. Mahākaccāyanattheraapadānavaṇṇanā",
  "atk-s0510a40:2_0": "Catupaññāsamavagge paṭhamāpadāne padumuttaro nāma jinotiādikaṁ āyasmato mahākaccāyanattherassa apadānaṁ.",
  "atk-s0510a40:2_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a40:2_2": "bhagavato kāle gahapatimahāsālakule nibbattitvā vuddhippatto ekadivasaṁ satthu santike dhammaṁ suṇanto",
  "atk-s0510a40:2_3": "satthārā saṁkhittena bhāsitassa vitthārena atthaṁ vibhajantānaṁ aggaṭṭhāne ṭhapiyamānaṁ ekaṁ bhikkhuṁ",
  "atk-s0510a40:2_4": "disvā sayampi taṁ ṭhānantaraṁ patthento paṇidhānaṁ katvā dānādīni puññāni katvā devamanussesu saṁsaranto",
  "atk-s0510a40:2_5": "sumedhassa bhagavato kāle vijjādharo hutvā ākāsena gacchanto ekasmiṁ vanasaṇḍe nisinnaṁ bhagavantaṁ disvā",
  "atk-s0510a40:2_6": "pasannamānaso kaṇikārapupphehi pūjaṁ akāsi.",
  "atk-s0510a40:3_0": "So tena puññena aparāparaṁ sugatīsuyeva parivattento kassapadasabalassa kāle bārāṇasiyaṁ kulagehe nibbattitvā",
  "atk-s0510a40:3_1": "parinibbute bhagavati suvaṇṇacetiyakammaṭṭhāne satasahassagghanikāya suvaṇṇiṭṭhakāya pūjaṁ katvā ‘‘imassa",
  "atk-s0510a40:3_2": "nissandena nibbattanibbattaṭṭhāne sarīraṁ me suvaṇṇavaṇṇaṁ hotū’’ti patthanaṁ akāsi.",
  "atk-s0510a40:3_3": "Tato yāvajīvaṁ kusalakammaṁ katvā ekaṁ buddhantaraṁ devamanussesu saṁsaritvā imasmiṁ buddhuppāde ujjeniyaṁ",
  "atk-s0510a40:3_4": "rañño caṇḍapajjotassa purohitagehe nibbatti,",
  "atk-s0510a40:3_5": "tassa nāmaggahaṇadivase mātā ‘‘mayhaṁ putto suvaṇṇavaṇṇo,",
  "atk-s0510a40:3_6": "attano nāmaṁ gahetvā āgato’’ti kañcanamāṇavotveva nāmaṁ akāsi.",
  "atk-s0510a40:3_7": "So vuddhimanvāya tayo vede uggaṇhitvā pitu accayena purohitaṭṭhānaṁ labhi.",
  "atk-s0510a40:3_8": "So gottavasena kaccāyanoti paññāyittha.",
  "atk-s0510a40:3_9": "Atha rājā caṇḍapajjoto buddhuppādaṁ sutvā,",
  "atk-s0510a40:3_10": "‘‘ācariya,",
  "atk-s0510a40:3_11": "tumhe tattha gantvā satthāraṁ idhānethā’’ti pesesi.",
  "atk-s0510a40:3_12": "So attaṭṭhamo satthu santikaṁ upagato tassa satthā dhammaṁ desesi,",
  "atk-s0510a40:3_13": "desanāpariyosāne sattahi janehi saddhiṁ saha paṭisambhidāhi arahatte patiṭṭhāsi.",
  "atk-s0510a40:4_0": "1.",
  "atk-s0510a40:4_1": "So evaṁ pattaarahattaphalo attano pubbakammaṁ saritvā somanassajāto pubbacaritāpadānaṁ pakāsento padumuttaro nāma jinotiādimāha.",
  "atk-s0510a40:4_2": "Taṁ heṭṭhā vuttatthameva.",
  "atk-s0510a40:4_3": "Atha satthā ‘‘etha,",
  "atk-s0510a40:4_4": "bhikkhavo’’ti hatthaṁ pasāresi.",
  "atk-s0510a40:4_5": "Te tāvadeva dvaṅgulamattakesamassuiddhimayapattacīvaradharā vassasaṭṭhikattherā viya ahesuṁ.",
  "atk-s0510a40:4_6": "Evaṁ thero sadatthaṁ nipphādetvā, ‘‘bhante,",
  "atk-s0510a40:4_7": "rājā pajjoto tumhākaṁ pāde vandituṁ dhammañca sotuṁ icchatī’’ti ārocesi.",
  "atk-s0510a40:4_8": "Satthā ‘‘tvaṁyeva, kaccāna,",
  "atk-s0510a40:4_9": "tattha gaccha,",
  "atk-s0510a40:4_10": "tayi gate rājā pasīdissatī’’ti āha.",
  "atk-s0510a40:4_11": "Thero satthu āṇāya attaṭṭhamo tattha gantvā rājānaṁ pasādetvā avantīsu sāsanaṁ patiṭṭhāpetvā puna satthu santikameva āgato.",
  "atk-s0510a40:4_12": "Attano pubbapatthanāvasena kaccāyanappakaraṇaṁ mahāniruttippakaraṇaṁ nettippakaraṇanti pakaraṇattayaṁ saṅghamajjhe byākāsi.",
  "atk-s0510a40:4_13": "Atha santuṭṭhena bhagavatā ‘‘etadaggaṁ,",
  "atk-s0510a40:4_14": "bhikkhave,",
  "atk-s0510a40:4_15": "mama sāvakānaṁ saṁkhittena bhāsitassa vitthārena atthaṁ vibhajantānaṁ yadidaṁ mahākaccāno’’ti (a. ni. 1.188,",
  "atk-s0510a40:4_16": "197) etadaggaṭṭhāne ṭhapito aggaphalasukhena vihāsīti.",
  "atk-s0510a40:5_0": "Mahākaccāyanattheraapadānavaṇṇanā samattā.",
  "atk-s0510a40:6_0": "2. Vakkalittheraapadānavaṇṇanā",
  "atk-s0510a40:7_0": "Dutiyāpadāne ito satasahassamhītiādikaṁ āyasmato vakkalittherassa apadānaṁ.",
  "atk-s0510a40:7_1": "Ayampi thero purimajinavaresu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a40:7_2": "bhagavato kāle haṁsavatīnagare kulagehe nibbatto viññutaṁ patto satthu santikaṁ gacchantehi upāsakehi",
  "atk-s0510a40:7_3": "saddhiṁ vihāraṁ gantvā parisapariyante ṭhito dhammaṁ suṇanto satthārā ekaṁ bhikkhuṁ saddhādhimuttānaṁ",
  "atk-s0510a40:7_4": "aggaṭṭhāne ṭhapitaṁ disvā sayampi taṁ ṭhānantaraṁ patthento sattāhaṁ buddhappamukhassa bhikkhusaṅghassa",
  "atk-s0510a40:7_5": "mahādānaṁ datvā paṇidhānaṁ akāsi.",
  "atk-s0510a40:7_6": "Satthā tassa anantarāyaṁ disvā byākari.",
  "atk-s0510a40:8_0": "So yāvajīvaṁ kusalaṁ katvā devamanussesu saṁsaranto amhākaṁ bhagavato kāle sāvatthiyaṁ brāhmaṇakule nibbatti,",
  "atk-s0510a40:8_1": "tassa vakkalīti nāmaṁ kariṁsu.",
  "atk-s0510a40:8_2": "Tattha kalīti aparādhatilakāḷakādidosassa adhivacanaṁ.",
  "atk-s0510a40:8_3": "Niddhantasuvaṇṇapiṇḍasadisatāya apagato byapagato kali doso assāti va-kārāgamaṁ katvā vakkalīti vuccati.",
  "atk-s0510a40:8_4": "So vuddhippatto tayo vede uggaṇhitvā brāhmaṇasippesu nipphattiṁ gato,",
  "atk-s0510a40:8_5": "satthāraṁ disvā rūpakāyasampattidassanena atitto satthārā saddhiṁyeva vicarati.",
  "atk-s0510a40:8_6": "‘‘Agāramajjhe vasanto niccakālaṁ satthu dassanaṁ na labhissāmī’’ti satthu santike pabbajitvā ṭhapetvā",
  "atk-s0510a40:8_7": "bhojanakālaṁ sarīrakiccakālañca sesakāle yattha ṭhitena sakkā dasabalaṁ passituṁ,",
  "atk-s0510a40:8_8": "tattha ṭhito aññaṁ kiccaṁ pahāya bhagavantaṁ olokentoyeva viharati.",
  "atk-s0510a40:8_9": "Satthā tassa ñāṇaparipākaṁ āgamento bahukālaṁ tasmiṁ rūpadassaneneva vicarante kiñci avatvā punekadivasaṁ – ‘‘kiṁ te, vakkali,",
  "atk-s0510a40:8_10": "iminā pūtikāyena diṭṭhena? Yo kho, vakkali,",
  "atk-s0510a40:8_11": "dhammaṁ passati,",
  "atk-s0510a40:8_12": "so maṁ passati;",
  "atk-s0510a40:8_13": "yo maṁ passati,",
  "atk-s0510a40:8_14": "so dhammaṁ passati.",
  "atk-s0510a40:8_15": "Dhammañhi, vakkali,",
  "atk-s0510a40:8_16": "passanto maṁ passatī’’ti (saṁ. ni.",
  "atk-s0510a40:8_17": "3.87) āha.",
  "atk-s0510a40:8_18": "Satthari evaṁ vadantepi thero satthu dassanaṁ pahāya aññattha gantuṁ na sakkoti.",
  "atk-s0510a40:8_19": "Tato satthā,",
  "atk-s0510a40:8_20": "‘‘nāyaṁ bhikkhu saṁvegaṁ alabhitvā bujjhissatī’’ti vassūpanāyikadivase – ‘‘apehi,",
  "atk-s0510a40:8_21": "vakkalī’’ti theraṁ paṇāmesi.",
  "atk-s0510a40:8_22": "So satthārā paṇāmito satthu sammukhe ṭhātuṁ asakkonto –",
  "atk-s0510a40:8_23": "‘‘kiṁ mayhaṁ jīvitena,",
  "atk-s0510a40:8_24": "yohaṁ satthāraṁ daṭṭhuṁ na labhāmī’’ti gijjhakūṭe pabbate papātaṭṭhānaṁ abhiruhi?",
  "atk-s0510a40:8_25": "Satthā tassa taṁ pavattiṁ ñatvā –",
  "atk-s0510a40:8_26": "‘‘ayaṁ bhikkhu mama santikā assāsaṁ alabhanto maggaphalānaṁ upanissayaṁ nāseyyā’’ti attānaṁ dassetvā obhāsaṁ vissajjento –",
  "atk-s0510a40:9_0": "‘‘Pāmojjabahulo bhikkhu, pasanno buddhasāsane;",
  "atk-s0510a40:10_0": "Adhigacche padaṁ santaṁ, saṅkhārūpasamaṁ sukha’’nti. (dha. pa. 381) –",
  "atk-s0510a40:11_0": "Gāthaṁ vatvā ‘‘ehi,",
  "atk-s0510a40:11_1": "vakkalī’’ti (dha. pa. aṭṭha.",
  "atk-s0510a40:11_2": "2.381) hatthaṁ pasāresi.",
  "atk-s0510a40:11_3": "Thero ‘‘dasabalo me diṭṭho,",
  "atk-s0510a40:11_4": "‘ehī’ti avhāyanampi laddha’’nti balavapītisomanassaṁ uppādetvā ‘‘kuto gacchāmī’’ti attano gamanabhāvaṁ",
  "atk-s0510a40:11_5": "ajānitvāva satthu sammukhe ākāse pakkhanditvā paṭhamena pādena pabbate ṭhitoyeva satthārā vuttagāthāyo",
  "atk-s0510a40:11_6": "āvajjento ākāseyeva pītiṁ vikkhambhetvā saha paṭisambhidāhi arahattaṁ pāpuṇīti aṅguttaraṭṭhakathāyaṁ (a. ni. aṭṭha.",
  "atk-s0510a40:11_7": "1.1.208) dhammapadavaṇṇanāyañca (dha. pa. aṭṭha.",
  "atk-s0510a40:11_8": "2.381 vakkalittheravatthu) āgataṁ.",
  "atk-s0510a40:12_0": "Idha pana evaṁ veditabbaṁ – ‘‘kiṁ te,",
  "atk-s0510a40:12_1": "vakkalī’’tiādinā satthārā ovadito gijjhakūṭe viharanto vipassanaṁ paṭṭhapesi,",
  "atk-s0510a40:12_2": "tassa saddhāya balavabhāvato eva vipassanā vīthiṁ na otarati?",
  "atk-s0510a40:12_3": "Bhagavā taṁ ñatvā kammaṭṭhānaṁ sodhetvā adāsi.",
  "atk-s0510a40:12_4": "So puna vipassanaṁ matthakaṁ pāpetuṁ nāsakkhiyeva.",
  "atk-s0510a40:12_5": "Athassa āhāravekallena vātābādho uppajji,",
  "atk-s0510a40:12_6": "taṁ vātābādhena pīḷiyamānaṁ ñatvā bhagavā tattha gantvā pucchanto –",
  "atk-s0510a40:13_0": "‘‘Vātarogābhinīto tvaṁ, viharaṁ kānane vane;",
  "atk-s0510a40:14_0": "Paviddhagocare lūkhe, kathaṁ bhikkhu karissasī’’ti. (theragā. 350) –",
  "atk-s0510a40:15_0": "Āha. Taṁ sutvā thero –",
  "atk-s0510a40:16_0": "‘‘Pītisukhena vipulena, pharamāno samussayaṁ;",
  "atk-s0510a40:17_0": "Lūkhampi abhisambhonto, viharissāmi kānane.",
  "atk-s0510a40:18_0": "‘‘Bhāvento satipaṭṭhāne, indriyāni balāni ca;",
  "atk-s0510a40:19_0": "Bojjhaṅgāni ca bhāvento, viharissāmi kānane.",
  "atk-s0510a40:20_0": "‘‘Āraddhavīriye pahitatte, niccaṁ daḷhaparakkame;",
  "atk-s0510a40:21_0": "Samagge sahite disvā, viharissāmi kānane.",
  "atk-s0510a40:22_0": "‘‘Anussaranto sambuddhaṁ, aggaṁ dantaṁ samāhitaṁ;",
  "atk-s0510a40:23_0": "Atandito rattindivaṁ, viharissāmi kānane’’ti. (theragā. 351-354) –",
  "atk-s0510a40:24_0": "Catasso gāthāyo abhāsi.",
  "atk-s0510a40:24_1": "Tāsaṁ attho theragāthāvaṇṇanāyaṁ (theragā. aṭṭha.",
  "atk-s0510a40:24_2": "2.351-354) vuttoyeva.",
  "atk-s0510a40:24_3": "Evaṁ thero vipassanaṁ ussukkāpetvā arahattaṁ pāpuṇi.",
  "atk-s0510a40:25_0": "28.",
  "atk-s0510a40:25_1": "So arahattaṁ patvā attano pubbakammaṁ saritvā somanassajāto pubbacaritāpadānaṁ pakāsento ito satasahassamhītiādimāha.",
  "atk-s0510a40:25_2": "Tattha itoti kakusandhādīnaṁ uppannabhaddakappato heṭṭhā kappasatasahassamatthaketi attho.",
  "atk-s0510a40:26_0": "29.Padumākāravadanoti supupphitapadumasassirīkamukho.",
  "atk-s0510a40:26_1": "Padumapattakkhoti setapadumapupphapaṇṇasadisaakkhīti attho.",
  "atk-s0510a40:27_0": "30.Padumuttaragandhovāti padumagandhamukhoti attho.",
  "atk-s0510a40:28_0": "31.Andhānaṁnayanūpamoti cakkhuvirahitānaṁ sattānaṁ nayanasadiso,",
  "atk-s0510a40:28_1": "dhammadesanāya sabbasattānaṁ paññācakkhādicakkhudāyakoti attho.",
  "atk-s0510a40:28_2": "Santavesoti santasabhāvo santairiyāpatho.",
  "atk-s0510a40:28_3": "Guṇanidhīti guṇānaṁ nidhi,",
  "atk-s0510a40:28_4": "sabbaguṇagaṇānaṁ nidhānaṭṭhānabhūtoti attho.",
  "atk-s0510a40:28_5": "Karuṇāmatiākaroti sādhūnaṁ cittakampanasaṅkhātāya karuṇāya ca atthānatthaminanaparicchinnamatiyā ca ākaro ādhārabhūto.",
  "atk-s0510a40:29_0": "32.Brahmāsurasuraccitoti brahmehi ca asurehi ca devehi ca accito pūjitoti attho.",
  "atk-s0510a40:30_0": "33.Madhurena rutena cāti karavīkarutamadhurena saddena sakalaṁ janaṁ rañjayantīti sambandho.",
  "atk-s0510a40:30_1": "Santhavī sāvakaṁ sakanti attano sāvakaṁ madhuradhammadesanāya santhavī,",
  "atk-s0510a40:30_2": "thutiṁ akāsīti attho.",
  "atk-s0510a40:31_0": "34.Saddhādhimuttoti saddahanasaddhāya sāsane adhimutto patiṭṭhitoti attho.",
  "atk-s0510a40:31_1": "Mama dassanalālasoti mayhaṁ dassane byāvaṭo tapparo.",
  "atk-s0510a40:32_0": "35.Taṁṭhānamabhirocayinti taṁ saddhādhimuttaṭṭhānantaraṁ abhirocayiṁ, icchiṁ patthesinti attho.",
  "atk-s0510a40:33_0": "40.Pītamaṭṭhanivāsananti siliṭṭhasuvaṇṇavaṇṇavatthe nivatthanti attho.",
  "atk-s0510a40:33_1": "Hemayaññopacitaṅganti suvaṇṇapāmaṅgalaggitagattanti attho.",
  "atk-s0510a40:34_0": "47-48.Nonītasukhumālaṁ manti navanītamiva mudutaluṇahatthapādaṁ.",
  "atk-s0510a40:34_1": "Jātapallavakomalanti asokapallavapattakomalamiva mudukanti attho.",
  "atk-s0510a40:34_2": "Pisācībhayatajjitāti tadā evaṁbhūtaṁ kumāraṁ maṁ aññā pisācī ekā rakkhasī bhayena tajjesi bhiṁsāpesīti attho.",
  "atk-s0510a40:34_3": "Tadā mahesissa sammāsambuddhassa pādamūle maṁ sāyesuṁ nipajjāpesuṁ.",
  "atk-s0510a40:34_4": "Dīnamānasā bhītacittā mama mātāpitaro imaṁ dārakaṁ te dadāma,",
  "atk-s0510a40:34_5": "imassa saraṇaṁ patiṭṭhā hotu nātha nāyakāti sambandho.",
  "atk-s0510a40:35_0": "49.Tadā paṭiggahi so manti so bhagavā tadā tasmiṁ mama mātuyā dinnakāle jālinā jālayuttena saṅkhālakena",
  "atk-s0510a40:35_1": "cakkalakkhaṇādīhi lakkhitena mudukomalapāṇinā mudukena visuddhena hatthatalena maṁ aggahesīti attho.",
  "atk-s0510a40:36_0": "52.Sabbapāramisambhūtanti sabbehi dānapāramitādīhi sambhūtaṁ jātaṁ.",
  "atk-s0510a40:36_1": "Nīlakkhinayanaṁ varaṁ puññasambhārajaṁ uttamanīlaakkhivantaṁ.",
  "atk-s0510a40:36_2": "Sabbasubhākiṇṇaṁ sabbena subhena vaṇṇena saṇṭhānena ākiṇṇaṁ gahanībhūtaṁ rūpaṁ bhagavato hatthapādasīsādirūpaṁ disvāti attho,",
  "atk-s0510a40:36_3": "tittiṁ apatto viharāmi ahanti sambandho.",
  "atk-s0510a40:37_0": "61.Tadā maṁ caraṇantagoti tasmiṁ mayhaṁ arahattaṁ pattakāle sīlādipannarasannaṁ caraṇadhammānaṁ antago,",
  "atk-s0510a40:37_1": "pariyosānappatto paripūrakārīti attho.",
  "atk-s0510a40:37_2": "‘‘Maraṇantago’’tipi pāṭho.",
  "atk-s0510a40:37_3": "Tassa maraṇassa antaṁ nibbānaṁ pattoti attho.",
  "atk-s0510a40:37_4": "Saddhādhimuttānaṁ aggaṁ paññapesīti sambandho.",
  "atk-s0510a40:37_5": "Atha satthā bhikkhusaṅghamajjhe nisinno ‘‘etadaggaṁ,",
  "atk-s0510a40:37_6": "bhikkhave,",
  "atk-s0510a40:37_7": "mama sāvakānaṁ saddhādhimuttānaṁ yadidaṁ,",
  "atk-s0510a40:37_8": "vakkalī’’ti (a. ni. 1.198,",
  "atk-s0510a40:37_9": "208) maṁ etadaggaṭṭhāne ṭhapesīti vuttaṁ hoti.",
  "atk-s0510a40:37_10": "Sesaṁ suviññeyyamevāti.",
  "atk-s0510a40:38_0": "Vakkalittheraapadānavaṇṇanā samattā.",
  "atk-s0510a40:39_0": "3. Mahākappinattheraapadānavaṇṇanā",
  "atk-s0510a40:40_0": "Padumuttaronāma jinotiādikaṁ āyasmato kappinattherassa apadānaṁ.",
  "atk-s0510a40:40_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a40:40_2": "bhagavato kāle haṁsavatīnagare kulagehe nibbatto viññutaṁ patvā satthu santike dhammadesanaṁ suṇanto",
  "atk-s0510a40:40_3": "satthārā ekaṁ bhikkhuṁ ovādakānaṁ aggaṭṭhāne ṭhapitaṁ disvā adhikārakammaṁ katvā taṁ ṭhānantaraṁ patthesi.",
  "atk-s0510a40:41_0": "So tattha yāvajīvaṁ kusalaṁ katvā devamanussesu saṁsaranto bārāṇasito avidūre ekasmiṁ pesakāragāme jeṭṭhapesakāragehe",
  "atk-s0510a40:41_1": "nibbatto tadā sahassamattā paccekabuddhā himavante aṭṭha māse vasitvā vassike cattāro māse janapade vasanti.",
  "atk-s0510a40:41_2": "Te ekavāraṁ bārāṇasiyā avidūre otaritvā ‘‘senāsanaṁ karaṇatthāya hatthakammaṁ yācathā’’ti rañño santikaṁ aṭṭha paccekabuddhe pahiṇiṁsu.",
  "atk-s0510a40:41_3": "Tadā pana rañño vappamaṅgalaṁ ahosi.",
  "atk-s0510a40:41_4": "So ‘‘paccekabuddhā kira āgatā’’ti sutvā nikkhamitvā āgatakāraṇaṁ pucchitvā ‘‘ajja, bhante,",
  "atk-s0510a40:41_5": "okāso natthi sve amhākaṁ vappamaṅgalaṁ ,",
  "atk-s0510a40:41_6": "tatiyadivase karissāmā’’ti vatvā paccekabuddhe animantetvāva pāvisi.",
  "atk-s0510a40:41_7": "Paccekabuddhā ‘‘aññaṁ gāmaṁ pavisissāmā’’ti pakkamiṁsu.",
  "atk-s0510a40:42_0": "Tasmiṁ samaye jeṭṭhapesakārassa bhariyā kenacideva karaṇīyena bārāṇasiṁ gacchantī te paccekabuddhe disvā vanditvā, ‘‘kiṁ, bhante,",
  "atk-s0510a40:42_1": "avelāya ayyā āgatā’’ti pucchi.",
  "atk-s0510a40:42_2": "Te ādito paṭṭhāya kathesuṁ.",
  "atk-s0510a40:42_3": "Taṁ sutvā saddhāsampannā buddhisampannā itthī ‘‘sve, bhante,",
  "atk-s0510a40:42_4": "amhākaṁ bhikkhaṁ gaṇhathā’’ti nimantesi.",
  "atk-s0510a40:42_5": "‘‘Bahukā mayaṁ,",
  "atk-s0510a40:42_6": "bhaginī’’ti.",
  "atk-s0510a40:42_7": "‘‘Kittakā,",
  "atk-s0510a40:42_8": "bhante’’ti?",
  "atk-s0510a40:42_9": "‘‘Sahassamattā,",
  "atk-s0510a40:42_10": "bhaginī’’ti. ‘‘Bhante,",
  "atk-s0510a40:42_11": "imasmiṁ no gāme sahassamattā vasimhā,",
  "atk-s0510a40:42_12": "ekeko ekekassa bhikkhaṁ dassati,",
  "atk-s0510a40:42_13": "bhikkhaṁ adhivāsetha,",
  "atk-s0510a40:42_14": "ahameva vo vasanaṭṭhānaṁ kārāpessāmī’’ti āha.",
  "atk-s0510a40:42_15": "Paccekabuddhā adhivāsesuṁ.",
  "atk-s0510a40:43_0": "Sā gāmaṁ pavisitvā ugghosesi –",
  "atk-s0510a40:43_1": "‘‘ammatātā,",
  "atk-s0510a40:43_2": "ahaṁ sahassamatte paccekabuddhe disvā nimantesiṁ,",
  "atk-s0510a40:43_3": "ayyānaṁ nisīdanaṭṭhānaṁ saṁvidahatha,",
  "atk-s0510a40:43_4": "yāgubhattādīni sampādethā’’ti gāmamajjhe maṇḍapaṁ kārāpetvā āsanāni paññāpetvā punadivase paccekabuddhe",
  "atk-s0510a40:43_5": "nisīdāpetvā paṇītena khādanīyena bhojanīyena parivisitvā bhattakiccapariyosāne tasmiṁ gāme sabbā itthiyo",
  "atk-s0510a40:43_6": "ādāya tāhi saddhiṁ paccekabuddhe vanditvā temāsaṁ vasanatthāya paṭiññaṁ gaṇhitvā puna gāme ugghosesi –",
  "atk-s0510a40:43_7": "‘‘ammatātā,",
  "atk-s0510a40:43_8": "ekekakulato ekekapuriso vāsipharasuādīni gahetvā araññaṁ pavisitvā dabbasambhāre āharitvā ayyānaṁ vasanaṭṭhānaṁ karotū’’ti.",
  "atk-s0510a40:43_9": "Gāmavāsino tassāyeva vacanaṁ sutvā ekeko ekekaṁ katvā saddhiṁ rattidivāṭṭhānehi paṇṇasālasahassaṁ niṭṭhāpetvā",
  "atk-s0510a40:43_10": "attano attano paṇṇasālāyaṁ upagataṁ paccekabuddhaṁ ‘‘ahaṁ sakkaccaṁ upaṭṭhahissāmi,",
  "atk-s0510a40:43_11": "ahaṁ sakkaccaṁ upaṭṭhahissāmī’’ti vatvā upaṭṭhahiṁsu.",
  "atk-s0510a40:43_12": "Sā vassaṁvuṭṭhakāle ‘‘attano attano paṇṇasālāya vassaṁvuṭṭhānaṁ paccekabuddhānaṁ cīvarasāṭake sajjethā’’ti",
  "atk-s0510a40:43_13": "samādapetvā ekekassa sahassa sahassamūlaṁ cīvaraṁ dāpesi.",
  "atk-s0510a40:43_14": "Paccekabuddhā vuṭṭhavassā anumodanaṁ katvā pakkamiṁsu.",
  "atk-s0510a40:43_15": "Gāmavāsinopi idaṁ puññakammaṁ katvā tato cuto tāvatiṁsadevaloke nibbattitvā gaṇadevatā nāma ahesuṁ.",
  "atk-s0510a40:44_0": "Te tattha dibbasampattiṁ anubhavitvā kassapasammāsambuddhakāle kuṭumbikagehesu nibbattiṁsu.",
  "atk-s0510a40:44_1": "Pubbe jeṭṭhakapesakāro jeṭṭhakakuṭumbikassa putto ahosi.",
  "atk-s0510a40:44_2": "Bhariyāpissa ekassa jeṭṭhakakuṭumbikassa dhītā ahosi.",
  "atk-s0510a40:44_3": "Sesānaṁ bhariyāyo sesakuṭumbikānaṁ dhītaro ahesuṁ,",
  "atk-s0510a40:44_4": "tā sabbāpi vayappattā parakulaṁ gacchantiyo tesaṁ tesaṁyeva gehāni agamaṁsu.",
  "atk-s0510a40:44_5": "Athekadivasaṁ vihāre dhammassavane saṅghuṭṭhe ‘‘satthā dhammaṁ desessatī’’ti sutvā te sabbepi kuṭumbikā",
  "atk-s0510a40:44_6": "‘‘dhammaṁ sossāmā’’ti bhariyāhi saddhiṁ vihāraṁ agamaṁsu.",
  "atk-s0510a40:44_7": "Tesaṁ vihāramajjhaṁ paviṭṭhakkhaṇe vassaṁ vassi.",
  "atk-s0510a40:44_8": "Yesaṁ kulūpakā vā ñātisāmaṇerādayo vā atthi,",
  "atk-s0510a40:44_9": "te tesaṁ pariveṇādīni pavisiṁsu.",
  "atk-s0510a40:44_10": "Te pana tathārūpānaṁ natthitāya katthaci pavisituṁ avisahantā vihāramajjheyeva aṭṭhaṁsu.",
  "atk-s0510a40:44_11": "Atha ne jeṭṭhakakuṭumbiko āha –",
  "atk-s0510a40:44_12": "‘‘passatha, bho,",
  "atk-s0510a40:44_13": "amhākaṁ vippakāraṁ,",
  "atk-s0510a40:44_14": "kulaputtehi nāma ettakena lajjituṁ yutta’’nti. ‘‘Ayya,",
  "atk-s0510a40:44_15": "kiṁ karomā’’ti?",
  "atk-s0510a40:44_16": "‘‘Mayaṁ vissāsikaṭṭhānassa abhāvena imaṁ vippakāraṁ pattā,",
  "atk-s0510a40:44_17": "sabbe dhanaṁ saṁharitvā pariveṇaṁ karissāmā’’ti. ‘‘Sādhu,",
  "atk-s0510a40:44_18": "ayyā’’ti jeṭṭhako sahassaṁ adāsi.",
  "atk-s0510a40:44_19": "Sesā pañca pañca satāni.",
  "atk-s0510a40:44_20": "Itthiyo aḍḍhateyyāni aḍḍhateyyāni satāni.",
  "atk-s0510a40:44_21": "Te taṁ dhanaṁ āharitvā sahassakūṭāgāraparivāraṁ satthu vasanatthāya mahāpariveṇaṁ nāma kārāpesuṁ.",
  "atk-s0510a40:44_22": "Navakammassa mahantatāya dhane appahonte pubbe dinnadhanato puna upaḍḍhūpaḍḍhaṁ adaṁsu.",
  "atk-s0510a40:44_23": "Niṭṭhite pariveṇe vihāramahaṁ karontā buddhappamukhassa bhikkhusaṅghassa sattāhaṁ mahādānaṁ datvā vīsatiyā bhikkhusahassānaṁ cīvarāni sajjayiṁsu.",
  "atk-s0510a40:45_0": "Jeṭṭhakakuṭumbikassa pana bhariyā attano paññāya ṭhitā ahaṁ tehi samakaṁ akatvā atirekataraṁ katvā ‘‘satthāraṁ",
  "atk-s0510a40:45_1": "pūjessāmī’’ti anojapupphavaṇṇena sahassamūlena sāṭakena saddhiṁ anojapupphacaṅkoṭakaṁ gahetvā satthāraṁ",
  "atk-s0510a40:45_2": "anojapupphehi pūjetvā taṁ sāṭakaṁ satthu pādamūle ṭhapetvā, ‘‘bhante,",
  "atk-s0510a40:45_3": "nibbattanibbattaṭṭhāne anojapupphavaṇṇaṁyeva me sarīraṁ hotu,",
  "atk-s0510a40:45_4": "anojātveva ca nāmaṁ hotū’’ti patthanaṁ akāsi.",
  "atk-s0510a40:45_5": "Satthā ‘‘evaṁ hotū’’ti anumodanaṁ akāsi.",
  "atk-s0510a40:45_6": "Te sabbepi yāvatāyukaṁ ṭhatvā tato cutā devaloke nibbattiṁsu.",
  "atk-s0510a40:45_7": "Te imasmiṁ buddhuppāde devalokā cavitvā jeṭṭhako kukkuṭavatīnagare rājakule nibbattitvā viññutaṁ patto mahākappinarājā nāma ahosi.",
  "atk-s0510a40:45_8": "Sesā amaccakulesu nibbattiṁsu.",
  "atk-s0510a40:45_9": "Jeṭṭhakassa bhariyā maddaraṭṭhe sākalanagare rājakule nibbatti anojapupphavaṇṇamevassā sarīraṁ ahosi,",
  "atk-s0510a40:45_10": "tena anojātvevassā nāmaṁ akaṁsu,",
  "atk-s0510a40:45_11": "sā vayappattā mahākappinarañño gehaṁ gantvā anojādevīti pākaṭā ahosi.",
  "atk-s0510a40:46_0": "Sesitthiyopi amaccakulesu nibbattitvā vayappattā tesaṁyeva amaccaputtānaṁ gehāni agamaṁsu.",
  "atk-s0510a40:46_1": "Te sabbepi rañño sampattisadisaṁ sampattiṁ anubhaviṁsu.",
  "atk-s0510a40:46_2": "Yadā hi rājā alaṅkārapaṭimaṇḍito hatthiṁ abhiruhitvā vicarati,",
  "atk-s0510a40:46_3": "tadāpi te tatheva vicaranti.",
  "atk-s0510a40:46_4": "Tasmiṁ assena vā rathena vā vicarante tepi tatheva vicaranti.",
  "atk-s0510a40:46_5": "Evaṁ te ekato hutvā katānaṁ puññānaṁ balena ekatova sampattiṁ anubhaviṁsu.",
  "atk-s0510a40:46_6": "Rañño pana vālo,",
  "atk-s0510a40:46_7": "vālavāhano, puppho,",
  "atk-s0510a40:46_8": "pupphavāhano,",
  "atk-s0510a40:46_9": "supattoti pañceva assā honti.",
  "atk-s0510a40:46_10": "Tesu rājā supattaṁ assaṁ sayaṁ ārohati,",
  "atk-s0510a40:46_11": "itare cattāro asse assārohānaṁ sāsanāharaṇatthāya adāsi.",
  "atk-s0510a40:46_12": "Rājā te pātova bhojetvā ‘‘gacchatha , bhaṇe,",
  "atk-s0510a40:46_13": "dve vā tīṇi vā yojanāni āhiṇḍitvā buddhassa vā dhammassa vā saṅghassa vā uppannabhāvaṁ sutvā mayhaṁ sukhasāsanaṁ ārocethā’’ti pesesi.",
  "atk-s0510a40:46_14": "Te catūhi dvārehi nikkhamitvā dve tīṇi yojanāni āhiṇḍitvā kiñci sāsanaṁ alabhitvāva paccāgamiṁsu.",
  "atk-s0510a40:47_0": "Athekadivasaṁ rājā supattaṁ āruhitvā amaccasahassaparivuto uyyānaṁ gacchanto kilantarūpe pañcasatamatte",
  "atk-s0510a40:47_1": "vāṇijake nagaraṁ pavisante disvā ‘‘ime addhānakilantā,",
  "atk-s0510a40:47_2": "addho imesaṁ santikā ekaṁ bhaddakaṁ sāsanaṁ sossāmī’’ti te pakkosāpetvā ‘‘kuto āgatatthā’’ti pucchi. ‘‘Atthi, deva,",
  "atk-s0510a40:47_3": "ito vīsatiyojanasatamatthake sāvatthi nāma nagaraṁ,",
  "atk-s0510a40:47_4": "tato āgatamhā’’ti.",
  "atk-s0510a40:47_5": "‘‘Atthi pana vo dese kiñci sāsanaṁ uppanna’’nti. ‘‘Deva,",
  "atk-s0510a40:47_6": "aññaṁ kiñci natthi,",
  "atk-s0510a40:47_7": "sammāsambuddho uppanno’’ti.",
  "atk-s0510a40:47_8": "Rājā tāvadeva balavapītiyā phuṭṭhasarīro kiñci sallakkhetuṁ asakkonto muhuttaṁ vītināmetvā pana, ‘‘tātā,",
  "atk-s0510a40:47_9": "kiṁ vadethā’’ti pucchi. ‘‘Buddho, deva,",
  "atk-s0510a40:47_10": "uppanno’’ti.",
  "atk-s0510a40:47_11": "Rājā dutiyampi tatiyampi tatheva vītināmetvā catutthavāre ‘‘kiṁ vadetha,",
  "atk-s0510a40:47_12": "tātā’’ti pucchitvā ‘‘buddho uppanno’’ti vutte, ‘‘tātā,",
  "atk-s0510a40:47_13": "sukhasāsanasavanāya satasahassaṁ vo dammī’’ti vatvā ‘‘aparampi kiñci sāsanaṁ atthi,",
  "atk-s0510a40:47_14": "tātā’’ti pucchi. ‘‘Atthi, deva,",
  "atk-s0510a40:47_15": "dhammo uppanno’’ti.",
  "atk-s0510a40:47_16": "Rājā tampi sutvā purimanayeneva tayo vāre vītināmetvā catutthavāre ‘‘dhammo uppanno’’ti vutte –",
  "atk-s0510a40:47_17": "‘‘idhāpi vo satasahassaṁ dammī’’ti vatvā ‘‘aparampi kiñci sāsanaṁ atthi,",
  "atk-s0510a40:47_18": "tātā’’ti pucchi. ‘‘Atthi, deva,",
  "atk-s0510a40:47_19": "saṅgho uppanno’’ti.",
  "atk-s0510a40:47_20": "Rājā tampi sutvā tatheva tayo vāre vītināmetvā catutthavāre ‘‘saṅgho uppanno’’ti vutte –",
  "atk-s0510a40:47_21": "‘‘idhāpi vo satasahassaṁ dammī’’ti vatvā amaccasahassaṁ oloketvā, ‘‘tātā,",
  "atk-s0510a40:47_22": "kiṁ karissāmā’’ti pucchi. ‘‘Deva,",
  "atk-s0510a40:47_23": "tumhe kiṁ karissathā’’ti? ‘‘Ahaṁ, tātā,",
  "atk-s0510a40:47_24": "‘buddho uppanno dhammo uppanno saṅgho uppanno’ti sutvā na puna nivattissāmi,",
  "atk-s0510a40:47_25": "bhagavantaṁ uddissa gantvā tassa santike pabbajissāmī’’ti.",
  "atk-s0510a40:47_26": "‘‘Mayampi, deva,",
  "atk-s0510a40:47_27": "tumhehi saddhiṁ pabbajissāmā’’ti.",
  "atk-s0510a40:47_28": "Rājā suvaṇṇapaṭṭe akkharāni likhāpetvā vāṇijakānaṁ datvā ‘‘imaṁ anojāya nāma deviyā detha,",
  "atk-s0510a40:47_29": "sā tumhākaṁ tīṇi satasahassāni dassati,",
  "atk-s0510a40:47_30": "evañca pana naṁ vadeyyātha ‘raññā kira te issariyaṁ vissaṭṭhaṁ,",
  "atk-s0510a40:47_31": "yathāsukhaṁ sampattiṁ paribhuñjāhī’ti,",
  "atk-s0510a40:47_32": "sace pana ‘vo rājā kaha’nti pucchati,",
  "atk-s0510a40:47_33": "‘satthāraṁ uddissa pabbajissāmī’ti vatvā gatoti āroceyyāthā’’ti āha.",
  "atk-s0510a40:47_34": "Amaccāpi attano attano bhariyānaṁ tatheva sāsanaṁ pahiṇiṁsu.",
  "atk-s0510a40:47_35": "Rājā vāṇijake uyyojetvā assaṁ abhiruyha amaccasahassaparivuto taṁkhaṇaññeva nikkhami.",
  "atk-s0510a40:48_0": "Satthāpi taṁdivasaṁ paccūsakāle lokaṁ volokento mahākappinarājānaṁ saparivāraṁ disvā ‘‘ayaṁ mahākappino",
  "atk-s0510a40:48_1": "vāṇijakānaṁ santikā tiṇṇaṁ ratanānaṁ uppannabhāvaṁ sutvā tesaṁ vacanaṁ tīhi satasahassehi pūjetvā rajjaṁ",
  "atk-s0510a40:48_2": "pahāya amaccasahassaparivuto maṁ uddissa pabbajitukāmo sve nikkhamissati,",
  "atk-s0510a40:48_3": "so saparivāro saha paṭisambhidāhi arahattaṁ pāpuṇissati,",
  "atk-s0510a40:48_4": "paccuggamanaṁ karissāmī’’ti punadivase cakkavattī viya khuddakagāmabhojakaṁ rājānaṁ paccuggacchanto sayameva",
  "atk-s0510a40:48_5": "pattacīvaramādāya vīsayojanasataṁ maggaṁ paccuggantvā candabhāgāya nadiyā tīre nigrodharukkhamūle chabbaṇṇabuddharasmiyo",
  "atk-s0510a40:48_6": "vissajjetvā nisīdi.",
  "atk-s0510a40:48_7": "Rājāpi āgacchanto ekaṁ nadiṁ patvā ‘‘kā nāmāya’’nti pucchi.",
  "atk-s0510a40:48_8": "‘‘Aparacchā nāma, devā’’ti.",
  "atk-s0510a40:48_9": "‘‘Kimassā parimāṇaṁ, tātā’’ti?",
  "atk-s0510a40:48_10": "‘‘Gambhīrato gāvutaṁ,",
  "atk-s0510a40:48_11": "puthulato dve gāvutāni, devā’’ti.",
  "atk-s0510a40:48_12": "‘‘Atthi panettha nāvā vā uḷumpo vā’’ti? ‘‘Natthi, devā’’ti.",
  "atk-s0510a40:48_13": "‘‘Nāvādīni olokente amhe jāti jaraṁ upaneti,",
  "atk-s0510a40:48_14": "jarā maraṇaṁ.",
  "atk-s0510a40:48_15": "Ahaṁ nibbematiko hutvā tīṇi ratanāni uddissa nikkhanto,",
  "atk-s0510a40:48_16": "tesaṁ me ānubhāvena ‘idaṁ udakaṁ udakaṁ viya mā hotū’ti ratanattayassa guṇaṁ āvajjetvā ‘itipi so bhagavā",
  "atk-s0510a40:48_17": "arahaṁ sammāsambuddho’’’ti buddhaguṇaṁ anussaranto saparivāro assasahassena udakapiṭṭhe pakkhandi.",
  "atk-s0510a40:48_18": "Sindhavā piṭṭhipāsāṇe viya pakkhandiṁsu.",
  "atk-s0510a40:48_19": "Khurānaṁ aggaṭṭhāneva temiṁsu.",
  "atk-s0510a40:49_0": "So taṁ uttaritvā purato gacchanto aparampi nadiṁ disvā ‘‘ayaṁ kā nāmā’’ti pucchi.",
  "atk-s0510a40:49_1": "‘‘Nīlavāhā nāma, devā’’ti.",
  "atk-s0510a40:49_2": "‘‘Kimassā parimāṇa’’nti?",
  "atk-s0510a40:49_3": "‘‘Gambhīratopi puthulatopi aḍḍhayojanaṁ, devā’’ti.",
  "atk-s0510a40:49_4": "Sesaṁ purimasadisameva.",
  "atk-s0510a40:49_5": "Taṁ pana nadiṁ disvā ‘‘svākkhāto bhagavatā dhammo’’ti dhammānussatiṁ anussaranto pakkhandi.",
  "atk-s0510a40:49_6": "Tampi atikkamitvā gacchanto aparampi nadiṁ disvā ‘‘ayaṁ kā nāmā’’ti pucchi.",
  "atk-s0510a40:49_7": "‘‘Candabhāgā nāma, devā’’ti.",
  "atk-s0510a40:49_8": "‘‘Kimassā parimāṇa’’nti?",
  "atk-s0510a40:49_9": "‘‘Gambhīratopi puthulatopi yojanaṁ, devā’’ti.",
  "atk-s0510a40:49_10": "Sesaṁ purimasadisameva.",
  "atk-s0510a40:49_11": "Taṁ pana nadiṁ disvā ‘‘suppaṭipanno bhagavato sāvakasaṅgho’’ti saṅghānussatiṁ anussaranto pakkhandi.",
  "atk-s0510a40:49_12": "Tampi nadiṁ atikkamitvā gacchanto satthu sarīrato nikkhantā chabbaṇṇabuddharasmiyo nigrodharukkhassa sākhāviṭapapalāsāni obhāsayamānā disvā cintesi –",
  "atk-s0510a40:49_13": "‘‘ayaṁ obhāso neva candassa,",
  "atk-s0510a40:49_14": "na sūriyassa,",
  "atk-s0510a40:49_15": "na devamārabrāhmaṇasupaṇṇanāgānaṁ aññatarassa,",
  "atk-s0510a40:49_16": "addhā ahaṁ satthāraṁ uddissa āgacchanto sammāsambuddhena diṭṭho bhavissāmī’’ti.",
  "atk-s0510a40:49_17": "So tāvadeva assapiṭṭhito otaritvā onatasarīro rasmiyānusārena satthāraṁ upasaṅkamitvā manosilārase nimujjanto viya buddharasmīnaṁ anto pāvisi.",
  "atk-s0510a40:49_18": "So satthāraṁ vanditvā ekamantaṁ nisīdi saddhiṁ amaccasahassena.",
  "atk-s0510a40:49_19": "Satthā tesaṁ anupubbiṁ kathaṁ kathesi.",
  "atk-s0510a40:49_20": "Desanāpariyosāne saparivāro rājā sotāpattiphale patiṭṭhahi.",
  "atk-s0510a40:50_0": "Atha sabbe uṭṭhahitvā pabbajjaṁ yāciṁsu.",
  "atk-s0510a40:50_1": "Satthā ‘‘āgamissati nu kho imesaṁ kulaputtānaṁ iddhimayapattacīvara’’nti upadhārento ‘‘ime kulaputtā paccekabuddhasahassānaṁ cīvarasahassaṁ adaṁsu,",
  "atk-s0510a40:50_2": "kassapabuddhakāle vīsatiyā bhikkhusahassānaṁ vīsaticīvarasahassānipi adaṁsu,",
  "atk-s0510a40:50_3": "anacchariyaṁ imesaṁ kulaputtānaṁ iddhimayapattacīvarāgamana’’nti ñatvā dakkhiṇahatthaṁ pasāretvā ‘‘etha,",
  "atk-s0510a40:50_4": "bhikkhavo,",
  "atk-s0510a40:50_5": "caratha brahmacariyaṁ sammā dukkhassa antakiriyāyā’’ti āha.",
  "atk-s0510a40:50_6": "Te tāvadeva aṭṭhaparikkhāradharā vassasaṭṭhikattherā viya hutvā vehāsaṁ abbhuggantvā paccorohitvā satthāraṁ vanditvā ekamantaṁ nisīdiṁsu.",
  "atk-s0510a40:51_0": "Te pana vāṇijakā rājagehaṁ gantvā deviyā raññā pahitasāsanaṁ ārocetvā deviyā ‘‘āgacchantū’’ti vutte pavisitvā ekamantaṁ aṭṭhaṁsu.",
  "atk-s0510a40:51_1": "Atha ne devī pucchi – ‘‘tātā,",
  "atk-s0510a40:51_2": "kiṁkāraṇā āgatatthā’’ti?",
  "atk-s0510a40:51_3": "‘‘Mayaṁ raññā tumhākaṁ santikaṁ pesitā,",
  "atk-s0510a40:51_4": "tīṇi kira no satasahassāni dethā’’ti. ‘‘Bahuṁ, bhaṇe, bhaṇatha,",
  "atk-s0510a40:51_5": "kiṁ tumhehi rañño santike kataṁ,",
  "atk-s0510a40:51_6": "kismiṁ vo rājā pasanno ettakaṁ dhanaṁ dāpetī’’ti? ‘‘Devi,",
  "atk-s0510a40:51_7": "na aññaṁ kiñci kataṁ,",
  "atk-s0510a40:51_8": "ekaṁ pana sāsanaṁ ārocayimhā’’ti.",
  "atk-s0510a40:51_9": "‘‘Sakkā pana, tātā,",
  "atk-s0510a40:51_10": "mayhampi taṁ ārocetu’’nti. ‘‘Sakkā,",
  "atk-s0510a40:51_11": "devī’’ti suvaṇṇabhiṅgārena mukhaṁ vikkhāletvā ‘‘devi,",
  "atk-s0510a40:51_12": "buddho loke uppanno’’ti.",
  "atk-s0510a40:51_13": "Sāpi taṁ sutvā pītiyā phuṭṭhasarīrā tikkhattuṁ kiñci asallakkhetvā catutthavāre ‘‘buddho uppanno’’ti sutvā ‘‘kiṁ, tātā,",
  "atk-s0510a40:51_14": "imasmiṁ pade raññā dinna’’nti ?",
  "atk-s0510a40:51_15": "‘‘Satasahassaṁ, devī’’ti. ‘‘Tātā,",
  "atk-s0510a40:51_16": "ananucchavikaṁ raññā kataṁ evarūpaṁ sāsanaṁ sutvā tumhākaṁ satasahassadadamānena,",
  "atk-s0510a40:51_17": "ahaṁ vo mama duggatapaṇṇākāre tīṇi satasahassāni dammi.",
  "atk-s0510a40:51_18": "Aparaṁ kiñci tumhehi ārocita’’nti?",
  "atk-s0510a40:51_19": "Te idañca idañcāti itarānipi dve sāsanāni ārocesuṁ.",
  "atk-s0510a40:51_20": "Devī purimanayeneva tayo tayo vāre asallakkhetvā catutthacatutthavāre tīṇi tīṇi satasahassāni adāsi.",
  "atk-s0510a40:51_21": "Evaṁ te sabbāni dvādasasatasahassāni labhiṁsu.",
  "atk-s0510a40:52_0": "Atha ne devī pucchi –",
  "atk-s0510a40:52_1": "‘‘rājā kahaṁ, tātā’’ti? ‘‘Devi,",
  "atk-s0510a40:52_2": "rājā ‘satthāraṁ uddissa pabbajissāmī’ti vatvā gato’’ti.",
  "atk-s0510a40:52_3": "‘‘Mayhaṁ tena kiṁ sāsanaṁ dinna’’nti?",
  "atk-s0510a40:52_4": "‘‘Sabbaṁ kira issariyaṁ tumhākaṁ vissaṭṭhaṁ,",
  "atk-s0510a40:52_5": "‘tumhe kira yathāsukhaṁ sampattiṁ anubhavathā’’’ti.",
  "atk-s0510a40:52_6": "‘‘Amaccā pana kuhiṁ, tātā’’ti?",
  "atk-s0510a40:52_7": "‘‘Tepi raññā saddhiṁ ‘pabbajissāmā’ti gatā, devī’’ti.",
  "atk-s0510a40:52_8": "Sā tesaṁ bhariyāyo pakkosāpetvā, ‘‘ammā,",
  "atk-s0510a40:52_9": "tumhākaṁ sāmikā raññā saddhiṁ ‘pabbajissāmā’ti gatā,",
  "atk-s0510a40:52_10": "tumhe kiṁ karissathā’’ti?",
  "atk-s0510a40:52_11": "‘‘Kiṁ pana tehi amhākaṁ sāsanaṁ pahitaṁ, devī’’ti?",
  "atk-s0510a40:52_12": "‘‘Tehi kira attano sampatti tumhākaṁ vissaṭṭhā ‘tumhe kira sampattiṁ yathāsukhaṁ paribhuñjathā’’’ti.",
  "atk-s0510a40:52_13": "‘‘Tumhe pana, devi,",
  "atk-s0510a40:52_14": "kiṁ karissathā’’ti?",
  "atk-s0510a40:52_15": "‘‘Amhākaṁ so tāva rājā magge ṭhito tīhi satasahassehi tīṇi ratanāni pūjetvā kheḷapiṇḍaṁ viya sampattiṁ pahāya ‘pabbajissāmī’ti nikkhanto,",
  "atk-s0510a40:52_16": "mayāpi tiṇṇaṁ ratanānaṁ sāsanaṁ sutvā tāni navahi satasahassehi pūjitāni,",
  "atk-s0510a40:52_17": "na kho panesā sampatti nāma raññoyeva dukkhā,",
  "atk-s0510a40:52_18": "mayhampi dukkhā eva.",
  "atk-s0510a40:52_19": "Ko raññā chaḍḍitakheḷapiṇḍaṁ jaṇṇukehi bhūmiyaṁ patiṭṭhahitvā mukhena gaṇhissati,",
  "atk-s0510a40:52_20": "na mayhaṁ sampattiyā attho,",
  "atk-s0510a40:52_21": "satthāraṁ uddissa pabbajissāmī’’ti. ‘‘Devi,",
  "atk-s0510a40:52_22": "mayampi tumhehi saddhiṁ pabbajissāmā’’ti.",
  "atk-s0510a40:52_23": "‘‘Sace sakkotha,",
  "atk-s0510a40:52_24": "sādhū’’ti.",
  "atk-s0510a40:52_25": "‘‘Sakkoma, devī’’ti.",
  "atk-s0510a40:52_26": "Tena hi ‘‘ethā’’ti rathasahassaṁ yojāpetvā rathaṁ āruyha tāhi saddhiṁ nikkhamitvā antarāmagge paṭhamaṁ nadiṁ disvā yathā raññā paṭhamaṁ pucchitā,",
  "atk-s0510a40:52_27": "tatheva pucchitvā sabbaṁ pavattiṁ sutvā ‘‘raññā gatamaggaṁ olokethā’’ti vatvā ‘‘sindhavānaṁ padavalañjaṁ",
  "atk-s0510a40:52_28": "na passāmā’’ti vutte rājā ‘‘tīṇi ratanāni uddissa nikkhantosmī’’ti saccakiriyaṁ karitvā tiṇṇaṁ ratanānaṁ",
  "atk-s0510a40:52_29": "guṇe anussaritvā gato bhavissati ,",
  "atk-s0510a40:52_30": "ahampi tīṇi ratanāni uddissa nikkhantā,",
  "atk-s0510a40:52_31": "tesaṁ me ānubhāvena ‘‘idaṁ udakaṁ udakaṁ viya mā hotū’’ti tiṇṇaṁ ratanānaṁ guṇe anussarantī rathasahassaṁ pesesi.",
  "atk-s0510a40:52_32": "Udakaṁ piṭṭhipāsāṇasadisaṁ ahosi,",
  "atk-s0510a40:52_33": "cakkānaṁ aggaṭṭhāneva temiṁsu.",
  "atk-s0510a40:52_34": "Eteneva upāyena itarā dvepi nadiyo uttariṁsu.",
  "atk-s0510a40:53_0": "Satthā tāsaṁ āgatabhāvaṁ ñatvā yathā tā attano santike nisinne sāmike bhikkhū na passanti,",
  "atk-s0510a40:53_1": "tathā adhiṭṭhāsi.",
  "atk-s0510a40:53_2": "Devīpi āgacchantī satthu sarīrato nikkhantā rasmiyo disvā tatheva cintetvā satthāraṁ upasaṅkamitvā,",
  "atk-s0510a40:53_3": "vanditvā ekamantaṁ ṭhitā pucchi – ‘‘bhante,",
  "atk-s0510a40:53_4": "mahākappino rājā tumhe uddissa nikkhamitvā gato,",
  "atk-s0510a40:53_5": "kahaṁ nu kho so,",
  "atk-s0510a40:53_6": "amhākaṁ taṁ dassethā’’ti.",
  "atk-s0510a40:53_7": "‘‘Nisīdatha tāva,",
  "atk-s0510a40:53_8": "idheva naṁ passissathā’’ti.",
  "atk-s0510a40:53_9": "Tā sabbāpi haṭṭhatuṭṭhā ‘‘idheva kira nisinnā sāmike no passissāmā’’ti nisīdiṁsu.",
  "atk-s0510a40:53_10": "Satthā anupubbiṁ kathaṁ kathesi.",
  "atk-s0510a40:53_11": "Anojādevī desanāpariyosāne tāhi saddhiṁ sotāpattiphalaṁ pāpuṇi.",
  "atk-s0510a40:53_12": "Mahākappino thero tāsaṁ desiyamānaṁ dhammadesanaṁ sutvā saparivāro saha paṭisambhidāhi arahattaṁ pāpuṇi.",
  "atk-s0510a40:53_13": "Tasmiṁ khaṇe satthā tāsaṁ te bhikkhū dassesi.",
  "atk-s0510a40:53_14": "Tāsañhi āgatakkhaṇeyeva attano sāmike kāsāvadhare muṇḍasīse disvā cittaṁ ekaggaṁ na bhaveyya,",
  "atk-s0510a40:53_15": "maggaphalaṁ nibbattetuṁ sakkā na bhaveyya.",
  "atk-s0510a40:53_16": "Tasmā acalasaddhāya patiṭṭhitakālato paṭṭhāya tāsaṁ te bhikkhū arahattappatte dassesi.",
  "atk-s0510a40:53_17": "Tāpi te disvā pañcapatiṭṭhitena vanditvā, ‘‘bhante,",
  "atk-s0510a40:53_18": "tumhākaṁ pabbajitakiccaṁ matthakappatta’’nti vatvā satthāraṁ vanditvā ekamantaṁ ṭhatvā pabbajjaṁ yāciṁsu.",
  "atk-s0510a40:54_0": "Evaṁ vutte satthā uppalavaṇṇāya theriyā āgamanaṁ cintesi.",
  "atk-s0510a40:54_1": "Sā satthu cintitakkhaṇeyeva ākāsenāgantvā tā sabbā itthiyo gahetvā ākāsena bhikkhunupassayaṁ netvā pabbājesi.",
  "atk-s0510a40:54_2": "Tā sabbā nacirasseva arahattaṁ pāpuṇiṁsu.",
  "atk-s0510a40:54_3": "Satthā bhikkhusahassaṁ ādāya ākāsena jetavanaṁ agamāsi.",
  "atk-s0510a40:54_4": "Tatra sudaṁ āyasmā mahākappino rattiṭṭhānādīsu ‘‘aho sukhaṁ,",
  "atk-s0510a40:54_5": "aho sukha’’nti udānaṁ udānento vicarati.",
  "atk-s0510a40:54_6": "Bhikkhū bhagavato ārocesuṁ – ‘‘bhante,",
  "atk-s0510a40:54_7": "mahākappino ‘aho sukhaṁ,",
  "atk-s0510a40:54_8": "aho sukha’nti udānaṁ udānento vicarati,",
  "atk-s0510a40:54_9": "attano rajjasukhaṁ ārabbha udāneti maññe’’ti.",
  "atk-s0510a40:54_10": "Satthā taṁ pakkosāpetvā –",
  "atk-s0510a40:54_11": "‘‘saccaṁ kira tvaṁ, kappina,",
  "atk-s0510a40:54_12": "kāmasukhaṁ ārabbha udānaṁ udānesī’’ti?",
  "atk-s0510a40:54_13": "‘‘Bhagavā me, bhante,",
  "atk-s0510a40:54_14": "taṁ ārabbha udānabhāvaṁ vā aññaṁ ārabbha udānabhāvaṁ vā jānātī’’ti.",
  "atk-s0510a40:54_15": "Atha satthā – ‘‘na,",
  "atk-s0510a40:54_16": "bhikkhave,",
  "atk-s0510a40:54_17": "mama putto kāmasukhaṁ rajjasukhaṁ ārabbha udānaṁ udāneti,",
  "atk-s0510a40:54_18": "puttassa pana me dhammaṁ carato dhammapīti nāma uppajjati,",
  "atk-s0510a40:54_19": "so amatamahānibbānaṁ ārabbha evaṁ udānaṁ udānesī’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0510a40:55_0": "‘‘Dhammapīti sukhaṁ seti, vippasannena cetasā;",
  "atk-s0510a40:56_0": "Ariyappavedite dhamme, sadā ramati paṇḍito’’ti. (dha. pa. 79);",
  "atk-s0510a40:57_0": "Athekadivasaṁ satthā bhikkhū āmantesi – ‘‘kacci,",
  "atk-s0510a40:57_1": "bhikkhave,",
  "atk-s0510a40:57_2": "kappino bhikkhūnaṁ dhammaṁ desetī’’ti?",
  "atk-s0510a40:57_3": "‘‘Appossukko, bhante,",
  "atk-s0510a40:57_4": "diṭṭhadhammasukhavihāraṁ anuyutto viharati,",
  "atk-s0510a40:57_5": "ovādamattampi na detī’’ti.",
  "atk-s0510a40:57_6": "Satthā theraṁ pakkosāpetvā –",
  "atk-s0510a40:57_7": "‘‘saccaṁ kira tvaṁ, kappina,",
  "atk-s0510a40:57_8": "antevāsikānaṁ ovādamattampi na desī’’ti? ‘‘Saccaṁ,",
  "atk-s0510a40:57_9": "bhagavā’’ti.",
  "atk-s0510a40:57_10": "‘‘Brāhmaṇa,",
  "atk-s0510a40:57_11": "mā evaṁ akāsi,",
  "atk-s0510a40:57_12": "ajja paṭṭhāya upagatānaṁ bhikkhūnaṁ dhammaṁ desehī’’ti. ‘‘Sādhu,",
  "atk-s0510a40:57_13": "bhante’’ti thero bhagavato vacanaṁ sirasā sampaṭicchitvā ekovādeneva samaṇasahassaṁ arahatte patiṭṭhāpesi.",
  "atk-s0510a40:57_14": "Tena naṁ satthā paṭipāṭiyā attano sāvake ṭhānantare ṭhapento ‘‘etadaggaṁ,",
  "atk-s0510a40:57_15": "bhikkhave,",
  "atk-s0510a40:57_16": "mama sāvakānaṁ bhikkhuovādakānaṁ yadidaṁ mahākappino’’ti (a. ni. 1.219,",
  "atk-s0510a40:57_17": "231) etadagge ṭhapesi.",
  "atk-s0510a40:58_0": "66.",
  "atk-s0510a40:58_1": "Evaṁ thero pattaarahattaphalo attano pubbakammaṁ saritvā somanassajāto pubbacaritāpadānaṁ pakāsento padumuttaro nāma jinotiādimāha.",
  "atk-s0510a40:58_2": "Udito ajaṭākāseti sakalākāse udito uṭṭhito pākaṭabhūto.",
  "atk-s0510a40:58_3": "Saradambare saradakāle ākāse ravīva sūriyo ivāti attho.",
  "atk-s0510a40:59_0": "70.Akkhadasso tadā āsinti tasmiṁ padumuttarassa bhagavato kāle sāradassī hitadassī ācariyo pākaṭo ahosinti attho.",
  "atk-s0510a40:60_0": "71.Sāvakassakatāvinoti tassa bhagavato me manaṁ mama cittaṁ,",
  "atk-s0510a40:60_1": "tappayantassa tosayantassa sāvakassa ovādakassa guṇaṁ pakāsayato aggaṭṭhāne ṭhapentassa katāvino sātaccakiccayuttassa vacanaṁ sutvāti sambandho.",
  "atk-s0510a40:61_0": "73.Haṁsasamabhāgoti haṁsasadisagāmi.",
  "atk-s0510a40:61_1": "Haṁsadundubhinissanoti haṁsaravo dundubhibherisaddasadisavacano ‘‘etaṁ mahāmattaṁ passatha,",
  "atk-s0510a40:61_2": "bhikkhavo’’ti āhāti sambandho.",
  "atk-s0510a40:62_0": "74.Samuggatatanūruhanti suṭṭhu uggatalomaṁ uddhaggalomaṁ,",
  "atk-s0510a40:62_1": "udagyamanaṁ vā.",
  "atk-s0510a40:62_2": "Jīmūtavaṇṇanti muttaphalasamānavaṇṇaṁ sundarasarīrapabhanti attho.",
  "atk-s0510a40:62_3": "Pīṇaṁsanti paripuṇṇaṁ aṁsaṁ.",
  "atk-s0510a40:62_4": "Pasannanayanānananti pasannaakkhipasannamukhanti attho.",
  "atk-s0510a40:63_0": "75.Katāvinoti katādhikārassa etadagge ṭhitassa bhikkhuno ṭhānaṁ so eso muditāya pahaṭṭhacittatāya patthetīti sambandho.",
  "atk-s0510a40:64_0": "81.Sataso anusāsiyāti dhammena samena vacanena kāraṇavasena anusāsitvāti attho.",
  "atk-s0510a40:64_1": "Bārāṇasiyamāsanneti bārāṇasiyā samīpe pesakāragāme.",
  "atk-s0510a40:64_2": "Jāto keniyajātiyanti tantavāyajātiyā pesakārakule jātoti attho.",
  "atk-s0510a40:64_3": "Sesaṁ suviññeyyamevāti.",
  "atk-s0510a40:65_0": "Mahākappinattheraapadānavaṇṇanā samattā.",
  "atk-s0510a40:66_0": "4. Dabbamallaputtattheraapadānavaṇṇanā",
  "atk-s0510a40:67_0": "Catutthāpadāne padumuttaro nāma jinotiādikaṁ āyasmato dabbamallaputtattherassa apadānaṁ.",
  "atk-s0510a40:67_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a40:67_2": "bhagavato kāle haṁsavatīnagare seṭṭhiputto hutvā jāto vibhavasampanno ahosi,",
  "atk-s0510a40:67_3": "satthari pasanno satthu dhammadesanaṁ suṇanto satthāraṁ ekaṁ bhikkhuṁ senāsanapaññāpakānaṁ aggaṭṭhāne",
  "atk-s0510a40:67_4": "ṭhapentaṁ disvā pasannamānaso buddhappamukhaṁ bhikkhusaṅghaṁ nimantetvā sattāhaṁ mahādānaṁ datvā sattāhaccayena",
  "atk-s0510a40:67_5": "bhagavato pādamūle nipatitvā taṁ ṭhānaṁ patthesi.",
  "atk-s0510a40:67_6": "Bhagavāpissa samijjhanabhāvaṁ ñatvā byākāsi.",
  "atk-s0510a40:67_7": "So yāvajīvaṁ kusalaṁ katvā tato cuto tusitādīsu devesu dibbasampattiṁ anubhavitvā tato cuto vipassissa",
  "atk-s0510a40:67_8": "bhagavato kāle ekasmiṁ kule nibbatto asappurisasaṁsaggena tassa sāvakaṁ bhikkhuṁ arahāti jānantopi abbhūtena",
  "atk-s0510a40:67_9": "abbhācikkhi.",
  "atk-s0510a40:67_10": "Tasseva sāvakānaṁ khīrasalākabhattaṁ adāsi.",
  "atk-s0510a40:67_11": "So yāvatāyukaṁ puññāni katvā devamanussesu saṁsaranto ubhayasampattiyo anubhavitvā kassapadasabalassa",
  "atk-s0510a40:67_12": "kāle kulagehe nibbatto osānakāle sāsane pabbajito parinibbute bhagavati sakalaloke kolāhale jāte satta",
  "atk-s0510a40:67_13": "bhikkhavo pabbajito paccantajanapade vanamajjhe ekaṁ pabbataṁ abhiruhitvā ‘‘jīvitāsā orohantu nirālayā",
  "atk-s0510a40:67_14": "nisīdantū’’ti nisseṇiṁ pātesuṁ.",
  "atk-s0510a40:67_15": "Tesaṁ ovādadāyako jeṭṭhakatthero satthāhabbhantare arahā ahosi.",
  "atk-s0510a40:67_16": "Tadanantaratthero anāgāmī,",
  "atk-s0510a40:67_17": "itare pañca parisuddhasīlā tato cutā devaloke nibbattā.",
  "atk-s0510a40:67_18": "Tattha ekaṁ buddhantaraṁ dibbasukhaṁ anubhavitvā imasmiṁ buddhuppāde pukkusāti (ma. ni. 3.342),",
  "atk-s0510a40:67_19": "sabhiyo (su. ni.",
  "atk-s0510a40:67_20": "sabhiyasutta),",
  "atk-s0510a40:67_21": "bāhiyo (udā. 10),",
  "atk-s0510a40:67_22": "kumārakassapoti (ma. ni.",
  "atk-s0510a40:67_23": "1.249) ime cattāro tattha tattha nibbattiṁsu.",
  "atk-s0510a40:67_24": "Ayaṁ pana mallaraṭṭhe anupiyanagare nibbatti.",
  "atk-s0510a40:67_25": "Tasmiṁ mātukucchito anikkhanteyeva mātā kālamakāsi,",
  "atk-s0510a40:67_26": "atheko tassā sarīraṁ jhāpanatthāya citakasmiṁ āropetvā kumāraṁ dabbantare patitaṁ gahetvā jaggāpesi.",
  "atk-s0510a40:67_27": "Dabbe patitattā dabbo mallaputtoti pākaṭo ahosi.",
  "atk-s0510a40:67_28": "Aparabhāge pubbasambhāravasena pabbaji,",
  "atk-s0510a40:67_29": "so kammaṭṭhānamanuyutto nacirasseva saha paṭisambhidāhi arahattaṁ pāpuṇi.",
  "atk-s0510a40:68_0": "Atha naṁ satthā majjhattabhāvena ānubhāvasampannabhāvena ca bhikkhūnaṁ senāsanaṁ paññāpane bhattuddesane ca niyojesi.",
  "atk-s0510a40:68_1": "Sabbo ca bhikkhusaṅgho taṁ samannesi.",
  "atk-s0510a40:68_2": "Taṁ vinayakhandhake (cūḷava.",
  "atk-s0510a40:68_3": "189-190) āgatameva.",
  "atk-s0510a40:68_4": "Aparabhāge thero ekassa varasalākadāyakassa salākabhattaṁ mettiyabhūmajakānaṁ bhikkhūnaṁ uddisi.",
  "atk-s0510a40:68_5": "Te haṭṭhatuṭṭhā ‘‘sve mayhaṁ muggaghatamadhumissakabhattaṁ bhuñjissāmā’’ti ussāhajātā ahesuṁ.",
  "atk-s0510a40:68_6": "So pana upāsako tesaṁ vārappattabhāvaṁ sutvā dāsiṁ āṇāpesi – ‘‘ye, je,",
  "atk-s0510a40:68_7": "bhikkhū sve idha āgamissanti,",
  "atk-s0510a40:68_8": "te kaṇājakena bilaṅgadutiyena parivisāhī’’ti.",
  "atk-s0510a40:68_9": "Sāpi tatheva te bhikkhū āgate koṭṭhakapamukhe nisīdāpetvā bhojesi.",
  "atk-s0510a40:68_10": "Te bhikkhū anattamanā kopena taṭataṭāyantā there āghātaṁ bandhitvā ‘‘madhurabhattadāyakaṁ amhākaṁ amadhurabhattaṁ",
  "atk-s0510a40:68_11": "dāpetuṁ esova niyojesī’’ti dukkhī dummanā nisīdiṁsu.",
  "atk-s0510a40:68_12": "Atha te mettiyā nāma bhikkhunī ‘‘kiṁ, bhante,",
  "atk-s0510a40:68_13": "dummanā’’ti pucchi. Te,",
  "atk-s0510a40:68_14": "‘‘bhagini,",
  "atk-s0510a40:68_15": "kiṁ amhe dabbena mallaputtena viheṭhiyamāne ajjhupekkhasī’’ti āhaṁsu. ‘‘Kiṁ, bhante,",
  "atk-s0510a40:68_16": "mayā sakkā kātu’’nti?",
  "atk-s0510a40:68_17": "‘‘Tassa dosaṁ āropehī’’ti.",
  "atk-s0510a40:68_18": "Sā tattha tattha therassa abhūtāropanaṁ akāsi.",
  "atk-s0510a40:68_19": "Taṁ sutvā bhikkhū bhagavato ārocesuṁ.",
  "atk-s0510a40:68_20": "Atha bhagavā dabbaṁ mallaputtaṁ pakkosāpetvā –",
  "atk-s0510a40:68_21": "‘‘saccaṁ kira tvaṁ, dabba,",
  "atk-s0510a40:68_22": "mettiyāya bhikkhuniyā vippakāramakāsī’’ti pucchi.",
  "atk-s0510a40:68_23": "‘‘Yathā maṁ, bhante,",
  "atk-s0510a40:68_24": "bhagavā jānātī’’ti. ‘‘Na kho, dabba ,",
  "atk-s0510a40:68_25": "dabbā evaṁ nibbeṭhenti,",
  "atk-s0510a40:68_26": "kārakabhāvaṁ vā akārakabhāvaṁ vā vadehī’’ti.",
  "atk-s0510a40:68_27": "‘‘Akārako ahaṁ,",
  "atk-s0510a40:68_28": "bhante’’ti. Bhagavā –",
  "atk-s0510a40:68_29": "‘‘mettiyaṁ bhikkhuniṁ nāsetvā te bhikkhū anuyuñjathā’’ti āha.",
  "atk-s0510a40:68_30": "Upālittherappamukhā bhikkhū taṁ bhikkhuniṁ uppabbājetvā mettiyabhūmajake bhikkhū anuyuñjitvā tehi ‘‘amhehi",
  "atk-s0510a40:68_31": "niyojitā sā bhikkhunī’’ti vutte bhagavato ekamatthaṁ ārocesuṁ.",
  "atk-s0510a40:68_32": "Bhagavā mettiyabhūmajakānaṁ bhikkhūnaṁ amūlakasaṅghādisesaṁ paññapesi.",
  "atk-s0510a40:69_0": "Tena ca samayena dabbatthero bhikkhūnaṁ senāsanaṁ paññāpento veḷuvanavihārassa sāmantā aṭṭhārasamahāvihāre",
  "atk-s0510a40:69_1": "sabhāge bhikkhū pesento rattibhāge andhakāre aṅguliyā padīpaṁ jāletvā tenevālokena aniddhimante bhikkhū pesesi.",
  "atk-s0510a40:69_2": "Evaṁ therassa senāsanapaññāpanabhattuddesanakicce pākaṭe jāte satthā ariyagaṇamajjhe dabbattheraṁ ṭhānantare ṭhapento ‘‘etadaggaṁ,",
  "atk-s0510a40:69_3": "bhikkhave,",
  "atk-s0510a40:69_4": "mama sāvakānaṁ bhikkhūnaṁ senāsanapaññāpakānaṁ yadidaṁ dabbo mallaputto’’ti (a. ni. 1.209,",
  "atk-s0510a40:69_5": "214) etadagge ṭhapesi.",
  "atk-s0510a40:70_0": "108.",
  "atk-s0510a40:70_1": "Thero attano pubbakammaṁ saritvā somanassajāto pubbacaritāpadānaṁ pakāsento padumuttaro nāma jinotiādimāha.",
  "atk-s0510a40:70_2": "Taṁ sabbaṁ heṭṭhā vuttatthameva.",
  "atk-s0510a40:70_3": "Ito ekanavute kappe vipassī nāma nāyako loke uppajjīti sambandho.",
  "atk-s0510a40:71_0": "125.Duṭṭhacittoti dūsitacitto asādhusaṅgamena apasannacittoti attho.",
  "atk-s0510a40:71_1": "Upavadiṁ sāvakaṁ tassāti tassa bhagavato khīṇāsavaṁ sāvakaṁ upavadiṁ,",
  "atk-s0510a40:71_2": "upari abhūtaṁ vacanaṁ āropesiṁ,",
  "atk-s0510a40:71_3": "abbhakkhānaṁ akāsinti attho.",
  "atk-s0510a40:72_0": "132.Dundubhiyoti dunduṁ iti saddāyanato dundubhisaṅkhātā bheriyo.",
  "atk-s0510a40:72_1": "Nādayiṁsūti saddaṁ kariṁsu.",
  "atk-s0510a40:72_2": "Samantato asaniyoti sabbadisābhāgato asane vināsane niyuttoti asaniyo,",
  "atk-s0510a40:72_3": "devadaṇḍā bhayāvahā phaliṁsūti sambandho.",
  "atk-s0510a40:73_0": "133.Ukkā patiṁsu nabhasāti ākāsato aggikkhandhā ca patiṁsūti attho.",
  "atk-s0510a40:73_1": "Dhūmaketu ca dissatīti dhūmarājisahito aggikkhandho ca dissati paññāyatīti attho.",
  "atk-s0510a40:73_2": "Sesaṁ suviññeyyamevāti.",
  "atk-s0510a40:74_0": "Dabbamallaputtattheraapadānavaṇṇanā samattā.",
  "atk-s0510a40:75_0": "5. Kumārakassapattheraapadānavaṇṇanā",
  "atk-s0510a40:76_0": "Pañcamāpadāne ito satasahassamhītiādikaṁ āyasmato kumārakassapattherassa apadānaṁ.",
  "atk-s0510a40:76_1": "Ayaṁ kira padumuttarassa bhagavato kāle brāhmaṇakule nibbatto viññutaṁ patvā ekadivasaṁ satthu santike",
  "atk-s0510a40:76_2": "dhammaṁ suṇanto satthāraṁ ekaṁ bhikkhuṁ cittakathikānaṁ aggaṭṭhāne ṭhapentaṁ disvā sayampi taṁ ṭhānantaraṁ",
  "atk-s0510a40:76_3": "patthento paṇidhānaṁ katvā tadanurūpāni puññāni karonto yāvatāyukaṁ ṭhatvā tato cuto devamanussesu saṁsaranto",
  "atk-s0510a40:76_4": "ubhayasampattiyo anubhavitvā kassapassa bhagavato kāle kulagehe nibbatto tassa bhagavato sāsane pabbajitvā",
  "atk-s0510a40:76_5": "samaṇadhammaṁ katvā sugatīsuyeva saṁsaranto dibbasukhaṁ mānusasukhañca anubhavitvā imasmiṁ buddhuppāde",
  "atk-s0510a40:76_6": "rājagahe ekissā seṭṭhidhītāya kucchimhi nibbatto.",
  "atk-s0510a40:76_7": "Sā kira kumārikākāleyeva pabbajitukāmā mātāpitaro yācitvā pabbajjaṁ alabhamānā patikulaṁ gantvā gabbhaṁ",
  "atk-s0510a40:76_8": "gaṇhitvā taṁ ajānitvā ‘‘sāmikaṁ ārādhetvā pabbajjaṁ anujānāpessāmī’’ti cintesi.",
  "atk-s0510a40:76_9": "Sā sāmikaṁ ārādhentī,",
  "atk-s0510a40:76_10": "ayyaputta –",
  "atk-s0510a40:77_0": "‘‘Sace imassa kāyassa, anto bāhirako siyā;",
  "atk-s0510a40:78_0": "Daṇḍaṁ nūna gahetvāna, kāke soṇe nivāraye’’ti. (visuddhi. 1.122) –",
  "atk-s0510a40:79_0": "Ādinā sarīrassa dosaṁ dassentī taṁ ārādhesi.",
  "atk-s0510a40:80_0": "Sā sāmikena anuññātā gabbhinibhāvaṁ ajānantī devadattapakkhiyāsu bhikkhunīsu pabbaji.",
  "atk-s0510a40:80_1": "Tassā gabbhinibhāvaṁ disvā bhikkhuniyo devadattaṁ pucchiṁsu.",
  "atk-s0510a40:80_2": "So ‘‘assamaṇī’’ti āha.",
  "atk-s0510a40:80_3": "Sā ‘‘nāhaṁ devadattaṁ uddissa pabbajitā,",
  "atk-s0510a40:80_4": "bhagavantaṁ uddissa pabbajitā’’ti bhagavato santikaṁ gantvā dasabalaṁ pucchi.",
  "atk-s0510a40:80_5": "Satthā upālittheraṁ paṭicchāpesi.",
  "atk-s0510a40:80_6": "Thero sāvatthinagaravāsīni kulāni visākhañca upāsikaṁ pakkosāpetvā sarājikāya parisāya taṁ vinicchinanto ‘‘pure laddho gabbho,",
  "atk-s0510a40:80_7": "arogā pabbajjā’’ti āha.",
  "atk-s0510a40:80_8": "Taṁ sutvā satthā ‘‘sādhu suvinicchitaṁ upālinā adhikaraṇa’’nti therassa sādhukāraṁ adāsi.",
  "atk-s0510a40:81_0": "Sā bhikkhunī suvaṇṇabimbasadisaṁ puttaṁ vijāyi.",
  "atk-s0510a40:81_1": "Taṁ rājā pasenadi kosalo ‘‘dārakapariharaṇaṁ bhikkhunīnaṁ palibodho’’ti dhātīnaṁ dāpetvā posāpesi,",
  "atk-s0510a40:81_2": "kassapotissa nāmaṁ kariṁsu .",
  "atk-s0510a40:81_3": "Aparabhāge alaṅkaritvā satthu santikaṁ netvā pabbājesi.",
  "atk-s0510a40:81_4": "Kumārakāle pabbajitattā pana bhagavatā ‘‘kassapaṁ pakkosatha,",
  "atk-s0510a40:81_5": "idaṁ phalaṁ vā khādanīyaṁ vā kassapassa dethā’’ti vutte ‘‘katarakassapassā’’ti ‘‘kumārakassapassā’’ti",
  "atk-s0510a40:81_6": "evaṁ gahitanāmattā raññā posāvanīyaputtattā ca vuddhakālepi kumārakassapotveva paññāyittha.",
  "atk-s0510a40:82_0": "So pabbajitakālato paṭṭhāya vipassanāya kammaṁ karoti,",
  "atk-s0510a40:82_1": "buddhavacanañca uggaṇhāti.",
  "atk-s0510a40:82_2": "Atha tena saddhiṁ pabbatamatthake samaṇadhammaṁ katvā anāgāmī hutvā suddhāvāse nibbattamahābrahmā ‘‘vipassanāya",
  "atk-s0510a40:82_3": "mukhaṁ dassetvā maggaphaluppattiyā upāyaṁ karissāmī’’ti pañcadasapañhe abhisaṅkharitvā andhavane vasantassa",
  "atk-s0510a40:82_4": "therassa ‘‘ime pañhe satthāraṁ puccheyyāsī’’ti ācikkhi.",
  "atk-s0510a40:82_5": "Tato so te pañhe bhagavantaṁ pucchi.",
  "atk-s0510a40:82_6": "Bhagavāpissa vissajjesi.",
  "atk-s0510a40:82_7": "Thero bhagavatā kathitaniyāmeneva te uggaṇhitvā vipassanaṁ gabbhaṁ gāhāpetvā arahattaṁ pāpuṇi.",
  "atk-s0510a40:83_0": "150.",
  "atk-s0510a40:83_1": "So arahattaṁ patvā attano pubbakammaṁ saritvā somanassajāto pubbacaritāpadānaṁ pakāsento ito satasahassamhītiādimāha.",
  "atk-s0510a40:83_2": "Tattha yaṁ heṭṭhā vuttanayañca uttānatthañca,",
  "atk-s0510a40:83_3": "taṁ sabbaṁ na vaṇṇayissāma.",
  "atk-s0510a40:83_4": "Anuttānapadameva vaṇṇayissāma.",
  "atk-s0510a40:84_0": "169.Āpannasattā me mātāti mayhaṁ mātā garugabbhā gabbhinī pasutāsannagabbhāti attho.",
  "atk-s0510a40:85_0": "173.Vammikasadisaṁkāyanti sarīraṁ nāma vammikasadisaṁ yathā vammiko ito cito ca chiddāvachiddo gharagoḷikaupacikādīnaṁ āsayo,",
  "atk-s0510a40:85_1": "evameva ayaṁ kāyo navachiddo dhuvassavoti buddhena bhagavatā desitaṁ pakāsitaṁ taṁ sutvā me cittaṁ āsave aggahetvā asesetvā kilesato vimucci,",
  "atk-s0510a40:85_2": "arahatte patiṭṭhāsīti attho.",
  "atk-s0510a40:85_3": "Aparabhāge tattha tattha bhikkhūnaṁ vicittadhammakathikabhāvaṁ sutvā satthā ‘‘etadaggaṁ,",
  "atk-s0510a40:85_4": "bhikkhave,",
  "atk-s0510a40:85_5": "mama sāvakānaṁ bhikkhūnaṁ cittakathikānaṁ yadidaṁ kumārakassapo’’ti (a. ni. 1.209,",
  "atk-s0510a40:85_6": "217) etadagge ṭhapesīti.",
  "atk-s0510a40:86_0": "Kumārakassapattheraapadānavaṇṇanā samattā.",
  "atk-s0510a40:87_0": "6. Bāhiyattheraapadānavaṇṇanā",
  "atk-s0510a40:88_0": "Chaṭṭhāpadāne ito satasahassamhītiādikaṁ āyasmato bāhiyassa dārucīriyattherassa apadānaṁ.",
  "atk-s0510a40:88_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a40:88_2": "bhagavato kāle brāhmaṇakule nibbatto brāhmaṇasippesu nipphattiṁ gantvā vedaṅgesu anavayo ekadivasaṁ satthu",
  "atk-s0510a40:88_3": "santikaṁ gantvā dhammaṁ suṇanto pasannamānaso satthāraṁ ekaṁ bhikkhuṁ khippābhiññānaṁ aggaṭṭhāne ṭhapentaṁ",
  "atk-s0510a40:88_4": "disvā taṁ ṭhānaṁ pattukāmo sattāhaṁ buddhappamukhassa bhikkhusaṅghassa mahādānaṁ datvā sattāhassa accayena",
  "atk-s0510a40:88_5": "bhagavato pādamūle nipanno ‘‘bhagavā, bhante,",
  "atk-s0510a40:88_6": "ito sattame divase yaṁ bhikkhuṁ khippābhiññānaṁ aggaṭṭhāne ṭhapesi,",
  "atk-s0510a40:88_7": "so viya ahampi anāgate ekassa buddhassa sāsane khippābhiññānaṁ aggo bhaveyya’’nti patthanaṁ akāsi .",
  "atk-s0510a40:88_8": "Bhagavā anāgataṁsañāṇena oloketvā samijjhanabhāvaṁ ñatvā ‘‘anāgate gotamassa bhagavato sāsane pabbajitvā khippābhiññānaṁ aggo bhavissatī’’ti byākāsi.",
  "atk-s0510a40:88_9": "So yāvatāyukaṁ puññāni katvā tato cuto devaloke nibbatto tattha cha kāmāvacarasampattiyo anubhavitvā",
  "atk-s0510a40:88_10": "puna manussesu cakkavattiādisampattiyo anekakappakoṭisatesu anubhavitvā kassapassa bhagavato kāle ekasmiṁ",
  "atk-s0510a40:88_11": "kule nibbatto,",
  "atk-s0510a40:88_12": "bhagavati parinibbute pabbajito yadā sāsane osakkamāne satta bhikkhū catunnaṁ parisānaṁ ajjhācāraṁ disvā",
  "atk-s0510a40:88_13": "saṁvegappattā araññaṁ pavisitvā ‘‘yāva sāsanassa antaradhānaṁ na hoti,",
  "atk-s0510a40:88_14": "tāva attano patiṭṭhaṁ karissāmā’’ti suvaṇṇacetiyaṁ vanditvā tattha araññe ekaṁ pabbataṁ disvā ‘‘jīvitasālayā nivattantu,",
  "atk-s0510a40:88_15": "nirālayā imaṁ pabbataṁ abhiruhantū’’ti nisseṇiṁ bandhitvā sabbe taṁ pabbataṁ abhiruyha nisseṇiṁ pātetvā samaṇadhammaṁ kariṁsu.",
  "atk-s0510a40:88_16": "Tesu saṅghatthero ekarattātikkamena arahattaṁ pāpuṇi.",
  "atk-s0510a40:88_17": "So anotattadahe nāgalatādantakaṭṭhaṁ khāditvā mukhaṁ dhovitvā uttarakuruto piṇḍapātaṁ āharitvā te bhikkhū āha – ‘‘āvuso,",
  "atk-s0510a40:88_18": "imaṁ piṇḍapātaṁ bhuñjathā’’ti.",
  "atk-s0510a40:88_19": "Te āhaṁsu – ‘‘kiṁ, bhante,",
  "atk-s0510a40:88_20": "amhehi evaṁ katikā katā ‘yo paṭhamaṁ arahattaṁ pāpuṇāti,",
  "atk-s0510a40:88_21": "tenābhataṁ piṇḍapātaṁ avasesā paribhuñjantū’’’ti?",
  "atk-s0510a40:88_22": "‘‘No hetaṁ,",
  "atk-s0510a40:88_23": "āvuso’’ti.",
  "atk-s0510a40:88_24": "‘‘Tena hi sace mayampi tumhe viya visesaṁ nibbattessāma,",
  "atk-s0510a40:88_25": "sayaṁ āharitvā bhuñjissāmā’’ti na icchiṁsu.",
  "atk-s0510a40:89_0": "Dutiyadivase dutiyatthero anāgāmī hutvā tatheva piṇḍapātaṁ āharitvā itare nimantesi.",
  "atk-s0510a40:89_1": "Te evamāhaṁsu –",
  "atk-s0510a40:89_2": "‘‘kiṁ panāvuso,",
  "atk-s0510a40:89_3": "katikā katā,",
  "atk-s0510a40:89_4": "‘mahātherena ābhataṁ piṇḍapātaṁ abhuñjitvā anutherena ābhataṁ bhuñjissāmā’’’ti?",
  "atk-s0510a40:89_5": "‘‘No hetaṁ,",
  "atk-s0510a40:89_6": "āvuso’’ti.",
  "atk-s0510a40:89_7": "‘‘Evaṁ sante tumhe viya mayampi visesaṁ nibbattetvā attano attano purisakārena bhuñjituṁ sakkontā bhuñjissāmā’’ti na icchiṁsu.",
  "atk-s0510a40:89_8": "Tesu arahattappattatthero parinibbāyi,",
  "atk-s0510a40:89_9": "dutiyo anāgāmī brahmaloke nibbatti,",
  "atk-s0510a40:89_10": "itare pañca visesaṁ nibbattetuṁ asakkontā sussitvā sattame divase kālaṁ katvā devaloke nibbattiṁsu.",
  "atk-s0510a40:89_11": "Tattha dibbasukhaṁ anubhavitvā imasmiṁ buddhuppāde tato cavitvā manussesu nibbattiṁsu.",
  "atk-s0510a40:89_12": "Tesu eko pukkusāti rājā ahosi,",
  "atk-s0510a40:89_13": "eko gandhāraraṭṭhe takkasilāyaṁ kumārakassapo,",
  "atk-s0510a40:89_14": "eko bāhiyo dārucīriyo,",
  "atk-s0510a40:89_15": "eko dabbo mallaputto,",
  "atk-s0510a40:89_16": "eko sabhiyo paribbājakoti.",
  "atk-s0510a40:89_17": "Tesu ayaṁ bāhiyo dārucīriyo suppārakapaṭṭane vāṇijakule nibbatto vāṇijakamme nipphattiṁ gato mahaddhano mahābhogo,",
  "atk-s0510a40:89_18": "so suvaṇṇabhūmiṁ gacchantehi vāṇijehi saddhiṁ nāvamāruyha videsaṁ gacchanto katipāhaṁ gantvā bhinnāya",
  "atk-s0510a40:89_19": "nāvāya sesesu macchakacchapabhakkhesu jātesu ekoyeva avasiṭṭho ekaṁ phalakaṁ gahetvā vāyamanto sattame",
  "atk-s0510a40:89_20": "divase suppārakapaṭṭanatīraṁ okkami.",
  "atk-s0510a40:89_21": "Tassa nivāsanapārupanaṁ natthi,",
  "atk-s0510a40:89_22": "so aññaṁ kiñci apassanto sukkhakaṭṭhadaṇḍake vākehi paliveṭhetvā nivāsetvā pārupitvā ca devakulato kapālaṁ gahetvā suppārakapaṭṭanaṁ agamāsi.",
  "atk-s0510a40:89_23": "Manussā taṁ disvā yāgubhattādīni datvā ‘‘ayaṁ eko arahā’’ti sambhāvesuṁ.",
  "atk-s0510a40:89_24": "So vatthesu upanītesu ‘‘sacāhaṁ nivāsemi,",
  "atk-s0510a40:89_25": "pārupāmi vā,",
  "atk-s0510a40:89_26": "lābhasakkāro me parihāyissatī’’ti tāni paṭikkhipitvā dārucīrāneva parihari.",
  "atk-s0510a40:90_0": "Athassa ‘‘arahā,",
  "atk-s0510a40:90_1": "arahā’’ti bahūhi sambhāviyamānassa evaṁ cetaso parivitakko udapādi ‘‘ye keci loke arahanto vā arahattamaggaṁ vā samāpannā,",
  "atk-s0510a40:90_2": "ahaṁ tesaṁ aññataro’’ti so tena niyāmena kuhanakammena jīvikaṁ kappeti.",
  "atk-s0510a40:91_0": "Kassapadasabalassa sāsane sattasu janesu pabbataṁ āruyha samaṇadhammaṁ karontesu eko anāgāmī hutvā suddhāvāsabrahmaloke",
  "atk-s0510a40:91_1": "nibbattitvā attano brahmasampattiṁ olokento āgataṭṭhānaṁ āvajjento pabbatamāruyha samaṇadhammaṁ karaṇaṭṭhānaṁ",
  "atk-s0510a40:91_2": "disvā sesānaṁ nibbattanaṭṭhānaṁ āvajjento ekassa parinibbutabhāvaṁ itaresañca pañcannaṁ kāmāvacaradevaloke",
  "atk-s0510a40:91_3": "nibbattabhāvaṁ ñatvā te kālānukālaṁ āvajjesi ‘‘imasmiṁ pana kāle kahaṁ nu kho te’’ti āvajjento dārucīriyaṁ",
  "atk-s0510a40:91_4": "suppārakapaṭṭanaṁ nissāya kuhanakammena jīvitaṁ kappentaṁ disvā ‘‘naṭṭho vatāyaṁ bālo,",
  "atk-s0510a40:91_5": "pubbe samaṇadhammaṁ karonto atiukkaṭṭhabhāvena arahatāpi ābhataṁ piṇḍapātaṁ aparibhuñjitvā idāni udarahetu",
  "atk-s0510a40:91_6": "anārahāva samāno arahattaṁ paṭijānitvā lokaṁ vañcento vicarati,",
  "atk-s0510a40:91_7": "dasabalassa uppannabhāvaṁ na jānāti,",
  "atk-s0510a40:91_8": "gacchāmi naṁ saṁvejetvā buddhuppādaṁ jānāpessāmī’’ti khaṇeneva brahmalokato otaritvā suppārakapaṭṭane",
  "atk-s0510a40:91_9": "rattibhāgasamanantare dārucīriyassa sammukhe pāturahosi.",
  "atk-s0510a40:91_10": "So attano vasanaṭṭhāne obhāsaṁ disvā bahi nikkhamitvā mahābrahmānaṁ disvā añjaliṁ paggayha ‘‘ke tumhe’’ti pucchi.",
  "atk-s0510a40:91_11": "‘‘Ahaṁ tumhākaṁ porāṇakasahāyo anāgāmiphalaṁ patvā brahmaloke nibbatto,",
  "atk-s0510a40:91_12": "amhākaṁ sabbajeṭṭhako arahā hutvā parinibbuto,",
  "atk-s0510a40:91_13": "tumhe pana pañcajanā devaloke nibbattā.",
  "atk-s0510a40:91_14": "Svāhaṁ dāni taṁ imasmiṁ ṭhāne kuhanakammena jīvikaṁ kappentaṁ disvā damituṁ āgato’’ti vatvā idaṁ kāraṇaṁ āha –",
  "atk-s0510a40:91_15": "‘‘neva kho tvaṁ, bāhiya,",
  "atk-s0510a40:91_16": "arahā nāpi arahattamaggaṁ vā samāpanno,",
  "atk-s0510a40:91_17": "sāpi te paṭipadā natthi,",
  "atk-s0510a40:91_18": "yāya tvaṁ arahā vā assa arahattamaggaṁ vā samāpanno’’ti.",
  "atk-s0510a40:91_19": "Athassa satthu uppannabhāvaṁ sāvatthiyaṁ vasanabhāvañca ācikkhitvā ‘‘satthu santikaṁ gacchā’’ti taṁ uyyojetvā brahmalokameva agamāsi.",
  "atk-s0510a40:92_0": "Bāhiyo pana ākāse ṭhatvā kathentaṁ mahābrahmānaṁ oloketvā cintesi –",
  "atk-s0510a40:92_1": "‘‘aho bhāriyaṁ kammaṁ mayā kataṁ,",
  "atk-s0510a40:92_2": "anarahaṁ arahā ahanti cintesiṁ,",
  "atk-s0510a40:92_3": "ayañca maṁ ‘na tvaṁ arahā,",
  "atk-s0510a40:92_4": "nāpi arahattamaggaṁ vā samāpannāsī’ti vadati,",
  "atk-s0510a40:92_5": "atthi nu kho loke añño arahā’’ti.",
  "atk-s0510a40:92_6": "Atha naṁ pucchi –",
  "atk-s0510a40:92_7": "‘‘atha ke carahi sadevake loke arahanto vā arahattamaggaṁ vā samāpannā’’ti.",
  "atk-s0510a40:92_8": "Athassa devatā ācikkhi – ‘‘atthi, bāhiya,",
  "atk-s0510a40:92_9": "uttaresu janapadesu sāvatthi nāma nagaraṁ,",
  "atk-s0510a40:92_10": "tattha so bhagavā etarahi viharati arahaṁ sammāsambuddho. So hi, bāhiya,",
  "atk-s0510a40:92_11": "bhagavā arahā ceva arahattāya ca dhammaṁ desesī’’ti.",
  "atk-s0510a40:92_12": "Bāhiyo rattibhāge devatāya kathaṁ sutvā saṁviggamānaso taṁkhaṇaṁyeva suppārakā nikkhamitvā ekarattivāsena sāvatthiṁ agamāsi,",
  "atk-s0510a40:92_13": "gacchanto ca pana devatānubhāvena buddhānubhāvena ca vīsayojanasatikaṁ maggaṁ atikkamitvā sāvatthiṁ anuppatto,",
  "atk-s0510a40:92_14": "tasmiṁ khaṇe satthā sāvatthiyaṁ piṇḍāya paviṭṭho hoti.",
  "atk-s0510a40:92_15": "So jetavanaṁ pavisitvā abbhokāse caṅkamante sambahule bhikkhū pucchi –",
  "atk-s0510a40:92_16": "‘‘kuhiṁ etarahi satthā’’ti?",
  "atk-s0510a40:92_17": "Bhikkhū ‘‘sāvatthiyaṁ piṇḍāya paviṭṭho’’ti vatvā ‘‘tvaṁ pana kuto āgatosī’’ti pucchiṁsu.",
  "atk-s0510a40:92_18": "‘‘Suppārakā āgatomhī’’ti.",
  "atk-s0510a40:92_19": "‘‘Kadā nikkhantosī’’ti?",
  "atk-s0510a40:92_20": "‘‘Hiyyo sāyanhasamaye nikkhantomhī’’ti.",
  "atk-s0510a40:92_21": "‘‘Dūratopi āgato,",
  "atk-s0510a40:92_22": "nisīda tāva pāde dhovitvā telena makkhetvā thokaṁ vissamāhi,",
  "atk-s0510a40:92_23": "āgatakāle satthāraṁ dakkhissatī’’ti āhaṁsu. ‘‘Ahaṁ, bhante,",
  "atk-s0510a40:92_24": "satthu vā attano vā jīvitantarāyaṁ na jānāmi,",
  "atk-s0510a40:92_25": "katthaci aṭṭhatvā anisīditvā ekaratteneva vīsayojanasatikaṁ maggaṁ āgato,",
  "atk-s0510a40:92_26": "satthāraṁ passitvāva vissamissāmī’’ti āha.",
  "atk-s0510a40:92_27": "So evaṁ vatvā taramānarūpo sāvatthiṁ pavisitvā bhagavantaṁ anopamāya buddhasiriyā carantaṁ disvā ‘‘cirassaṁ",
  "atk-s0510a40:92_28": "vata me gotamo sammāsambuddho diṭṭho’’ti diṭṭhaṭṭhānato paṭṭhāya onatasarīro gantvā antaravīthiyaṁ pañcapatiṭṭhitena",
  "atk-s0510a40:92_29": "vanditvā gopphakesu daḷhaṁ gahetvā evamāha – ‘‘desetu,",
  "atk-s0510a40:92_30": "bhante bhagavā, dhammaṁ,",
  "atk-s0510a40:92_31": "desetu sugato dhammaṁ,",
  "atk-s0510a40:92_32": "yaṁ mamassa dīgharattaṁ hitāya sukhāyā’’ti.",
  "atk-s0510a40:92_33": "Atha naṁ satthā ‘‘akālo kho tāva, bāhiya,",
  "atk-s0510a40:92_34": "antaragharaṁ paviṭṭhamhā piṇḍāyā’’ti paṭikkhipi.",
  "atk-s0510a40:93_0": "Taṁ sutvā bāhiyo, ‘‘bhante,",
  "atk-s0510a40:93_1": "saṁsāre saṁsarantena kabaḷīkārāhāro na aladdhapubbo,",
  "atk-s0510a40:93_2": "tumhākaṁ vā mayhaṁ vā jīvitantarāyaṁ na jānāmi,",
  "atk-s0510a40:93_3": "desetu me,",
  "atk-s0510a40:93_4": "bhante bhagavā, dhammaṁ,",
  "atk-s0510a40:93_5": "desetu sugato dhamma’’nti puna yāci.",
  "atk-s0510a40:93_6": "Satthā dutiyampi tatheva paṭikkhipi.",
  "atk-s0510a40:93_7": "Evaṁ kirassa ahosi –",
  "atk-s0510a40:93_8": "‘‘imassa diṭṭhakālato paṭṭhāya sakalasarīraṁ pītiyā nirantaraṁ ajjhotthaṭaṁ hoti,",
  "atk-s0510a40:93_9": "balavapītivego dhammaṁ sutvāpi na sakkhissati paṭivijjhituṁ,",
  "atk-s0510a40:93_10": "majjhattupekkhāya tāva tiṭṭhatu,",
  "atk-s0510a40:93_11": "ekaratteneva vīsayojanasatikaṁ maggaṁ āgatassapi cassa daratho balavā sopi tāva paṭippassambhatū’’ti.",
  "atk-s0510a40:93_12": "Tasmā dvikkhattuṁ paṭikkhipitvā tatiyaṁ yācito antaravīthiyaṁ ṭhitova ‘‘tasmātiha te, bāhiya,",
  "atk-s0510a40:93_13": "evaṁ sikkhitabbaṁ,",
  "atk-s0510a40:93_14": "diṭṭhe diṭṭhamattaṁ bhavissatī’’tiādinā (udā.",
  "atk-s0510a40:93_15": "10) nayena anekapariyāyena dhammaṁ desesi.",
  "atk-s0510a40:93_16": "So satthu dhammaṁ suṇantoyeva sabbāsave khepetvā saha paṭisambhidāhi arahattaṁ pāpuṇi.",
  "atk-s0510a40:94_0": "178.",
  "atk-s0510a40:94_1": "So arahattaṁ pattakkhaṇeyeva pubbakammaṁ saritvā sañjātasomanasso pubbacaritāpadānaṁ pakāsento ito satasahassamhītiādimāha.",
  "atk-s0510a40:94_2": "Taṁ heṭṭhā vuttanayattā uttānatthameva.",
  "atk-s0510a40:94_3": "Anuttānapadavaṇṇanameva karissāma.",
  "atk-s0510a40:95_0": "181.Hasanaṁ paccavekkhaṇanti paripuṇṇasomanassajātaṁ paccavekkhaṇaṁ,",
  "atk-s0510a40:95_1": "komāravaṇṇaṁ atikomalanti attho.",
  "atk-s0510a40:96_0": "182.Hemayaññopacitaṅganti suvaṇṇasuttayaññopacitasuttaavayavaṁ sarīraṁ dehanti attho.",
  "atk-s0510a40:96_1": "Palambabimbatamboṭṭhanti olambitabimbaphalasadisaṁ rattavaṇṇaṁ oṭṭhadvayasamannāgatanti attho.",
  "atk-s0510a40:96_2": "Setatiṇhasamaṁ dijanti sunisitatikhiṇaayalohaghaṁsanena ghaṁsitvā samaṁ kataṁ viya samadantanti attho.",
  "atk-s0510a40:97_0": "183.Pītisamphullitānananti pītiyā suṭṭhu phullitaṁ vikasitaṁ ānanaṁ mukhaṁ ādāsatalasadisamukhavantanti attho.",
  "atk-s0510a40:98_0": "184.Khippābhiññassa bhikkhunoti khippaṁ desanāya samugghāṭitakkhaṇeyeva abhivisesena ñātuṁ samatthassa bhikkhunoti attho.",
  "atk-s0510a40:99_0": "186.Saggaṁagaṁ sabhavanaṁ yathāti attano gehaṁ viya saggaṁ lokaṁ agamāsinti attho.",
  "atk-s0510a40:100_0": "196.Natvaṁ upāyamaggaññūti tvaṁ nibbānādhigamūpāyabhūtamaggaññū na ahosīti attho.",
  "atk-s0510a40:101_0": "200.Satthuno sadā jinanti sadā sabbakālaṁ jinaṁ jinanto parājitakopo satthuno sammāsambuddhassa vimalānanaṁ",
  "atk-s0510a40:101_1": "ādāsatalasadisamukhaṁ passissāmi passituṁ nikkhamāmīti yojanā.",
  "atk-s0510a40:101_2": "Dije apucchiṁ kuhiṁ lokanandanoti kuhiṁ ṭhāne lokapasādakaro satthāti dije brāhmaṇe ahaṁ bhikkhū apucchinti attho.",
  "atk-s0510a40:102_0": "201.Sasova khippaṁ munidassanussukoti munidassane tathāgatadassane ussuko ussāhajāto saso iva khippaṁ pāpuṇātīti attho.",
  "atk-s0510a40:103_0": "202.Tuvaṭaṁ gantvāti sīghaṁ gantvā.",
  "atk-s0510a40:103_1": "Piṇḍatthaṁ apihāgidhanti piṇḍapātaṁ paṭicca apihaṁ apagatapihaṁ agidhaṁ nittaṇhaṁ.",
  "atk-s0510a40:104_0": "203.Alolakkhanti ito cito ca anolokayamānaṁ uttame sāvatthinagare piṇḍāya vicarantaṁ adakkhinti sambandho.",
  "atk-s0510a40:104_1": "Sirīnilayasaṅkāsanti siriyā lakkhaṇānubyañjanasobhāya nilayaṁ saṅkāsaṁ jalamānatoraṇasadisaṁ.",
  "atk-s0510a40:104_2": "Ravidittiharānananti vijjotamānasūriyamaṇḍalaṁ viya vijjotamānamukhamaṇḍalaṁ.",
  "atk-s0510a40:105_0": "204.Kupathe vippanaṭṭhassāti kucchitapathe sopaddavamagge mūḷhassa micchāpaṭipannassa me saraṇaṁ hohi patiṭṭhā hohi.",
  "atk-s0510a40:105_1": "Gotamāti bhagavantaṁ gottena ālapati.",
  "atk-s0510a40:106_0": "218.Na tattha sukkā jotantīti sukkapabhāsampannā jotamānaosadhitārakādayo na jotanti nappabhāsanti.",
  "atk-s0510a40:106_1": "Sesaṁ uttānatthameva.",
  "atk-s0510a40:106_2": "So evaṁ pubbacaritāpadānaṁ pakāsetvā tāvadeva ca bhagavantaṁ pabbajjaṁ yāci.",
  "atk-s0510a40:106_3": "‘‘Paripuṇṇaṁ te pattacīvara’’nti ca puṭṭho ‘‘na paripuṇṇa’’nti āha.",
  "atk-s0510a40:106_4": "Atha naṁ satthā ‘‘tena hi pattacīvaraṁ pariyesāhī’’ti vatvā pakkāmi.",
  "atk-s0510a40:106_5": "So kira vīsativassasahassāni samaṇadhammaṁ karonto ‘‘bhikkhunā nāma attanā paccaye labhitvā aññaṁ anoloketvā",
  "atk-s0510a40:106_6": "sayameva paribhuñjituṁ vaṭṭatī’’ti vatvā ekabhikkhussāpi pattena vā cīvarena vā saṅgahaṁ nākāsi,",
  "atk-s0510a40:106_7": "‘‘na tenassa iddhimayaṁ pattacīvaraṁ uppajjissatī’’ti ñatvā bhagavā ehibhikkhubhāvena pabbajjaṁ nādāsi.",
  "atk-s0510a40:106_8": "Tampi pattacīvaraṁ pariyesamānameva saṅkāraṭṭhānato coḷakkhaṇḍāni saṁkaḍḍhentaṁ pubbaveriko amanusso",
  "atk-s0510a40:106_9": "ekissā taruṇavacchāya gāviyā sarīre adhimuccitvā vāmaūrumhi paharitvā jīvitakkhayaṁ pāpesi.",
  "atk-s0510a40:106_10": "Satthā piṇḍāya caritvā katabhattakicco sambahulehi bhikkhūhi saddhiṁ nikkhamanto bāhiyassa sarīraṁ saṅkāraṭṭhāne patitaṁ disvā ‘‘gaṇhatha,",
  "atk-s0510a40:106_11": "bhikkhave,",
  "atk-s0510a40:106_12": "etaṁ bāhiyaṁ dārucīriyanti ekasmiṁ gehadvāre ṭhatvā mañcakaṁ āharāpetvā imaṁ sarīraṁ nagaradvārato nīharitvā",
  "atk-s0510a40:106_13": "jhāpetvā dhātuyo gahetvā thūpaṁ karothā’’ti bhikkhū āṇāpesi.",
  "atk-s0510a40:107_0": "Te bhikkhū dhātuṁ mahāpathe thūpaṁ kāretvā satthāraṁ upasaṅkamitvā attano katakammaṁ ārocesuṁ.",
  "atk-s0510a40:107_1": "Tato saṅghamajjhe kathā udapādi –",
  "atk-s0510a40:107_2": "‘‘tathāgato bhikkhusaṅghena sarīrajhāpanakiccaṁ kāresi,",
  "atk-s0510a40:107_3": "dhātuyo ca gāhāpetvā cetiyaṁ kārāpesi,",
  "atk-s0510a40:107_4": "kataramaggo nu kho tena samadhigato,",
  "atk-s0510a40:107_5": "sāmaṇero nu kho so,",
  "atk-s0510a40:107_6": "bhikkhu nu kho’’ti.",
  "atk-s0510a40:107_7": "Satthā taṁ aṭṭhuppattiṁ katvā ‘‘patiṭṭhito,",
  "atk-s0510a40:107_8": "bhikkhave,",
  "atk-s0510a40:107_9": "bāhiyo dārucīriyo arahatto’’ti upari dhammadesanaṁ vaḍḍheti.",
  "atk-s0510a40:107_10": "Tassa parinibbutabhāvañca ācikkhitvā ‘‘etadaggaṁ,",
  "atk-s0510a40:107_11": "bhikkhave,",
  "atk-s0510a40:107_12": "mama sāvakānaṁ bhikkhūnaṁ khippābhiññānaṁ yadidaṁ bāhiyo dārucīriyo’’ti (a. ni. 1.209,",
  "atk-s0510a40:107_13": "216) etadagge ṭhapesi.",
  "atk-s0510a40:108_0": "Atha naṁ bhikkhū pucchiṁsu – ‘‘tumhe, bhante,",
  "atk-s0510a40:108_1": "‘bāhiyo dārucīriyo arahattaṁ patto’ti vadetha,",
  "atk-s0510a40:108_2": "kadā so arahattaṁ patto’’ti?",
  "atk-s0510a40:108_3": "‘‘Mama dhammaṁ sutakāle,",
  "atk-s0510a40:108_4": "bhikkhave’’ti.",
  "atk-s0510a40:108_5": "‘‘Kadā panassa, bhante,",
  "atk-s0510a40:108_6": "tumhehi dhammo kathito’’ti?",
  "atk-s0510a40:108_7": "‘‘Bhikkhāya carantena antaravīthiyaṁ ṭhitenā’’ti.",
  "atk-s0510a40:108_8": "‘‘Appamattako, bhante,",
  "atk-s0510a40:108_9": "tumhehi antaravīthiyaṁ ṭhatvā kathitadhammo;",
  "atk-s0510a40:108_10": "kathaṁ so tāvattakena visesaṁ nibbattesī’’ti?",
  "atk-s0510a40:108_11": "Atha ne satthā,",
  "atk-s0510a40:108_12": "‘‘bhikkhave,",
  "atk-s0510a40:108_13": "mama dhammaṁ ‘appaṁ’ vā ‘bahuṁ vā’ti mā cintayittha.",
  "atk-s0510a40:108_14": "Anekānipi hi anatthapadasaṁhitāni gāthāsahassāni na seyyo,",
  "atk-s0510a40:108_15": "atthanissitaṁ pana ekampi gāthāpadaṁ seyyo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0510a40:109_0": "‘‘Sahassamapi ce gāthā, anatthapadasaṁhitā;",
  "atk-s0510a40:110_0": "Ekaṁ gāthāpadaṁ seyyo, yaṁ sutvā upasammatī’’ti. (dha. pa. 101) –",
  "atk-s0510a40:111_0": "Desanāpariyosāne caturāsītiyā pāṇasahassānaṁ dhammābhisamayo ahosīti.",
  "atk-s0510a40:112_0": "Bāhiyattheraapadānavaṇṇanā samattā.",
  "atk-s0510a40:113_0": "7. Mahākoṭṭhikattheraapadānavaṇṇanā",
  "atk-s0510a40:114_0": "Sattamāpadāne padumuttaro nāma jinotiādikaṁ āyasmato mahākoṭṭhikattherassa apadānaṁ.",
  "atk-s0510a40:114_1": "Kā uppatti?",
  "atk-s0510a40:114_2": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a40:114_3": "bhagavato kāle haṁsavatīnagare mahābhogakule nibbattitvā viññutaṁ patto mātāpitūnaṁ accayena kuṭumbaṁ",
  "atk-s0510a40:114_4": "saṇṭhapetvā gharāvāsaṁ vasanto ekadivasaṁ padumuttarassa bhagavato dhammadesanākāle haṁsavatīnagaravāsino",
  "atk-s0510a40:114_5": "gandhamālādihatthe yena buddho yena dhammo yena saṅgho,",
  "atk-s0510a40:114_6": "tanninne tappoṇe tappabbhāre gacchante disvā tehi saddhiṁ bhagavantaṁ upasaṅkamitvā,",
  "atk-s0510a40:114_7": "satthāraṁ ekaṁ bhikkhuṁ paṭisambhidāppattānaṁ aggaṭṭhāne ṭhapentaṁ disvā ‘‘ayaṁ imasmiṁ sāsane paṭisambhidāppattānaṁ aggo,",
  "atk-s0510a40:114_8": "yaṁnūnāhampi ekassa buddhassa sāsane ayaṁ viya paṭisambhidāppattānaṁ aggo bhaveyya’’nti cintetvā satthu",
  "atk-s0510a40:114_9": "desanāpariyosāne vuṭṭhitāya parisāya bhagavantaṁ upasaṅkamitvā, ‘‘bhante,",
  "atk-s0510a40:114_10": "sve mayhaṁ gehe bhikkhaṁ gaṇhathā’’ti nimantesi.",
  "atk-s0510a40:114_11": "Satthā adhivāsesi.",
  "atk-s0510a40:114_12": "So bhagavantaṁ abhivādetvā padakkhiṇaṁ katvā sakanivesanaṁ gantvā sabbarattiṁ buddhassa ca bhikkhusaṅghassa",
  "atk-s0510a40:114_13": "ca nisajjaṭṭhānaṁ gandhamālādīhi alaṅkaritvā khādanīyabhojanīyaṁ paṭiyādāpetvā tassā rattiyā accayena",
  "atk-s0510a40:114_14": "sakanivesane bhikkhusatasahassaparivāraṁ satthāraṁ vividhayāgukhajjakaparivāraṁ sasūpabyañjanaṁ gandhasālibhojanaṁ",
  "atk-s0510a40:114_15": "bhojāpetvā bhattakiccapariyosāne cintesi –",
  "atk-s0510a40:114_16": "‘‘mahantaṁ kho ahaṁ ṭhānantaraṁ patthemi,",
  "atk-s0510a40:114_17": "na pana yuttaṁ mayā ekadivasameva dānaṁ datvā taṁ ṭhānantaraṁ patthetuṁ,",
  "atk-s0510a40:114_18": "anupaṭipāṭiyā sattāhaṁ dānaṁ datvā patthessāmī’’ti.",
  "atk-s0510a40:114_19": "So teneva niyāmena sattāhaṁ mahādānaṁ datvā bhattakiccapariyosāne dussakoṭṭhāgāraṁ vivarāpetvā uttamaṁ",
  "atk-s0510a40:114_20": "ticīvarappahonakaṁ sukhumavatthaṁ buddhassa pādamūle ṭhapetvā bhikkhusatasahassassa ca ticīvaraṁ datvā",
  "atk-s0510a40:114_21": "tathāgataṁ upasaṅkamitvā, ‘‘bhante,",
  "atk-s0510a40:114_22": "yo so bhikkhu tumhehi ito sattame divasamatthake paṭisambhidāppattānaṁ aggaṭṭhāne ṭhapito,",
  "atk-s0510a40:114_23": "ahampi so bhikkhu viya anāgate uppajjanakassa buddhassa sāsane pabbajitvā paṭisambhidāppattānaṁ aggo",
  "atk-s0510a40:114_24": "bhaveyya’’nti satthu pādamūle nipajjitvā patthanaṁ akāsi.",
  "atk-s0510a40:114_25": "Satthā tassa samijjhanabhāvaṁ ñatvā ‘‘anāgate ito kappasatasahassamatthake gotamo nāma buddho loke uppajjissati,",
  "atk-s0510a40:114_26": "tassa sāsane tava patthanā samijjhissatī’’ti byākāsi.",
  "atk-s0510a40:114_27": "So tattha yāvatāyukaṁ puññāni katvā tato cuto devasampattiṁ anubhavitvā aparāparaṁ devamanussesu paribbhami.",
  "atk-s0510a40:115_0": "Evaṁ so devamanussesu saṁsaranto tattha tattha bhave puññañāṇasambhāre sambharanto imasmiṁ buddhuppāde sāvatthiyaṁ brāhmaṇamahāsālakule nibbatti,",
  "atk-s0510a40:115_1": "koṭṭhikotissa nāmaṁ akaṁsu.",
  "atk-s0510a40:115_2": "Kasmā mātuyā vā ayyakapayyakādīnaṁ vā nāmaṁ aggahetvā evaṁ nāmaṁ kariṁsūti ce?",
  "atk-s0510a40:115_3": "Attano paññavantatāya vedaṅgesu satakkaparatakkesu sanighaṇḍukeṭubhesu sākkharappabhedesu sakalabyākaraṇesu",
  "atk-s0510a40:115_4": "ca chekabhāvena ca diṭṭhadiṭṭhe jane mukhasattīhi koṭṭhento pakkoṭṭhento vitudanto vicaratīti anvatthanāmaṁ",
  "atk-s0510a40:115_5": "kariṁsūti veditabbaṁ.",
  "atk-s0510a40:115_6": "So vayappatto tayo vede uggahetvā brāhmaṇasippe nipphattiṁ patto ekadivasaṁ satthu santikaṁ gantvā dhammaṁ",
  "atk-s0510a40:115_7": "sutvā paṭiladdhasaddho pabbajitvā upasampannakālato paṭṭhāya vipassanāya kammaṁ karonto saha paṭisambhidāhi",
  "atk-s0510a40:115_8": "arahattaṁ patvā paṭisambhidāsu ciṇṇavasī hutvā abhīto mahāthere upasaṅkamitvā pañhaṁ pucchantopi dasabalaṁ",
  "atk-s0510a40:115_9": "upasaṅkamitvā paṭisambhidāsuyeva pañhaṁ pucchi.",
  "atk-s0510a40:115_10": "Evamayaṁ thero tattha katādhikāratāya tattha ciṇṇavasībhāvena ca paṭisambhidāppattānaṁ aggo jāto.",
  "atk-s0510a40:115_11": "Atha naṁ satthā mahāvedallasuttaṁ aṭṭhuppattiṁ katvā paṭisambhidāppattānaṁ aggaṭṭhāne ṭhapesi,",
  "atk-s0510a40:115_12": "‘‘etadaggaṁ,",
  "atk-s0510a40:115_13": "bhikkhave,",
  "atk-s0510a40:115_14": "mama sāvakānaṁ bhikkhūnaṁ paṭisambhidāppattānaṁ yadidaṁ mahākoṭṭhiko’’ti (a. ni. 1.209, 218).",
  "atk-s0510a40:116_0": "221.",
  "atk-s0510a40:116_1": "So aparena samayena vimuttisukhaṁ paṭisaṁvedento somanassajāto attano pubbacaritāpadānaṁ pakāsento padumuttaro nāma jinotiādimāha.",
  "atk-s0510a40:116_2": "Taṁ sabbaṁ heṭṭhā vuttanayattā uttānatthameva.",
  "atk-s0510a40:117_0": "Itthaṁsudamāyasmā mahākoṭṭhikoti ettha sudanti nidassane nipāto.",
  "atk-s0510a40:117_1": "Āyasmāti gāravādhivacanaṁ,",
  "atk-s0510a40:117_2": "yathā taṁ āyasmā mahāmoggallānoti.",
  "atk-s0510a40:118_0": "Mahākoṭṭhikattheraapadānavaṇṇanā samattā.",
  "atk-s0510a40:119_0": "8. Uruvelakassapattheraapadānavaṇṇanā",
  "atk-s0510a40:120_0": "Aṭṭhamāpadāne padumuttaro nāma jinotiādikaṁ āyasmato uruvelakassapattherassa apadānaṁ.",
  "atk-s0510a40:120_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a40:120_2": "bhagavato kāle kulagehe nibbatto vayappatto satthu santike dhammaṁ sutvā satthāraṁ ekaṁ bhikkhuṁ mahāparivārānaṁ",
  "atk-s0510a40:120_3": "aggaṭṭhāne ṭhapentaṁ disvā sayampi taṁ ṭhānantaraṁ patthento mahādānaṁ datvā paṇidhānaṁ akāsi.",
  "atk-s0510a40:120_4": "Bhagavā cassa anantarāyataṁ disvā ‘‘anāgate gotamabuddhassa sāsane mahāparivārānaṁ aggo bhavissatī’’ti byākāsi.",
  "atk-s0510a40:120_5": "So tattha yāvatāyukaṁ puññāni katvā tato cavitvā devamanussesu saṁsaranto ito dvenavutikappamatthake",
  "atk-s0510a40:120_6": "phussassa bhagavato vemātikakaniṭṭhabhātā hutvā nibbatto,",
  "atk-s0510a40:120_7": "aññepissa dve kaniṭṭhabhātaro ahesuṁ.",
  "atk-s0510a40:120_8": "Te tayo buddhappamukhabhikkhusaṅghaṁ nimantetvā paramāya pūjāya pūjetvā yāvajīvaṁ kusalaṁ katvā devamanussesu",
  "atk-s0510a40:120_9": "saṁsaranto amhākaṁ bhagavato uppattito puretarameva bārāṇasiyaṁ brāhmaṇakule tayo bhātaro hutvā nibbattā",
  "atk-s0510a40:120_10": "gottavasena tayopi kassapāti evaṁ nāmakā ahesuṁ.",
  "atk-s0510a40:120_11": "Te tayo vayappattā tayo vede uggaṇhiṁsu.",
  "atk-s0510a40:120_12": "Tesaṁ jeṭṭhabhātikassa pañcamāṇavakasatāni parivārā,",
  "atk-s0510a40:120_13": "majjhimassa tīṇi,",
  "atk-s0510a40:120_14": "kaniṭṭhassa dve,",
  "atk-s0510a40:120_15": "te attano ganthesu sāraṁ olokentā diṭṭhadhammikameva atthaṁ disvā pabbajjaṁ rocesuṁ.",
  "atk-s0510a40:120_16": "Tesu jeṭṭhabhātā attano parivārena saddhiṁ uruvelaṁ gantvā isipabbajjaṁ pabbajitvā uruvelakassapo nāma jāto,",
  "atk-s0510a40:120_17": "majjhimo gaṅgānadīvaṅke pabbajito nadīkassapo nāma jāto,",
  "atk-s0510a40:120_18": "kaniṭṭho gayāsīse pabbajito gayākassapo nāma jāto.",
  "atk-s0510a40:120_19": "Evaṁ tesu isipabbajjaṁ pabbajitvā tattha tattha vasantesu bahūnaṁ divasānaṁ accayena amhākaṁ bodhisatto",
  "atk-s0510a40:120_20": "mahābhinikkhamanaṁ nikkhamitvā paṭividdhasabbaññutaññāṇo anukkamena dhammacakkaṁ pavattetvā pañcavaggiyatthere",
  "atk-s0510a40:120_21": "arahatte patiṭṭhāpetvā yasakulaputtappamukhe pañcapaññāsajane sahāyake vinetvā saṭṭhi arahante ‘‘caratha,",
  "atk-s0510a40:120_22": "bhikkhave,",
  "atk-s0510a40:120_23": "cārika’’nti (mahāva.",
  "atk-s0510a40:120_24": "32) vissajjetvā tiṁsabhaddavaggiye vinetvā uruvelakassapassa vasanaṭṭhānaṁ gantvā vasanatthāya agyāgāraṁ",
  "atk-s0510a40:120_25": "pavisitvā tattha gatanāgadamanādīhi aḍḍhuḍḍhasahassehi pāṭihāriyehi uruvelakassapaṁ saparivāraṁ vinetvā",
  "atk-s0510a40:120_26": "pabbājesi.",
  "atk-s0510a40:120_27": "Tassa pabbajjāvidhānañca iddhipāṭihāriyakaraṇañca sabbaṁ nadīkassapassa apadānaṭṭhakathāyaṁ āvi bhavissati.",
  "atk-s0510a40:120_28": "Tassa pabbajitabhāvaṁ sutvā itarepi dve bhātaro saparisā āgantvā satthu santike pabbajiṁsu.",
  "atk-s0510a40:120_29": "Sabbeva te iddhimayapattacīvaradharā ehibhikkhukā ahesuṁ.",
  "atk-s0510a40:120_30": "Satthā taṁ samaṇasahassaṁ ādāya gayāsīsaṁ gantvā piṭṭhipāsāṇe nisinno ādittapariyāyadesanāya (mahāva.",
  "atk-s0510a40:120_31": "54) te sabbe arahatte patiṭṭhāpesi.",
  "atk-s0510a40:121_0": "251.",
  "atk-s0510a40:121_1": "So evaṁ arahattaṁ patvā somanassajāto attano pubbacaritāpadānaṁ pakāsento padumuttaro nāma jinotiādimāha.",
  "atk-s0510a40:121_2": "Anuttānapadameva vaṇṇayissāma.",
  "atk-s0510a40:122_0": "268.Soca sabbaṁ tamaṁ hantvāti so phusso bhagavā rāgadosamohādikilesandhakāraṁ viddhaṁsetvā.",
  "atk-s0510a40:122_1": "Vijaṭetvā mahājaṭanti taṇhāmānādīhi diyaḍḍhasahassehi kilesagaṇehi mahābyākulaṁ jaṭaṁ vijaṭetvā padāletvā phāletvāti attho.",
  "atk-s0510a40:122_2": "Sadevakaṁ devalokasahitaṁ sakalaṁ lokasannivāsaṁtappayanto santappayanto pīṇento amataṁ vuṭṭhiṁ mahānibbānavuṭṭhidhāraṁ vassate paggharāpetīti yojanā.",
  "atk-s0510a40:123_0": "269.Tadā hi bārāṇasiyanti ‘‘bārasa manussā’’tiādīsu viya bārasa dvādasarāsī hutvā purā,",
  "atk-s0510a40:123_1": "himavantato isayo ca paccekamunisaṅkhātā isayo ca gandhamādanato ākāsenāgantvā ettha gacchanti otaranti pavisantīti bārāṇasī,",
  "atk-s0510a40:123_2": "atha vā sammāsambuddhasaṅkhātānaṁ anekasatasahassānaṁ dhammacakkapavattanatthāya otaraṭṭhānaṁ nagaraṁ",
  "atk-s0510a40:123_3": "liṅgavipallāsaṁ katvā itthiliṅgavasena bārāṇasīti vuccati,",
  "atk-s0510a40:123_4": "tissaṁ bārāṇasiyaṁ.",
  "atk-s0510a40:124_0": "273.Nikkhittasatthaṁpaccantanti chaḍḍitasatthaṁ pātitaāvudhaṁ paccantajanapadaṁ nibbisevanaṁ katvā punarupaccatanti",
  "atk-s0510a40:124_1": "punarapi taṁ nagaraṁ upecca upagamma sampattāti attho.",
  "atk-s0510a40:124_2": "Sesaṁ suviññeyyamevāti.",
  "atk-s0510a40:125_0": "Uruvelakassapattheraapadānavaṇṇanā samattā.",
  "atk-s0510a40:126_0": "9. Rādhattheraapadānavaṇṇanā",
  "atk-s0510a40:127_0": "296.",
  "atk-s0510a40:127_1": "Navamāpadāne padumuttaro nāma jinotiādikaṁ āyasmato rādhattherassa apadānaṁ.",
  "atk-s0510a40:127_2": "Taṁ sabbaṁ pāṭhānusārena nayānucintanena viññūhi suviññeyyameva.",
  "atk-s0510a40:127_3": "Kevalaṁ puññanānattamevāti.",
  "atk-s0510a40:128_0": "Rādhattheraapadānavaṇṇanā samattā.",
  "atk-s0510a40:129_0": "Dasamaṁ mogharājattheraapadānaṁ suviññeyyamevāti.",
  "atk-s0510a40:130_0": "Catupaññāsamavaggavaṇṇanā samattā."
}