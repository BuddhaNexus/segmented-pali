{
  "atk-s0508a213:0_0": "17. Tiṁsanipāto",
  "atk-s0508a213:1_0": "1. Phussattheragāthāvaṇṇanā",
  "atk-s0508a213:2_0": "Tiṁsanipāte pāsādike bahū disvātiādikā āyasmato phussattherassa gāthā. Kā uppatti?",
  "atk-s0508a213:2_1": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā devamanussesu saṁsaranto imasmiṁ buddhuppāde ekassa maṇḍalikarañño putto hutvā nibbatti, phussoti nāmaṁ ahosi.",
  "atk-s0508a213:2_2": "So viññutaṁ patto khattiyakumārehi sikkhitabbasippesu nipphattiṁ gato.",
  "atk-s0508a213:2_3": "Upanissayasampannattā kāmesu alaggacitto aññatarassa mahātherassa santike dhammaṁ sutvā paṭiladdhasaddho pabbajitvā cariyānukūlaṁ kammaṭṭhānaṁ gahetvā bhāvanaṁ anuyuñjanto jhānāni nibbattetvā jhānapādakaṁ vipassanaṁ paṭṭhapetvā nacirasseva chaḷabhiñño ahosi.",
  "atk-s0508a213:2_4": "Athekadivasaṁ paṇḍaragotto nāma eko tāpaso tassa santike dhammaṁ sutvā nisinno sambahule bhikkhū sīlācārasampanne susaṁvutindriye bhāvitakāye bhāvitacitte disvā pasannacitto ‘‘sādhu vatāyaṁ paṭipatti loke ciraṁ tiṭṭheyyā’’ti cintetvā ‘‘kathaṁ nu kho, bhante,",
  "atk-s0508a213:2_5": "anāgatamaddhānaṁ bhikkhūnaṁ paṭipatti bhavissatī’’ti theraṁ pucchi.",
  "atk-s0508a213:2_6": "Tamatthaṁ dassento saṅgītikārā –",
  "atk-s0508a213:3_0": "949.",
  "atk-s0508a213:4_0": " ‘‘Pāsādike bahū disvā, bhāvitatte susaṁvute;",
  "atk-s0508a213:5_0": "Isi paṇḍarasagotto, apucchi phussasavhaya’’nti. – gāthaṁ ādito ṭhapesuṁ;",
  "atk-s0508a213:6_0": "Tattha pāsādiketi attano paṭipattiyā pasādārahe. Bahūti sambahule.",
  "atk-s0508a213:6_1": "Bhāvitatteti samathavipassanābhāvanāhi bhāvitacitte.",
  "atk-s0508a213:6_2": "Susaṁvuteti suṭṭhu saṁvutindriye. Isīti tāpaso.",
  "atk-s0508a213:6_3": "Paṇḍarasagottoti paṇḍarassa nāma isino vaṁse jātattā tena samānagotto.",
  "atk-s0508a213:6_4": "Phussasavhayanti phussasaddena avhātabbaṁ, phussanāmakanti attho.",
  "atk-s0508a213:7_0": "950.",
  "atk-s0508a213:8_0": " ‘‘Kiṁ chandā kimadhippāyā, kimākappā bhavissare;",
  "atk-s0508a213:9_0": "Anāgatamhi kālamhi, taṁ me akkhāhi pucchito’’ti. –",
  "atk-s0508a213:10_0": "Ayaṁ tassa isino pucchāgāthā.",
  "atk-s0508a213:11_0": "Tattha kiṁ chandāti imasmiṁ sāsane anāgate bhikkhū kīdisacchandā kīdisādhimuttikā, kiṁ hīnādhimuttikā,",
  "atk-s0508a213:11_1": "udāhu paṇītādhimuttikāti attho.",
  "atk-s0508a213:11_2": "Kimadhippāyāti kīdisādhippāyā kīdisajjhāsayā, kiṁ saṁkilesajjhāsayā, udāhu vodānajjhāsayāti attho.",
  "atk-s0508a213:11_3": "Atha vā chandā nāma kattukamyatā,",
  "atk-s0508a213:11_4": "tasmā kīdisī tesaṁ kattukamyatāti attho. Adhippāyo ajjhāsayoyeva. Kimākappāti kīdisākappā.",
  "atk-s0508a213:11_5": "Ākappāti ca vesagahaṇādivārittacārittavantoti attho. Bhavissareti bhavissanti.",
  "atk-s0508a213:11_6": "Taṁ meti taṁ anāgate bhikkhūnaṁ chandādhippāyākappabhedaṁ pucchito mayhaṁ akkhāhi kathehīti theraṁ ajjhesati.",
  "atk-s0508a213:11_7": "Tassa thero tamatthaṁ ācikkhanto sakkaccasavane tāva niyojetuṁ –",
  "atk-s0508a213:12_0": "951.",
  "atk-s0508a213:13_0": " ‘‘Suṇohi vacanaṁ mayhaṁ, isi paṇḍarasavhaya;",
  "atk-s0508a213:14_0": "Sakkaccaṁ upadhārehi, ācikkhissāmyanāgata’’nti. – gāthamāha;",
  "atk-s0508a213:15_0": "Tassattho – bho paṇḍaranāma isi, yaṁ tvaṁ maṁ pucchasi,",
  "atk-s0508a213:15_1": "taṁ te anāgataṁ ācikkhissāmi,",
  "atk-s0508a213:15_2": "ācikkhato pana mama vacanaṁ suṇāhi anāgatatthadīpanato saṁvegāvahato ca sakkaccaṁ upadhārehīti.",
  "atk-s0508a213:16_0": "Atha thero anāgataṁsañāṇena bhikkhūnaṁ bhikkhunīnañca bhāviniṁ pavattiṁ yathābhūtaṁ disvā tassa ācikkhanto –",
  "atk-s0508a213:17_0": "952.",
  "atk-s0508a213:18_0": " ‘‘Kodhanā upanāhī ca, makkhī thambhī saṭhā bahū;",
  "atk-s0508a213:19_0": "Issukī nānāvādā ca, bhavissanti anāgate.",
  "atk-s0508a213:20_0": "953.",
  "atk-s0508a213:21_0": " ‘‘Aññātamānino dhamme, gambhīre tīragocarā;",
  "atk-s0508a213:22_0": "Lahukā agarū dhamme, aññamaññamagāravā.",
  "atk-s0508a213:23_0": "954.",
  "atk-s0508a213:24_0": " ‘‘Bahū ādīnavā loke, uppajjissantyanāgate;",
  "atk-s0508a213:25_0": "Sudesitaṁ imaṁ dhammaṁ, kilesissanti dummatī.",
  "atk-s0508a213:26_0": "955.",
  "atk-s0508a213:27_0": " ‘‘Guṇahīnāpi saṅghamhi, voharantā visāradā;",
  "atk-s0508a213:28_0": "Balavanto bhavissanti, mukharā assutāvino.",
  "atk-s0508a213:29_0": "956.",
  "atk-s0508a213:30_0": " ‘‘Guṇavantopi saṅghamhi, voharantā yathātthato;",
  "atk-s0508a213:31_0": "Dubbalā te bhavissanti, hirīmanā anatthikā.",
  "atk-s0508a213:32_0": "957.",
  "atk-s0508a213:33_0": " ‘‘Rajataṁ jātarūpañca, khettaṁ vatthumajeḷakaṁ.",
  "atk-s0508a213:34_0": "Dāsidāsañca dummedhā, sādiyissantyanāgate.",
  "atk-s0508a213:35_0": "958.",
  "atk-s0508a213:36_0": " ‘‘Ujjhānasaññino bālā, sīlesu asamāhitā;",
  "atk-s0508a213:37_0": "Unnaḷā vicarissanti, kalahābhiratā magā.",
  "atk-s0508a213:38_0": "959.",
  "atk-s0508a213:39_0": " ‘‘Uddhatā ca bhavissanti, nīlacīvarapārutā;",
  "atk-s0508a213:40_0": "Kuhā thaddhā lapā siṅgī, carissantyariyā viya.",
  "atk-s0508a213:41_0": "960.",
  "atk-s0508a213:42_0": " ‘‘Telasaṇṭhehi kesehi, capalā añjanakkhikā;",
  "atk-s0508a213:43_0": "Rathiyāya gamissanti, dantavaṇṇikapārutā.",
  "atk-s0508a213:44_0": "961.",
  "atk-s0508a213:45_0": " ‘‘Ajegucchaṁ vimuttehi, surattaṁ arahaddhajaṁ;",
  "atk-s0508a213:46_0": "Jigucchissanti kāsāvaṁ, odātesu samucchitā.",
  "atk-s0508a213:47_0": "962.",
  "atk-s0508a213:48_0": " ‘‘Lābhakāmā bhavissanti, kusītā hīnavīriyā;",
  "atk-s0508a213:49_0": "Kicchantā vanapatthāni, gāmantesu vasissare.",
  "atk-s0508a213:50_0": "963.",
  "atk-s0508a213:51_0": " ‘‘Ye ye lābhaṁ labhissanti, micchājīvaratā sadā;",
  "atk-s0508a213:52_0": "Te teva anusikkhantā, bhajissanti asaṁyatā.",
  "atk-s0508a213:53_0": "964.",
  "atk-s0508a213:54_0": " ‘‘Ye ye alābhino lābhaṁ, na te pujjā bhavissare;",
  "atk-s0508a213:55_0": "Supesalepi te dhīre, sevissanti na te tadā.",
  "atk-s0508a213:56_0": "965.",
  "atk-s0508a213:57_0": " ‘‘Milakkhurajanaṁ rattaṁ, garahantā sakaṁ dhajaṁ;",
  "atk-s0508a213:58_0": "Titthiyānaṁ dhajaṁ keci, dhārissantyavadātakaṁ.",
  "atk-s0508a213:59_0": "966.",
  "atk-s0508a213:60_0": " ‘‘Agāravo ca kāsāve, tadā tesaṁ bhavissati;",
  "atk-s0508a213:61_0": "Paṭisaṅkhā ca kāsāve, bhikkhūnaṁ na bhavissati.",
  "atk-s0508a213:62_0": "967.",
  "atk-s0508a213:63_0": " ‘‘Abhibhūtassa dukkhena, sallaviddhassa ruppato;",
  "atk-s0508a213:64_0": "Paṭisaṅkhā mahāghorā, nāgassāsi acintiyā.",
  "atk-s0508a213:65_0": "968.",
  "atk-s0508a213:66_0": " ‘‘Chaddanto hi tadā disvā, surattaṁ arahaddhajaṁ;",
  "atk-s0508a213:67_0": "Tāvadevabhaṇī gāthā, gajo atthopasaṁhitā.",
  "atk-s0508a213:68_0": "969.",
  "atk-s0508a213:69_0": " ‘‘Anikkasāvo kāsāvaṁ, yo vatthaṁ paridhassati;",
  "atk-s0508a213:70_0": "Apeto damasaccena, na so kāsāvamarahati.",
  "atk-s0508a213:71_0": "970.",
  "atk-s0508a213:72_0": " ‘‘Yo ca vantakasāvassa, sīlesu susamāhito;",
  "atk-s0508a213:73_0": "Upeto damasaccena, sa ve kāsāvamarahati.",
  "atk-s0508a213:74_0": "971.",
  "atk-s0508a213:75_0": " ‘‘Vipannasīlo dummedho, pākaṭo kāmakāriyo;",
  "atk-s0508a213:76_0": "Vibbhantacitto nissukko, na so kāsāvamarahati.",
  "atk-s0508a213:77_0": "972.",
  "atk-s0508a213:78_0": " ‘‘Yo ca sīlena sampanno, vītarāgo samāhito;",
  "atk-s0508a213:79_0": "Odātamanasaṅkappo, sa ve kāsāvamarahati.",
  "atk-s0508a213:80_0": "973.",
  "atk-s0508a213:81_0": " ‘‘Uddhato unnaḷo bālo, sīlaṁ yassa na vijjati;",
  "atk-s0508a213:82_0": "Odātakaṁ arahati, kāsāvaṁ kiṁ karissati.",
  "atk-s0508a213:83_0": "974.",
  "atk-s0508a213:84_0": " ‘‘Bhikkhū ca bhikkhuniyo ca, duṭṭhacittā anādarā;",
  "atk-s0508a213:85_0": "Tādīnaṁ mettacittānaṁ, niggaṇhissantyanāgate.",
  "atk-s0508a213:86_0": "975.",
  "atk-s0508a213:87_0": " ‘‘Sikkhāpentāpi therehi, bālā cīvaradhāraṇaṁ;",
  "atk-s0508a213:88_0": "Na suṇissanti dummedhā, pākaṭā kāmakāriyā.",
  "atk-s0508a213:89_0": "976.",
  "atk-s0508a213:90_0": " ‘‘Te tathā sikkhitā bālā, aññamaññaṁ agāravā;",
  "atk-s0508a213:91_0": "Nādiyissantupajjhāye, khaḷuṅko viya sārathiṁ.",
  "atk-s0508a213:92_0": "977.",
  "atk-s0508a213:93_0": " ‘‘Evaṁ anāgataddhānaṁ, paṭipatti bhavissati;",
  "atk-s0508a213:94_0": "Bhikkhūnaṁ bhikkhunīnañca, patte kālamhi pacchime.",
  "atk-s0508a213:95_0": "978.",
  "atk-s0508a213:96_0": " ‘‘Purā āgacchate etaṁ, anāgataṁ mahabbhayaṁ;",
  "atk-s0508a213:97_0": "Subbacā hotha sakhilā, aññamaññaṁ sagāravā.",
  "atk-s0508a213:98_0": "979.",
  "atk-s0508a213:99_0": " ‘‘Mettacittā kāruṇikā, hotha sīlesu saṁvutā;",
  "atk-s0508a213:100_0": "Āraddhavīriyā pahitattā, niccaṁ daḷhaparakkamā.",
  "atk-s0508a213:101_0": "980.",
  "atk-s0508a213:102_0": " ‘‘Pamādaṁ bhayato disvā, appamādañca khemato;",
  "atk-s0508a213:103_0": "Bhāvethaṭṭhaṅgikaṁ maggaṁ, phusantā amataṁ pada’’nti. – imā gāthā abhāsi;",
  "atk-s0508a213:104_0": "Tattha kodhanāti kujjhanasīlā.",
  "atk-s0508a213:104_1": "Bhavissanti anāgateti sambandho.",
  "atk-s0508a213:104_2": "Kiṁ therassa kāle tathā nāhesunti? Na nāhesuṁ.",
  "atk-s0508a213:104_3": "Tadā pana kalyāṇamittabahulatāya ovādakesu viññāpakesu sabrahmacārīsu bahūsu vijjamānesu kilesesu balavantesu paṭisaṅkhānabahulatāya ca yebhuyyena bhikkhū akkodhanā ahesuṁ,",
  "atk-s0508a213:104_4": "āyatiṁ tabbipariyāye atikodhanā bhavissanti, tasmā ‘‘anāgate’’ti vuttaṁ. Sesapadesupi eseva nayo.",
  "atk-s0508a213:104_5": "Upanāhīti āghātavatthūsu āghātassa upanayhanasīlā upanāhasambhavato vā upanāhī.",
  "atk-s0508a213:104_6": "Tattha purimakāliko byāpādo kodho, aparakāliko upanāho. Sakiṁ pavatto vā doso kodho,",
  "atk-s0508a213:104_7": "anekakkhattuṁ pavatto upanāho.",
  "atk-s0508a213:104_8": "Paresaṁ vijjamāne guṇe makkhanti puñjanti,",
  "atk-s0508a213:104_9": "tesaṁ vā udakapuñjaniyā viya udakassa makkho makkhanaṁ puñjanaṁ etesaṁ atthīti makkhī.",
  "atk-s0508a213:104_10": "Atimānalakkhaṇo thambho etesaṁ atthīti thambhī.",
  "atk-s0508a213:104_11": "Saṭhāti asantaguṇavibhāvanalakkhaṇena sāṭheyyena samannāgatā.",
  "atk-s0508a213:104_12": "Issukīti parasampattikhiyyanalakkhaṇāya issāya samannāgatā.",
  "atk-s0508a213:104_13": "Nānāvādāti aññamaññaṁ viruddhavādā viruddhadiṭṭhikā, kalahakārakā cāti attho.",
  "atk-s0508a213:105_0": "Aññātamānino dhamme,",
  "atk-s0508a213:105_1": "gambhīre tīragocarāti gambhīre durobhāse saddhamme aññāte eva ‘‘ñātoti, diṭṭho’’ti evaṁ mānino,",
  "atk-s0508a213:105_2": "tato eva tassa orabhāge pavattitāya orimatīragocarā. Lahukāti lahusabhāvā capalā.",
  "atk-s0508a213:105_3": "Agarū dhammeti saddhamme gāravarahitā.",
  "atk-s0508a213:105_4": "Aññamaññamagāravāti aññamaññasmiṁ appatissā,",
  "atk-s0508a213:105_5": "saṅghe sabrahmacārīsu ca garugāravavirahitā. Bahū ādīnavāti vuttappakārā,",
  "atk-s0508a213:105_6": "vakkhamānā ca bahū anekadosā antarāyā . Loketi sattaloke.",
  "atk-s0508a213:105_7": "Uppajjissantyanāgateti anāgate pātu bhavissanti. Sudesitaṁ imaṁ dhammanti,",
  "atk-s0508a213:105_8": "sammāsambuddhena suṭṭhu aviparītaṁ ādikalyāṇādippakārena desitaṁ imaṁ āgamasaddhammaṁ.",
  "atk-s0508a213:105_9": "Kilesissantīti kiliṭṭhaṁ kilesadūsitaṁ karissanti,",
  "atk-s0508a213:105_10": "‘‘āpattiṁ ‘anāpattī’ti garukāpattiṁ ‘lahukāpattī’’’tiādinā duccaritasaṁkilesena asaddhammena saṇhasukhumaṁ rūpārūpadhammaṁ paṭikkhipissanti,",
  "atk-s0508a213:105_11": "diṭṭhisaṁkilesena ubhayatrāpi taṇhāsaṁkilesena saṁkilesissanti malinaṁ karissanti. Dummatīti nippaññā.",
  "atk-s0508a213:105_12": "Vuttañhetaṁ bhagavatā – ‘‘bhavissanti, bhikkhave,",
  "atk-s0508a213:105_13": "bhikkhū anāgatamaddhānaṁ…pe… abhidhammakathaṁ vedallakathaṁ kathentā kaṇhadhammaṁ okkamamānā na bujjhissantī’’ti (a. ni. 5.79).",
  "atk-s0508a213:106_0": "Guṇahīnāti sīlādiguṇavirahitā dussīlā, alajjino ca.",
  "atk-s0508a213:106_1": "Atha vā guṇahīnāti vinayavārittādiguṇena hīnā dhammavinaye appakataññuno. Saṅghamhīti saṅghamajjhe. Voharantāti kathentā,",
  "atk-s0508a213:106_2": "saṅghe vinicchayakathāya vattamānāya yaṁkiñci bhaṇantā. Visāradāti nibbhayā pagabbhā.",
  "atk-s0508a213:106_3": "Balavantoti pakkhabalena balavanto.",
  "atk-s0508a213:106_4": "Mukharāti mukhakharā kharavādino. Assutāvinoti na sutavanto,",
  "atk-s0508a213:106_5": "kevalaṁ lābhasakkārasilokasannissayena guṇadharā hutvā ‘‘dhammaṁ ‘adhammo’ti, adhammañca ‘dhammo’ti, vinayaṁ ‘avinayo’ti,",
  "atk-s0508a213:106_6": "avinayañca ‘vinayo’’’ti evaṁ attanā yathicchitamatthaṁ saṅghamajjhe patiṭṭhapentā balavanto bhavissanti.",
  "atk-s0508a213:107_0": "Guṇavantoti sīlādiguṇasampannā.",
  "atk-s0508a213:107_1": "Voharantā yathātthatoti atthānurūpaṁ,",
  "atk-s0508a213:107_2": "aviparītatthaṁ ‘‘dhammaṁ ‘dhammo’ti, adhammaṁ ‘adhammo’ti,",
  "atk-s0508a213:107_3": "vinayaṁ ‘vinayo’ti avinayaṁ ‘avinayo’’’ti evaṁ dīpentā.",
  "atk-s0508a213:107_4": "Dubbalā te bhavissantīti parisāyaṁ alajjussannatāya balavirahitā te bhavissanti, tesaṁ vacanaṁ na tiṭṭhissati.",
  "atk-s0508a213:107_5": "Hirīmanā anatthikāti hirīmanto kenaci anatthikā.",
  "atk-s0508a213:107_6": "Te hi dhammena vattuṁ samatthāpi pāpajigucchatāya appakiccatāya ca kehici virodhaṁ akarontā attano vādaṁ patiṭṭhāpetuṁ na vāyamantā diṭṭhāvikammaṁ vā adhiṭṭhānaṁ vā akatvā tuṇhī honti.",
  "atk-s0508a213:108_0": "Rajatanti rūpiyaṁ,",
  "atk-s0508a213:108_1": "tena kahāpaṇalohamāsakādīnampi saṅgaho daṭṭhabbo. Jātarūpanti suvaṇṇaṁ,",
  "atk-s0508a213:108_2": "tena maṇimuttādīnampi saṅgaho daṭṭhabbo.",
  "atk-s0508a213:108_3": "Vā-saddo samuccayattho ‘‘apadā vā’’tiādīsu (a. ni. 4.34; 5.32; itivu. 90) viya.",
  "atk-s0508a213:108_4": "‘‘Rajatajātarūpañcā’’ti vā pāṭho.",
  "atk-s0508a213:108_5": "Khettanti yattha pubbaṇṇāparaṇṇaṁ ruhati, taṁ khettaṁ.",
  "atk-s0508a213:108_6": "Tadatthaṁ akatabhūmibhāgo vatthu.",
  "atk-s0508a213:108_7": "Ajeḷakanti eḷakā nāma ajāyeva,",
  "atk-s0508a213:108_8": "te ṭhapetvā avasesā pasujātī ajā nāma.",
  "atk-s0508a213:108_9": "Ajeḷakaggahaṇeneva hettha gomahiṁsādīnampi saṅgaho kato.",
  "atk-s0508a213:108_10": "Dāsidāsañcāti dāsiyo ca dāse ca. Dummedhāti aviddasuno ,",
  "atk-s0508a213:108_11": "kappiyākappiyaṁ sāruppāsāruppaṁ ajānantā attano atthāya sādiyissanti sampaṭicchissanti.",
  "atk-s0508a213:109_0": "Ujjhānasaññinoti pare heṭṭhato katvā olokanacittā,",
  "atk-s0508a213:109_1": "anujjhāyitabbaṭṭhānepi vā ujjhānasīlā.",
  "atk-s0508a213:109_2": "Bālāti duccintitacintanādinā bālalakkhaṇena samannāgatā,",
  "atk-s0508a213:109_3": "tato eva sīlesu asamāhitā catupārisuddhisīlesu na samāhitacittā. Unnaḷāti, samussitatucchamānā.",
  "atk-s0508a213:109_4": "Vicarissantīti mānaddhajaṁ ukkhipitvā vicarissanti.",
  "atk-s0508a213:109_5": "Kalahābhiratā magāti sārambhabahulatāya karaṇuttariyapasutā kalahe eva abhiratā magasadisā migā viya attahitāpekkhā ghāsesanābhiratā dubbalavihesaparāti attho.",
  "atk-s0508a213:110_0": "Uddhatāti uddhaccena samannāgatā cittekaggatārahitā.",
  "atk-s0508a213:110_1": "Nīlacīvarapārutāti akappiyarajanarattena nīlavaṇṇena cīvarena pārutā,",
  "atk-s0508a213:110_2": "tādisaṁ cīvaraṁ nivāsetvā ceva pārupitvā ca vicaraṇakā.",
  "atk-s0508a213:110_3": "Kuhāti sāmantajappanādinā kuhanavatthunā kuhakā,",
  "atk-s0508a213:110_4": "asantaguṇasambhāvanicchāya kohaññaṁ katvā paresaṁ vimhāpayā.",
  "atk-s0508a213:110_5": "Thaddhāti kodhena mānena ca thaddhamānasā kakkhaḷahadayā.",
  "atk-s0508a213:110_6": "Lapāti lapanakā kuhanavuttikā,",
  "atk-s0508a213:110_7": "pasannamānasehi manussehi ‘‘kena, bhante,",
  "atk-s0508a213:110_8": "ayyassa attho’’ti paccayadāyakānaṁ vadāpanakā, payuttavācāvasena,",
  "atk-s0508a213:110_9": "nippesikatāvasena ca paccayatthaṁ lapakāti vā attho.",
  "atk-s0508a213:110_10": "Siṅgīti ‘‘tattha katamaṁ siṅgaṁ?",
  "atk-s0508a213:110_11": "Yaṁ siṅgaṁ siṅgāratā cāturatā cāturiyaṁ parikkhatatā pārikkhatiya’’nti (vibha.",
  "atk-s0508a213:110_12": "852) evaṁ vuttehi siṅgasadisehi pākaṭakilesehi samannāgatā, siṅgāracaritāti attho.",
  "atk-s0508a213:110_13": "‘‘Ariyā viyā’’ti idaṁ ‘‘kuhā’’ti etasseva atthadassanaṁ.",
  "atk-s0508a213:110_14": "Kuhakānañhi ariyānamiva ṭhitabhāvaṁ dassento ariyā viya vicarantīti āha.",
  "atk-s0508a213:111_0": "Telasaṇṭhehīti sitthakatelena vā udakatelena vā osaṇṭhitehi.",
  "atk-s0508a213:111_1": "Capalāti kāyamaṇḍanaparikkhāramaṇḍanādinā cāpallena yuttā.",
  "atk-s0508a213:111_2": "Añjanakkhikāti alaṅkārañjanena añjitanettā.",
  "atk-s0508a213:111_3": "Rathiyāya gamissantīti bhikkhācariyāya kulūpasaṅkamanāpadesehi,",
  "atk-s0508a213:111_4": "mahāracchāya ito cito ca paribbhamissanti.",
  "atk-s0508a213:111_5": "Dantavaṇṇikapārutāti dantavaṇṇarattena cīvarena pārutasarīrā.",
  "atk-s0508a213:112_0": "Ajegucchanti ajigucchitabbaṁ. Vimuttehīti ariyehi.",
  "atk-s0508a213:112_1": "Surattanti kappiyarajanena suṭṭhu rattaṁ,",
  "atk-s0508a213:112_2": "arahantānaṁ buddhādīnaṁ ciṇṇatāya arahaddhajaṁ jigucchissanti kāsāvaṁ. Kasmā?",
  "atk-s0508a213:112_3": "Odātesu samucchitā gedhaṁ āpannā.",
  "atk-s0508a213:112_4": "Dantavaṇṇapārupanassa hi idaṁ kāraṇavacanaṁ.",
  "atk-s0508a213:112_5": "Te hi setakaṁ sambhāventā ‘‘sabbena sabbaṁ setake gahite liṅgapariccāgo eva siyā’’ti dantavaṇṇaṁ pārupanti.",
  "atk-s0508a213:113_0": "Lābhakāmāti lābhagiddhā.",
  "atk-s0508a213:113_1": "Bhikkhācariyāsupi kosajjayogato kusītā.",
  "atk-s0508a213:113_2": "Samaṇadhammaṁ kātuṁ cittassa ussāhābhāvena hīnavīriyā. Kicchantāti, kilamantā,",
  "atk-s0508a213:113_3": "vanapatthesu vasituṁ kicchantā kilantacittāti attho.",
  "atk-s0508a213:113_4": "Gāmantesūti gāmantasenāsanesu gāmasamīpesu senāsanesu, gāmadvāresu vā senāsanesu. Vasissareti vasissanti.",
  "atk-s0508a213:114_0": "Te teva anusikkhantāti ye ye micchājīvappayogena laddhalābhā,",
  "atk-s0508a213:114_1": "te te eva puggale anusikkhantā bhamissanti.",
  "atk-s0508a213:114_2": "Bhamissantīti sayampi te viya micchājīvena lābhaṁ uppādetuṁ rājakulādīni sevantā paribbhamissanti. ‘‘Bhajissantī’’ti vā pāṭho, sevissantīti attho. Asaṁyatāti sīlasaṁyamarahitā.",
  "atk-s0508a213:115_0": "Ye ye alābhino lābhanti ye ye bhikkhū micchājīvaparivajjanena appapuññatāya ca lābhassa paccayassa na lābhino,",
  "atk-s0508a213:115_1": "te pujjā pūjanīyā pāsaṁsā tadā anāgate kāle na bhavissanti.",
  "atk-s0508a213:115_2": "Supesalepi te dhīreti dhitisampannatāya dhīre suṭṭhu pesalepi te bhikkhū na sevissanti,",
  "atk-s0508a213:115_3": "tadā anāgate te lābhino lābhakāmāva bhikkhūti attho.",
  "atk-s0508a213:116_0": "Milakkhurajanaṁ rattanti kālakacchakarajanena rattaṁ. Samāsapadañhetaṁ,",
  "atk-s0508a213:116_1": "gāthāsukhatthaṁ sānunāsikaniddeso.",
  "atk-s0508a213:116_2": "Garahantā sakaṁ dhajanti attano dhajabhūtaṁ kāsāvaṁ jigucchantā.",
  "atk-s0508a213:116_3": "Sāsane pabbajitānañhi kāsāvo dhajo nāma.",
  "atk-s0508a213:116_4": "Titthiyānaṁ dhajaṁ kecīti keci sakyaputtiyabhāvaṁ paṭijānantā eva titthiyānaṁ setavatthikānaṁ dhajabhūtaṁ avadātakaṁ setavatthaṁ dhāressanti.",
  "atk-s0508a213:117_0": "Agāravoca kāsāveti arahaddhajabhūte kāsāve agāravo abahumānaṁ tadā anāgate tesaṁ bhavissati.",
  "atk-s0508a213:117_1": "Paṭisaṅkhā ca kāsāveti ‘‘paṭisaṅkhā yoniso cīvaraṁ paṭisevāmī’’tiādinā (ma. ni. 1.23; a. ni.",
  "atk-s0508a213:117_2": "6.58) nayena paccavekkhaṇamattampi kāsāvaparibhoge na bhavissati.",
  "atk-s0508a213:118_0": "Kāsāvaṁ dhārentena kāsāvaṁ bahumānena ‘‘duccaritato oramitabba’’nti kāsāvassa garukātabbabhāve chaddantajātakamudāharanto ‘‘abhibhūtassa dukkhenā’’tiādimāha.",
  "atk-s0508a213:118_1": "Tattha sallaviddhassāti puthunā savisena sallena viddhassa,",
  "atk-s0508a213:118_2": "tato eva mahatā dukkhena abhibhūtassa.",
  "atk-s0508a213:118_3": "Ruppatoti sarīravikāraṁ āpajjato.",
  "atk-s0508a213:118_4": "Mahāghorāti sarīrajīvitesu nirapekkhatāya bhimmā garutarā paṭisaṅkhā aññehi acintiyā cintāmattena pavattetuṁ asakkuṇeyyā chaddantamahānāgassaāsi, ahosi.",
  "atk-s0508a213:118_5": "Chaddantanāgarājakāle hi bodhisatto soṇuttarena nāma nesādena paṭicchannaṭṭhāne ṭhatvā visapītena sallena viddho mahatā dukkhena abhibhūto taṁ gahetvā paridahitaṁ kāsāvaṁ disvā ‘‘ayaṁ ariyaddhajena paṭicchanno,",
  "atk-s0508a213:118_6": "na mayā hiṁsitabbo’’ti tattha mettacittameva paccupaṭṭhapetvā uparidhammaṁ desesi. Yathāha –",
  "atk-s0508a213:119_0": "‘‘Samappito puthusallena nāgo,",
  "atk-s0508a213:120_0": "Aduṭṭhacitto luddakamajjhabhāsi;",
  "atk-s0508a213:121_0": "Kimatthayaṁ kissa vā samma hetu,",
  "atk-s0508a213:122_0": "Mamaṁ vadhī kassa vāyaṁ payogo’’tiādi. (jā. 1.16.124);",
  "atk-s0508a213:123_0": "Imamatthaṁ dassento thero ‘‘chaddanto hī’’tiādimāha.",
  "atk-s0508a213:123_1": "Tattha surattaṁ arahaddhajanti soṇuttarena paridahitakāsāvaṁ sandhāyāha. Abhaṇīti abhāsi. Gāthāti gāthāyo. Gajoti chaddanto nāgarājā.",
  "atk-s0508a213:123_2": "Atthopasaṁhitāti atthasannissitā hitā, hitayuttāti attho.",
  "atk-s0508a213:124_0": "Chaddantanāgarājena vuttagāthāsu anikkasāvoti rāgādīhi kasāvehi kasāvo,",
  "atk-s0508a213:124_1": "paridahissatīti nivāsanapārupanaattharaṇavasena paribhuñjissati. ‘‘Paridhassatī’’ti vā pāṭho.",
  "atk-s0508a213:124_2": "Apeto damasaccenāti indriyadamena ceva paramatthasaccapakkhikena vacīsaccena ca apeto, viyutto pariccattoti attho.",
  "atk-s0508a213:124_3": "Na soti so evarūpo puggalo kāsāvaṁ paridahituṁ nārahati.",
  "atk-s0508a213:125_0": "Vantakasāvassāti catūhi maggehi vantakasāvo chaḍḍitakasāvo pahīnakasāvo assa bhaveyyāti attho.",
  "atk-s0508a213:125_1": "Sīlesūti catupārisuddhisīlesu. Susamāhitoti suṭṭhu samāhito.",
  "atk-s0508a213:125_2": "Upetoti indriyadamena ceva vuttappakārena saccena ca upagato samannāgato.",
  "atk-s0508a213:125_3": "Sa veti so evarūpo puggalo taṁ gandhakāsāvavatthaṁ ekantena arahatīti attho.",
  "atk-s0508a213:126_0": "Vipannasīloti bhinnasīlo.",
  "atk-s0508a213:126_1": "Dummedhoti nippañño sīlavisodhanapaññāya virahito.",
  "atk-s0508a213:126_2": "Pākaṭoti ‘‘dussīlo aya’’nti pākaṭo pakāso,",
  "atk-s0508a213:126_3": "vikkhittindriyatāya vā pākaṭo pākaṭindriyoti attho.",
  "atk-s0508a213:126_4": "Kāmakāriyoti bhinnasaṁvaratāya yathicchitakārako,",
  "atk-s0508a213:126_5": "kāmassa vā mārassa yathākāmakaraṇīyo.",
  "atk-s0508a213:126_6": "Vibbhantacittoti rūpādīsu visayesu vikkhittacitto.",
  "atk-s0508a213:126_7": "Nissukkoti asukko sukkadhammarahito hirottappavivajjito,",
  "atk-s0508a213:126_8": "kusaladhammasampādanaussukkarahito vā.",
  "atk-s0508a213:127_0": "Vītarāgoti vigatacchandarāgo.",
  "atk-s0508a213:127_1": "Odātamanasaṅkappoti suvisuddhamanovitakko, anāvilasaṅkappo vā.",
  "atk-s0508a213:128_0": "Kāsāvaṁ kiṁ karissatīti yassa sīlaṁ natthi,",
  "atk-s0508a213:128_1": "tassa kāsāvaṁ kiṁ nāma payojanaṁ sādhessati,",
  "atk-s0508a213:128_2": "cittakatasadisaṁ tassa pabbajitaliṅganti attho.",
  "atk-s0508a213:129_0": "Duṭṭhacittāti rāgādidosehi dūsitacittā.",
  "atk-s0508a213:129_1": "Anādarāti satthari dhamme aññamaññañca ādararahitā agāravā.",
  "atk-s0508a213:129_2": "Tādīnaṁ mettacittānanti mettābhāvanāya sampayuttahadaye teneva arahattādhigamena iṭṭhādīsu tādibhāvappatte uḷāraguṇe.",
  "atk-s0508a213:129_3": "Upayogatthe hi idaṁ sāmivacanaṁ.",
  "atk-s0508a213:129_4": "Niggaṇhissantīti ‘‘sīlādisampanne disvā te sambhāventā vipannasīle amhe na bahuṁ maññissantī’’ti attani agāravabhayena yathā te ubbāḷhā pakkamissanti, tathā bādhissantīti attho.",
  "atk-s0508a213:130_0": "Sikkhāpentāpīti sikkhāpiyamānāpi.",
  "atk-s0508a213:130_1": "Kammatthe hi ayaṁ kattuniddeso.",
  "atk-s0508a213:130_2": "Therehīti attano ācariyupajjhāyehi.",
  "atk-s0508a213:130_3": "Cīvaradhāraṇanti idaṁ samaṇapaṭipattiyā nidassanamattaṁ,",
  "atk-s0508a213:130_4": "tasmā ‘‘evaṁ te abhikkamitabbaṁ,",
  "atk-s0508a213:130_5": "evaṁ te paṭikkamitabba’’ntiādinā (a. ni.",
  "atk-s0508a213:130_6": "4.122) sikkhāpiyamānāpīti attho.",
  "atk-s0508a213:130_7": "Na suṇissantīti ovādaṁ na gaṇhissanti.",
  "atk-s0508a213:131_0": "Te tathā sikkhitā bālāti te andhabālā ācariyupajjhāyehi sikkhāpiyamānāpi anādaratāya asikkhitāti.",
  "atk-s0508a213:131_1": "Nādiyissantupajjhāyeti upajjhāye ācariye ca ādaraṁ na karonti,",
  "atk-s0508a213:131_2": "tesaṁ anusāsaniyaṁ na tiṭṭhanti. Yathā kiṁ?",
  "atk-s0508a213:131_3": "Khaḷuṅko viya sārathiṁ yathā khaḷuṅko duṭṭhasso assadamakaṁ nādiyati na tassa upadese tiṭṭhati,",
  "atk-s0508a213:131_4": "evaṁ tepi upajjhāyācariye na bhāyanti na sārajjantīti attho.",
  "atk-s0508a213:132_0": "‘‘Eva’’ntiādi vuttassevatthassa nigamanaṁ. Tattha evanti vuttappakārena.",
  "atk-s0508a213:132_1": "Anāgataddhānanti anāgatamaddhānaṁ, anāgate kāleti attho.",
  "atk-s0508a213:132_2": "Taṁyeva sarūpato dassento ‘‘patte kālamhi pacchime’’ti āha. Tattha katamo pacchimakālo?",
  "atk-s0508a213:132_3": "‘‘Tatiyasaṅgītito paṭṭhāya pacchimakālo’’ti keci, taṁ eke nānujānanti.",
  "atk-s0508a213:132_4": "Sāsanassa hi pañcayugāni vimuttiyugaṁ, samādhiyugaṁ, sīlayugaṁ, sutayugaṁ, dānayuganti. Tesu paṭhamaṁ vimuttiyugaṁ,",
  "atk-s0508a213:132_5": "tasmiṁ antarahite samādhiyugaṁ vattati,",
  "atk-s0508a213:132_6": "tasmimpi antarahite sīlayugaṁ vattati,",
  "atk-s0508a213:132_7": "tasmimpi antarahite sutayugaṁ vattateva.",
  "atk-s0508a213:132_8": "Aparisuddhasīlo hi ekadesena pariyattibāhusaccaṁ paggayha tiṭṭhati lābhādikāmatāya.",
  "atk-s0508a213:132_9": "Yadā pana mātikāpariyosānā pariyatti sabbaso antaradhāyati,",
  "atk-s0508a213:132_10": "tato paṭṭhāya liṅgamattameva avasissati,",
  "atk-s0508a213:132_11": "tadā yathā tathā dhanaṁ saṁharitvā dānamukhena vissajjenti,",
  "atk-s0508a213:132_12": "sā kira nesaṁ carimā sammāpaṭipatti.",
  "atk-s0508a213:132_13": "Tattha sutayugato paṭṭhāya pacchimakālo,",
  "atk-s0508a213:132_14": "‘‘sīlayugato paṭṭhāyā’’ti apare.",
  "atk-s0508a213:133_0": "Evaṁ thero pacchime kāle uppajjanakaṁ mahābhayaṁ dassetvā puna tattha sannipatitabhikkhūnaṁ ovādaṁ dadanto ‘‘purā āgacchate’’tiādinā tisso gāthā abhāsi.",
  "atk-s0508a213:133_1": "Tattha purā āgacchate etanti etaṁ mayā tumhākaṁ vuttaṁ paṭipattiantarāyakaraṁ anāgataṁ mahābhayaṁ āgacchati purā, yāva āgamissati, tāvadevāti attho.",
  "atk-s0508a213:133_2": "Subbacāti vacanakkhamā sovacassakārakehi dhammehi samannāgatā,",
  "atk-s0508a213:133_3": "garūnaṁ anusāsaniyo padakkhiṇaggāhino hothāti attho. Sakhilāti muduhadayā.",
  "atk-s0508a213:134_0": "Mettacittāti sabbasattesu hitūpasaṁhāralakkhaṇāya mettāya sampayuttacittā.",
  "atk-s0508a213:134_1": "Kāruṇikāti karuṇāya niyuttā paresaṁ dukkhāpanayanākāravuttiyā karuṇāya samannāgatā.",
  "atk-s0508a213:134_2": "Āraddhavīriyāti akusalānaṁ pahānāya kusalānaṁ upasampadāya paggahitavīriyā.",
  "atk-s0508a213:134_3": "Pahitattāti nibbānaṁ paṭipesitacittā. Niccanti sabbakālaṁ. Daḷhaparakkamāti thiravīriyā.",
  "atk-s0508a213:135_0": "Pamādanti pamajjanaṁ,",
  "atk-s0508a213:135_1": "kusalānaṁ dhammānaṁ ananuṭṭhānaṁ,",
  "atk-s0508a213:135_2": "akusalesu ca dhammesu cittavossaggo. Vuttañhi –",
  "atk-s0508a213:136_0": "‘‘Tattha katamo pamādo?",
  "atk-s0508a213:136_1": "Kāyaduccarite vā vacīduccarite vā manoduccarite vā pañcasu vā kāmaguṇesu cittassa vossaggo vossaggānuppadānaṁ,",
  "atk-s0508a213:136_2": "kusalānaṁ dhammānaṁ bhāvanāya asakkaccakiriyatā’’tiādi (vibha. 930).",
  "atk-s0508a213:137_0": "Appamādanti appamajjanaṁ,",
  "atk-s0508a213:137_1": "so pamādassa paṭipakkhato veditabbo.",
  "atk-s0508a213:137_2": "Atthato hi appamādo nāma satiyā avippavāso,",
  "atk-s0508a213:137_3": "upaṭṭhitāya satiyā eva cetaṁ nāmaṁ.",
  "atk-s0508a213:137_4": "Ayañhettha attho – yasmā pamādamūlakā sabbe anatthā,",
  "atk-s0508a213:137_5": "appamādamūlakā ca sabbe atthā,",
  "atk-s0508a213:137_6": "tasmā pamādaṁ bhayato upaddavato disvā appamādañca khemato anupaddavato disvā appamādapaṭipattiyā sikhābhūtaṁ sīlādikkhandhattayasaṅgahaṁ sammādiṭṭhiādīnaṁ aṭṭhannaṁ aṅgānaṁ vasena aṭṭhaṅgikaṁ ariyamaggaṁ bhāvetha,",
  "atk-s0508a213:137_7": "amataṁ nibbānaṁ phusantā sacchikarontā attano santāne uppādetha,",
  "atk-s0508a213:137_8": "dassanamaggamatte aṭṭhatvā upari tiṇṇaṁ maggānaṁ uppādanavasena vaḍḍhetha,",
  "atk-s0508a213:137_9": "evaṁ vo appamādabhāvanā sikhāpattā bhavissatīti.",
  "atk-s0508a213:138_0": "Evaṁ thero sampattaparisaṁ ovadati.",
  "atk-s0508a213:138_1": "Imā eva cimassa therassa aññābyākaraṇagāthā ahesunti.",
  "atk-s0508a213:139_0": "Phussattheragāthāvaṇṇanā niṭṭhitā.",
  "atk-s0508a213:140_0": "2. Sāriputtattheragāthāvaṇṇanā",
  "atk-s0508a213:141_0": "Yathācārīyathāsatotiādikā āyasmato sāriputtattherassa gāthā.",
  "atk-s0508a213:141_1": "Tassa āyasmato mahāmoggallānattherassa ca vatthu evaṁ veditabbaṁ – atīte ito satasahassakappādhike asaṅkhyeyyamatthake āyasmā sāriputto brāhmaṇamahāsālakule nibbatti,",
  "atk-s0508a213:141_2": "nāmena saradamāṇavo nāma ahosi.",
  "atk-s0508a213:141_3": "Mahāmoggallāno gahapatimahāsālakule nibbatti,",
  "atk-s0508a213:141_4": "nāmena sirivaḍḍhakuṭumbiko nāma ahosi.",
  "atk-s0508a213:141_5": "Te ubhopi sahapaṁsukīḷakasahāyā ahesuṁ.",
  "atk-s0508a213:141_6": "Tesu saradamāṇavo pitu accayena kulasantakaṁ dhanaṁ paṭipajjitvā ekadivasaṁ rahogato cintesi – ‘‘imesaṁ sattānaṁ maraṇaṁ nāma ekantikaṁ,",
  "atk-s0508a213:141_7": "tasmā mayā ekaṁ pabbajjaṁ upagantvā mokkhamaggo gavesitabbo’’ti sahāyaṁ upasaṅkamitvā, samma, ahaṁ pabbajitukāmo,",
  "atk-s0508a213:141_8": "kiṁ tvaṁ pabbajituṁ sakkhissasī’’ti vatvā tena ‘‘na sakkhissāmī’’ti vutte ‘‘hotu ahameva pabbajissāmī’’ti ratanakoṭṭhāgārāni vivarāpetvā kapaṇaddhikādīnaṁ mahādānaṁ datvā pabbatapādaṁ gantvā isipabbajjaṁ pabbaji.",
  "atk-s0508a213:141_9": "Tassa pabbajjaṁ anupabbajitā catusattatisahassamattā brāhmaṇaputtā ahesuṁ.",
  "atk-s0508a213:141_10": "So pañca abhiññāyo aṭṭha ca samāpattiyo nibbattetvā tesampi jaṭilānaṁ kasiṇaparikammaṁ ācikkhi.",
  "atk-s0508a213:141_11": "Tepi sabbe pañcābhiññā aṭṭha samāpattiyo nibbattesuṁ.",
  "atk-s0508a213:142_0": "Tena samayena anomadassī nāma sammāsambuddho loke uppajjitvā pavattitavaradhammacakko satte saṁsāramahoghato tāretvā ekadivasaṁ ‘‘saradatāpasassa ca antevāsikānañca saṅgahaṁ karissāmī’’ti eko adutiyo pattacīvaramādāya ākāsena gantvā ‘‘buddhabhāvaṁ me jānātū’’ti tāpasassa passantasseva ākāsato otaritvā pathaviyaṁ patiṭṭhāsi.",
  "atk-s0508a213:142_1": "Saradatāpaso satthu sarīre mahāpurisalakkhaṇāni upadhāretvā ‘‘sabbaññubuddhoyevāya’’nti niṭṭhaṁ gantvā paccuggamanaṁ katvā āsanaṁ paññāpetvā adāsi.",
  "atk-s0508a213:142_2": "Nisīdi bhagavā paññatte āsane.",
  "atk-s0508a213:142_3": "Saradatāpaso satthu santike ekamantaṁ nisīdi.",
  "atk-s0508a213:143_0": "Tasmiṁ samaye tassa antevāsikā catusattatisahassamattā jaṭilā paṇītapaṇītāni ojavantāni phalāphalāni gahetvā āgatā satthāraṁ disvā sañjātappasādā attano ācariyassa ca satthu ca nisinnākāraṁ oloketvā, ‘‘ācariya,",
  "atk-s0508a213:143_1": "mayaṁ pubbe ‘tumhehi mahantataro koci natthī’ti vicarāma,",
  "atk-s0508a213:143_2": "ayaṁ pana puriso tumhehi mahantataro maññe’’ti āhaṁsu. ‘‘Kiṁ vadetha, tātā?",
  "atk-s0508a213:143_3": "Sāsapena saddhiṁ aṭṭhasaṭṭhiyojanasatasahassubbedhaṁ sineruṁ samaṁ kātuṁ icchatha?",
  "atk-s0508a213:143_4": "Sabbaññubuddhena maṁ tulyaṁ mā karitthā’’ti.",
  "atk-s0508a213:143_5": "Atha te tāpasā ācariyassa vacanaṁ sutvā ‘‘yāva mahā vatāyaṁ purisuttamo’’ti sabbeva pādesu nipatitvā satthāraṁ vandiṁsu.",
  "atk-s0508a213:144_0": "Atha te ācariyo āha – ‘‘tātā,",
  "atk-s0508a213:144_1": "satthu anucchaviko no deyyadhammo natthi,",
  "atk-s0508a213:144_2": "satthā ca bhikkhācāravelāya idhāgato,",
  "atk-s0508a213:144_3": "handa mayaṁ deyyadhammaṁ yathābalaṁ dassāma.",
  "atk-s0508a213:144_4": "Tumhehi yaṁ yaṁ paṇītaṁ phalāphalaṁ ābhataṁ,",
  "atk-s0508a213:144_5": "taṁ taṁ āharathā’’ti āharāpetvā hatthe dhovitvā sayaṁ tathāgatassa patte patiṭṭhāpesi.",
  "atk-s0508a213:144_6": "Satthārā ca phalāphale paṭiggaṇhitamatte devatā dibbojaṁ pakkhipiṁsu.",
  "atk-s0508a213:144_7": "Tāpaso udakampi sayameva parissāvetvā adāsi.",
  "atk-s0508a213:144_8": "Tato bhojanakiccaṁ niṭṭhāpetvā satthari nisinne sabbe antevāsike pakkositvā satthu santike sāraṇīyaṁ kathaṁ kathento nisīdi.",
  "atk-s0508a213:144_9": "Satthā ‘‘dve aggasāvakā bhikkhusaṅghena saddhiṁ āgacchantū’’ti cintesi.",
  "atk-s0508a213:144_10": "Te satthu cittaṁ ñatvā tāvadeva satasahassakhīṇāsavaparivārā aggasāvakā āgantvā satthāraṁ vanditvā ekamantaṁ aṭṭhaṁsu.",
  "atk-s0508a213:145_0": "Tato saradatāpaso antevāsike āmantesi – ‘‘tātā,",
  "atk-s0508a213:145_1": "satthu bhikkhusaṅghassa ca pupphāsanena pūjā kātabbā, tasmā pupphāni āharathā’’ti.",
  "atk-s0508a213:145_2": "Te tāvadeva iddhiyā vaṇṇagandhasampannāni pupphāni āharitvā buddhassa yojanappamāṇaṁ pupphāsanaṁ paññāpesuṁ,",
  "atk-s0508a213:145_3": "ubhinnaṁ aggasāvakānaṁ tigāvutaṁ,",
  "atk-s0508a213:145_4": "sesabhikkhūnaṁ aḍḍhayojanikādibhedaṁ,",
  "atk-s0508a213:145_5": "saṅghanavakassa usabhamattaṁ paññāpesuṁ.",
  "atk-s0508a213:145_6": "Evaṁ tesaṁ paññattesu āsanesu saradatāpaso tathāgatassa purato añjaliṁ paggayha ṭhito – ‘‘bhante,",
  "atk-s0508a213:145_7": "mayhaṁ anuggahatthāya imaṁ pupphāsanaṁ abhiruhathā’’ti āha. Nisīdi bhagavā pupphāsane.",
  "atk-s0508a213:145_8": "Satthari nisinne dve aggasāvakā sesabhikkhū ca attano attano pattāsane nisīdiṁsu.",
  "atk-s0508a213:145_9": "Satthā ‘‘tesaṁ mahapphalaṁ hotū’’ti nirodhaṁ samāpajji.",
  "atk-s0508a213:145_10": "Satthu samāpannabhāvaṁ ñatvā dve aggasāvakāpi sesabhikkhūpi nirodhaṁ samāpajjiṁsu.",
  "atk-s0508a213:145_11": "Tāpaso sattāhaṁ nirantaraṁ pupphacchattaṁ dhārento aṭṭhāsi.",
  "atk-s0508a213:145_12": "Itare pana vanamūlaphalāphalaṁ paribhuñjitvā sesakāle añjaliṁ paggayha aṭṭhaṁsu.",
  "atk-s0508a213:146_0": "Satthā sattāhassa accayena nirodhato vuṭṭhāya aggasāvakaṁ nisabhattheraṁ āmantesi – ‘‘tāpasānaṁ pupphāsanānumodanaṁ karohī’’ti.",
  "atk-s0508a213:146_1": "Thero sāvakapāramīñāṇe ṭhatvā tesaṁ pupphāsanānumodanaṁ akāsi.",
  "atk-s0508a213:146_2": "Tassa desanāvasāne satthā dutiyaṁ aggasāvakaṁ anomattheraṁ āmantesi – ‘‘tvampi imesaṁ dhammaṁ desehī’’ti.",
  "atk-s0508a213:146_3": "Sopi tepiṭakaṁ buddhavacanaṁ sammasitvā tesaṁ dhammaṁ kathesi.",
  "atk-s0508a213:146_4": "Dvinnampi desanāya ekassapi dhammābhisamayo nāhosi.",
  "atk-s0508a213:146_5": "Atha satthā buddhavisaye ṭhatvā dhammadesanaṁ ārabhi.",
  "atk-s0508a213:146_6": "Desanāvasāne ṭhapetvā saradatāpasaṁ avasesā sabbepi catusattatisahassamattā jaṭilā arahattaṁ pāpuṇiṁsu. Satthā ‘‘etha,",
  "atk-s0508a213:146_7": "bhikkhavo’’ti hatthaṁ pasāresi.",
  "atk-s0508a213:146_8": "Te tāvadeva antarahitatāpasavesā aṭṭhaparikkhāravaradharā saṭṭhivassikattherā viya ahesuṁ.",
  "atk-s0508a213:147_0": "Saradatāpaso pana ‘‘aho vatāhampi ayaṁ nisabhatthero viya anāgate ekassa buddhassa aggasāvako bhaveyya’’nti satthu desanākāle uppannaparivitakkatāya aññavihito hutvā maggaphalāni paṭivijjhituṁ nāsakkhi.",
  "atk-s0508a213:147_1": "Atha tathāgataṁ vanditvā tathā paṇidhānaṁ akāsi.",
  "atk-s0508a213:147_2": "Satthāpissa anantarāyena samijjhanabhāvaṁ disvā – ‘‘ito tvaṁ kappasatasahassādhikaṁ ekaṁ asaṅkhyeyyaṁ atikkamitvā gotamassa nāma sammāsambuddhassa aggasāvako sāriputto nāma bhavissasī’’ti byākaritvā dhammakathaṁ vatvā bhikkhusaṅghaparivuto ākāsaṁ pakkhandi.",
  "atk-s0508a213:148_0": "Saradatāpasopi sahāyakassa sirivaḍḍhassa santikaṁ gantvā, samma,",
  "atk-s0508a213:148_1": "mayā anomadassissa bhagavato pādamūle anāgate uppajjanakassa gotamassa nāma sammāsambuddhassa aggasāvakaṭṭhānaṁ patthitaṁ,",
  "atk-s0508a213:148_2": "tvampi tassa dutiyasāvakaṭṭhānaṁ patthehīti.",
  "atk-s0508a213:149_0": "Sirivaḍḍho taṁ upadesaṁ sutvā attano nivesanadvāre aṭṭhakarīsamattaṁ ṭhānaṁ samatalaṁ kāretvā lājapañcamāni pupphāni vikiritvā nīluppalacchadanaṁ maṇḍapaṁ kāretvā buddhāsanaṁ paññāpetvā bhikkhūnampi āsanāni paññāpetvā mahantaṁ sakkārasammānaṁ sajjetvā,",
  "atk-s0508a213:149_1": "saradatāpasena satthāraṁ nimantāpetvā sattāhaṁ mahādānaṁ pavattetvā,",
  "atk-s0508a213:149_2": "buddhappamukhaṁ bhikkhusaṅghaṁ mahārahehi vatthehi acchādetvā,",
  "atk-s0508a213:149_3": "dutiyasāvakabhāvāya paṇidhānaṁ akāsi.",
  "atk-s0508a213:149_4": "Satthāpissa anantarāyena samijjhanabhāvaṁ disvā vuttanayena byākaritvā bhattānumodanaṁ katvā pakkāmi.",
  "atk-s0508a213:149_5": "Sirivaḍḍho haṭṭhapahaṭṭho yāvajīvaṁ kusalakammaṁ katvā dutiyacittavāre kāmāvacaradevaloke nibbatti.",
  "atk-s0508a213:149_6": "Saradatāpaso cattāro brahmavihāre bhāvetvā brahmaloke nibbatti.",
  "atk-s0508a213:150_0": "Tato paṭṭhāya nesaṁ ubhinnampi antarākammaṁ na kathitaṁ.",
  "atk-s0508a213:150_1": "Amhākaṁ pana bhagavato uppattito puretarameva saradatāpaso rājagahassa avidūre upatissagāme rūpasāriyā brāhmaṇiyā kucchimhi paṭisandhiṁ gaṇhi.",
  "atk-s0508a213:150_2": "Taṁdivasamevassa sahāyopi rājagahasseva avidūre kolitagāme moggaliyā brāhmaṇiyā kucchimhi paṭisandhiṁ gaṇhi.",
  "atk-s0508a213:150_3": "Tāni kira dvepi kulāni yāva sattamā kulaparivaṭṭā ābaddhapaṭibaddhasahāyakāneva.",
  "atk-s0508a213:150_4": "Tesaṁ dvinnaṁ ekadivasameva gabbhaparihāramadaṁsu.",
  "atk-s0508a213:150_5": "Dasamāsaccayena jātānampi tesaṁ chasaṭṭhi dhātiyo upaṭṭhāpesuṁ,",
  "atk-s0508a213:150_6": "nāmaggahaṇadivase rūpasāribrāhmaṇiyā puttassa upatissagāme jeṭṭhakulassa puttattā upatissoti nāmaṁ akaṁsu.",
  "atk-s0508a213:150_7": "Itarassa kolitagāme jeṭṭhakulassa puttattā kolitoti nāmaṁ akaṁsu.",
  "atk-s0508a213:150_8": "Te ubhopi mahatā parivārena vaḍḍhantā vuddhimanvāya sabbasippānaṁ pāraṁ agamaṁsu.",
  "atk-s0508a213:151_0": "Athekadivasaṁ te rājagahe giraggasamajjaṁ passantā mahājanaṁ sannipatitaṁ disvā ñāṇassa paripākagatattā yoniso ummujjantā ‘‘sabbepime oraṁ vassasatānaṁ maccumukhe patissantī’’ti saṁvegaṁ paṭilabhitvā ‘‘amhehi mokkhadhammo pariyesitabbo,",
  "atk-s0508a213:151_1": "tañca pariyesantehi ekaṁ pabbajjaṁ laddhuṁ vaṭṭatī’’ti nicchayaṁ katvā pañcahi māṇavakasatehi saddhiṁ sañcayassa paribbājakassa santike pabbajiṁsu.",
  "atk-s0508a213:151_2": "Tesaṁ pabbajitakālato paṭṭhāya sañcayo lābhaggayasaggappatto ahosi .",
  "atk-s0508a213:151_3": "Te katipāheneva sabbaṁ sañcayassa samayaṁ pariggaṇhitvā tattha sāraṁ adisvā tato nikkhamitvā tattha tattha te te paṇḍitasammate samaṇabrāhmaṇe pañhaṁ pucchanti,",
  "atk-s0508a213:151_4": "te tehi puṭṭhā neva sampāyanti,",
  "atk-s0508a213:151_5": "aññadatthu teyeva tesaṁ pañhaṁ vissajjenti.",
  "atk-s0508a213:151_6": "Evaṁ te mokkhaṁ pariyesantā katikaṁ akaṁsu – ‘‘amhesu yo paṭhamaṁ amataṁ adhigacchati, so itarassa ārocetū’’ti.",
  "atk-s0508a213:152_0": "Tena ca samayena amhākaṁ satthari paṭhamābhisambodhiṁ patvā pavattitavaradhammacakke anupubbena uruvelakassapādike sahassajaṭile dametvā rājagahe viharante ekadivasaṁ upatisso paribbājako paribbājakārāmaṁ gacchanto āyasmantaṁ assajittheraṁ rājagahe piṇḍāya carantaṁ disvā ‘‘na mayā evarūpo ākappasampanno pabbajito diṭṭhapubbo,",
  "atk-s0508a213:152_1": "santadhammena nāma ettha bhavitabba’’nti sañjātappasādo pañhaṁ pucchituṁ āyasmantaṁ udikkhanto piṭṭhito piṭṭhito anubandhi.",
  "atk-s0508a213:152_2": "Theropi laddhapiṇḍapāto paribhuñjituṁ patirūpaṁ okāsaṁ gato.",
  "atk-s0508a213:152_3": "Paribbājako attano paribbājakapīṭhaṁ paññāpetvā adāsi.",
  "atk-s0508a213:152_4": "Bhattakiccapariyosāne cassa attano kuṇḍikāya udakaṁ adāsi.",
  "atk-s0508a213:153_0": "Evaṁ so ācariyavattaṁ katvā katabhattakiccena therena saddhiṁ paṭisanthāraṁ katvā ‘‘ko vā te satthā,",
  "atk-s0508a213:153_1": "kassa vā tvaṁ dhammaṁ rocesī’’ti pucchi.",
  "atk-s0508a213:153_2": "Thero sammāsambuddhaṁ apadisi.",
  "atk-s0508a213:153_3": "Puna tena ‘‘kiṁvādī panāyasmato satthā’’ti puṭṭho ‘‘imassa sāsanassa gambhīrataṁ dassessāmī’’ti attano navakabhāvaṁ pavedetvā saṅkhepavasena cassa sāsanadhammaṁ kathento ‘‘ye dhammā hetuppabhavā’’ti (mahāva. 60; apa. thera 1.1.286; peṭako. 9) gāthamāha.",
  "atk-s0508a213:153_4": "Paribbājako paṭhamapadadvayameva sutvā sahassanayasampanne sotāpattiphale patiṭṭhāsi,",
  "atk-s0508a213:153_5": "itaraṁ padadvayaṁ sotāpannakāle niṭṭhāsi.",
  "atk-s0508a213:153_6": "Gāthāpariyosāne pana sotāpanno hutvā upari visese appavattente ‘‘bhavissati ettha kāraṇa’’nti sallakkhetvā theraṁ āha – ‘‘mā, bhante,",
  "atk-s0508a213:153_7": "upari dhammadesanaṁ vaḍḍhayittha, ettakameva hotu,",
  "atk-s0508a213:153_8": "kahaṁ amhākaṁ satthā vasatī’’ti? ‘‘Veḷuvane’’ti. ‘‘Bhante, tumhe purato gacchatha,",
  "atk-s0508a213:153_9": "ahaṁ mayhaṁ sahāyakassa katapaṭiññaṁ mocetvā taṁ gahetvā āgamissāmī’’ti pañcapatiṭṭhitena vanditvā tikkhattuṁ padakkhiṇaṁ katvā theraṁ uyyojetvā paribbājakārāmaṁ agamāsi.",
  "atk-s0508a213:154_0": "Kolitaparibbājako taṁ dūratova āgacchantaṁ disvā ‘‘mukhavaṇṇo na aññadivasesu viya,",
  "atk-s0508a213:154_1": "addhānena amataṁ adhigataṁ bhavissatī’’ti tenevassa visesādhigamaṁ sambhāvetvā amatādhigamaṁ pucchi. Sopissa ‘‘āmāvuso,",
  "atk-s0508a213:154_2": "amataṁ adhigata’’nti paṭijānitvā tameva gāthaṁ abhāsi.",
  "atk-s0508a213:154_3": "Gāthāpariyosāne kolito sotāpattiphale patiṭṭhahitvā āha – ‘‘kahaṁ no satthā’’ti? ‘‘Veḷuvane’’ti. ‘‘Tena hi, āvuso, āyāma, satthāraṁ passissāmā’’ti.",
  "atk-s0508a213:154_4": "Upatisso sabbakālampi ācariyapūjakova,",
  "atk-s0508a213:154_5": "tasmā sañcayassa santikaṁ gantvā satthu guṇe pakāsetvā tampi satthu santikaṁ netukāmo ahosi.",
  "atk-s0508a213:154_6": "So lābhāsāpakato antevāsikabhāvaṁ anicchanto ‘‘na sakkomi cāṭi hutvā udakasiñcanaṁ hotu’’nti paṭikkhipi.",
  "atk-s0508a213:154_7": "Te anekehi kāraṇehi taṁ saññāpetuṁ asakkontā attano ovāde vattamānehi aḍḍhateyyasatehi antevāsikehi saddhiṁ veḷuvanaṁ agamaṁsu.",
  "atk-s0508a213:154_8": "Satthā te dūratova āgacchante disvā ‘‘etaṁ me sāvakayugaṁ bhavissati aggaṁ bhaddayuga’’nti vatvā tesaṁ parisāya cariyavasena dhammaṁ desetvā arahatte patiṭṭhāpetvā ehibhikkhubhāvena upasampadaṁ adāsi. Yathā tesaṁ,",
  "atk-s0508a213:154_9": "evaṁ aggasāvakānampi iddhimayapattacīvaraṁ āgatameva.",
  "atk-s0508a213:154_10": "Uparimaggattayakiccaṁ pana na niṭṭhāti. Kasmā?",
  "atk-s0508a213:154_11": "Sāvakapāramīñāṇassa mahantatāya.",
  "atk-s0508a213:155_0": "Tesu āyasmā mahāmoggallāno pabbajitadivasato sattame divase magadharaṭṭhe kallavālagāme samaṇadhammaṁ karonto thinamiddhe okkante satthārā saṁvejito thinamiddhaṁ vinodetvā dhātukammaṭṭhānaṁ (a. ni.",
  "atk-s0508a213:155_1": "7.61) suṇanto eva uparimaggattayaṁ adhigantvā sāvakapāramīñāṇassa matthakaṁ pāpuṇi.",
  "atk-s0508a213:155_2": "Āyasmā sāriputto pabbajitadivasato aḍḍhamāsaṁ atikkamitvā satthārā saddhiṁ rājagahe sūkarakhataleṇe viharanto attano bhāgineyyassa dīghanakhaparibbājakassa vedanāpariggahasuttante (ma. ni.",
  "atk-s0508a213:155_3": "2.201 ādayo) desiyamāne desanānusārena ñāṇaṁ pesetvā parassa vaḍḍhitaṁ bhattaṁ bhuñjanto viya sāvakapāramīñāṇassa matthakaṁ pāpuṇi.",
  "atk-s0508a213:155_4": "Iti dvinnampi aggasāvakānaṁ satthu samīpe eva sāvakapāramīñāṇaṁ matthakaṁ pattaṁ. Tena vuttaṁ apadāne (apa. thera 1.1.141-374) –",
  "atk-s0508a213:156_0": "‘‘Himavantassa avidūre, lambako nāma pabbato;",
  "atk-s0508a213:157_0": "Assamo sukato mayhaṁ, paṇṇasālā sumāpitā.",
  "atk-s0508a213:158_0": "‘‘Uttānakūlā nadikā, supatitthā manoramā;",
  "atk-s0508a213:159_0": "Susuddhapulinākiṇṇā, avidūre mamassamaṁ.",
  "atk-s0508a213:160_0": "‘‘Asakkharā apabbhārā, sādu appaṭigandhikā;",
  "atk-s0508a213:161_0": "Sandatī nadikā tattha, sobhayantā mamassamaṁ.",
  "atk-s0508a213:162_0": "‘‘Kumbhīlā makarā cettha, susumārā ca kacchapā;",
  "atk-s0508a213:163_0": "Caranti nadiyā tattha, sobhayantā mamassamaṁ.",
  "atk-s0508a213:164_0": "‘‘Pāṭhīnā pāvusā macchā, balajā muñjarohitā;",
  "atk-s0508a213:165_0": "Vaggaḷā papatāyantā, sobhayanti mamassamaṁ.",
  "atk-s0508a213:166_0": "‘‘Ubho kūlesu nadiyā, pupphino phalino dumā;",
  "atk-s0508a213:167_0": "Ubhato abhilambantā, sobhayanti mamassamaṁ.",
  "atk-s0508a213:168_0": "‘‘Ambā sālā ca tilakā, pāṭalī sinduvārakā;",
  "atk-s0508a213:169_0": "Dibbagandhā sampavanti, pupphitā mama assame.",
  "atk-s0508a213:170_0": "‘‘Cammakā saḷalā nīpā, nāgapunnāgaketakā;",
  "atk-s0508a213:171_0": "Dibbagandhā sampavanti, pupphitā mama assame.",
  "atk-s0508a213:172_0": "‘‘Atimuttā asokā ca, bhaginīmālā ca pupphitā;",
  "atk-s0508a213:173_0": "Aṅkolā bimbijālā ca, pupphitā mama assame.",
  "atk-s0508a213:174_0": "‘‘Ketakā kandali ceva, godhukā tiṇasūlikā;",
  "atk-s0508a213:175_0": "Dibbagandhaṁ sampavantā, sobhayanti mamassamaṁ.",
  "atk-s0508a213:176_0": "‘‘Kaṇikārā kaṇṇikā ca, asanā ajjunā bahū;",
  "atk-s0508a213:177_0": "Dibbagandhaṁ sampavantā, sobhayanti mamassamaṁ.",
  "atk-s0508a213:178_0": "‘‘Punnāgā giripunnāgā, koviḷārā ca pupphitā;",
  "atk-s0508a213:179_0": "Dibbagandhaṁ sampavantā, sobhayanti mamassamaṁ.",
  "atk-s0508a213:180_0": "‘‘Uddālakā ca kuṭajā, kadambā vakulā bahū;",
  "atk-s0508a213:181_0": "Dibbagandhaṁ sampavantā, sobhayanti mamassamaṁ.",
  "atk-s0508a213:182_0": "‘‘Āḷakā isimuggā ca, kadalimātuluṅgiyo;",
  "atk-s0508a213:183_0": "Gandhodakena saṁvaḍḍhā, phalāni dhārayanti te.",
  "atk-s0508a213:184_0": "‘‘Aññe pupphanti padumā, aññe jāyanti kesarī;",
  "atk-s0508a213:185_0": "Aññe opupphā padumā, pupphitā taḷāke tadā.",
  "atk-s0508a213:186_0": "‘‘Gabbhaṁ gaṇhanti padumā, niddhāvanti muḷāliyo;",
  "atk-s0508a213:187_0": "Siṅghāṭipattamākiṇṇā, sobhanti taḷāke tadā.",
  "atk-s0508a213:188_0": "‘‘Nayitā ambagandhī ca, uttalī bandhujīvakā;",
  "atk-s0508a213:189_0": "Dibbagandhā sampavanti, pupphitā taḷāke tadā.",
  "atk-s0508a213:190_0": "‘‘Pāṭhīnā pāvusā macchā, balajā muñjarohitā;",
  "atk-s0508a213:191_0": "Saṁgulā maggurā ceva, vasanti taḷāke tadā.",
  "atk-s0508a213:192_0": "‘‘Kumbhīlā susumārā ca, tantigāhā ca rakkhasā;",
  "atk-s0508a213:193_0": "Oguhā ajagarā ca, vasanti taḷāke tadā.",
  "atk-s0508a213:194_0": "‘‘Pārevatā ravihaṁsā, cakkavākā nadīcarā;",
  "atk-s0508a213:195_0": "Kokilā sukasāḷikā, upajīvanti taṁ saraṁ.",
  "atk-s0508a213:196_0": "‘‘Kukutthakā kuḷīrakā, vane pokkharasātakā;",
  "atk-s0508a213:197_0": "Dindibhā suvapotā ca, upajīvanti taṁ saraṁ.",
  "atk-s0508a213:198_0": "‘‘Haṁsā koñcā mayūrā ca, kokilā tambacūḷakā;",
  "atk-s0508a213:199_0": "Pampakā jīvaṁjīvā ca, upajīvanti taṁ saraṁ.",
  "atk-s0508a213:200_0": "‘‘Kosikā poṭṭhasīsā ca, kurarā senakā bahū;",
  "atk-s0508a213:201_0": "Mahākāḷā ca sakuṇā, upajīvanti taṁ saraṁ.",
  "atk-s0508a213:202_0": "‘‘Pasadā ca varāhā ca, camarā gaṇḍakā bahū;",
  "atk-s0508a213:203_0": "Rohiccā sukapotā ca, upajīvanti taṁ saraṁ.",
  "atk-s0508a213:204_0": "‘‘Sīhabyagghā ca dīpī ca, acchakokataracchakā;",
  "atk-s0508a213:205_0": "Tidhā pabhinnamātaṅgā, upajīvanti taṁ saraṁ.",
  "atk-s0508a213:206_0": "‘‘Kinnarā vānarā ceva, athopi vanakammikā;",
  "atk-s0508a213:207_0": "Cetā ca luddakā ceva, upajīvanti taṁ saraṁ.",
  "atk-s0508a213:208_0": "‘‘Tindukāni piyālāni, madhuke kāsumāriyo;",
  "atk-s0508a213:209_0": "Dhuvaṁ phalāni dhārenti, avidūre mamassamaṁ.",
  "atk-s0508a213:210_0": "‘‘Kosambā saḷalā nimbā, sāduphalasamāyutā;",
  "atk-s0508a213:211_0": "Dhuvaṁ phalāni dhārenti, avidūre mamassamaṁ.",
  "atk-s0508a213:212_0": "‘‘Harītakā āmalakā, ambajambuvibhītakā;",
  "atk-s0508a213:213_0": "Kolā bhallātakā billā, phalāni dhārayanti te.",
  "atk-s0508a213:214_0": "‘‘Āluvā ca kaḷambā ca, biḷālītakkaḷāni ca;",
  "atk-s0508a213:215_0": "Jīvakā sutakā ceva, bahukā mama assame.",
  "atk-s0508a213:216_0": "‘‘Assamassāvidūramhi, taḷākāsuṁ sunimmitā;",
  "atk-s0508a213:217_0": "Acchodakā sītajalā, supatitthā manoramā.",
  "atk-s0508a213:218_0": "‘‘Padumuppalasañchannā, puṇḍarīkasamāyutā;",
  "atk-s0508a213:219_0": "Mandālakehi sañchannā, dibbagandhopavāyati.",
  "atk-s0508a213:220_0": "‘‘Evaṁ sabbaṅgasampanne, pupphite phalite vane;",
  "atk-s0508a213:221_0": "Sukate assame ramme, viharāmi ahaṁ tadā.",
  "atk-s0508a213:222_0": "‘‘Sīlavā vatasampanno, jhāyī jhānarato sadā;",
  "atk-s0508a213:223_0": "Pañcābhiññābalappatto, suruci nāma tāpaso.",
  "atk-s0508a213:224_0": "‘‘Catuvīsasahassāni, sissā mayhaṁ upaṭṭhahuṁ;",
  "atk-s0508a213:225_0": "Sabbe maṁ brāhmaṇā ete, jātimanto yasassino.",
  "atk-s0508a213:226_0": "‘‘Lakkhaṇe itihāse ca, sanighaṇḍusakeṭubhe;",
  "atk-s0508a213:227_0": "Padakā veyyākaraṇā, sadhamme pāramiṁ gatā.",
  "atk-s0508a213:228_0": "‘‘Uppātesu nimittesu, lakkhaṇesu ca kovidā;",
  "atk-s0508a213:229_0": "Pathabyā bhūmantalikkhe, mama sissā susikkhitā.",
  "atk-s0508a213:230_0": "‘‘Appicchā nipakā ete, appāhārā alolupā;",
  "atk-s0508a213:231_0": "Lābhālābhena santuṭṭhā, parivārenti maṁ sadā.",
  "atk-s0508a213:232_0": "‘‘Jhāyī jhānaratā dhīrā, santacittā samāhitā;",
  "atk-s0508a213:233_0": "Ākiñcaññaṁ patthayantā, parivārenti maṁ sadā.",
  "atk-s0508a213:234_0": "‘‘Abhiññāpāramippattā, pettike gocare ratā;",
  "atk-s0508a213:235_0": "Antalikkhacarā dhīrā, parivārenti maṁ sadā.",
  "atk-s0508a213:236_0": "‘‘Saṁvutā chasu dvāresu, anejā rakkhitindriyā;",
  "atk-s0508a213:237_0": "Asaṁsaṭṭhā ca te dhīrā, mama sissā durāsadā.",
  "atk-s0508a213:238_0": "‘‘Pallaṅkena nisajjāya, ṭhānacaṅkamanena ca;",
  "atk-s0508a213:239_0": "Vītināmenti te rattiṁ, mama sissā durāsadā.",
  "atk-s0508a213:240_0": "‘‘Rajjanīye na rajjanti, dussanīye na dussare;",
  "atk-s0508a213:241_0": "Mohanīye na muyhanti, mama sissā durāsadā.",
  "atk-s0508a213:242_0": "‘‘Iddhiṁ vīmaṁsamānā te, vattanti niccakālikaṁ;",
  "atk-s0508a213:243_0": "Pathaviṁ te pakampenti, sārabbhena durāsadā.",
  "atk-s0508a213:244_0": "‘‘Kīḷamānā ca te sissā, kīḷanti jhānakīḷitaṁ.",
  "atk-s0508a213:245_0": "Jambuto phalamānenti, mama sissā durāsadā.",
  "atk-s0508a213:246_0": "‘‘Aññe gacchanti goyānaṁ, aññe pubbavidehakaṁ;",
  "atk-s0508a213:247_0": "Aññe ca uttarakuruṁ, esanāya durāsadā.",
  "atk-s0508a213:248_0": "‘‘Purato pesenti khāriṁ, pacchato ca vajanti te;",
  "atk-s0508a213:249_0": "Catuvīsasahassehi, chāditaṁ hoti ambaraṁ.",
  "atk-s0508a213:250_0": "‘‘Aggipākī anaggī ca, dantodukkhalikāpi ca;",
  "atk-s0508a213:251_0": "Asmena koṭṭitā keci, pavattaphalabhojanā.",
  "atk-s0508a213:252_0": "‘‘Udakorohaṇā keci, sāyaṁ pāto sucīratā;",
  "atk-s0508a213:253_0": "Toyābhisecanakarā, mama sissā durāsadā.",
  "atk-s0508a213:254_0": "‘‘Parūḷhakacchanakhalomā, paṅkadantā rajassirā;",
  "atk-s0508a213:255_0": "Gandhitā sīlagandhena, mama sissā durāsadā.",
  "atk-s0508a213:256_0": "‘‘Pātova sannipatitvā, jaṭilā uggatāpanā;",
  "atk-s0508a213:257_0": "Lābhālābhaṁ pakittetvā, gacchanti ambare tadā.",
  "atk-s0508a213:258_0": "‘‘Etesaṁ pakkamantānaṁ, mahāsaddo pavattati;",
  "atk-s0508a213:259_0": "Ajinacammasaddena, muditā honti devatā.",
  "atk-s0508a213:260_0": "‘‘Disodisaṁ pakkamanti, antalikkhacarā isī;",
  "atk-s0508a213:261_0": "Sake balenupatthaddhā, te gacchanti yadicchakaṁ.",
  "atk-s0508a213:262_0": "‘‘Pathavīkampakā ete, sabbeva nabhacārino;",
  "atk-s0508a213:263_0": "Uggatejā duppasahā, sāgarova akhobhiyā.",
  "atk-s0508a213:264_0": "‘‘Ṭhānacaṅkamino keci, keci nesajjikā isī;",
  "atk-s0508a213:265_0": "Pavattabhojanā keci, mama sissā durāsadā.",
  "atk-s0508a213:266_0": "‘‘Mettāvihārino ete, hitesī sabbapāṇinaṁ;",
  "atk-s0508a213:267_0": "Anattukkaṁsakā sabbe, na te vambhenti kassaci.",
  "atk-s0508a213:268_0": "‘‘Sīharājāvasambhītā, gajarājāva thāmavā;",
  "atk-s0508a213:269_0": "Durāsadā byagghāriva, āgacchanti mamantike.",
  "atk-s0508a213:270_0": "‘‘Vijjādharā devatā ca, nāgagandhabbarakkhasā;",
  "atk-s0508a213:271_0": "Kumbhaṇḍā dānavā garuḷā, upajīvanti taṁ saraṁ.",
  "atk-s0508a213:272_0": "‘‘Te jaṭākhāribharitā, ajinuttaravāsanā;",
  "atk-s0508a213:273_0": "Antalikkhacarā sabbe, upajīvanti taṁ saraṁ.",
  "atk-s0508a213:274_0": "‘‘Sadānucchavikā ete, aññamaññaṁ sagāravā;",
  "atk-s0508a213:275_0": "Catubbīsasahassānaṁ, khipitasaddo na vijjati.",
  "atk-s0508a213:276_0": "‘‘Pāde pādaṁ nikkhipantā, appasaddā susaṁvutā;",
  "atk-s0508a213:277_0": "Upasaṅkamma sabbeva, sirasā vandare mamaṁ.",
  "atk-s0508a213:278_0": "‘‘Tehi sissehi parivuto, santehi ca tapassibhi;",
  "atk-s0508a213:279_0": "Vasāmi assame tattha, jhāyī jhānarato ahaṁ.",
  "atk-s0508a213:280_0": "‘‘Isīnaṁ sīlagandhena, pupphagandhena cūbhayaṁ;",
  "atk-s0508a213:281_0": "Phalīnaṁ phalagandhena, gandhito hoti assamo.",
  "atk-s0508a213:282_0": "‘‘Rattindivaṁ na jānāmi, arati me na vijjati;",
  "atk-s0508a213:283_0": "Sake sisse ovadanto, bhiyyo hāsaṁ labhāmahaṁ.",
  "atk-s0508a213:284_0": "‘‘Pupphānaṁ pupphamānānaṁ, phalānañca vipaccataṁ;",
  "atk-s0508a213:285_0": "Dibbagandhā pavāyanti, sobhayantā mamassamaṁ.",
  "atk-s0508a213:286_0": "‘‘Samādhimhā vuṭṭhahitvā, atāpī nipako ahaṁ;",
  "atk-s0508a213:287_0": "Khāribhāraṁ gahetvāna, vanaṁ ajjhogahiṁ ahaṁ.",
  "atk-s0508a213:288_0": "‘‘Uppāte supine cāpi, lakkhaṇesu susikkhito;",
  "atk-s0508a213:289_0": "Pavattamānaṁ mantapadaṁ, dhārayāmi ahaṁ tadā.",
  "atk-s0508a213:290_0": "‘‘Anomadassī bhagavā, lokajeṭṭho narāsabho;",
  "atk-s0508a213:291_0": "Vivekakāmo sambuddho, himavantamupāgami.",
  "atk-s0508a213:292_0": "‘‘Ajjhogāhetvā himavantaṁ, aggo kāruṇiko muni;",
  "atk-s0508a213:293_0": "Pallaṅkaṁ ābhujitvāna, nisīdi purisuttamo.",
  "atk-s0508a213:294_0": "‘‘Tamaddasāhaṁ sambuddhaṁ, sappabhāsaṁ manoramaṁ;",
  "atk-s0508a213:295_0": "Indīvaraṁva jalitaṁ, ādittaṁva hutāsanaṁ.",
  "atk-s0508a213:296_0": "‘‘Jalantaṁ dīparukkhaṁva, vijjutaṁ gagane yathā;",
  "atk-s0508a213:297_0": "Suphullaṁ sālarājaṁva, addasaṁ lokanāyakaṁ.",
  "atk-s0508a213:298_0": "‘‘Ayaṁ nāgo mahāvīro, dukkhassantakaro muni;",
  "atk-s0508a213:299_0": "Imaṁ dassanamāgamma, sabbadukkhā pamuccare.",
  "atk-s0508a213:300_0": "‘‘Disvānāhaṁ devadevaṁ, lakkhaṇaṁ upadhārayiṁ;",
  "atk-s0508a213:301_0": "Buddho nu kho na vā buddho, handa passāmi cakkhumaṁ.",
  "atk-s0508a213:302_0": "‘‘Sahassārāni cakkāni, dissanti caraṇuttame;",
  "atk-s0508a213:303_0": "Lakkhaṇānissa disvāna, niṭṭhaṁ gacche tathāgate.",
  "atk-s0508a213:304_0": "‘‘Sammajjaniṁ gahetvāna, sammajjitvānahaṁ tadā;",
  "atk-s0508a213:305_0": "Atha pupphe samānetvā, buddhaseṭṭhaṁ apūjayiṁ.",
  "atk-s0508a213:306_0": "‘‘Pūjayitvāna sambuddhaṁ, oghatiṇṇamanāsavaṁ;",
  "atk-s0508a213:307_0": "Ekaṁsaṁ ajinaṁ katvā, namassiṁ lokanāyakaṁ.",
  "atk-s0508a213:308_0": "‘‘Yena ñāṇena sambuddho, viharati anāsavo;",
  "atk-s0508a213:309_0": "Taṁ ñāṇaṁ kittayissāmi, suṇātha mama bhāsato.",
  "atk-s0508a213:310_0": "‘‘Samuddharasimaṁ lokaṁ, sayambhū amitodaya;",
  "atk-s0508a213:311_0": "Tava dassanamāgamma, kaṅkhāsotaṁ taranti te.",
  "atk-s0508a213:312_0": "‘‘Tuvaṁ satthā ca ketu ca, dhajo yūpo ca pāṇinaṁ;",
  "atk-s0508a213:313_0": "Parāyaṇo patiṭṭhā ca, dīpo ca dvipaduttamo.",
  "atk-s0508a213:314_0": "‘‘Sakkā samudde udakaṁ, pametuṁ āḷhakena vā;",
  "atk-s0508a213:315_0": "Na tveva tava sabbaññu, ñāṇaṁ sakkā pametave.",
  "atk-s0508a213:316_0": "‘‘Dhāretuṁ pathaviṁ sakkā, ṭhapetvā tulamaṇḍale;",
  "atk-s0508a213:317_0": "Na tveva tava sabbaññu, ñāṇaṁ sakkā dharetave.",
  "atk-s0508a213:318_0": "‘‘Ākāso minituṁ sakkā, rajjuyā aṅgulena vā;",
  "atk-s0508a213:319_0": "Na tveva tava sabbaññu, ñāṇaṁ sakkā pametave.",
  "atk-s0508a213:320_0": "‘‘Mahāsamudde udakaṁ, pathaviñcākhilañjahe;",
  "atk-s0508a213:321_0": "Buddhañāṇaṁ upādāya, upamāto na yujjare.",
  "atk-s0508a213:322_0": "‘‘Sadevakassa lokassa, cittaṁ yesaṁ pavattati;",
  "atk-s0508a213:323_0": "Antojālīkatā ete, tava ñāṇamhi cakkhuma.",
  "atk-s0508a213:324_0": "‘‘Yena ñāṇena pattosi, kevalaṁ bodhimuttamaṁ;",
  "atk-s0508a213:325_0": "Tena ñāṇena sabbaññu, maddasī paratitthiye.",
  "atk-s0508a213:326_0": "‘‘Imā gāthā thavitvāna, suruci nāma tāpaso;",
  "atk-s0508a213:327_0": "Ajinaṁ pattharitvāna, pathaviyaṁ nisīdi so.",
  "atk-s0508a213:328_0": "‘‘Cullāsītisahassāni , ajjhogāḷho mahaṇṇave;",
  "atk-s0508a213:329_0": "Accuggato tāvadeva, girirājā pavuccati.",
  "atk-s0508a213:330_0": "‘‘Tāva accuggato neru, āyato vitthato ca so;",
  "atk-s0508a213:331_0": "Cuṇṇito aṇubhedena, koṭisatasahassaso.",
  "atk-s0508a213:332_0": "‘‘Lakkhe ṭhapiyamānamhi, parikkhayamagacchatha;",
  "atk-s0508a213:333_0": "Na tveva tava sabbaññu, ñāṇaṁ sakkā pametave.",
  "atk-s0508a213:334_0": "‘‘Sukhumacchikena jālena, udakaṁ yo parikkhipe;",
  "atk-s0508a213:335_0": "Ye keci udake pāṇā, antojālīkatā siyuṁ.",
  "atk-s0508a213:336_0": "‘‘Tatheva hi mahāvīra, ye keci puthutitthiyā;",
  "atk-s0508a213:337_0": "Diṭṭhigahanapakkhandā, parāmāsena mohitā.",
  "atk-s0508a213:338_0": "‘‘Tava suddhena ñāṇena, anāvaraṇadassinā;",
  "atk-s0508a213:339_0": "Antojālīkatā ete, ñāṇaṁ te nātivattare.",
  "atk-s0508a213:340_0": "‘‘Bhagavā tamhi samaye, anomadassī mahāyaso;",
  "atk-s0508a213:341_0": "Vuṭṭhahitvā samādhimhā, disaṁ olokayī jino.",
  "atk-s0508a213:342_0": "‘‘Anomadassimunino, nisabho nāma sāvako;",
  "atk-s0508a213:343_0": "Parivuto satasahassehi, santacittehi tādibhi.",
  "atk-s0508a213:344_0": "‘‘Khīṇāsavehi suddhehi, chaḷabhiññehi jhāyibhi;",
  "atk-s0508a213:345_0": "Cittamaññāya buddhassa, upesi lokanāyakaṁ.",
  "atk-s0508a213:346_0": "‘‘Antalikkhe ṭhitā tattha, padakkhiṇamakaṁsu te;",
  "atk-s0508a213:347_0": "Namassantā pañjalikā, otaruṁ buddhasantike.",
  "atk-s0508a213:348_0": "‘‘Anomadassī bhagavā, lokajeṭṭho narāsabho;",
  "atk-s0508a213:349_0": "Bhikkhusaṅghe nisīditvā, sitaṁ pātukarī jino.",
  "atk-s0508a213:350_0": "‘‘Varuṇo nāmupaṭṭhāko, anomadassissa satthuno;",
  "atk-s0508a213:351_0": "Ekaṁsaṁ cīvaraṁ katvā, apucchi lokanāyakaṁ.",
  "atk-s0508a213:352_0": "‘‘Ko nu kho bhagavā hetu, sitakammassa satthuno;",
  "atk-s0508a213:353_0": "Na hi buddhā ahetūhi, sitaṁ pātukaronti te.",
  "atk-s0508a213:354_0": "‘‘Anomadassī bhagavā, lokajeṭṭho narāsabho;",
  "atk-s0508a213:355_0": "Bhikkhumajjhe nisīditvā, imaṁ gāthaṁ abhāsatha.",
  "atk-s0508a213:356_0": "‘‘Yo maṁ pupphena pūjesi, ñāṇañcāpi anutthavi;",
  "atk-s0508a213:357_0": "Tamahaṁ kittayissāmi, suṇotha mama bhāsato.",
  "atk-s0508a213:358_0": "‘‘Buddhassa giramaññāya, sabbe devā samāgatā;",
  "atk-s0508a213:359_0": "Saddhammaṁ sotukāmā te, sambuddhamupasaṅkamuṁ.",
  "atk-s0508a213:360_0": "‘‘Dasasu lokadhātūsu, devakāyā mahiddhikā;",
  "atk-s0508a213:361_0": "Saddhammaṁ sotukāmā te, sambuddhamupasaṅkamuṁ.",
  "atk-s0508a213:362_0": "‘‘Hatthī assā rathā pattī, senā ca caturaṅginī;",
  "atk-s0508a213:363_0": "Parivāressantimaṁ niccaṁ, buddhapūjāyidaṁ phalaṁ.",
  "atk-s0508a213:364_0": "‘‘Saṭṭhitūriyasahassāni, bheriyo samalaṅkatā;",
  "atk-s0508a213:365_0": "Upaṭṭhissantimaṁ niccaṁ, buddhapūjāyidaṁ phalaṁ.",
  "atk-s0508a213:366_0": "‘‘Soḷasitthisahassāni, nāriyo samalaṅkatā;",
  "atk-s0508a213:367_0": "Vicittavatthābharaṇā, āmuttamaṇikuṇḍalā.",
  "atk-s0508a213:368_0": "‘‘Aḷārapamhā hasulā, susaññā tanumajjhimā;",
  "atk-s0508a213:369_0": "Parivāressantimaṁ niccaṁ, buddhapūjāyidaṁ phalaṁ.",
  "atk-s0508a213:370_0": "‘‘Kappasatasahassāni, devaloke ramissati;",
  "atk-s0508a213:371_0": "Sahassakkhattuṁ cakkavattī, rājā raṭṭhe bhavissati.",
  "atk-s0508a213:372_0": "‘‘Sahassakkhattuṁ devindo, devarajjaṁ karissati;",
  "atk-s0508a213:373_0": "Padesarajjaṁ vipulaṁ, gaṇanāto asaṅkhiyaṁ.",
  "atk-s0508a213:374_0": "‘‘Pacchime bhavasampatte, manussattaṁ gamissati;",
  "atk-s0508a213:375_0": "Brāhmaṇī sāriyā nāma, dhārayissati kucchinā.",
  "atk-s0508a213:376_0": "‘‘Mātuyā nāmagottena, paññāyissatiyaṁ naro;",
  "atk-s0508a213:377_0": "Sāriputtoti nāmena, tikkhapañño bhavissati.",
  "atk-s0508a213:378_0": "‘‘Asītikoṭī chaḍḍetvā, pabbajissatikiñcano;",
  "atk-s0508a213:379_0": "Gavesanto santipadaṁ, carissati mahiṁ imaṁ.",
  "atk-s0508a213:380_0": "‘‘Aparimeyye ito kappe, okkākakulasambhavo;",
  "atk-s0508a213:381_0": "Gotamo nāma gottena, satthā loke bhavissati.",
  "atk-s0508a213:382_0": "‘‘Tassa dhammesu dāyādo, oraso dhammanimmito;",
  "atk-s0508a213:383_0": "Sāriputtoti nāmena, hessati aggasāvako.",
  "atk-s0508a213:384_0": "‘‘Ayaṁ bhāgīrathī gaṅgā, himavantā pabhāvitā;",
  "atk-s0508a213:385_0": "Mahāsamuddamappeti, tappayantī mahodadhiṁ.",
  "atk-s0508a213:386_0": "‘‘Tathevāyaṁ sāriputto, sake tīsu visārado;",
  "atk-s0508a213:387_0": "Paññāya pāramiṁ gantvā, tappayissati pāṇine.",
  "atk-s0508a213:388_0": "‘‘Himavantamupādāya , sāgarañca mahodadhiṁ;",
  "atk-s0508a213:389_0": "Etthantare yaṁ pulinaṁ, gaṇanāto asaṅkhiyaṁ.",
  "atk-s0508a213:390_0": "‘‘Tampi sakkā asesena, saṅkhātuṁ gaṇanā yathā;",
  "atk-s0508a213:391_0": "Na tveva sāriputtassa, paññāyanto bhavissati.",
  "atk-s0508a213:392_0": "‘‘Lakkhe ṭhapiyamānamhi, khīye gaṅgāya vālukā;",
  "atk-s0508a213:393_0": "Na tveva sāriputtassa, paññāyanto bhavissati.",
  "atk-s0508a213:394_0": "‘‘Mahāsamudde ūmiyo, gaṇanāto asaṅkhiyā;",
  "atk-s0508a213:395_0": "Tatheva sāriputtassa, paññāyanto na hessati.",
  "atk-s0508a213:396_0": "‘‘Ārādhayitvā sambuddhaṁ, gotamaṁ sakyapuṅgavaṁ;",
  "atk-s0508a213:397_0": "Paññāya pāramiṁ gantvā, hessati aggasāvako.",
  "atk-s0508a213:398_0": "‘‘Pavattitaṁ dhammacakkaṁ, sakyaputtena tādinā;",
  "atk-s0508a213:399_0": "Anuvattessati sammā, vassento dhammavuṭṭhiyo.",
  "atk-s0508a213:400_0": "‘‘Sabbametaṁ abhiññāya, gotamo sakyapuṅgavo;",
  "atk-s0508a213:401_0": "Bhikkhusaṅghe nisīditvā, aggaṭṭhāne ṭhapessati.",
  "atk-s0508a213:402_0": "‘‘Aho me sukataṁ kammaṁ, anomadassissa satthuno;",
  "atk-s0508a213:403_0": "Yassāhaṁ kāraṁ katvāna, sabbattha pāramiṁ gato.",
  "atk-s0508a213:404_0": "‘‘Aparimeyye kataṁ kammaṁ, phalaṁ dasseti me idha;",
  "atk-s0508a213:405_0": "Sumutto saravegova, kilese jhāpayiṁ ahaṁ.",
  "atk-s0508a213:406_0": "‘‘Asaṅkhataṁ gavesanto, nibbānaṁ acalaṁ padaṁ;",
  "atk-s0508a213:407_0": "Vicinaṁ titthiye sabbe, esāhaṁ saṁsariṁ bhave.",
  "atk-s0508a213:408_0": "‘‘Yathāpi byādhito poso, pariyeseyya osadhaṁ;",
  "atk-s0508a213:409_0": "Vicineyya vanaṁ sabbaṁ, byādhito parimuttiyā.",
  "atk-s0508a213:410_0": "‘‘Asaṅkhataṁ gavesanto, nibbānaṁ amataṁ padaṁ;",
  "atk-s0508a213:411_0": "Abbokiṇṇaṁ pañcasataṁ, pabbajiṁ isipabbajaṁ.",
  "atk-s0508a213:412_0": "‘‘Jaṭābhārena bharito, ajinuttaranivāsano;",
  "atk-s0508a213:413_0": "Abhiññāpāramiṁ gantvā, brahmalokaṁ agacchihaṁ.",
  "atk-s0508a213:414_0": "‘‘Natthi bāhirake suddhi, ṭhapetvā jinasāsanaṁ;",
  "atk-s0508a213:415_0": "Ye keci buddhimā sattā, sujjhanti jinasāsane.",
  "atk-s0508a213:416_0": "‘‘Attakāramayaṁ etaṁ, nayidaṁ itihītihaṁ;",
  "atk-s0508a213:417_0": "Asaṅkhataṁ gavesanto, kutitthe sañcariṁ ahaṁ.",
  "atk-s0508a213:418_0": "‘‘Yathā sāratthiko poso, kadaliṁ chetvāna phālaye;",
  "atk-s0508a213:419_0": "Na tattha sāraṁ vindeyya, sārena rittako hi so.",
  "atk-s0508a213:420_0": "‘‘Tatheva titthiyā loke, nānādiṭṭhī bahujjanā.",
  "atk-s0508a213:421_0": "Asaṅkhatena rittāse, sārena kadalī yathā.",
  "atk-s0508a213:422_0": "‘‘Pacchime bhavasampatte, brahmabandhu ahosahaṁ;",
  "atk-s0508a213:423_0": "Mahābhogaṁ chaḍḍetvāna, pabbajiṁ anagāriyaṁ.",
  "atk-s0508a213:424_0": "‘‘Ajjhāyako mantadharo, tiṇṇaṁ vedāna pāragū;",
  "atk-s0508a213:425_0": "Brāhmaṇo sañcayo nāma, tassa mūle vasāmahaṁ.",
  "atk-s0508a213:426_0": "‘‘Sāvako te mahāvīra, assaji nāma brāhmaṇo;",
  "atk-s0508a213:427_0": "Durāsado uggatejo, piṇḍāya caratī tadā.",
  "atk-s0508a213:428_0": "‘‘Tamaddasāsiṁ sappaññaṁ, muniṁ mone samāhitaṁ;",
  "atk-s0508a213:429_0": "Santacittaṁ mahānāgaṁ, suphullaṁ padumaṁ yathā.",
  "atk-s0508a213:430_0": "‘‘Disvā me cittamuppajji, sudantaṁ suddhamānasaṁ;",
  "atk-s0508a213:431_0": "Usabhaṁ pavaraṁ vīraṁ, arahāyaṁ bhavissati.",
  "atk-s0508a213:432_0": "‘‘Pāsādiko iriyati, abhirūpo susaṁvuto;",
  "atk-s0508a213:433_0": "Uttame damathe danto, amatadassī bhavissati.",
  "atk-s0508a213:434_0": "‘‘Yaṁnūnāhaṁ uttamatthaṁ, puccheyyaṁ tuṭṭhamānasaṁ;",
  "atk-s0508a213:435_0": "So me puṭṭho kathessati, paṭipucchāmahaṁ tadā.",
  "atk-s0508a213:436_0": "‘‘Piṇḍapātaṁ carantassa, pacchato agamāsahaṁ;",
  "atk-s0508a213:437_0": "Okāsaṁ paṭimānento, pucchituṁ amataṁ padaṁ.",
  "atk-s0508a213:438_0": "‘‘Vīthintare anuppattaṁ, upagantvāna pucchahaṁ;",
  "atk-s0508a213:439_0": "Kathaṁ gottosi tvaṁ vīra, kassa sissosi mārisa.",
  "atk-s0508a213:440_0": "‘‘So me puṭṭho viyākāsi, asambhītova kesarī;",
  "atk-s0508a213:441_0": "Buddho loke samuppanno, tassa sissomhi āvuso.",
  "atk-s0508a213:442_0": "‘‘Kīdisaṁ te mahāvīra, anujāto mahāyaso;",
  "atk-s0508a213:443_0": "Buddhassa sāsanaṁ dhammaṁ, sādhu me kathayassu bho.",
  "atk-s0508a213:444_0": "‘‘So me puṭṭho kathī sabbaṁ, gambhīraṁ nipuṇaṁ padaṁ;",
  "atk-s0508a213:445_0": "Taṇhāsallassa hantāraṁ, sabbadukkhāpanūdanaṁ.",
  "atk-s0508a213:446_0": "‘‘Ye dhammā hetuppabhavā, tesaṁ hetuṁ tathāgato āha;",
  "atk-s0508a213:447_0": "Tesañca yo nirodho, evaṁvādī mahāsamaṇo.",
  "atk-s0508a213:448_0": "‘‘Sohaṁ vissajjite pañhe, paṭhamaṁ phalamajjhagaṁ;",
  "atk-s0508a213:449_0": "Virajo vimalo āsiṁ, sutvāna jinasāsanaṁ.",
  "atk-s0508a213:450_0": "‘‘Sutvāna munino vākyaṁ, passitvā dhammamuttamaṁ;",
  "atk-s0508a213:451_0": "Pariyogāḷhasaddhammo, imaṁ gāthamabhāsahaṁ.",
  "atk-s0508a213:452_0": "‘‘Eseva dhammo yadi tāvadeva, paccabyatha padamasokaṁ;",
  "atk-s0508a213:453_0": "Adiṭṭhaṁ abbhatītaṁ, bahukehi kappanahutehi.",
  "atk-s0508a213:454_0": "‘‘Yvāhaṁ dhammaṁ gavesanto, kutitthe sañcariṁ ahaṁ;",
  "atk-s0508a213:455_0": "So me attho anuppatto, kālo me nappamajjituṁ.",
  "atk-s0508a213:456_0": "‘‘Tositohaṁ assajinā, patvāna acalaṁ padaṁ;",
  "atk-s0508a213:457_0": "Sahāyakaṁ gavesanto, assamaṁ agamāsahaṁ.",
  "atk-s0508a213:458_0": "‘‘Dūratova mamaṁ disvā, sahāyo me susikkhito;",
  "atk-s0508a213:459_0": "Iriyāpathasampanno, idaṁ vacanamabravi.",
  "atk-s0508a213:460_0": "‘‘Pasannamukhanettosi, munibhāvova dissati;",
  "atk-s0508a213:461_0": "Amatādhigato kacci, nibbānamaccutaṁ padaṁ.",
  "atk-s0508a213:462_0": "‘‘Subhānurūpo āyāsi, āneñjakārito viya;",
  "atk-s0508a213:463_0": "Dantova dantadamatho, upasantosi brāhmaṇa.",
  "atk-s0508a213:464_0": "‘‘Amataṁ mayādhigataṁ, sokasallāpanūdanaṁ;",
  "atk-s0508a213:465_0": "Tvampi taṁ adhigacchesi, gacchāma buddhasantikaṁ.",
  "atk-s0508a213:466_0": "‘‘Sādhūti so paṭissutvā, sahāyo me susikkhito;",
  "atk-s0508a213:467_0": "Hatthena hatthaṁ gaṇhitvā, upagamma tavantikaṁ.",
  "atk-s0508a213:468_0": "‘‘Ubhopi pabbajissāma, sakyaputta tavantike;",
  "atk-s0508a213:469_0": "Tava sāsanamāgamma, viharāma anāsavā.",
  "atk-s0508a213:470_0": "‘‘Kolito iddhiyā seṭṭho, ahaṁ paññāya pārago;",
  "atk-s0508a213:471_0": "Ubhova ekato hutvā, sāsanaṁ sobhayāmase.",
  "atk-s0508a213:472_0": "‘‘Apariyositasaṅkappo, kutitthe sañcariṁ ahaṁ;",
  "atk-s0508a213:473_0": "Tava dassanamāgamma, saṅkappo pūrito mama.",
  "atk-s0508a213:474_0": "‘‘Pathaviyaṁ patiṭṭhāya, pupphanti samaye dumā;",
  "atk-s0508a213:475_0": "Dibbagandhā sampavanti, tosenti sabbapāṇinaṁ.",
  "atk-s0508a213:476_0": "‘‘Tathevāhaṁ mahāvīra, sakyaputta mahāyasa;",
  "atk-s0508a213:477_0": "Sāsane te patiṭṭhāya, samayesāmi pupphituṁ.",
  "atk-s0508a213:478_0": "‘‘Vimuttipupphaṁ esanto, bhavasaṁsāramocanaṁ;",
  "atk-s0508a213:479_0": "Vimuttipupphalābhena, tosemi sabbapāṇinaṁ.",
  "atk-s0508a213:480_0": "‘‘Yāvatā buddhakhettamhi, ṭhapetvāna mahāmuniṁ;",
  "atk-s0508a213:481_0": "Paññāya sadiso natthi, tava puttassa cakkhuma.",
  "atk-s0508a213:482_0": "‘‘Suvinītā ca te sissā, parisā casusikkhitā;",
  "atk-s0508a213:483_0": "Uttame damathe dantā, parivārenti taṁ sadā.",
  "atk-s0508a213:484_0": "‘‘Jhāyī jhānaratā dhīrā, santacittā samāhitā;",
  "atk-s0508a213:485_0": "Munī moneyyasampannā, parivārenti taṁ sadā.",
  "atk-s0508a213:486_0": "‘‘Appicchā nipakā dhīrā, appāhārā alolupā;",
  "atk-s0508a213:487_0": "Lābhālābhena santuṭṭhā, parivārenti taṁ sadā.",
  "atk-s0508a213:488_0": "‘‘Āraññikā dhutaratā, jhāyino lūkhacīvarā;",
  "atk-s0508a213:489_0": "Vivekābhiratā dhīrā, parivārenti taṁ sadā.",
  "atk-s0508a213:490_0": "‘‘Paṭipannā phalaṭṭhā ca, sekhā phalasamaṅgino;",
  "atk-s0508a213:491_0": "Āsīsakā uttamatthaṁ, parivārenti taṁ sadā.",
  "atk-s0508a213:492_0": "‘‘Sotāpannā ca vimalā, sakadāgāmino ca ye;",
  "atk-s0508a213:493_0": "Anāgāmī ca arahā, parivārenti taṁ sadā.",
  "atk-s0508a213:494_0": "‘‘Satipaṭṭhānakusalā, bojjhaṅgabhāvanāratā;",
  "atk-s0508a213:495_0": "Sāvakā te bahū sabbe, parivārenti taṁ sadā.",
  "atk-s0508a213:496_0": "‘‘Iddhipādesu kusalā, samādhibhāvanāratā;",
  "atk-s0508a213:497_0": "Sammappadhānānuyuttā, parivārenti taṁ sadā.",
  "atk-s0508a213:498_0": "‘‘Tevijjā chaḷabhiññā ca, iddhiyā pāramiṁ gatā;",
  "atk-s0508a213:499_0": "Paññāya pāramiṁ pattā, parivārenti taṁ sadā.",
  "atk-s0508a213:500_0": "‘‘Edisā te mahāvīra, tava sissā susikkhitā;",
  "atk-s0508a213:501_0": "Durāsadā uggatejā, parivārenti taṁ sadā.",
  "atk-s0508a213:502_0": "‘‘Tehi sissehi parivuto, saññatehi tapassibhi;",
  "atk-s0508a213:503_0": "Migarājāvasambhīto, uḷurājāva sobhasi.",
  "atk-s0508a213:504_0": "‘‘Pathaviyaṁ patiṭṭhāya, ruhanti dharaṇīruhā;",
  "atk-s0508a213:505_0": "Vepullataṁ pāpuṇanti, phalañca dassayanti te.",
  "atk-s0508a213:506_0": "‘‘Pathavīsadiso tvaṁsi, sakyaputta mahāyasa;",
  "atk-s0508a213:507_0": "Sāsane te patiṭṭhāya, labhanti amataṁ phalaṁ.",
  "atk-s0508a213:508_0": "‘‘Sindhu sarassatī ceva, nandiyo candabhāgikā;",
  "atk-s0508a213:509_0": "Gaṅgā ca yamunā ceva, sarabhū ca atho mahī.",
  "atk-s0508a213:510_0": "‘‘Etāsaṁ sandamānānaṁ, sāgarova sampaṭicchati;",
  "atk-s0508a213:511_0": "Jahanti purimaṁ nāmaṁ, sāgaroteva ñāyati.",
  "atk-s0508a213:512_0": "‘‘Tathevime catubbaṇṇā, pabbajitvā tavantike;",
  "atk-s0508a213:513_0": "Jahanti purimaṁ nāmaṁ, buddhaputtāti ñāyare.",
  "atk-s0508a213:514_0": "‘‘Yathāpi cando vimalo, gacchaṁ ākāsadhātuyā;",
  "atk-s0508a213:515_0": "Sabbe tāragaṇe loke, ābhāya atirocati.",
  "atk-s0508a213:516_0": "‘‘Tatheva tvaṁ mahāvīra, parivuto devamānuse;",
  "atk-s0508a213:517_0": "Ete sabbe atikkamma, jalasi sabbadā tuvaṁ.",
  "atk-s0508a213:518_0": "‘‘Gambhīre uṭṭhitā ūmī, na velamativattare;",
  "atk-s0508a213:519_0": "Sabbā velaṁva phusanti, sañcuṇṇā vikiranti tā.",
  "atk-s0508a213:520_0": "‘‘Tatheva titthiyā loke, nānādiṭṭhī bahujjanā;",
  "atk-s0508a213:521_0": "Dhammaṁ vāditukāmā te, nātivattanti taṁ muniṁ.",
  "atk-s0508a213:522_0": "‘‘Sace ca taṁ pāpuṇanti, paṭivādehi cakkhuma;",
  "atk-s0508a213:523_0": "Tavantikaṁ upagantvā, sañcuṇṇāva bhavanti te.",
  "atk-s0508a213:524_0": "‘‘Yathāpi udake jātā, kumudā mandālakā bahū;",
  "atk-s0508a213:525_0": "Upalimpanti toyena, kaddamakalalena ca.",
  "atk-s0508a213:526_0": "‘‘Tatheva bahukā sattā, loke jātā virūhare;",
  "atk-s0508a213:527_0": "Aṭṭitā rāgadosena, kaddame kumudaṁ yathā.",
  "atk-s0508a213:528_0": "‘‘Yathāpi padumaṁ jalajaṁ, jalamajjhe virūhati;",
  "atk-s0508a213:529_0": "Na so limpati toyena, parisuddho hi kesarī.",
  "atk-s0508a213:530_0": "‘‘Tatheva tvaṁ mahāvīra, loke jāto mahāmuni;",
  "atk-s0508a213:531_0": "Nopalimpasi lokena, toyena padumaṁ yathā.",
  "atk-s0508a213:532_0": "‘‘Yathāpi rammake māse, bahū pupphanti vārijā;",
  "atk-s0508a213:533_0": "Nātikkamanti taṁ māsaṁ, samayo pupphanāya so.",
  "atk-s0508a213:534_0": "‘‘Tatheva tvaṁ mahāvīra, pupphito te vimuttiyā;",
  "atk-s0508a213:535_0": "Sāsanaṁ nātivattanti, padumaṁ vārijaṁ yathā.",
  "atk-s0508a213:536_0": "‘‘Supupphito sālarājā, dibbagandhaṁ pavāyati;",
  "atk-s0508a213:537_0": "Aññasālehi parivuto, sālarājāva sobhati.",
  "atk-s0508a213:538_0": "‘‘Tatheva tvaṁ mahāvīra, buddhañāṇena pupphito;",
  "atk-s0508a213:539_0": "Bhikkhusaṅghaparivuto, sālarājāva sobhasi.",
  "atk-s0508a213:540_0": "‘‘Yathāpi selo himavā, osadho sabbapāṇinaṁ;",
  "atk-s0508a213:541_0": "Nāgānaṁ asurānañca, devatānañca ālayo.",
  "atk-s0508a213:542_0": "‘‘Tatheva tvaṁ mahāvīra, osadho viya pāṇinaṁ;",
  "atk-s0508a213:543_0": "Tevijjā chaḷabhiññā ca, iddhiyā pāramiṁ gatā.",
  "atk-s0508a213:544_0": "‘‘Anusiṭṭhā mahāvīra, tayā kāruṇikena te;",
  "atk-s0508a213:545_0": "Ramanti dhammaratiyā, vasanti tava sāsane.",
  "atk-s0508a213:546_0": "‘‘Migarājā yathā sīho, abhinikkhamma āsayā;",
  "atk-s0508a213:547_0": "Catuddisānuviloketvā, tikkhattuṁ abhinādati.",
  "atk-s0508a213:548_0": "‘‘Sabbe migā uttasanti, migarājassa gajjato;",
  "atk-s0508a213:549_0": "Tathā hi jātimā eso, pasū tāseti sabbadā.",
  "atk-s0508a213:550_0": "‘‘Gajjato te mahāvīra, vasudhā sampakampati;",
  "atk-s0508a213:551_0": "Bodhaneyyāvabujjhanti, tasanti mārakāyikā.",
  "atk-s0508a213:552_0": "‘‘Tasanti titthiyā sabbe, nadato te mahāmuni;",
  "atk-s0508a213:553_0": "Kākā senāva vibbhantā, migaraññā yathā migā.",
  "atk-s0508a213:554_0": "‘‘Ye keci gaṇino loke, satthāroti pavuccare;",
  "atk-s0508a213:555_0": "Paramparāgataṁ dhammaṁ, desenti parisāya te.",
  "atk-s0508a213:556_0": "‘‘Na hevaṁ tvaṁ mahāvīra, dhammaṁ desesi pāṇinaṁ;",
  "atk-s0508a213:557_0": "Sāmaṁ saccāni bujjhitvā, kevalaṁ bodhipakkhiyaṁ.",
  "atk-s0508a213:558_0": "‘‘Āsayānusayaṁ ñatvā; indriyānaṁ balābalaṁ;",
  "atk-s0508a213:559_0": "Bhabbābhabbe viditvāna, mahāmeghova gajjasi.",
  "atk-s0508a213:560_0": "‘‘Cakkavāḷapariyantā, nisinnā parisā bhave;",
  "atk-s0508a213:561_0": "Nānādiṭṭhī vicinantaṁ, vimaticchedanāya taṁ.",
  "atk-s0508a213:562_0": "‘‘Sabbesaṁ cittamaññāya, opammakusalo muni;",
  "atk-s0508a213:563_0": "Ekaṁ pañhaṁ kathentova, vimatiṁ chindasi pāṇinaṁ.",
  "atk-s0508a213:564_0": "‘‘Upatissasadiseheva, vasudhā pūritā bhave;",
  "atk-s0508a213:565_0": "Sabbeva te pañjalikā, kittayuṁ lokanāyakaṁ.",
  "atk-s0508a213:566_0": "‘‘Kappaṁ vā te kittayantā, nānāvaṇṇehi kittayuṁ;",
  "atk-s0508a213:567_0": "Parimetuṁ na sakkeyyuṁ, appameyyo tathāgato.",
  "atk-s0508a213:568_0": "‘‘Yathā sakena thāmena, kittito hi mayā jino;",
  "atk-s0508a213:569_0": "Kappakoṭīpi kittentā, evameva pakittayuṁ.",
  "atk-s0508a213:570_0": "‘‘Sace hi koci devo vā, manusso vā susikkhito;",
  "atk-s0508a213:571_0": "Pametuṁ parikappeyya, vighātaṁva labheyya so.",
  "atk-s0508a213:572_0": "‘‘Sāsane te patiṭṭhāya, sakyaputta mahāyasa;",
  "atk-s0508a213:573_0": "Paññāya pāramiṁ gantvā, viharāmi anāsavo.",
  "atk-s0508a213:574_0": "‘‘Titthiye sampamaddāmi, vattemi jinasāsanaṁ;",
  "atk-s0508a213:575_0": "Dhammasenāpati ajja, sakyaputtassa sāsane.",
  "atk-s0508a213:576_0": "‘‘Aparimeyye kataṁ kammaṁ, phalaṁ dassesi me idha;",
  "atk-s0508a213:577_0": "Sukhitto saravegova, kilese jhāpayī mama.",
  "atk-s0508a213:578_0": "‘‘Yo koci manujo bhāraṁ, dhāreyya matthake sadā;",
  "atk-s0508a213:579_0": "Bhārena dukkhito assa, bhārehi bharito tathā.",
  "atk-s0508a213:580_0": "‘‘Ḍayhamāno tīhaggīhi, bhavesu saṁsariṁ ahaṁ;",
  "atk-s0508a213:581_0": "Bharito bhavabhārena, giriṁ uccārito yathā.",
  "atk-s0508a213:582_0": "‘‘Oropito ca me bhāro, bhavā ugghāṭitā mayā;",
  "atk-s0508a213:583_0": "Karaṇīyaṁ kataṁ sabbaṁ, sakyaputtassa sāsane.",
  "atk-s0508a213:584_0": "‘‘Yāvatā buddhakhettamhi, ṭhapetvā sakyapuṅgavaṁ;",
  "atk-s0508a213:585_0": "Ahaṁ aggomhi paññāya, sadiso me na vijjati.",
  "atk-s0508a213:586_0": "‘‘Samādhimhi sukusalo, iddhiyā pāramiṁ gato;",
  "atk-s0508a213:587_0": "Icchamāno cahaṁ ajja, sahassaṁ abhinimmine.",
  "atk-s0508a213:588_0": "‘‘Anupubbavihārassa, vasībhūto mahāmuni;",
  "atk-s0508a213:589_0": "Kathesi sāsanaṁ mayhaṁ, nirodho sayanaṁ mama.",
  "atk-s0508a213:590_0": "‘‘Dibbacakkhu visuddhaṁ me, samādhikusalo ahaṁ;",
  "atk-s0508a213:591_0": "Sammappadhānānuyutto, bojjhaṅgabhāvanārato.",
  "atk-s0508a213:592_0": "‘‘Sāvakena hi pattabbaṁ, sabbameva kataṁ mayā;",
  "atk-s0508a213:593_0": "Lokanāthaṁ ṭhapetvāna, sadiso me na vijjati.",
  "atk-s0508a213:594_0": "‘‘Samāpattīnaṁ kusalo,",
  "atk-s0508a213:594_1": "jhānavimokkhāna khippapaṭilābhī;",
  "atk-s0508a213:595_0": "Bojjhaṅgabhāvanārato, sāvakaguṇapāramigatosmi.",
  "atk-s0508a213:596_0": "‘‘Sāvakaguṇenapi phussena, buddhiyā parisuttamabhāravā;",
  "atk-s0508a213:597_0": "Yaṁ saddhāsaṅgahitaṁ cittaṁ, sadā sabrahmacārīsu.",
  "atk-s0508a213:598_0": "‘‘Uddhatavisova sappo, chinnavisāṇova usabho;",
  "atk-s0508a213:599_0": "Nikkhittamānadappova, upemi garugāravena gaṇaṁ.",
  "atk-s0508a213:600_0": "‘‘Yadi rūpinī bhaveyya,",
  "atk-s0508a213:600_1": "paññā me vasumatīpi na sameyya;",
  "atk-s0508a213:601_0": "Anomadassissa bhagavato, phalametaṁ ñāṇathavanāya.",
  "atk-s0508a213:602_0": "‘‘Pavattitaṁ dhammacakkaṁ, sakyaputtena tādinā;",
  "atk-s0508a213:603_0": "Anuvattemahaṁ sammā, ñāṇathavanāyidaṁ phalaṁ.",
  "atk-s0508a213:604_0": "‘‘Mā me kadāci pāpiccho, kusīto hīnavīriyo;",
  "atk-s0508a213:605_0": "Appassuto anācāro, sameto ahu katthaci.",
  "atk-s0508a213:606_0": "‘‘Bahussuto ca medhāvī, sīlesu susamāhito;",
  "atk-s0508a213:607_0": "Cetosamathānuyutto, api muddhani tiṭṭhatu.",
  "atk-s0508a213:608_0": "‘‘Taṁ vo vadāmi bhaddante, tāvantettha samāgatā;",
  "atk-s0508a213:609_0": "Appicchā hotha santuṭṭhā, jhāyī jhānaratā sadā.",
  "atk-s0508a213:610_0": "‘‘Yamahaṁ paṭhamaṁ disvā, virajo vimalo ahuṁ;",
  "atk-s0508a213:611_0": "So me ācariyo dhīro, assaji nāma sāvako.",
  "atk-s0508a213:612_0": "‘‘Tassāhaṁ vāhasā ajja, dhammasenāpatī ahuṁ;",
  "atk-s0508a213:613_0": "Sabbattha pāramiṁ patvā, viharāmi anāsavo.",
  "atk-s0508a213:614_0": "‘‘Yo me ācariyo āsi, assaji nāma sāvako;",
  "atk-s0508a213:615_0": "Yassaṁ disāyaṁ vasati, ussīsamhi karomahaṁ.",
  "atk-s0508a213:616_0": "‘‘Mama kammaṁ saritvāna, gotamo sakyapuṅgavo;",
  "atk-s0508a213:617_0": "Bhikkhusaṅghe nisīditvā, aggaṭṭhāne ṭhapesi maṁ.",
  "atk-s0508a213:618_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a213:619_0": "Aparabhāge pana satthā jetavanamahāvihāre ariyagaṇamajjhe nisinno attano sāvake tena tena guṇavisesena etadagge ṭhapento – ‘‘etadaggaṁ, bhikkhave,",
  "atk-s0508a213:619_1": "mama sāvakānaṁ bhikkhūnaṁ mahāpaññānaṁ yadidaṁ sāriputto’’ti (a. ni.",
  "atk-s0508a213:619_2": "1.188-189) theraṁ mahāpaññabhāvena etadagge ṭhapesi.",
  "atk-s0508a213:619_3": "So evaṁ sāvakapāramīñāṇassa matthakaṁ patvā dhammasenāpatiṭṭhāne patiṭṭhahitvā sattahitaṁ karonto ekadivasaṁ sabrahmacārīnaṁ attano cariyavibhāvanamukhena aññaṁ byākaronto –",
  "atk-s0508a213:620_0": "981.",
  "atk-s0508a213:621_0": " ‘‘Yathācārī yathāsato satīmā, yatasaṅkappajjhāyi appamatto;",
  "atk-s0508a213:622_0": "Ajjhattarato samāhitatto,",
  "atk-s0508a213:622_1": "eko santusito tamāhu bhikkhuṁ.",
  "atk-s0508a213:623_0": "982.",
  "atk-s0508a213:624_0": " ‘‘Allaṁ sukkhaṁ vā bhuñjanto, na bāḷhaṁ suhito siyā;",
  "atk-s0508a213:625_0": "Ūnūdaro mitāhāro, sato bhikkhu paribbaje.",
  "atk-s0508a213:626_0": "983.",
  "atk-s0508a213:627_0": " ‘‘Cattāro pañca ālope, abhutvā udakaṁ pive;",
  "atk-s0508a213:628_0": "Alaṁ phāsuvihārāya, pahitattassa bhikkhuno.",
  "atk-s0508a213:629_0": "984.",
  "atk-s0508a213:630_0": " ‘‘Kappiyaṁ tañce chādeti, cīvaraṁ idamatthikaṁ;",
  "atk-s0508a213:631_0": "Alaṁ phāsuvihārāya, pahitattassa bhikkhuno.",
  "atk-s0508a213:632_0": "985.",
  "atk-s0508a213:633_0": " ‘‘Pallaṅkena nisinnassa, jaṇṇuke nābhivassati;",
  "atk-s0508a213:634_0": "Alaṁ phāsuvihārāya, pahitattassa bhikkhuno.",
  "atk-s0508a213:635_0": "986.",
  "atk-s0508a213:636_0": " ‘‘Yo sukhaṁ dukkhato adda, dukkhamaddakkhi sallato;",
  "atk-s0508a213:637_0": "Ubhayantarena nāhosi, kena lokasmi kiṁ siyā.",
  "atk-s0508a213:638_0": "987.",
  "atk-s0508a213:639_0": " ‘‘Mā me kadāci pāpiccho, kusīto hīnavīriyo;",
  "atk-s0508a213:640_0": "Appassuto anādaro, kena lokasmi kiṁ siyā.",
  "atk-s0508a213:641_0": "988.",
  "atk-s0508a213:642_0": " ‘‘Bahussuto ca medhāvī, sīlesu susamāhito;",
  "atk-s0508a213:643_0": "Cetosamathamanuyutto, api muddhani tiṭṭhatu.",
  "atk-s0508a213:644_0": "989.",
  "atk-s0508a213:645_0": " ‘‘Yo papañcamanuyutto, papañcābhirato mago;",
  "atk-s0508a213:646_0": "Virādhayī so nibbānaṁ, yogakkhemaṁ anuttaraṁ.",
  "atk-s0508a213:647_0": "990.",
  "atk-s0508a213:648_0": " ‘‘Yo ca papañcaṁ hitvāna, nippapañcapathe rato;",
  "atk-s0508a213:649_0": "Ārādhayī so nibbānaṁ, yogakkhemaṁ anuttaraṁ.",
  "atk-s0508a213:650_0": "991.",
  "atk-s0508a213:651_0": " ‘‘Gāme vā yadi vāraññe, ninne vā yadi vā thale;",
  "atk-s0508a213:652_0": "Yattha arahanto viharanti, taṁ bhūmirāmaṇeyyakaṁ.",
  "atk-s0508a213:653_0": "992.",
  "atk-s0508a213:654_0": " ‘‘Ramaṇīyāni araññāni, yattha na ramatī jano;",
  "atk-s0508a213:655_0": "Vītarāgā ramissanti, na te kāmagavesino.",
  "atk-s0508a213:656_0": "993.",
  "atk-s0508a213:657_0": " ‘‘Nidhīnaṁva pavattāraṁ, yaṁ passe vajjadassinaṁ;",
  "atk-s0508a213:658_0": "Niggayhavādiṁ medhāviṁ, tādisaṁ paṇḍitaṁ bhaje;",
  "atk-s0508a213:659_0": "Tādisaṁ bhajamānassa, seyyo hoti na pāpiyo.",
  "atk-s0508a213:660_0": "994.",
  "atk-s0508a213:661_0": " ‘‘Ovadeyyānusāseyya, asabbhā ca nivāraye;",
  "atk-s0508a213:662_0": "Satañhi so piyo hoti, asataṁ hoti appiyo.",
  "atk-s0508a213:663_0": "995.",
  "atk-s0508a213:664_0": " ‘‘Aññassa bhagavā buddho, dhammaṁ desesi cakkhumā;",
  "atk-s0508a213:665_0": "Dhamme desiyamānamhi, sotamādhesimatthiko;",
  "atk-s0508a213:666_0": "Taṁ me amoghaṁ savanaṁ, vimuttomhi anāsavo.",
  "atk-s0508a213:667_0": "996.",
  "atk-s0508a213:668_0": " ‘‘Neva pubbenivāsāya, napi dibbassa cakkhuno;",
  "atk-s0508a213:669_0": "Cetopariyāya iddhiyā, cutiyā upapattiyā;",
  "atk-s0508a213:670_0": "Sotadhātuvisuddhiyā, paṇidhī me na vijjati.",
  "atk-s0508a213:671_0": "997.",
  "atk-s0508a213:672_0": " ‘‘Rukkhamūlaṁva nissāya, muṇḍo saṅghāṭipāruto;",
  "atk-s0508a213:673_0": "Paññāya uttamo thero, upatissova jhāyati.",
  "atk-s0508a213:674_0": "998.",
  "atk-s0508a213:675_0": " ‘‘Avitakkaṁ samāpanno, sammāsambuddhasāvako;",
  "atk-s0508a213:676_0": "Ariyena tuṇhībhāvena, upeto hoti tāvade.",
  "atk-s0508a213:677_0": "999.",
  "atk-s0508a213:678_0": " ‘‘Yathāpi pabbato selo, acalo suppatiṭṭhito;",
  "atk-s0508a213:679_0": "Evaṁ mohakkhayā bhikkhu, pabbatova na vedhati.",
  "atk-s0508a213:680_0": "1000.",
  "atk-s0508a213:681_0": " ‘‘Anaṅgaṇassa posassa, niccaṁ sucigavesino;",
  "atk-s0508a213:682_0": "Vālaggamattaṁ pāpassa, abbhamattaṁva khāyati.",
  "atk-s0508a213:683_0": "1001.",
  "atk-s0508a213:684_0": " ‘‘Nābhinandāmi maraṇaṁ, nābhinandāmi jīvitaṁ;",
  "atk-s0508a213:685_0": "Nikkhipissaṁ imaṁ kāyaṁ, sampajāno paṭissato.",
  "atk-s0508a213:686_0": "1002.",
  "atk-s0508a213:687_0": " ‘‘Nābhinandāmi maraṇaṁ, nābhinandāmi jīvitaṁ;",
  "atk-s0508a213:688_0": "Kālañca paṭikaṅkhāmi, nibbisaṁ bhatako yathā.",
  "atk-s0508a213:689_0": "1003.",
  "atk-s0508a213:690_0": " ‘‘Ubhayena midaṁ maraṇameva, nāmaraṇaṁ pacchā vā pure vā;",
  "atk-s0508a213:691_0": "Paṭipajjatha mā vinassatha, khaṇo vo mā upaccagā.",
  "atk-s0508a213:692_0": "1004.",
  "atk-s0508a213:693_0": " ‘‘Nagaraṁ yathā paccantaṁ, guttaṁ santarabāhiraṁ;",
  "atk-s0508a213:694_0": "Evaṁ gopetha attānaṁ, khaṇo vo mā upaccagā;",
  "atk-s0508a213:695_0": "Khaṇātītā hi socanti, nirayamhi samappitā.",
  "atk-s0508a213:696_0": "1005.",
  "atk-s0508a213:697_0": " ‘‘Upasanto uparato, mantabhāṇī anuddhato;",
  "atk-s0508a213:698_0": "Dhunāti pāpake dhamme, dumapattaṁva māluto.",
  "atk-s0508a213:699_0": "1006.",
  "atk-s0508a213:700_0": " ‘‘Upasanto uparato, mantabhāṇī anuddhato;",
  "atk-s0508a213:701_0": "Appāsi pāpake dhamme, dumapattaṁva māluto.",
  "atk-s0508a213:702_0": "1007.",
  "atk-s0508a213:703_0": " ‘‘Upasanto anāyāso, vippasanno anāvilo;",
  "atk-s0508a213:704_0": "Kalyāṇasīlo medhāvī, dukkhassantakaro siyā.",
  "atk-s0508a213:705_0": "1008.",
  "atk-s0508a213:706_0": " ‘‘Na vissase ekatiyesu evaṁ, agārisu pabbajitesu cāpi;",
  "atk-s0508a213:707_0": "Sādhūpi hutvāna asādhu honti,",
  "atk-s0508a213:707_1": "asādhu hutvā puna sādhu honti.",
  "atk-s0508a213:708_0": "1009.",
  "atk-s0508a213:709_0": " ‘‘Kāmacchando ca byāpādo, thinamiddhañca bhikkhuno;",
  "atk-s0508a213:710_0": "Uddhaccaṁ vicikicchā ca, pañcete cittakelisā.",
  "atk-s0508a213:711_0": "1010.",
  "atk-s0508a213:712_0": " ‘‘Yassa sakkariyamānassa, asakkārena cūbhayaṁ;",
  "atk-s0508a213:713_0": "Samādhi na vikampati, appamādavihārino.",
  "atk-s0508a213:714_0": "1011.",
  "atk-s0508a213:715_0": " ‘‘Taṁ jhāyinaṁ sātatikaṁ, sukhumadiṭṭhipassakaṁ;",
  "atk-s0508a213:716_0": "Upādānakkhayārāmaṁ, āhu sappuriso iti.",
  "atk-s0508a213:717_0": "1012.",
  "atk-s0508a213:718_0": " ‘‘Mahāsamuddo pathavī, pabbato anilopi ca;",
  "atk-s0508a213:719_0": "Upamāya na yujjanti, satthu varavimuttiyā.",
  "atk-s0508a213:720_0": "1013.",
  "atk-s0508a213:721_0": " ‘‘Cakkānuvattako thero, mahāñāṇī samāhito;",
  "atk-s0508a213:722_0": "Pathavāpaggisamāno, na rajjati na dussati.",
  "atk-s0508a213:723_0": "1014.",
  "atk-s0508a213:724_0": " ‘‘Paññāpāramitaṁ patto, mahābuddhi mahāmati;",
  "atk-s0508a213:725_0": "Ajaḷo jaḷasamāno, sadā carati nibbuto.",
  "atk-s0508a213:726_0": "1015.",
  "atk-s0508a213:727_0": " ‘‘Pariciṇṇo mayā satthā…pe… bhavanettisamūhatā.",
  "atk-s0508a213:728_0": "1016.",
  "atk-s0508a213:729_0": " ‘‘Sampādethappamādena, esā me anusāsanī;",
  "atk-s0508a213:730_0": "Handāhaṁ parinibbissaṁ, vippamuttomhi sabbadhī’’ti. –",
  "atk-s0508a213:731_0": "Imā gāthā abhāsi.",
  "atk-s0508a213:731_1": "Imā hi kāci gāthā therena bhāsitā,",
  "atk-s0508a213:731_2": "kāci theraṁ ārabbha bhagavatā bhāsitā,",
  "atk-s0508a213:731_3": "sabbā pacchā attano cariyapavedanavasena therena bhāsitattā therasseva gāthā ahesuṁ.",
  "atk-s0508a213:732_0": "Tattha yathācārīti yathā kāyādīhi saṁyato,",
  "atk-s0508a213:732_1": "saṁvuto hutvā carati viharati,",
  "atk-s0508a213:732_2": "yathācaraṇasīloti vā yathācārī, sīlasampannoti attho. Yathāsatoti yathāsanto.",
  "atk-s0508a213:732_3": "Gāthāsukhatthañhi anunāsikalopaṁ katvā niddeso kato, santo viya, ariyehi nibbisesoti attho.",
  "atk-s0508a213:732_4": "Satīmāti paramāya satiyā samannāgato.",
  "atk-s0508a213:732_5": "Yatasaṅkappajjhāyīti sabbaso micchāsaṅkappaṁ pahāya nekkhammasaṅkappādivasena saṁyatasaṅkappo hutvā ārammaṇūpanijjhānena lakkhaṇūpanijjhānena ca jhāyanasīlo.",
  "atk-s0508a213:732_6": "Appamattoti tasmiṁyeva yathācāribhāve yatasaṅkappo hutvā jhāyanena ca pamādarahito sabbattha suppatiṭṭhitasatisampajañño.",
  "atk-s0508a213:732_7": "Ajjhattaratoti gocarajjhatte kammaṭṭhānabhāvanāya abhirato.",
  "atk-s0508a213:732_8": "Samāhitattoti tāya eva bhāvanāya ekaggacitto. Ekoti asahāyo gaṇasaṁsaggaṁ,",
  "atk-s0508a213:732_9": "kilesasaṁsaggañca pahāya kāyavivekaṁ,",
  "atk-s0508a213:732_10": "cittavivekañca paribrūhayanto.",
  "atk-s0508a213:732_11": "Santusitoti paccayasantosena ca bhāvanārāmasantosena ca sammadeva tusito tuṭṭho.",
  "atk-s0508a213:732_12": "Bhāvanāya hi uparūpari visesaṁ āvahantiyā uḷāraṁ pītipāmojjaṁ uppajjati,",
  "atk-s0508a213:732_13": "matthakaṁ pattāya pana vattabbameva natthi.",
  "atk-s0508a213:732_14": "Tamāhubhikkhunti taṁ evarūpaṁ puggalaṁ sikkhattayapāripūriyā bhayaṁ ikkhanatāya bhinnakilesatāya ca bhikkhūti vadanti.",
  "atk-s0508a213:733_0": "Idāni yathāvuttasantosadvaye paccayasantosaṁ tāva dassento ‘‘allaṁ sukkhaṁ vā’’tiādimāha.",
  "atk-s0508a213:733_1": "Tattha allanti sappiādiupasekena tintaṁ siniddhaṁ. Sukkhanti tadabhāvena lūkhaṁ. Vā-saddo aniyamattho, allaṁ vā sukkhaṁ vāti. Bāḷhanti ativiya.",
  "atk-s0508a213:733_2": "Suhitoti dhāto na siyāti attho.",
  "atk-s0508a213:733_3": "Kathaṁ pana siyāti āha ‘‘ūnūdaro mitāhāro’’ti paṇītaṁ lūkhaṁ vāpi bhojanaṁ bhuñjanto bhikkhu yāvadatthaṁ abhuñjitvā ūnūdaro sallahukudaro,",
  "atk-s0508a213:733_4": "tato eva mitāhāro parimitabhojano aṭṭhaṅgasamannāgataṁ āhāraṁ āharanto tattha mattaññutāya paccavekkhaṇasatiyā ca sato hutvā paribbaje vihareyya.",
  "atk-s0508a213:734_0": "Yathā pana ūnūdaro mitāhāro ca nāma hoti,",
  "atk-s0508a213:734_1": "taṁ dassetuṁ ‘‘cattāro’’tiādi vuttaṁ.",
  "atk-s0508a213:734_2": "Tattha abhutvāti cattāro vā pañca vā ālope kabaḷe abhuñjitvā tattakassa āhārassa okāsaṁ ṭhapetvā pānīyaṁ piveyya. Ayañhi āhāre sallahukavutti.",
  "atk-s0508a213:734_3": "Nibbānañhi pesitacittassa bhikkhuno phāsuvihārāya jhānādīnaṁ adhigamayogyatāya sukhavihārāya alaṁ pariyattanti attho.",
  "atk-s0508a213:734_4": "Iminā kucchiparihāriyaṁ piṇḍapātaṁ vadanto piṇḍapāte itarītarasantosaṁ dasseti. ‘‘Bhutvānā’’ti vā pāṭho,",
  "atk-s0508a213:734_5": "so catupañcālopamattenāpi āhārena sarīraṁ yāpetuṁ samatthassa ativiya thirapakatikassa puggalassa vasena vutto siyā,",
  "atk-s0508a213:734_6": "uttaragāthāhipi saṁsandati eva appakasseva cīvarassa senāsanassa ca vakkhamānattā.",
  "atk-s0508a213:735_0": "Kappiyanti yaṁ kappiyakappiyānulomesu khomādīsu aññataranti attho.",
  "atk-s0508a213:735_1": "Tañce chādetīti kappiyaṁ cīvaraṁ samānaṁ chādetabbaṁ ṭhānaṁ chādeti ce,",
  "atk-s0508a213:735_2": "satthārā anuññātajātiyaṁ santaṁ heṭṭhimantena anuññātapamāṇayuttaṁ ce hotīti attho.",
  "atk-s0508a213:735_3": "Idamatthikanti idaṁ payojanatthaṁ satthārā vuttapayojanatthaṁ yāvadeva sītādipaṭighātanatthañceva hirīkopīnapaṭicchādanatthañcāti attho.",
  "atk-s0508a213:735_4": "Etena kāyaparihāriyaṁ cīvaraṁ tattha itarītarasantosañca vadati.",
  "atk-s0508a213:736_0": "Pallaṅkena nisinnassāti pallaṅkaṁ vuccati samantato ūrubaddhāsanaṁ, tena nisinnassa,",
  "atk-s0508a213:736_1": "tisandhipallaṅkaṁ ābhujitvā nisinnassāti attho.",
  "atk-s0508a213:736_2": "Jaṇṇukenābhivassatīti yassaṁ kuṭiyaṁ tathā nisinnassa deve vassante jaṇṇukadvayaṁ vassodakena na temiyati,",
  "atk-s0508a213:736_3": "ettakampi sabbapariyantasenāsanaṁ ,",
  "atk-s0508a213:736_4": "sakkā hi tattha nisīditvā atthakāmarūpena kulaputtena sadatthaṁ nipphādetuṁ. Tenāha ‘‘alaṁ phāsuvihārāya, pahitattassa bhikkhuno’’ti.",
  "atk-s0508a213:737_0": "Evaṁ thero imāhi catūhi gāthāhi ye te bhikkhū mahicchā asantuṭṭhā,",
  "atk-s0508a213:737_1": "tesaṁ paramukkaṁsagataṁ sallekhaovādaṁ pakāsetvā idāni vedanāmukhena bhāvanārāmasantosaṁ dassento ‘‘yo sukha’’ntiādimāha. Tattha sukhanti sukhavedanaṁ.",
  "atk-s0508a213:737_2": "Dukkhatoti vipariṇāmadukkhato. Addāti addasa,",
  "atk-s0508a213:737_3": "vipassanāpaññāsahitāya maggapaññāya yathābhūtaṁ yo apassīti attho.",
  "atk-s0508a213:737_4": "Sukhavedanā hi paribhogakāle assādiyamānāpi visamissaṁ viya bhojanaṁ vipariṇāmakāle dukkhāyeva hoti.",
  "atk-s0508a213:737_5": "Tenettha dukkhānupassanaṁ dasseti.",
  "atk-s0508a213:737_6": "Dukkhamaddakkhi sallatoti dukkhavedanaṁ yo sallanti passi.",
  "atk-s0508a213:737_7": "Dukkhavedanā hi yathā sallaṁ sarīraṁ anupavisantampi anupavisitvā ṭhitampi uddhariyamānampi pīḷanameva janeti,",
  "atk-s0508a213:737_8": "evaṁ uppajjamānāpi ṭhitippattāpi bhijjamānāpi vibādhatiyevāti.",
  "atk-s0508a213:737_9": "Etenettha dukkhānupassanaṁyeva ukkaṁsetvā vadati,",
  "atk-s0508a213:737_10": "tena ca ‘‘yaṁ dukkhaṁ tadanattā’’ti (saṁ. ni.",
  "atk-s0508a213:737_11": "3.15) vacanato vedanādvaye attattaniyagāhaṁ viniveṭheti.",
  "atk-s0508a213:737_12": "Ubhayantarenāti ubhayesaṁ antare,",
  "atk-s0508a213:737_13": "sukhadukkhavedanānaṁ majjhabhūte adukkhamasukheti attho.",
  "atk-s0508a213:737_14": "Nāhosīti yathābhūtāvabodhane attattaniyābhinivesanaṁ ahosi.",
  "atk-s0508a213:737_15": "Kena lokasmi kiṁ siyāti evaṁ vedanāmukhena pañcapi upādānakkhandhe parijānitvā tappaṭibaddhaṁ sakalakilesajālaṁ samucchinditvā ṭhito kena nāma kilesena lokasmiṁ baddho,",
  "atk-s0508a213:737_16": "devatādīsu kiṁ vā āyati siyā,",
  "atk-s0508a213:737_17": "aññadatthu chinnabandhano apaññattikova siyāti adhippāyo.",
  "atk-s0508a213:738_0": "Idāni micchāpaṭipanne puggale garahanto sammāpaṭipanne pasaṁsanto ‘‘mā me’’tiādikā catasso gāthā abhāsi.",
  "atk-s0508a213:738_1": "Tattha mā me kadāci pāpicchoti yo asantaguṇasambhāvanicchāya pāpiccho ,",
  "atk-s0508a213:738_2": "samaṇadhamme ussāhābhāvena kusīto, tatoyeva hīnavīriyo,",
  "atk-s0508a213:738_3": "saccapaṭiccasamuppādādipaṭisaṁyuttassa sutassa abhāvena appassuto,",
  "atk-s0508a213:738_4": "ovādānusāsanīsu ādarābhāvena anādaro,",
  "atk-s0508a213:738_5": "tādiso atihīnapuggalo mama santike kadācipi mā hotu. Kasmā?",
  "atk-s0508a213:738_6": "Kena lokasmi kiṁ siyāti lokasmiṁ sattanikāye tassa tādisassa puggalassa kena ovādena kiṁ bhavitabbaṁ, kena vā katena kiṁ siyā, niratthakamevāti attho.",
  "atk-s0508a213:739_0": "Bahussuto cāti yo puggalo sīlādipaṭisaṁyuttassa suttageyyādibhedassa bahuno sutassa sambhavena bahussuto,",
  "atk-s0508a213:739_1": "dhammojapaññāya pārihāriyapaññāya paṭivedhapaññāya ca vasena medhāvī,",
  "atk-s0508a213:739_2": "sīlesu ca suṭṭhu patiṭṭhitattā susamāhito,",
  "atk-s0508a213:739_3": "cetosamathaṁ lokiyalokuttarabhedaṁ cittasamādhānaṁ anuyutto,",
  "atk-s0508a213:739_4": "tādiso puggalo mayhaṁ matthakepi tiṭṭhatu, pageva sahavāso.",
  "atk-s0508a213:740_0": "Yo papañcamanuyuttoti yo pana puggalo kammārāmatādivasena rūpābhisaṅgādivasena ca pavattiyā papañcanaṭṭhena taṇhādibhedaṁ papañcaṁ anuyutto,",
  "atk-s0508a213:740_1": "tattha ca anādīnavadassanena abhirato magasadiso, so nibbānaṁ virādhayi,",
  "atk-s0508a213:740_2": "so nibbānā suvidūravidūre ṭhito.",
  "atk-s0508a213:741_0": "Yo ca papañcaṁ hitvānāti yo pana puggalo taṇhāpapañcaṁ pahāya tadabhāvato nippapañcassa nibbānassa pathe adhigamupāye ariyamagge rato bhāvanābhisamaye abhirato,",
  "atk-s0508a213:741_1": "so nibbānaṁ ārādhayi sādhesi adhigacchīti attho.",
  "atk-s0508a213:742_0": "Athekadivasaṁ thero attano kaniṭṭhabhātikassa revatattherassa kaṇṭakanicitakhadirarukkhasañchanne nirudakakantāre vāsaṁ disvā taṁ pasaṁsanto ‘‘gāme vā’’tiādikā dve gāthā abhāsi.",
  "atk-s0508a213:742_1": "Tattha gāme vāti kiñcāpi arahanto gāmante kāyavivekaṁ na labhanti, cittavivekaṁ pana labhanteva.",
  "atk-s0508a213:742_2": "Tesañhi dibbapaṭibhāgānipi ārammaṇāni cittaṁ cāletuṁ na sakkonti,",
  "atk-s0508a213:742_3": "tasmā gāme vā hotu araññādīsu aññataraṁ vā, yattha arahanto viharanti,",
  "atk-s0508a213:742_4": "taṁ bhūmirāmaṇeyyakanti so bhūmippadeso ramaṇīyo evāti attho.",
  "atk-s0508a213:743_0": "Araññānīti supupphitatarusaṇḍamaṇḍitāni vimalasalilāsayasampannāni araññāni ramaṇīyānīti sambandho.",
  "atk-s0508a213:743_1": "Yatthāti yesu araññesu vikasitesu viya ramamānesu kāmapakkhiko kāmagavesako jano na ramati.",
  "atk-s0508a213:743_2": "Vītarāgāti vigatarāgā pana khīṇāsavā bhamaramadhukarā viya padumavanesu tathārūpesu araññesu ramissantīti.",
  "atk-s0508a213:743_3": "Na te kāmagavesinoti yasmā te vītarāgā kāmagavesino na hontīti attho.",
  "atk-s0508a213:744_0": "Puna thero rādhaṁ nāma duggatabrāhmaṇaṁ anukampāya pabbājetvā,",
  "atk-s0508a213:744_1": "upasampādetvā tameva pacchāsamaṇaṁ katvā vicaranto ekadivasaṁ tassa ca subbacabhāvena tussitvā ovādaṁ dento ‘‘nidhīnaṁvā’’tiādimāha.",
  "atk-s0508a213:744_2": "Tattha nidhīnaṁvāti tattha tattha nidahitvā ṭhapitānaṁ hiraññasuvaṇṇādipūrānaṁ nidhikumbhīnaṁ.",
  "atk-s0508a213:744_3": "Pavattāranti kicchajīvike duggatamanusse anukampaṁ katvā ‘‘ehi te sukhena jīvituṁ upāyaṁ dassessāmī’’ti nidhiṭṭhānaṁ netvā hatthaṁ pasāretvā ‘‘imaṁ gahetvā sukhaṁ jīvāhī’’ti ācikkhitāraṁ viya.",
  "atk-s0508a213:744_4": "Vajjadassinanti dve vajjadassino – ‘‘iminā naṁ asāruppena vā khalitena vā saṅghamajjhe niggaṇhissāmī’’ti randhagavesako ca,",
  "atk-s0508a213:744_5": "aññātaṁ ñāpetukāmo ñātaṁ assādento sīlādivuddhikāmatāya taṁ taṁ vajjaṁ olokento ullumpanasabhāvasaṇṭhito cāti, ayaṁ idha adhippeto.",
  "atk-s0508a213:744_6": "Yathā hi duggatamanusso ‘‘imaṁ nidhiṁ gaṇhāhī’’ti niggayhamānopi nidhidassane kopaṁ na karoti, pamuditova hoti,",
  "atk-s0508a213:744_7": "evaṁ evarūpesu puggalesu asāruppaṁ vā khalitaṁ vā disvā ācikkhante kopo na kātabbo, tuṭṭhacitteneva bhavitabbaṁ, ‘‘bhante,",
  "atk-s0508a213:744_8": "punapi maṁ evarūpaṁ vadeyyāthā’’ti pavāretabbameva.",
  "atk-s0508a213:744_9": "Niggayhavādinti yo vajjaṁ disvā ayaṁ me saddhivihāriko, antevāsiko,",
  "atk-s0508a213:744_10": "upakārakoti acintetvā vajjānurūpaṁ tajjento paṇāmento daṇḍakammaṁ karonto sikkhāpeti,",
  "atk-s0508a213:744_11": "ayaṁ niggayhavādī nāma sammāsambuddho viya.",
  "atk-s0508a213:744_12": "Vuttañhetaṁ – ‘‘niggayha niggayhāhaṁ, ānanda, vakkhāmi; pavayha pavayha, ānanda, vakkhāmi. Yo sāro so ṭhassatī’’ti (ma. ni. 3.196).",
  "atk-s0508a213:744_13": "Medhāvinti dhammojapaññāya samannāgataṁ. Tādisanti evarūpaṁ paṇḍitaṁ. Bhajeti payirupāseyya.",
  "atk-s0508a213:744_14": "Tādisañhi ācariyaṁ bhajamānassa antevāsikassa seyyo hoti, na pāpiyo, vuḍḍhiyeva hoti, no parihānīti attho.",
  "atk-s0508a213:745_0": "Athekadā assajipunabbasukehi kīṭāgirismiṁ āvāse dūsite satthārā āṇatto attano parisāya mahāmoggallānena ca saddhiṁ tattha gato dhammasenāpati assajipunabbasukesu ovādaṁ anādiyantesu imaṁ gāthamāha.",
  "atk-s0508a213:745_1": "Tattha ovadeyyāti ovādaṁ anusiṭṭhiṁ dadeyya.",
  "atk-s0508a213:745_2": "Anusāseyyāti tasseva pariyāyavacanaṁ.",
  "atk-s0508a213:745_3": "Atha vā uppanne vatthusmiṁ vadanto ovadati nāma,",
  "atk-s0508a213:745_4": "anuppanne ‘‘ayasopi te siyā’’tiādiṁ anāgataṁ uddissa vadanto anusāsati nāma.",
  "atk-s0508a213:745_5": "Sammukhā vadanto vā ovadati nāma, parammukhā dūtaṁ,",
  "atk-s0508a213:745_6": "sāsanaṁ vā pesetvā vadanto anusāsati nāma.",
  "atk-s0508a213:745_7": "Sakiṁ vadanto vā ovadati nāma,",
  "atk-s0508a213:745_8": "punappunaṁ vadanto anusāsati nāma.",
  "atk-s0508a213:745_9": "Asabbhā cāti akusalā dhammā ca nivāraye,",
  "atk-s0508a213:745_10": "kusale dhamme ca patiṭṭhāpeyyāti attho.",
  "atk-s0508a213:745_11": "Satañhi soti evarūpo puggalo sādhūnaṁ piyo hoti.",
  "atk-s0508a213:745_12": "Ye pana asantā asappurisā vitiṇṇaparalokā āmisacakkhukā jīvikatthāya pabbajitā,",
  "atk-s0508a213:745_13": "tesaṁ so ovādako anusāsako ‘‘na tvaṁ amhākaṁ upajjhāyo, na ācariyo,",
  "atk-s0508a213:745_14": "kasmā amhe vadasī’’ti evaṁ mukhasattīhi vijjhantānaṁ appiyo hotīti.",
  "atk-s0508a213:746_0": "‘‘Yaṁ ārabbha satthā dhammaṁ deseti,",
  "atk-s0508a213:746_1": "so eva upanissayasampanno’’ti bhikkhūsu kathāya samuṭṭhitāya ‘‘nayidameta’’nti dassento ‘‘aññassā’’ti gāthamāha.",
  "atk-s0508a213:746_2": "Tattha aññassāti attano bhāgineyyaṁ dīghanakhaparibbājakaṁ sandhāyāha.",
  "atk-s0508a213:746_3": "Tassa hi satthārā vedanāpariggahasutte (ma. ni.",
  "atk-s0508a213:746_4": "2.205-206) desiyamāne ayaṁ mahāthero bhāvanāmagge adhigantvā sāvakapāramīñāṇassa matthakaṁ patto.",
  "atk-s0508a213:746_5": "Sotamodhesimatthikoti satthāraṁ bījayamāno ṭhito atthiko hutvā sussūsanto sotaṁ odahiṁ.",
  "atk-s0508a213:746_6": "Taṁme amoghaṁ savananti taṁ tathā sutaṁ savanaṁ mayhaṁ amoghaṁ avañjhaṁ ahosi,",
  "atk-s0508a213:746_7": "aggasāvakena pattabbaṁ sampattīnaṁ avassayo ahosi. Tenāha ‘‘vimuttomhī’’tiādi.",
  "atk-s0508a213:747_0": "Tattha neva pubbenivāsāyāti attano paresañca pubbenivāsajānanañāṇatthāya,",
  "atk-s0508a213:747_1": "paṇidhī me neva vijjatīti yojanā.",
  "atk-s0508a213:747_2": "Parikammakaraṇavasena tadatthaṁ cittapaṇidhānamattampi nevatthi neva ahosīti attho.",
  "atk-s0508a213:747_3": "Cetopariyāyāti cetopariyañāṇassa. Iddhiyāti iddhividhañāṇassa. Cutiyā upapattiyāti,",
  "atk-s0508a213:747_4": "sattānaṁ cutiyā upapattiyā ca jānanañāṇāya cutūpapātañāṇatthāya.",
  "atk-s0508a213:747_5": "Sotadhātuvisuddhiyāti dibbasotañāṇassa.",
  "atk-s0508a213:747_6": "Paṇidhī me na vijjatīti imesaṁ abhiññāvisesānaṁ atthāya parikammavasena cittassa paṇidhi cittābhinīhāro me natthi nāhosīti attho.",
  "atk-s0508a213:747_7": "Sabbaññuguṇā viya hi buddhānaṁ aggamaggādhigameneva sāvakānaṁ sabbe sāvakaguṇā hatthagatā honti,",
  "atk-s0508a213:747_8": "na tesaṁ adhigamāya visuṁ parikammakaraṇakiccaṁ atthīti.",
  "atk-s0508a213:748_0": "Rukkhamūlantiādikā tisso gāthā kapotakandarāyaṁ viharantassa yakkhena pahatakāle samāpattibalena attano nibbikāratādīpanavasena vuttā.",
  "atk-s0508a213:748_1": "Tattha muṇḍoti na voropitakeso.",
  "atk-s0508a213:748_2": "Saṅghāṭipārutoti saṅghāṭiṁ pārupitvā nisinno.",
  "atk-s0508a213:748_3": "‘‘Saṅghāṭiyā supāruto’’ti ca paṭhanti.",
  "atk-s0508a213:748_4": "Paññāya uttamo theroti thero hutvā paññāya uttamo,",
  "atk-s0508a213:748_5": "sāvakesu paññāya seṭṭhoti attho.",
  "atk-s0508a213:748_6": "Jhāyatīti ārammaṇūpanijjhānena lakkhaṇūpanijjhānena ca jhāyati,",
  "atk-s0508a213:748_7": "bahulaṁ samāpattivihārena viharatīti attho.",
  "atk-s0508a213:749_0": "Upeto hoti tāvadeti yadā yakkhena sīse pahato,",
  "atk-s0508a213:749_1": "tāvadeva avitakkaṁ catutthajjhānikaphalasamāpattiṁ samāpanno ariyena tuṇhībhāvena upeto samannāgato ahosi.",
  "atk-s0508a213:749_2": "Atītatthe hi hotīti idaṁ vattamānavacanaṁ.",
  "atk-s0508a213:750_0": "Pabbatova na vedhatīti mohakkhayā bhinnasabbakileso bhikkhu.",
  "atk-s0508a213:750_1": "So selamayapabbato viya acalo suppatiṭṭhito iṭṭhādinā kenaci na vedhati,",
  "atk-s0508a213:750_2": "sabbattha nibbikāro hotīti attho.",
  "atk-s0508a213:751_0": "Athekadivasaṁ therassa asatiyā nivāsanakaṇṇe olambante aññataro sāmaṇero, ‘‘bhante,",
  "atk-s0508a213:751_1": "parimaṇḍalaṁ nivāsetabba’’nti āha.",
  "atk-s0508a213:751_2": "Taṁ sutvā ‘‘bhaddaṁ tayā suṭṭhu vutta’’nti sirasā viya sampaṭicchanto tāvadeva thokaṁ apakkamitvā parimaṇḍalaṁ nivāsetvā ‘‘mādisānaṁ ayampi dosoyevā’’ti dassento ‘‘anaṅgaṇassā’’ti gāthamāha.",
  "atk-s0508a213:752_0": "Puna maraṇe jīvite ca attano samacittataṁ dassento ‘‘nābhinandāmī’’tiādinā dve gāthā vatvā paresaṁ dhammaṁ kathento ‘‘ubhayena mida’’ntiādinā gāthādvayamāha. Tattha ubhayenāti ubhayesu, ubhosu kālesūti attho.",
  "atk-s0508a213:752_1": "Midanti ma-kāro padasandhikaro. Idaṁ maraṇameva, maraṇaṁ attheva nāma, amaraṇaṁ nāma natthi.",
  "atk-s0508a213:752_2": "Kesu ubhosu kālesūti āha ‘‘pacchā vā pure vā’’ti majjhimavayassa pacchā vā jarājiṇṇakāle pure vā daharakāle maraṇameva maraṇaṁ ekantikameva.",
  "atk-s0508a213:752_3": "Tasmā paṭipajjatha sammā paṭipattiṁ pūretha vippaṭipajjitvā mā vinassatha apāyesu mahādukkhaṁ mānubhavatha.",
  "atk-s0508a213:752_4": "Khaṇo vo mā upaccagāti aṭṭhahi akkhaṇehi vivajjito ayaṁ navamo khaṇo mā tumhe atikkamīti attho.",
  "atk-s0508a213:753_0": "Athekadivasaṁ āyasmantaṁ mahākoṭṭhikaṁ disvā tassa guṇaṁ pakāsento ‘‘upasanto’’tiādinā tisso gāthā abhāsi.",
  "atk-s0508a213:753_1": "Tattha anuddesikavasena ‘‘dhunātī’’ti vuttamevatthaṁ puna therasannissitaṁ katvā vadanto ‘‘appāsī’’tiādimāha.",
  "atk-s0508a213:753_2": "Tattha appāsīti adhunā pahāsīti attho. Anāyāsoti aparissamo, kilesadukkharahitoti attho.",
  "atk-s0508a213:753_3": "Vippasanno anāviloti vippasanno asaddhiyādīnaṁ abhāvena suṭṭhu pasannacitto anāvilasaṅkappatāya anāvilo.",
  "atk-s0508a213:754_0": "Na vissaseti gāthā devadattaṁ saddahitvā tassa diṭṭhiṁ rocetvā ṭhite vajjiputtake ārabbha vuttā.",
  "atk-s0508a213:754_1": "Tattha na vissaseti vissaṭṭho na bhaveyya, na saddaheyyāti attho.",
  "atk-s0508a213:754_2": "Ekatiyesūti ekaccesu anavaṭṭhitasabhāvesu puthujjanesu.",
  "atk-s0508a213:754_3": "Evanti yathā tumhe ‘‘devadatto sammā paṭipanno’’ti vissāsaṁ āpajjittha, evaṁ. Agārisūti gahaṭṭhesu.",
  "atk-s0508a213:754_4": "Sādhūpi hutvānāti yasmā puthujjanabhāvo nāma assapiṭṭhe ṭhapitakumbhaṇḍaṁ viya thusarāsimhi nikhātakhāṇukaṁ viya ca anavaṭṭhito,",
  "atk-s0508a213:754_5": "tasmā ekacce ādito sādhū hutvā ṭhitāpi pacchā asādhū honti.",
  "atk-s0508a213:754_6": "Yathā devadatto pubbe sīlasampanno abhiññāsamāpattilābhī hutvā lābhasakkārapakato idāni parihīnaviseso chinnapakkhakāko viya āpāyiko jāto.",
  "atk-s0508a213:754_7": "Tasmā tādiso diṭṭhamattena ‘‘sādhū’’ti na vissāsitabbo.",
  "atk-s0508a213:754_8": "Ekacce pana kalyāṇamittasaṁsaggābhāvena ādito asādhū hutvāpi pacchā kalyāṇasaṁsaggena sādhū hontiyeva,",
  "atk-s0508a213:754_9": "tasmā devadattasadise sādhupatirūpe ‘‘sādhū’’ti na vissāseyyāti attho.",
  "atk-s0508a213:755_0": "Yesaṁ kāmacchandādayo cittupakkilesā avigatā, te asādhū. Yesaṁ te vigatā,",
  "atk-s0508a213:755_1": "te sādhūti dassetuṁ ‘‘kāmacchando’’ti gāthaṁ vatvā asādhāraṇato ukkaṁsagataṁ sādhulakkhaṇaṁ dassetuṁ ‘‘yassa sakkariyamānassā’’tiādinā gāthādvayaṁ vuttaṁ.",
  "atk-s0508a213:756_0": "Asādhāraṇato pana ukkaṁsagataṁ taṁ dassetuṁ satthāraṁ attānañca udāharanto ‘‘mahāsamuddo’’tiādikā gāthā abhāsi.",
  "atk-s0508a213:756_1": "Tattha mahāsamuddoti ayaṁ mahāsamuddo, mahāpathavī selo pabbato,",
  "atk-s0508a213:756_2": "puratthimādibhedato anilo ca attano acetanābhāvena iṭṭhāniṭṭhaṁ sahanti, na paṭisaṅkhānabalena,",
  "atk-s0508a213:756_3": "satthā pana yassā arahattuppattiyā vasena uttame tādibhāve ṭhito iṭṭhādīsu sabbattha samo nibbikāro,",
  "atk-s0508a213:756_4": "tassā satthu varavimuttiyā aggaphalavimuttiyā te mahāsamuddādayo upamāya upamābhāvena na yujjanti kalabhāgampi na upentīti attho.",
  "atk-s0508a213:757_0": "Cakkānuvattakoti satthārā vattitassa dhammacakkassa anuvattako.",
  "atk-s0508a213:757_1": "Theroti asekkhehi sīlakkhandhādīhi samannāgamena thero. Mahāñāṇīti mahāpañño.",
  "atk-s0508a213:757_2": "Samāhitoti upacārappanāsamādhinā anuttarasamādhinā ca samāhito.",
  "atk-s0508a213:757_3": "Paṭhavāpaggisamānoti iṭṭhādiārammaṇasannipāte nibbikāratāya pathaviyā āpena agginā ca sadisavuttiko.",
  "atk-s0508a213:757_4": "Tenāha ‘‘na rajjati na dussatī’’ti.",
  "atk-s0508a213:758_0": "Paññāpāramitaṁ pattoti sāvakañāṇassa pāramiṁ pārakoṭiṁ patto.",
  "atk-s0508a213:758_1": "Mahābuddhīti mahāputhuhāsajavanatikkhanibbedhikabhāvappattāya mahatiyā buddhiyā paññāya samannāgato.",
  "atk-s0508a213:758_2": "Mahāmatīti dhammanvayaveditasaṅkhātāya mahatiyā nayaggāhamatiyā samannāgato. Ye hi te catubbidhā, soḷasavidhā, catucattālīsavidhā,",
  "atk-s0508a213:758_3": "tesattatividhā ca paññappabhedā.",
  "atk-s0508a213:758_4": "Tesaṁ sabbaso anavasesānaṁ adhigatattā mahāpaññatā divisesayogato ca ayaṁ mahāthero sātisayaṁ ‘‘mahābuddhī’’ti vattabbataṁ arahati. Yathāha bhagavā –",
  "atk-s0508a213:759_0": "‘‘Paṇḍito, bhikkhave, sāriputto; mahāpañño, bhikkhave, sāriputto; puthupañño, bhikkhave, sāriputto; hāsapañño, bhikkhave, sāriputto; javanapañño, bhikkhave, sāriputto; tikkhapañño, bhikkhave, sāriputto; nibbedhikapañño, bhikkhave, sāriputto’’tiādi (ma. ni. 3.93).",
  "atk-s0508a213:760_0": "Tatthāyaṁ paṇḍitabhāvādīnaṁ vibhāgavibhāvanā. Dhātukusalatā, āyatanakusalatā, paṭiccasamuppādakusalatā,",
  "atk-s0508a213:760_1": "ṭhānāṭṭhānakusalatāti imehi catūhi kāraṇehi paṇḍito.",
  "atk-s0508a213:760_2": "Mahāpaññatādīnaṁ vibhāgadassane ayaṁ pāḷi –",
  "atk-s0508a213:761_0": "‘‘Katamā mahāpaññā?",
  "atk-s0508a213:761_1": "Mahante atthe pariggaṇhātīti mahāpaññā,",
  "atk-s0508a213:761_2": "mahante dhamme pariggaṇhātīti mahāpaññā,",
  "atk-s0508a213:761_3": "mahantā niruttiyo pariggaṇhātīti mahāpaññā,",
  "atk-s0508a213:761_4": "mahantāni paṭibhānāni pariggaṇhātīti mahāpaññā,",
  "atk-s0508a213:761_5": "mahante sīlakkhandhe pariggaṇhātīti mahāpaññā,",
  "atk-s0508a213:761_6": "mahante samādhikkhandhe pariggaṇhātīti mahāpaññā,",
  "atk-s0508a213:761_7": "mahante paññākkhandhe pariggaṇhātīti mahāpaññā,",
  "atk-s0508a213:761_8": "mahante vimuttikkhandhe pariggaṇhātīti mahāpaññā,",
  "atk-s0508a213:761_9": "mahante vimuttiñāṇadassanakkhandhe pariggaṇhātīti mahāpaññā,",
  "atk-s0508a213:761_10": "mahantāni ṭhānāṭṭhānāni pariggaṇhātīti mahāpaññā,",
  "atk-s0508a213:761_11": "mahantā vihārasamāpattiyo pariggaṇhātīti mahāpaññā,",
  "atk-s0508a213:761_12": "mahantāni ariyasaccāni pariggaṇhātīti mahāpaññā,",
  "atk-s0508a213:761_13": "mahante satipaṭṭhāne pariggaṇhātīti mahāpaññā,",
  "atk-s0508a213:761_14": "mahante sammappadhāne pariggaṇhātīti mahāpaññā,",
  "atk-s0508a213:761_15": "mahante iddhipāde pariggaṇhātīti mahāpaññā,",
  "atk-s0508a213:761_16": "mahantāni indriyāni pariggaṇhātīti mahāpaññā,",
  "atk-s0508a213:761_17": "mahantāni balāni pariggaṇhātīti mahāpaññā,",
  "atk-s0508a213:761_18": "mahante bojjhaṅge pariggaṇhātīti mahāpaññā,",
  "atk-s0508a213:761_19": "mahante ariyamagge pariggaṇhātīti mahāpaññā,",
  "atk-s0508a213:761_20": "mahantāni sāmaññaphalāni pariggaṇhātīti mahāpaññā,",
  "atk-s0508a213:761_21": "mahantā abhiññāyo pariggaṇhātīti mahāpaññā,",
  "atk-s0508a213:761_22": "mahantaṁ paramatthaṁ nibbānaṁ pariggaṇhātīti mahāpaññā.",
  "atk-s0508a213:762_0": "‘‘Katamā puthupaññā?",
  "atk-s0508a213:762_1": "Puthunānākhandhesu ñāṇaṁ pavattatīti puthupaññā ,",
  "atk-s0508a213:762_2": "puthunānādhātūsu ñāṇaṁ pavattatīti puthupaññā,",
  "atk-s0508a213:762_3": "puthunānāāyatanesu ñāṇaṁ pavattatīti puthupaññā,",
  "atk-s0508a213:762_4": "puthunānāpaṭiccasamuppādesu ñāṇaṁ pavattatīti puthupaññā,",
  "atk-s0508a213:762_5": "puthunānāsuññatamanupalabbhesu ñāṇaṁ pavattatīti puthupaññā,",
  "atk-s0508a213:762_6": "puthunānāatthesu ñāṇaṁ pavattatīti puthupaññā,",
  "atk-s0508a213:762_7": "puthunānādhammesu ñāṇaṁ pavattatīti puthupaññā,",
  "atk-s0508a213:762_8": "puthunānāniruttīsu ñāṇaṁ pavattatīti puthupaññā,",
  "atk-s0508a213:762_9": "puthunānāpaṭibhānesu ñāṇaṁ pavattatīti puthupaññā,",
  "atk-s0508a213:762_10": "puthunānāsīlakkhandhesu ñāṇaṁ pavattatīti puthupaññā,",
  "atk-s0508a213:762_11": "puthunānāsamādhikkhandhesu ñāṇaṁ pavattatīti puthupaññā,",
  "atk-s0508a213:762_12": "puthunānāpaññākkhandhesu ñāṇaṁ pavattatīti puthupaññā,",
  "atk-s0508a213:762_13": "puthunānāvimuttikkhandhesu ñāṇaṁ pavattatīti puthupaññā,",
  "atk-s0508a213:762_14": "puthunānāvimuttiñāṇadassanakkhandhesu ñāṇaṁ pavattatīti puthupaññā,",
  "atk-s0508a213:762_15": "puthunānāṭhānāṭṭhānesu ñāṇaṁ pavattatīti puthupaññā,",
  "atk-s0508a213:762_16": "puthunānāvihārasamāpattīsu ñāṇaṁ pavattatīti puthupaññā,",
  "atk-s0508a213:762_17": "puthunānāariyasaccesu ñāṇaṁ pavattatīti puthupaññā,",
  "atk-s0508a213:762_18": "puthunānāsatipaṭṭhānesu ñāṇaṁ pavattatīti puthupaññā,",
  "atk-s0508a213:762_19": "puthunānāsammappadhānesu ñāṇaṁ pavattatīti puthupaññā,",
  "atk-s0508a213:762_20": "puthunānāiddhipādesu ñāṇaṁ pavattatīti puthupaññā,",
  "atk-s0508a213:762_21": "puthunānāindriyesu ñāṇaṁ pavattatīti puthupaññā,",
  "atk-s0508a213:762_22": "puthunānābalesu ñāṇaṁ pavattatīti puthupaññā,",
  "atk-s0508a213:762_23": "puthunānābojjhaṅgesu ñāṇaṁ pavattatīti puthupaññā,",
  "atk-s0508a213:762_24": "puthunānāariyamaggesu ñāṇaṁ pavattatīti puthupaññā,",
  "atk-s0508a213:762_25": "puthunānāsāmaññaphalesu ñāṇaṁ pavattatīti puthupaññā,",
  "atk-s0508a213:762_26": "puthunānāabhiññāsu ñāṇaṁ pavattatīti puthupaññā,",
  "atk-s0508a213:762_27": "puthujjanasādhāraṇe dhamme atikkamma paramatthe nibbāne ñāṇaṁ pavattatīti puthupaññā.",
  "atk-s0508a213:763_0": "‘‘Katamā hāsapaññā?",
  "atk-s0508a213:763_1": "Idhekacco hāsabahulo vedabahulo tuṭṭhibahulo pāmojjabahulo sīlāni paripūretīti hāsapaññā,",
  "atk-s0508a213:763_2": "hāsabahulo…pe… pāmojjabahulo indriyasaṁvaraṁ paripūretīti hāsapaññā,",
  "atk-s0508a213:763_3": "hāsabahulo…pe… pāmojjabahulo bhojane mattaññutaṁ paripūretīti hāsapaññā,",
  "atk-s0508a213:763_4": "hāsabahulo…pe… pāmojjabahulo jāgariyānuyogaṁ paripūretīti hāsapaññā,",
  "atk-s0508a213:763_5": "hāsabahulo…pe… pāmojjabahulo sīlakkhandhaṁ…pe… samādhikkhandhaṁ, paññākkhandhaṁ, vimuttikkhandhaṁ,",
  "atk-s0508a213:763_6": "vimuttiñāṇadassanakkhandhaṁ paripūretīti…pe… paṭivijjhatīti.",
  "atk-s0508a213:763_7": "Vihārasamāpattiyo paripūretīti, ariyasaccāni paṭivijjhatīti, satipaṭṭhāne bhāvetīti, sammappadhāne bhāvetīti, iddhipāde bhāvetīti, indriyāni bhāvetīti, balāni bhāvetīti, bojjhaṅge bhāvetīti,",
  "atk-s0508a213:763_8": "ariyamaggaṁ bhāvetīti…pe… sāmaññaphalāni sacchikarotīti hāsapaññā,",
  "atk-s0508a213:763_9": "hāsabahulo vedabahulo tuṭṭhibahulo pāmojjabahulo abhiññāyo paṭivijjhatīti hāsapaññā;",
  "atk-s0508a213:763_10": "hāsabahulo vedabahulo tuṭṭhibahulo pāmojjabahulo paramatthaṁ nibbānaṁ sacchikarotīti hāsapaññā.",
  "atk-s0508a213:764_0": "‘‘Katamā javanapaññā?",
  "atk-s0508a213:764_1": "Yaṁ kiñci rūpaṁ atītānāgatapaccuppannaṁ…pe… yaṁ dūre santike vā,",
  "atk-s0508a213:764_2": "sabbaṁ rūpaṁ aniccato khippaṁ javatīti javanapaññā,",
  "atk-s0508a213:764_3": "dukkhato khippaṁ javatīti javanapaññā,",
  "atk-s0508a213:764_4": "anattato khippaṁ javatīti javanapaññā;",
  "atk-s0508a213:764_5": "yā kāci vedanā…pe… yaṁ kiñci viññāṇaṁ atītānāgatapaccuppannaṁ…pe… sabbaṁ viññāṇaṁ aniccato khippaṁ javatīti javanapaññā,",
  "atk-s0508a213:764_6": "dukkhato khippaṁ javatīti javanapaññā,",
  "atk-s0508a213:764_7": "anattato khippaṁ javatīti javanapaññā.",
  "atk-s0508a213:764_8": "Cakkhu…pe… jarāmaraṇaṁ atītānāgatapaccuppannaṁ,",
  "atk-s0508a213:764_9": "aniccato khippaṁ javatīti javanapaññā,",
  "atk-s0508a213:764_10": "dukkhato khippaṁ javatīti javanapaññā,",
  "atk-s0508a213:764_11": "anattato khippaṁ javatīti javanapaññā.",
  "atk-s0508a213:765_0": "‘‘Rūpaṁ atītānāgatapaccuppannaṁ aniccaṁ khayaṭṭhena, dukkhaṁ bhayaṭṭhena,",
  "atk-s0508a213:765_1": "anattā asārakaṭṭhenāti tulayitvā tīrayitvā vibhāvayitvā vibhūtaṁ katvā rūpanirodhe nibbāne khippaṁ javatīti javanapaññā…pe… vedanā…pe… saññā… saṅkhārā… viññāṇaṁ… cakkhu…pe… jarāmaraṇaṁ atītānāgatapaccuppannaṁ aniccaṁ khayaṭṭhena, dukkhaṁ bhayaṭṭhena,",
  "atk-s0508a213:765_2": "anattā asārakaṭṭhenāti tulayitvā tīrayitvā vibhāvayitvā vibhūtaṁ katvā jarāmaraṇanirodhe nibbāne khippaṁ javatīti javanapaññā.",
  "atk-s0508a213:766_0": "‘‘Rūpaṁ atītānāgatapaccuppannaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammanti tulayitvā tīrayitvā vibhāvayitvā vibhūtaṁ katvā rūpanirodhe khippaṁ javatīti javanapaññā.",
  "atk-s0508a213:766_1": "Vedanā…pe… saññā… saṅkhārā… viññāṇaṁ… cakkhu…pe… jarāmaraṇaṁ atītānāgatapaccuppannaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammanti tulayitvā tīrayitvā vibhāvayitvā vibhūtaṁ katvā jarāmaraṇanirodhe nibbāne khippaṁ javatīti javanapaññā.",
  "atk-s0508a213:767_0": "‘‘Katamā tikkhapaññā?",
  "atk-s0508a213:767_1": "Khippaṁ kilese chindatīti tikkhapaññā,",
  "atk-s0508a213:767_2": "uppannaṁ kāmavitakkaṁ nādhivāseti pajahati vinodeti byantīkaroti anabhāvaṁ gametīti tikkhapaññā;",
  "atk-s0508a213:767_3": "uppannaṁ byāpādavitakkaṁ nādhivāseti pajahati vinodeti byantīkaroti anabhāvaṁ gametīti tikkhapaññā;",
  "atk-s0508a213:767_4": "uppannaṁ vihiṁsāvitakkaṁ nādhivāseti…pe… uppannuppanne pāpake akusale dhamme nādhivāseti pajahati vinodeti byantīkaroti anabhāvaṁ gametīti tikkhapaññā;",
  "atk-s0508a213:767_5": "uppannaṁ rāgaṁ nādhivāseti pajahati vinodeti byantīkaroti anabhāvaṁ gametīti tikkhapaññā;",
  "atk-s0508a213:767_6": "uppannaṁ dosaṁ…pe… uppannaṁ mohaṁ… uppannaṁ kodhaṁ… uppannaṁ upanāhaṁ… makkhaṁ… paḷāsaṁ… issaṁ… macchariyaṁ… māyaṁ… sāṭheyyaṁ… thambhaṁ… sārambhaṁ… mānaṁ… atimānaṁ… madaṁ… pamādaṁ… sabbe kilese… sabbe duccarite… sabbe abhisaṅkhāre…pe… sabbe bhavagāmikamme nādhivāseti pajahati vinodeti byantīkaroti anabhāvaṁ gametīti tikkhapaññā.",
  "atk-s0508a213:767_7": "Ekasmiṁ āsane cattāro ca ariyamaggā, cattāri sāmaññaphalāni, catasso paṭisambhidāyo,",
  "atk-s0508a213:767_8": "cha abhiññāyo adhigatā honti sacchikatā phassitā paññāyāti tikkhapaññā.",
  "atk-s0508a213:768_0": "‘‘Katamā nibbedhikapaññā?",
  "atk-s0508a213:768_1": "Idhekacco sabbasaṅkhāresu ubbegabahulo hoti uttāsabahulo ukkaṇṭhanabahulo aratibahulo anabhiratibahulo bahimukho na ramati sabbasaṅkhāresu,",
  "atk-s0508a213:768_2": "anibbiddhapubbaṁ apadālitapubbaṁ lobhakkhandhaṁ nibbijjhati padāletīti nibbedhikapaññā,",
  "atk-s0508a213:768_3": "anibbiddhapubbaṁ apadālitapubbaṁ dosakkhandhaṁ nibbijjhati padāletīti nibbedhikapaññā,",
  "atk-s0508a213:768_4": "anibbiddhapubbaṁ apadālitapubbaṁ mohakkhandhaṁ nibbijjhati padāletīti nibbedhikapaññā;",
  "atk-s0508a213:768_5": "anibbiddhapubbaṁ apadālitapubbaṁ kodhaṁ…pe… upanāhaṁ…pe… sabbe bhavagāmikamme nibbijjhati padāletīti nibbedhikapaññā’’ti (paṭi. ma. 3.6-7).",
  "atk-s0508a213:769_0": "Evaṁ yathāvuttavibhāgāya mahatiyā paññāya samannāgatattā ‘‘mahābuddhī’’ti vuttaṁ.",
  "atk-s0508a213:770_0": "Apica anupadadhammavipassanāvasenāpi imassa therassa mahāpaññatā veditabbā. Vuttañhetaṁ –",
  "atk-s0508a213:771_0": "‘‘Sāriputto, bhikkhave,",
  "atk-s0508a213:771_1": "aḍḍhamāsaṁ anupadadhammavipassanaṁ vipassati. Tatridaṁ, bhikkhave,",
  "atk-s0508a213:771_2": "sāriputtassa anupadadhammavipassanāya hoti.",
  "atk-s0508a213:772_0": "‘‘Idha, bhikkhave,",
  "atk-s0508a213:772_1": "sāriputto vivicceva kāmehi…pe… paṭhamaṁ jhānaṁ upasampajja viharati.",
  "atk-s0508a213:772_2": "Ye ca paṭhame jhāne dhammā vitakko ca…pe… cittekaggatā ca phasso vedanā saññā cetanā cittaṁ chando adhimokkho vīriyaṁ sati upekkhā manasikāro,",
  "atk-s0508a213:772_3": "tyāssa dhammā anupadavavatthitā honti,",
  "atk-s0508a213:772_4": "tyāssa dhammā viditā uppajjanti, viditā upaṭṭhahanti, viditā abbhatthaṁ gacchanti.",
  "atk-s0508a213:772_5": "So evaṁ pajānāti ‘evaṁ kira me dhammā ahutvā sambhonti, hutvā paṭiventī’ti.",
  "atk-s0508a213:772_6": "So tesu dhammesu anupāyo anapāyo anissito appaṭibaddho vippamutto visaṁyutto vimariyādīkatena cetasā viharati.",
  "atk-s0508a213:772_7": "So ‘atthi uttari nissaraṇa’nti pajānāti.",
  "atk-s0508a213:772_8": "Tabbahulīkārā atthitvevassa hoti.",
  "atk-s0508a213:773_0": "‘‘Puna caparaṁ, bhikkhave,",
  "atk-s0508a213:773_1": "sāriputto vitakkavicārānaṁ vūpasamā…pe… dutiyaṁ jhānaṁ… tatiyaṁ jhānaṁ… catutthaṁ jhānaṁ upasampajja viharati.",
  "atk-s0508a213:773_2": "Ākāsānañcāyatanaṁ… viññāṇañcāyatanaṁ… ākiñcaññāyatanaṁ… sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati.",
  "atk-s0508a213:773_3": "So tāya samāpattiyā sato vuṭṭhahati,",
  "atk-s0508a213:773_4": "so tāya samāpattiyā sato vuṭṭhahitvā ye dhammā atītā niruddhā vipariṇatā,",
  "atk-s0508a213:773_5": "te dhamme samanupassati ‘‘evaṁ kira me dhammā ahutvā sambhonti, hutvā paṭiventī’’ti.",
  "atk-s0508a213:773_6": "So tesu dhammesu anupāyo anapāyo anissito appaṭibaddho vippamutto visaṁyutto vimariyādīkatena cetasā viharati.",
  "atk-s0508a213:773_7": "So ‘atthi uttari nissaraṇa’nti pajānāti.",
  "atk-s0508a213:773_8": "Tabbahulīkārā atthitvevassa hoti.",
  "atk-s0508a213:774_0": "‘‘Puna caparaṁ, bhikkhave,",
  "atk-s0508a213:774_1": "sāriputto sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati.",
  "atk-s0508a213:774_2": "Paññāya cassa disvā āsavā parikkhīṇā honti.",
  "atk-s0508a213:774_3": "So tāya samāpattiyā sato vuṭṭhahati,",
  "atk-s0508a213:774_4": "so tāya samāpattiyā sato vuṭṭhahitvā ye dhammā atītā niruddhā vipariṇatā,",
  "atk-s0508a213:774_5": "te dhamme samanupassati ‘evaṁ kira me dhammā ahutvā sambhonti, hutvā paṭiventī’ti.",
  "atk-s0508a213:774_6": "So tesu dhammesu anupāyo anapāyo anissito appaṭibaddho vippamutto visaṁyutto vimariyādīkatena cetasā viharati,",
  "atk-s0508a213:774_7": "so ‘natthi uttari nissaraṇa’nti pajānāti.",
  "atk-s0508a213:774_8": "Tabbahulīkārā natthitvevassa hoti.",
  "atk-s0508a213:775_0": "‘‘Yaṁ kho taṁ, bhikkhave,",
  "atk-s0508a213:775_1": "sammā vadamāno vadeyya ‘vasippatto pāramippatto ariyasmiṁ sīlasmiṁ,",
  "atk-s0508a213:775_2": "vasippatto pāramippatto ariyasmiṁ samādhismiṁ,",
  "atk-s0508a213:775_3": "vasippatto pāramippatto ariyāya paññāya,",
  "atk-s0508a213:775_4": "vasippatto pāramippatto ariyāya vimuttiyā’ti.",
  "atk-s0508a213:775_5": "Sāriputtamevetaṁ sammā vadamāno vadeyyā’’ti (ma. ni. 3.93-97).",
  "atk-s0508a213:776_0": "Evaṁ mahāputhuhāsajavanatikkhanibbedhikabhāvappattāya mahatiyā buddhiyā samannāgatattā thero mahābuddhīti attho.",
  "atk-s0508a213:776_1": "Dhammanvayaveditā panassa sampasādanīyasuttena (dī. ni. 3.141 ādayo) dīpetabbā.",
  "atk-s0508a213:776_2": "Tattha hi sabbaññutaññāṇasadiso therassa nayaggāho vutto.",
  "atk-s0508a213:776_3": "Ajaḷo jaḷasamānoti sāvakesu paññāya ukkaṁsagatattā sabbathāpi ajaḷo samāno paramappicchatāya attānaṁ ajānantaṁ viya katvā,",
  "atk-s0508a213:776_4": "dassanena jaḷasadiso mandasarikkho kilesapariḷāhābhāvena nibbuto sītibhūto sadā carati niccaṁ viharatīti attho.",
  "atk-s0508a213:777_0": "Pariciṇṇoti gāthā therena attano katakiccataṁ pakāsentena bhāsitā, sāpi vuttatthāyeva.",
  "atk-s0508a213:778_0": "Sampādethappamādenāti ayaṁ pana attano parinibbānakāle sannipatitānaṁ bhikkhūnaṁ ovādadānavasena bhāsitā. Sāpi vuttatthāyevāti.",
  "atk-s0508a213:779_0": "Sāriputtattheragāthāvaṇṇanā niṭṭhitā.",
  "atk-s0508a213:780_0": "3. Ānandattheragāthāvaṇṇanā",
  "atk-s0508a213:781_0": "Pisuṇenaca kodhanenātiādikā āyasmato ānandattherassa gāthā. Kā uppatti?",
  "atk-s0508a213:781_1": "Ayampi purimabuddhesu katādhikāro padumuttarassa bhagavato kāle haṁsavatīnagare satthu vemātikabhātā hutvā nibbatti, sumanotissa nāmaṁ ahosi. Pitā panassa ānandarājā nāma.",
  "atk-s0508a213:781_2": "So attano puttassa sumanakumārassa vayappattassa haṁsavatito vīsayojanasate ṭhāne bhoganagaraṁ adāsi.",
  "atk-s0508a213:781_3": "So kadāci kadāci āgantvā attānañca pitarañca passati.",
  "atk-s0508a213:781_4": "Tadā rājā satthārañca satasahassaparimāṇaṁ bhikkhusaṅghañca sayameva sakkaccaṁ upaṭṭhahi, aññesaṁ upaṭṭhātuṁ na deti.",
  "atk-s0508a213:782_0": "Tena samayena paccanto kupito ahosi.",
  "atk-s0508a213:782_1": "Kumāro tassa kupitabhāvaṁ rañño anārocetvā sayameva taṁ vūpasameti.",
  "atk-s0508a213:782_2": "Taṁ sutvā rājā tuṭṭhamānaso puttaṁ pakkosāpetvā ‘‘varaṁ te, tāta dammi, varaṁ gaṇhāhī’’ti āha.",
  "atk-s0508a213:782_3": "Kumāro ‘‘satthāraṁ bhikkhusaṅghañca temāsaṁ upaṭṭhahanto jīvitaṁ avañjhaṁ kātuṁ icchāmī’’ti āha. ‘‘Etaṁ na sakkā, aññaṁ vadehī’’ti. ‘‘Deva,",
  "atk-s0508a213:782_4": "khattiyānaṁ dvekathā nāma natthi, etadeva me dehi, na mayhaṁ aññena attho’’ti. ‘‘Sace satthā anujānāti, dinnamevā’’ti.",
  "atk-s0508a213:782_5": "So ‘‘satthu cittaṁ jānissāmī’’ti vihāraṁ gato.",
  "atk-s0508a213:783_0": "Tena ca samayena bhagavā bhattakiccaṁ niṭṭhāpetvā gandhakuṭiṁ paviṭṭho hoti.",
  "atk-s0508a213:783_1": "So bhikkhū upasaṅkamitvā ‘‘ahaṁ, bhante, bhagavantaṁ dassanāya āgato,",
  "atk-s0508a213:783_2": "dassetha me bhagavanta’’nti āha.",
  "atk-s0508a213:783_3": "Bhikkhū ‘‘sumano nāma thero satthu upaṭṭhāko,",
  "atk-s0508a213:783_4": "tassa santikaṁ gacchāhī’’ti āhaṁsu.",
  "atk-s0508a213:783_5": "So therassa santikaṁ gantvā vanditvā ‘‘satthāraṁ, bhante, me dassethā’’ti āha.",
  "atk-s0508a213:783_6": "Atha thero tassa passantasseva pathaviyaṁ nimujjitvā satthāraṁ upasaṅkamitvā ‘‘bhante,",
  "atk-s0508a213:783_7": "rājaputto tumhākaṁ dassanāya āgato’’ti āha. ‘‘Tena hi, bhikkhu, bahi āsanaṁ paññāpehī’’ti.",
  "atk-s0508a213:783_8": "Thero punapi tassa passantasseva buddhāsanaṁ gahetvā antogandhakuṭiyaṁ nimujjitvā bahipariveṇe pātubhavitvā gandhakuṭipariveṇe āsanaṁ paññāpesi.",
  "atk-s0508a213:783_9": "Kumāro taṁ disvā ‘‘mahanto vatāyaṁ bhikkhū’’ti cittaṁ uppādesi.",
  "atk-s0508a213:784_0": "Bhagavāpi gandhakuṭito nikkhamitvā paññattāsane nisīdi.",
  "atk-s0508a213:784_1": "Rājaputto satthāraṁ vanditvā, paṭisanthāraṁ katvā, ayaṁ, bhante,",
  "atk-s0508a213:784_2": "thero tumhākaṁ sāsane vallabho maññeti. ‘‘Āma kumāra, vallabho’’ti? ‘‘Kiṁ katvā, bhante,",
  "atk-s0508a213:784_3": "esa vallabho hotī’’ti?‘‘Dānādīni puññāni katvā’’ti. ‘‘Bhagavā ,",
  "atk-s0508a213:784_4": "ahampi ayaṁ thero viya anāgate buddhasāsane vallabho hotukāmo’’ti satthāhaṁ khandhāvārabhattaṁ nāma datvāpi sattame divase, bhante,",
  "atk-s0508a213:784_5": "mayā pitu santikā temāsaṁ tumhākaṁ paṭijagganavaro laddho,",
  "atk-s0508a213:784_6": "temāsaṁ me vassāvāsaṁ adhivāsethāti. Bhagavā,",
  "atk-s0508a213:784_7": "‘‘atthi nu kho tattha gatena attho’’ti oloketvā ‘‘atthī’’ti disvā ‘‘suññāgāre kho, kumāra,",
  "atk-s0508a213:784_8": "tathāgatā abhiramantī’’ti āha. Kumāro ‘‘aññātaṁ bhagavā,",
  "atk-s0508a213:784_9": "aññātaṁ sugatā’’ti vatvā ‘‘ahaṁ, bhante,",
  "atk-s0508a213:784_10": "purimataraṁ gantvā vihāraṁ kāremi,",
  "atk-s0508a213:784_11": "mayā pesite bhikkhusatasahassena saddhiṁ āgacchathā’’ti paṭiññaṁ gahetvā pitu santikaṁ gantvā ‘‘dinnā me, deva, bhagavatā paṭiññā,",
  "atk-s0508a213:784_12": "mayā pahite bhagavantaṁ peseyyāthā’’ti pitaraṁ vanditvā,",
  "atk-s0508a213:784_13": "nikkhamitvā yojane yojane vihāraṁ karonto vīsayojanasataṁ addhānaṁ gato.",
  "atk-s0508a213:784_14": "Gantvā ca attano nagare vihāraṭṭhānaṁ vicinanto sobhanassa nāma kuṭumbikassa uyyānaṁ disvā satasahassena kiṇitvā satasahassaṁ vissajjetvā vihāraṁ kāresi.",
  "atk-s0508a213:784_15": "Tattha bhagavato gandhakuṭiṁ sesabhikkhūnañca rattiṭṭhānadivāṭṭhānatthāya kuṭileṇamaṇḍape kāretvā pākāraparikkhepaṁ dvārakoṭṭhakañca niṭṭhāpetvā pitu santikaṁ pesesi ‘‘niṭṭhitaṁ mayhaṁ kiccaṁ, satthāraṁ pahiṇathā’’ti.",
  "atk-s0508a213:785_0": "Rājā bhagavantaṁ bhojetvā ‘‘bhagavā sumanassa kiccaṁ niṭṭhitaṁ,",
  "atk-s0508a213:785_1": "tumhākaṁ gamanaṁ paccāsīsatī’’ti āha.",
  "atk-s0508a213:785_2": "Bhagavā satasahassabhikkhuparivuto yojane yojane vihāresu vasamāno agamāsi.",
  "atk-s0508a213:785_3": "Kumāro ‘‘satthā āgacchatī’’ti sutvā yojanaṁ paccuggantvā gandhamālādīhi pūjayamāno satasahassena kīte sobhane nāma uyyāne satasahassena kāritaṁ vihāraṁ pavesetvā –",
  "atk-s0508a213:786_0": "‘‘Satasahassena me kītaṁ, satasahassena māpitaṁ;",
  "atk-s0508a213:787_0": "Sobhanaṁ nāma uyyānaṁ, paṭiggaṇha mahāmunī’’ti. –",
  "atk-s0508a213:788_0": "Taṁ niyyādesi.",
  "atk-s0508a213:788_1": "So vassūpanāyikadivase mahādānaṁ pavattetvā ‘‘imināva nīhārena dānaṁ dadeyyāthā’’ti puttadāre amacce ca kiccakaraṇīyesu ca niyojetvā sayaṁ sumanattherassa vasanaṭṭhānasamīpeyeva vasanto temāsaṁ satthāraṁ upaṭṭhahanto upakaṭṭhāya pavāraṇāya gāmaṁ pavisitvā sattāhaṁ mahādānaṁ pavattetvā sattame divase satthu bhikkhusatasahassassa ca pādamūle ticīvarāni ṭhapetvā vanditvā, ‘‘bhante,",
  "atk-s0508a213:788_2": "yadetaṁ mayā sattāhaṁ khandhāvāradānato paṭṭhāya puññaṁ kataṁ,",
  "atk-s0508a213:788_3": "na taṁ saggasampattiādīnaṁ atthāya,",
  "atk-s0508a213:788_4": "atha kho ahaṁ ayaṁ sumanatthero viya anāgate ekassa buddhassa upaṭṭhāko bhaveyya’’nti paṇidhānaṁ akāsi.",
  "atk-s0508a213:788_5": "Satthāpissa anantarāyataṁ disvā byākaritvā pakkāmi.",
  "atk-s0508a213:789_0": "Sopi tasmiṁ buddhuppāde vassasatasahassaṁ puññāni katvā tato parampi tattha tattha bhave uḷārāni puññakammāni upacinitvā devamanussesu saṁsaranto kassapassa bhagavato kāle piṇḍāya carato ekassa therassa pattaggahaṇatthaṁ uttarasāṭakaṁ datvā pūjaṁ akāsi.",
  "atk-s0508a213:789_1": "Puna sagge nibbattitvā tato cuto bārāṇasirājā hutvā aṭṭha paccekabuddhe disvā te bhojetvā attano maṅgaluyyāne aṭṭha paṇṇasālāyo kāretvā tesaṁ nisīdanatthāya aṭṭha sabbaratanamayapīṭhe ceva maṇiādhārake ca paṭiyādetvā dasavassasahassāni upaṭṭhānaṁ akāsi. Etāni pākaṭaṭṭhānāni.",
  "atk-s0508a213:790_0": "Kappasatasahassaṁ pana tattha tattha bhave puññāni karontova amhākaṁ bodhisattena saddhiṁ tusitapure nibbattitvā tato cuto amitodanasakkassa gehe nibbatti.",
  "atk-s0508a213:790_1": "Tassa sabbe ñātake ānandite karonto jātoti ānandotveva nāmaṁ ahosi.",
  "atk-s0508a213:790_2": "So anukkamena vayappatto katābhinikkhamane sammāsambodhiṁ patvā pavattitavaradhammacakke paṭhamaṁ kapilavatthuṁ gantvā tato nikkhante bhagavati tassa parivāratthaṁ pabbajituṁ nikkhantehi bhaddiyādīhi saddhiṁ nikkhamitvā bhagavato santike pabbajitvā nacirasseva āyasmato puṇṇassa mantāṇiputtassa santike dhammakathaṁ sutvā sotāpattiphale patiṭṭhahi.",
  "atk-s0508a213:791_0": "Tena ca samayena bhagavato paṭhamabodhiyaṁ vīsativassāni anibaddhaupaṭṭhākā ahesuṁ.",
  "atk-s0508a213:791_1": "Ekadā nāgasamālo pattacīvaraṁ gahetvā vicari, ekadā nāgito, ekadā upavāno, ekadā sunakkhatto, ekadā cundo samaṇuddeso, ekadā sāgato, ekadā meghiyo,",
  "atk-s0508a213:791_2": "te yebhuyyena satthu cittaṁ nārādhayiṁsu.",
  "atk-s0508a213:791_3": "Athekadivasaṁ bhagavā gandhakuṭipariveṇe paññattavarabuddhāsane bhikkhusaṅghaparivuto nisinno bhikkhū āmantesi – ‘‘ahaṁ, bhikkhave, idānimhi mahallako,",
  "atk-s0508a213:791_4": "ekacce bhikkhū ‘iminā maggena gacchāmā’ti vutte aññena gacchanti,",
  "atk-s0508a213:791_5": "ekacce mayhaṁ pattacīvaraṁ bhūmiyaṁ nikkhipanti,",
  "atk-s0508a213:791_6": "mayhaṁ nibaddhupaṭṭhākaṁ bhikkhuṁ jānāthā’’ti.",
  "atk-s0508a213:791_7": "Taṁ sutvā bhikkhūnaṁ dhammasaṁvego udapādi.",
  "atk-s0508a213:791_8": "Athāyasmā sāriputto uṭṭhāya bhagavantaṁ vanditvā – ‘‘ahaṁ, bhante, tumhe upaṭṭhahissāmī’’ti āha. Taṁ bhagavā paṭikkhipi.",
  "atk-s0508a213:791_9": "Etenupāyena mahāmoggallānaṁ ādiṁ katvā sabbe mahāsāvakā – ‘‘ahaṁ upaṭṭhahissāmi,",
  "atk-s0508a213:791_10": "ahaṁ upaṭṭhahissāmī’’ti uṭṭhahiṁsu ṭhapetvā āyasmantaṁ ānandaṁ, tepi bhagavā paṭikkhipi . So pana tuṇhīyeva nisīdi.",
  "atk-s0508a213:791_11": "Atha naṁ bhikkhū āhaṁsu – ‘‘āvuso,",
  "atk-s0508a213:791_12": "tvampi satthu upaṭṭhākaṭṭhānaṁ yācāhī’’ti.",
  "atk-s0508a213:791_13": "Yācitvā laddhaṭṭhānaṁ nāma kīdisaṁ hoti, sace ruccati, satthā sayameva vakkhatīti. Atha bhagavā ‘‘na, bhikkhave, ānando aññehi ussāhetabbo,",
  "atk-s0508a213:791_14": "sayameva jānitvā maṁ upaṭṭhahissatī’’ti āha. Tato bhikkhū ‘‘uṭṭhehi, āvuso ānanda,",
  "atk-s0508a213:791_15": "satthāraṁ upaṭṭhākaṭṭhānaṁ yācāhī’’ti āhaṁsu.",
  "atk-s0508a213:792_0": "Thero uṭṭhahitvā ‘‘sace me, bhante,",
  "atk-s0508a213:792_1": "bhagavā attanā laddhaṁ paṇītacīvaraṁ na dassati, paṇītapiṇḍapātaṁ na dassati,",
  "atk-s0508a213:792_2": "ekagandhakuṭiyaṁ vasituṁ na dassati,",
  "atk-s0508a213:792_3": "nimantanaṁ gahetvā na gamissati,",
  "atk-s0508a213:792_4": "evāhaṁ bhagavantaṁ upaṭṭhahissāmī’’ti āha.",
  "atk-s0508a213:792_5": "‘‘Ettake guṇe labhato satthu upaṭṭhāne ko bhāro’’ti upavādamocanatthaṁ ime cattāro paṭikkhepā ca – ‘‘sace, bhante,",
  "atk-s0508a213:792_6": "bhagavā mayā gahitanimantanaṁ gamissati,",
  "atk-s0508a213:792_7": "sacāhaṁ desantarato āgatāgate tāvadeva dassetuṁ lacchāmi; yadā me kaṅkhā uppajjati,",
  "atk-s0508a213:792_8": "tāvadeva bhagavantaṁ upasaṅkamituṁ lacchāmi,",
  "atk-s0508a213:792_9": "sace bhagavā parammukhā desitaṁ dhammaṁ puna mayhaṁ kathessati,",
  "atk-s0508a213:792_10": "evāhaṁ bhagavantaṁ upaṭṭhahissāmī’’ti ‘‘ettakampi satthu santike anuggahaṁ na labhatī’’ti upavādamocanatthañceva dhammabhaṇḍāgārikabhāvapāramīpūraṇatthañca imā catasso āyācanā cāti aṭṭha vare gahetvā nibaddhupaṭṭhāko ahosi.",
  "atk-s0508a213:792_11": "Tasseva ṭhānantarassa atthāya kappasatasahassaṁ pūritānaṁ pāramīnaṁ phalaṁ pāpuṇi.",
  "atk-s0508a213:792_12": "So upaṭṭhākaṭṭhānaṁ laddhadivasato paṭṭhāya dasabalaṁ duvidhena udakena, tividhena dantakaṭṭhena,",
  "atk-s0508a213:792_13": "hatthapādaparikammena piṭṭhiparikammena,",
  "atk-s0508a213:792_14": "gandhakuṭipariveṇasammajjanenāti evamādīhi kiccehi upaṭṭhahanto ‘‘imāya nāma velāya satthu idaṁ nāma laddhuṁ vaṭṭati,",
  "atk-s0508a213:792_15": "idaṁ nāma kātuṁ vaṭṭatī’’ti divasabhāgaṁ santikāvacaro hutvā,",
  "atk-s0508a213:792_16": "rattibhāge mahantaṁ daṇḍadīpikaṁ gahetvā gandhakuṭipariveṇaṁ nava vāre anupariyāyati,",
  "atk-s0508a213:792_17": "satthari pakkosante paṭivacanadānāya thinamiddhavinodanatthaṁ.",
  "atk-s0508a213:793_0": "Atha naṁ satthā jetavane ariyagaṇamajjhe nisinno anekapariyāyena pasaṁsitvā ‘‘bahussutānaṁ satimantānaṁ gatimantānaṁ dhitimantānaṁ upaṭṭhākānañca bhikkhūnaṁ aggaṭṭhāne ṭhapesi.",
  "atk-s0508a213:793_1": "Evaṁ satthārā pañcasu ṭhānesu etadagge ṭhapito catūhi acchariyabbhutadhammehi samannāgato satthu dhammakosārakkho ayaṁ mahāthero sekhova samāno satthari parinibbute heṭṭhā vuttanayena bhikkhūhi samuttejito devatāya ca saṁvejito ‘‘sveyeva ca dāni dhammasaṅgīti kātabbā, na kho pana metaṁ patirūpaṁ,",
  "atk-s0508a213:793_2": "yvāyaṁ sekho sakaraṇīyo hutvā asekhehi therehi saddhiṁ dhammaṁ saṅgāyituṁ sannipātaṁ gantu’’nti sañjātussāho vipassanaṁ paṭṭhapetvā bahudevarattiṁ vipassanāya kammaṁ karonto caṅkame vīriyasamataṁ alabhitvā vihāraṁ pavisitvā sayane nisīditvā sayitukāmo kāyaṁ āvaṭṭesi.",
  "atk-s0508a213:793_3": "Appattañca sīsaṁ bimbohanaṁ pādā ca bhūmito muttamattā,",
  "atk-s0508a213:793_4": "etasmiṁ antare anupādāya āsavehi cittaṁ vimucci chaḷabhiñño ahosi. Tena vuttaṁ apadāne (apa. thera 1.1.644-663) –",
  "atk-s0508a213:794_0": "‘‘Ārāmadvārā nikkhamma, padumuttaro mahāmuni;",
  "atk-s0508a213:795_0": "Vassento amataṁ vuṭṭhiṁ, nibbāpesi mahājanaṁ.",
  "atk-s0508a213:796_0": "‘‘Satasahassaṁ te dhīrā, chaḷabhiññā mahiddhikā;",
  "atk-s0508a213:797_0": "Parivārenti sambuddhaṁ, chāyāva anapāyinī.",
  "atk-s0508a213:798_0": "‘‘Hatthikkhandhagato āsiṁ, setacchattaṁ varuttamaṁ;",
  "atk-s0508a213:799_0": "Sucārurūpaṁ disvāna, vitti me udapajjatha.",
  "atk-s0508a213:800_0": "‘‘Oruyha hatthikhandhamhā, upagacchiṁ narāsabhaṁ;",
  "atk-s0508a213:801_0": "Ratanāmayachattaṁ me, buddhaseṭṭhassa dhārayiṁ.",
  "atk-s0508a213:802_0": "‘‘Mama saṅkappamaññāya, padumuttaro mahāisi;",
  "atk-s0508a213:803_0": "Taṁ kathaṁ ṭhapayitvāna, imā gāthā abhāsatha.",
  "atk-s0508a213:804_0": "‘‘Yo so chattamadhāresi, soṇṇālaṅkārabhūsitaṁ;",
  "atk-s0508a213:805_0": "Tamahaṁ kittayissāmi, suṇotha mama bhāsato.",
  "atk-s0508a213:806_0": "‘‘Ito gantvā ayaṁ poso, tusitaṁ āvasissati;",
  "atk-s0508a213:807_0": "Anubhossati sampattiṁ, accharāhi purakkhato.",
  "atk-s0508a213:808_0": "‘‘Catutiṁsatikkhattuñca, devarajjaṁ karissati;",
  "atk-s0508a213:809_0": "Balādhipo aṭṭhasataṁ, vasudhaṁ āvasissati.",
  "atk-s0508a213:810_0": "‘‘Aṭṭhapaññāsakkhattuñca, cakkavattī bhavissati;",
  "atk-s0508a213:811_0": "Padesarajjaṁ vipulaṁ, mahiyā kārayissati.",
  "atk-s0508a213:812_0": "‘‘Kappasatasahassamhi , okkākakulasambhavo;",
  "atk-s0508a213:813_0": "Gotamo nāma gottena, satthā loke bhavissati.",
  "atk-s0508a213:814_0": "‘‘Sakyānaṁ kulaketussa, ñātibandhu bhavissati;",
  "atk-s0508a213:815_0": "Ānando nāma nāmena, upaṭṭhāko mahesino.",
  "atk-s0508a213:816_0": "‘‘Ātāpī nipako cāpi, bāhusaccesu kovido;",
  "atk-s0508a213:817_0": "Nivātavutti atthaddho, sabbapāṭhī bhavissati.",
  "atk-s0508a213:818_0": "‘‘Padhānapahitatto so, upasanto nirūpadhi;",
  "atk-s0508a213:819_0": "Sabbāsave pariññāya, nibbāyissatināsavo.",
  "atk-s0508a213:820_0": "‘‘Santi āraññakā nāgā, kuñjarā saṭṭhihāyanā;",
  "atk-s0508a213:821_0": "Tidhāpabhinnā mātaṅgā, īsādantā urūḷhavā.",
  "atk-s0508a213:822_0": "‘‘Anekasatasahassā, paṇḍitāpi mahiddhikā;",
  "atk-s0508a213:823_0": "Sabbe te buddhanāgassa, na hontupaṇidhimhi te.",
  "atk-s0508a213:824_0": "‘‘Ādiyā me namassāmi, majjhime atha pacchime;",
  "atk-s0508a213:825_0": "Pasannacitto sumano, buddhaseṭṭhaṁ upaṭṭhahiṁ.",
  "atk-s0508a213:826_0": "‘‘Ātāpī nipako cāpi, sampajāno paṭissato;",
  "atk-s0508a213:827_0": "Sotāpattiphalaṁ patto, sekhabhūmīsu kovido.",
  "atk-s0508a213:828_0": "‘‘Satasahassito kappe, yaṁ kammamabhinīhariṁ;",
  "atk-s0508a213:829_0": "Tāhaṁ bhūmimanuppatto, ṭhitā saddhammamācalā.",
  "atk-s0508a213:830_0": "‘‘Svāgataṁ vata me āsi…pe… kataṁ buddhassa sāsana’’nti.",
  "atk-s0508a213:831_0": "Chaḷabhiñño pana hutvā saṅgītimaṇḍapaṁ pavisitvā dhammaṁ saṅgāyanto tattha tattha bhikkhūnaṁ ovādadānavasena attano paṭipattidīpanādivasena ca bhāsitagāthā ekajjhaṁ katvā anukkameva khuddakanikāyasaṅgāyanakāle theragāthāsu saṅgītiṁ āropento –",
  "atk-s0508a213:832_0": "1017.",
  "atk-s0508a213:833_0": " ‘‘Pisuṇena ca kodhanena ca, maccharinā ca vibhūtanandinā;",
  "atk-s0508a213:834_0": "Sakhitaṁ na kareyya paṇḍito, pāpo kāpurisena saṅgamo.",
  "atk-s0508a213:835_0": "1018.",
  "atk-s0508a213:836_0": " ‘‘Saddhena ca pesalena ca, paññavatā bahussutena ca;",
  "atk-s0508a213:837_0": "Sakhitaṁ kareyya paṇḍito, bhaddo sappurisena saṅgamo.",
  "atk-s0508a213:838_0": "1019.",
  "atk-s0508a213:839_0": " ‘‘Passa cittakataṁ bimbaṁ, arukāyaṁ samussitaṁ;",
  "atk-s0508a213:840_0": "Āturaṁ bahusaṅkappaṁ, yassa natthi dhuvaṁ ṭhiti.",
  "atk-s0508a213:841_0": "1020.",
  "atk-s0508a213:842_0": " ‘‘Passa cittakataṁ rūpaṁ, maṇinā kuṇḍalena ca;",
  "atk-s0508a213:843_0": "Aṭṭhitacena onaddhaṁ, saha vatthehi sobhati.",
  "atk-s0508a213:844_0": "1021.",
  "atk-s0508a213:845_0": " ‘‘Alattakakatā pādā, mukhaṁ cuṇṇakamakkhitaṁ;",
  "atk-s0508a213:846_0": "Alaṁ bālassa mohāya, no ca pāragavesino.",
  "atk-s0508a213:847_0": "1022.",
  "atk-s0508a213:848_0": " ‘‘Aṭṭhapadakatā kesā, nettā añjanamakkhitā;",
  "atk-s0508a213:849_0": "Alaṁ bālassa mohāya, no ca pāragavesino.",
  "atk-s0508a213:850_0": "1023.",
  "atk-s0508a213:851_0": " ‘‘Añjanīva navā cittā, pūtikāyo alaṅkato;",
  "atk-s0508a213:852_0": "Alaṁ bālassa mohāya, no ca pāragavesino.",
  "atk-s0508a213:853_0": "‘‘Odahi migavo pāsaṁ, nāsadā vāguraṁ migo;",
  "atk-s0508a213:854_0": "Bhutvā nivāpaṁ gacchāma, kandante migabandhake.",
  "atk-s0508a213:855_0": "‘‘Chinno pāso migavassa, nāsadā vāguraṁ migo;",
  "atk-s0508a213:856_0": "Bhutvā nivāpaṁ gacchāma, socante migaluddake.",
  "atk-s0508a213:857_0": "1024.",
  "atk-s0508a213:858_0": " ‘‘Bahussuto cittakathī, buddhassa paricārako;",
  "atk-s0508a213:859_0": "Pannabhāro visaññutto, seyyaṁ kappeti gotamo.",
  "atk-s0508a213:860_0": "1025.",
  "atk-s0508a213:861_0": " ‘‘Khīṇāsavo visaññutto, saṅgātīto sunibbuto;",
  "atk-s0508a213:862_0": "Dhāreti antimaṁ dehaṁ, jātimaraṇapāragū.",
  "atk-s0508a213:863_0": "1026.",
  "atk-s0508a213:864_0": " ‘‘Yasmiṁ patiṭṭhitā dhammā, buddhassādiccabandhuno;",
  "atk-s0508a213:865_0": "Nibbānagamane magge, soyaṁ tiṭṭhati gotamo.",
  "atk-s0508a213:866_0": "1027.",
  "atk-s0508a213:867_0": " ‘‘Dvāsīti buddhato gaṇhiṁ, dve sahassāni bhikkhuto;",
  "atk-s0508a213:868_0": "Caturāsītisahassāni, ye me dhammā pavattino.",
  "atk-s0508a213:869_0": "1028.",
  "atk-s0508a213:870_0": " ‘‘Appassutāyaṁ puriso, balibaddova jīrati;",
  "atk-s0508a213:871_0": "Maṁsāni tassa vaḍḍhanti, paññā tassa na vaḍḍhati.",
  "atk-s0508a213:872_0": "1029.",
  "atk-s0508a213:873_0": " ‘‘Bahussuto appassutaṁ, yo sutenātimaññati;",
  "atk-s0508a213:874_0": "Andho padīpadhārova, tatheva paṭibhāti maṁ.",
  "atk-s0508a213:875_0": "1030.",
  "atk-s0508a213:876_0": " ‘‘Bahussutaṁ upāseyya, sutañca na vināsaye;",
  "atk-s0508a213:877_0": "Taṁ mūlaṁ brahmacariyassa, tasmā dhammadharo siyā.",
  "atk-s0508a213:878_0": "1031.",
  "atk-s0508a213:879_0": " ‘‘Pubbāparaññū atthaññū, niruttipadakovido;",
  "atk-s0508a213:880_0": "Suggahītañca gaṇhāti, atthañcopaparikkhati.",
  "atk-s0508a213:881_0": "1032.",
  "atk-s0508a213:882_0": " ‘‘Khantyā chandikato hoti, ussahitvā tuleti taṁ;",
  "atk-s0508a213:883_0": "Samaye so padahati, ajjhattaṁ susamāhito.",
  "atk-s0508a213:884_0": "1033.",
  "atk-s0508a213:885_0": " ‘‘Bahussutaṁ dhammadharaṁ, sappaññaṁ buddhasāvakaṁ;",
  "atk-s0508a213:886_0": "Dhammaviññāṇamākaṅkhaṁ, taṁ bhajetha tathāvidhaṁ.",
  "atk-s0508a213:887_0": "1034.",
  "atk-s0508a213:888_0": " ‘‘Bahussuto dhammadharo, kosārakkho mahesino;",
  "atk-s0508a213:889_0": "Cakkhu sabbassa lokassa, pūjanīyo bahussuto.",
  "atk-s0508a213:890_0": "1035.",
  "atk-s0508a213:891_0": " ‘‘Dhammārāmo dhammarato, dhammaṁ anuvicintayaṁ;",
  "atk-s0508a213:892_0": "Dhammaṁ anussaraṁ bhikkhu, saddhammā na parihāyati.",
  "atk-s0508a213:893_0": "1036.",
  "atk-s0508a213:894_0": " ‘‘Kāyamaccheragaruno , hiyyamāne anuṭṭhahe;",
  "atk-s0508a213:895_0": "Sarīrasukhagiddhassa, kuto samaṇaphāsutā.",
  "atk-s0508a213:896_0": "1037.",
  "atk-s0508a213:897_0": " ‘‘Na pakkhanti disā sabbā, dhammā na paṭibhanti maṁ;",
  "atk-s0508a213:898_0": "Gate kalyāṇamittamhi, andhakāraṁva khāyati.",
  "atk-s0508a213:899_0": "1038.",
  "atk-s0508a213:900_0": " ‘‘Abbhatītasahāyassa, atītagatasatthuno;",
  "atk-s0508a213:901_0": "Natthi etādisaṁ mittaṁ, yathā kāyagatā sati.",
  "atk-s0508a213:902_0": "1039.",
  "atk-s0508a213:903_0": " ‘‘Ye purāṇā atītā te, navehi na sameti me;",
  "atk-s0508a213:904_0": "Svajja ekova jhāyāmi, vassupetova pakkhimā.",
  "atk-s0508a213:905_0": "1040.",
  "atk-s0508a213:906_0": " ‘‘Dassanāya abhikkante, nānāverajjake bahū;",
  "atk-s0508a213:907_0": "Mā vārayittha sotāro, passantu samayo mamaṁ.",
  "atk-s0508a213:908_0": "1041.",
  "atk-s0508a213:909_0": " ‘‘Dassanāya abhikkante, nānāverajjake puthu;",
  "atk-s0508a213:910_0": "Karoti satthā okāsaṁ, na nivāreti cakkhumā.",
  "atk-s0508a213:911_0": "1042.",
  "atk-s0508a213:912_0": " ‘‘Paṇṇavīsati vassāni, sekhabhūtassa me sato;",
  "atk-s0508a213:913_0": "Na kāmasaññā uppajji, passa dhammasudhammataṁ.",
  "atk-s0508a213:914_0": "1043.",
  "atk-s0508a213:915_0": " ‘‘Paṇṇavīsati vassāni, sekhabhūtassa me sato;",
  "atk-s0508a213:916_0": "Na dosasaññā uppajji, passa dhammasudhammataṁ.",
  "atk-s0508a213:917_0": "1044.",
  "atk-s0508a213:918_0": " ‘‘Paṇṇavīsati vassāni, bhagavantaṁ upaṭṭhahiṁ;",
  "atk-s0508a213:919_0": "Mettena kāyakammena, chāyāva anapāyinī.",
  "atk-s0508a213:920_0": "1045.",
  "atk-s0508a213:921_0": " ‘‘Paṇṇavīsati vassāni, bhagavantaṁ upaṭṭhahiṁ;",
  "atk-s0508a213:922_0": "Mettena vacīkammena, chāyāva anapāyinī.",
  "atk-s0508a213:923_0": "1046.",
  "atk-s0508a213:924_0": " ‘‘Paṇṇavīsati vassāni, bhagavantaṁ upaṭṭhahiṁ;",
  "atk-s0508a213:925_0": "Mettena manokammena, chāyāva anapāyinī.",
  "atk-s0508a213:926_0": "1047.",
  "atk-s0508a213:927_0": " ‘‘Buddhassa caṅkamantassa, piṭṭhito anucaṅkamiṁ;",
  "atk-s0508a213:928_0": "Dhamme desiyamānamhi, ñāṇaṁ me udapajjatha.",
  "atk-s0508a213:929_0": "1048.",
  "atk-s0508a213:930_0": " ‘‘Ahaṁ sakaraṇīyomhi, sekho appattamānaso;",
  "atk-s0508a213:931_0": "Satthu ca parinibbānaṁ, yo amhaṁ anukampako.",
  "atk-s0508a213:932_0": "1049.",
  "atk-s0508a213:933_0": " ‘‘Tadāsi yaṁ bhiṁsanakaṁ, tadāsi lomahaṁsanaṁ;",
  "atk-s0508a213:934_0": "Sabbakāravarūpete, sambuddhe parinibbute.",
  "atk-s0508a213:935_0": "1050.",
  "atk-s0508a213:936_0": " ‘‘Bahussuto dhammadharo, kosārakkho mahesino;",
  "atk-s0508a213:937_0": "Cakkhu sabbassa lokassa, ānando parinibbuto.",
  "atk-s0508a213:938_0": "1051.",
  "atk-s0508a213:939_0": " ‘‘Bahussuto dhammadharo, kosārakkho mahesino;",
  "atk-s0508a213:940_0": "Cakkhu sabbassa lokassa, andhakāre tamonudo.",
  "atk-s0508a213:941_0": "1052.",
  "atk-s0508a213:942_0": " ‘‘Gatimanto satimanto, dhitimanto ca yo isi;",
  "atk-s0508a213:943_0": "Saddhammadhārako thero, ānando ratanākaro.",
  "atk-s0508a213:944_0": "1053.",
  "atk-s0508a213:945_0": " ‘‘Pariciṇṇo mayā satthā, kataṁ buddhassa sāsanaṁ;",
  "atk-s0508a213:946_0": "Ohito garuko bhāro, natthi dāni punabbhavo’’ti. –",
  "atk-s0508a213:947_0": "Imā gāthā abhāsi.",
  "atk-s0508a213:948_0": "Tattha pisuṇena cāti ādito dve gāthā chabbaggiye bhikkhū devadattapakkhiyehi bhikkhūhi saddhiṁ saṁsaggaṁ karonte disvā tesaṁ ovādadānavasena vuttā.",
  "atk-s0508a213:948_1": "Tattha pisuṇenāti pisuṇāya vācāya.",
  "atk-s0508a213:948_2": "Tāya hi yutto puggalo ‘‘pisuṇo’’ti vutto yathā nīlaguṇayutto paṭo nīloti. Kodhanenāti kujjhanasīlena.",
  "atk-s0508a213:948_3": "Attasampattinigūhaṇalakkhaṇassa maccherassa sambhavato maccharinā.",
  "atk-s0508a213:948_4": "Vibhūtanandināti sattānaṁ vibhūtaṁ vibhavanaṁ vināsaṁ icchantena,",
  "atk-s0508a213:948_5": "vibhūtaṁ vā visuṁ bhāvo bhedo, taṁ nandanena,",
  "atk-s0508a213:948_6": "sabbametaṁ devadattapakkhiyeva sandhāya vuttaṁ.",
  "atk-s0508a213:948_7": "Te hi pañcavatthudīpanāya bahū jane sammāpaṭipanne bhindantā satthari bahiddhatāya thaddhamacchariyādimacchariyapakatā mahājanassa mahato anatthāya paṭipajjiṁsu.",
  "atk-s0508a213:948_8": "Sakhitanti sahāyabhāvaṁ saṁsaggaṁ na kareyya, kiṁkāraṇā?",
  "atk-s0508a213:948_9": "Pāpokāpurisena saṅgamo kāpurisena pāpapuggalena samāgamo nihīno lāmako.",
  "atk-s0508a213:948_10": "Ye hissa diṭṭhānugatiṁ āpajjanti.",
  "atk-s0508a213:948_11": "Tesaṁ ducintitādibhedaṁ bālalakkhaṇameva āvahati, pageva vacanakarassa.",
  "atk-s0508a213:948_12": "Tenāha bhagavā – ‘‘yāni kānici, bhikkhave, bhayāni uppajjanti,",
  "atk-s0508a213:948_13": "sabbāni tāni bālato uppajjanti, no paṇḍitato’’tiādi (a. ni. 3.1).",
  "atk-s0508a213:949_0": "Yena pana saṁsaggo kātabbo,",
  "atk-s0508a213:949_1": "taṁ dassetuṁ ‘‘saddhena cā’’tiādi vuttaṁ.",
  "atk-s0508a213:949_2": "Tattha saddhenāti kammakammaphalasaddhāya ceva,",
  "atk-s0508a213:949_3": "ratanattayasaddhāya ca samannāgatena.",
  "atk-s0508a213:949_4": "Pesalenāti piyasīlena sīlasampannena.",
  "atk-s0508a213:949_5": "Paññavatāti udayatthagāminiyā nibbedhikāya paññāya vasena paññāsampannena.",
  "atk-s0508a213:949_6": "Bahussutenāti pariyattipaṭivedhabāhusaccānaṁ pāripūriyā bahussutena.",
  "atk-s0508a213:949_7": "Bhaddoti tena tādisena sādhunā saṅgamo bhaddo sundaro kalyāṇo diṭṭhadhammikādibhedaṁ atthaṁ āvahatīti adhippāyo.",
  "atk-s0508a213:950_0": "Passa cittakatantiādikā satta gāthā attano rūpasampattiṁ disvā kāmasaññaṁ uppādentiyā uttarāya nāma upāsikāya kāyavicchandajananatthaṁ bhāsitā .",
  "atk-s0508a213:950_1": "‘‘Ambapāliṁ gaṇikaṁ disvā vikkhittacittānaṁ ovādadānattha’’ntipi vadanti. Tā heṭṭhā vuttatthā eva.",
  "atk-s0508a213:951_0": "Bahussutocittakathītiādikā dve gāthā therena arahattaṁ patvā udānavasena bhāsitā.",
  "atk-s0508a213:951_1": "Tattha paricārakoti upaṭṭhāko.",
  "atk-s0508a213:951_2": "Seyyaṁ kappetīti arahattappattisamanantaraṁ sayitattā vuttaṁ.",
  "atk-s0508a213:951_3": "Thero hi bahudeva rattiṁ caṅkamena vītināmetvā sarīraṁ utuṁ gāhāpetuṁ ovarakaṁ pavisitvā sayituṁ mañcake nisinno pādā ca bhūmito muttā, appattañca sīsaṁ bimbohanaṁ,",
  "atk-s0508a213:951_4": "etthantare arahattaṁ patvā sayi.",
  "atk-s0508a213:952_0": "Khīṇāsavoti parikkhīṇacaturāsavo,",
  "atk-s0508a213:952_1": "tato eva catūhipi yogehi visaṁyutto,",
  "atk-s0508a213:952_2": "rāgasaṅgādīnaṁ atikkantattā saṅgātīto,",
  "atk-s0508a213:952_3": "sabbaso kilesapariḷāhassa vūpasantattā sunibbuto sītibhūtoti attho.",
  "atk-s0508a213:953_0": "Yasmiṁ patiṭṭhitā dhammāti theraṁ uddissa khīṇāsavamahābrahmunā bhāsitā gāthā.",
  "atk-s0508a213:953_1": "Upaṭṭhitāya hi dhammasaṅgītiyā theraṁ uddissa yehi bhikkhūhi ‘‘eko bhikkhu vissagandhaṁ vāyatī’’ti vuttaṁ.",
  "atk-s0508a213:953_2": "Atha thero adhigate arahatte sattapaṇṇiguhādvāraṁ saṅghassa sāmaggīdānatthaṁ āgato,",
  "atk-s0508a213:953_3": "tassa khīṇāsavabhāvappakāsanena suddhāvāsamahābrahmā.",
  "atk-s0508a213:953_4": "Te bhikkhū lajjāpento ‘‘yasmiṁ patiṭṭhitā dhammā’’ti gāthamāha.",
  "atk-s0508a213:953_5": "Tassattho – buddhassa bhagavato dhammā teneva adhigatā paveditā ca paṭivedhapariyattidhammā.",
  "atk-s0508a213:953_6": "Yasmiṁ purisavisese patiṭṭhitā,",
  "atk-s0508a213:953_7": "soyaṁ gottato gotamo dhammabhaṇḍāgāriko saupādisesanibbānassa adhigatattā idāni anupādisesanibbānagamane magge patiṭṭhahi, tassa ekaṁsabhāgīti.",
  "atk-s0508a213:954_0": "Athekadivasaṁ gopakamoggallāno nāma brāhmaṇo theraṁ pucchi – ‘‘tvaṁ bahussutoti buddhassa sāsane pākaṭo,",
  "atk-s0508a213:954_1": "kittakā dhammā te satthārā bhāsitā, tayā dhāritā’’ti?",
  "atk-s0508a213:954_2": "Tassa thero paṭivacanaṁ dento ‘‘dvāsītī’’ti gāthamāha.",
  "atk-s0508a213:954_3": "Tattha dvāsīti sahassānīti yojanā,",
  "atk-s0508a213:954_4": "buddhato gaṇhinti sammāsambuddhato uggaṇhiṁ dvisahassādhikāni asītidhammakkhandhasahassāni satthu santikā adhigaṇhinti attho.",
  "atk-s0508a213:954_5": "Dve sahassāni bhikkhutoti dve dhammakkhandhasahassāni bhikkhuto gaṇhiṁ,",
  "atk-s0508a213:954_6": "dhammasenāpatiādīnaṁ bhikkhūnaṁ santikā adhigacchiṁ.",
  "atk-s0508a213:954_7": "Caturāsītisahassānīti tadubhayaṁ samodhānetvā catusahassādhikāni asītisahassāni.",
  "atk-s0508a213:954_8": "Ye me dhammā pavattinoti ye yathāvuttaparimāṇā dhammakkhandhā mayhaṁ paguṇā vācuggatā jivhagge parivattantīti.",
  "atk-s0508a213:955_0": "Athekadā thero sāsane pabbajitvā vipassanādhurepi ganthadhurepi ananuyuttaṁ ekaṁ puggalaṁ disvā bāhusaccābhāve ādīnavaṁ pakāsento ‘‘appassutāya’’nti gāthamāha.",
  "atk-s0508a213:955_1": "Tattha appassutāyanti ekassa dvinnaṁ vā paṇṇāsānaṁ,",
  "atk-s0508a213:955_2": "atha vā pana vaggānaṁ antamaso ekassa dvinnaṁ vā suttantānampi uggahitānaṁ abhāvena appassuto ayaṁ,",
  "atk-s0508a213:955_3": "kammaṭṭhānaṁ pana uggahetvā anuyuñjanto bahussutova.",
  "atk-s0508a213:955_4": "Balibaddova jīratīti yathā balibaddo jīramāno vaḍḍhamāno neva mātu na pitu,",
  "atk-s0508a213:955_5": "na sesañātakānaṁ atthāya vaḍḍhati,",
  "atk-s0508a213:955_6": "atha kho niratthakameva jīrati;",
  "atk-s0508a213:955_7": "evamevaṁ ayampi na upajjhāyavattaṁ karoti, na ācariyavattaṁ, na āgantukavattādīni, na bhāvanaṁ anuyuñjati, niratthakameva jīrati.",
  "atk-s0508a213:955_8": "Maṁsāni tassa vaḍḍhantīti yathā balibaddassa ‘‘kasanabhāravahanādīsu asamattho eso’’ti araññe vissaṭṭhassa yathā tathā vicarantassa khādantassa pivantassa maṁsāni tassa vaḍḍhanti;",
  "atk-s0508a213:955_9": "evamevaṁ imassāpi upajjhāyādīhi vissaṭṭhassa saṅghaṁ nissāya cattāro paccaye labhitvā uddhaṁvirecanādīni katvā kāyaṁ posentassa maṁsāni vaḍḍhanti thūlasarīro hutvā vicarati.",
  "atk-s0508a213:955_10": "Paññāti lokiyalokuttarā panassa paññā ekaṅgulimattāpi na vaḍḍhati,",
  "atk-s0508a213:955_11": "araññe gacchalatādīni viya assa chadvārāni nissāya taṇhā ceva navavidhamāno ca vaḍḍhatīti adhippāyo.",
  "atk-s0508a213:956_0": "Bahussutoti gāthā attano bāhusaccaṁ nissāya aññaṁ atimaññantaṁ ekaṁ bhikkhuṁ uddissa vuttā.",
  "atk-s0508a213:956_1": "Tattha sutenāti sutahetu attano bāhusaccanimittaṁ.",
  "atk-s0508a213:956_2": "Atimaññatīti atikkamitvā maññati attānaṁ ukkaṁsento paraṁ paribhavati.",
  "atk-s0508a213:956_3": "Tathevāti yathā andho andhakāre telapajjotaṁ dhārento ālokadānena paresaṁyeva atthāvaho , na attano,",
  "atk-s0508a213:956_4": "tatheva pariyattibāhusaccena sutavā puggalo sutena anupapanno attano atthaṁ aparipūrento andho ñāṇālokadānena paresaṁyeva atthāvaho, na attano,",
  "atk-s0508a213:956_5": "dīpadhāro andho viya mayhaṁ upaṭṭhātīti.",
  "atk-s0508a213:957_0": "Idāni bāhusacce ānisaṁsaṁ dassento ‘‘bahussuta’’nti gāthamāha.",
  "atk-s0508a213:957_1": "Tattha upāseyyāti payirupāseyya.",
  "atk-s0508a213:957_2": "Sutañca na vināsayeti bahussutaṁ payirupāsitvā laddhaṁ sutañca na vināseyya,",
  "atk-s0508a213:957_3": "na susseyya dhāraṇaparicayaparipucchāmanasikārehi vaḍḍheyya.",
  "atk-s0508a213:957_4": "Taṁ mūlaṁ brahmacariyassāti yasmā bahussutaṁ payirupāsitvā laddhaṁ taṁ sutaṁ pariyattibāhusaccaṁ maggabrahmacariyassa mūlaṁ padhānakāraṇaṁ.",
  "atk-s0508a213:957_5": "Tasmā dhammadharo siyā vimuttāyatanasīse ṭhatvā yathāsutassa dhammassa dhāraṇe paṭhamaṁ pariyattidhammadharo bhaveyya.",
  "atk-s0508a213:958_0": "Idāni pariyattibāhusaccena sādhetabbamatthaṁ dassetuṁ ‘‘pubbāparaññū’’tiādi vuttaṁ.",
  "atk-s0508a213:958_1": "Tattha pubbañca aparañca jānātīti pubbāparaññū.",
  "atk-s0508a213:958_2": "Ekissā hi gāthāya pubbabhāge apaññāyamānepi pubbabhāge vā paññāyamāne aparabhāge apaññāyamānepi ‘‘imassa aparabhāgassa iminā pubbabhāgena ,",
  "atk-s0508a213:958_3": "imassa vā pubbabhāgassa iminā aparabhāgena bhavitabba’’nti jānanto pubbāparaññū nāma.",
  "atk-s0508a213:958_4": "Attatthādibhedaṁ tassa tassa bhāsitassa atthaṁ jānātīti atthaññū.",
  "atk-s0508a213:958_5": "Niruttipadakovidoti niruttiyaṁ sesapadesupi cāti catūsupi paṭisambhidāsu cheko.",
  "atk-s0508a213:958_6": "Suggahītañca gaṇhātīti teneva kovidabhāvena atthato byañjanato ca dhammaṁ sugahitameva katvā gaṇhāti.",
  "atk-s0508a213:958_7": "Atthañcopaparikkhatīti yathāsutassa yathāpariyattassa dhammassa atthaṁ upaparikkhati ‘‘iti sīlaṁ, iti samādhi, iti paññā,",
  "atk-s0508a213:958_8": "ime rūpārūpadhammā’’ti manasā anupekkhati.",
  "atk-s0508a213:959_0": "Khantyā chandikato hotīti tesu manasā anupekkhitesu dhammesu diṭṭhinijjhānakkhantiyā nijjhānaṁ khamāpetvā rūpapariggahādimukhena vipassanābhinivese chandikato chandajāto hoti.",
  "atk-s0508a213:959_1": "Tathābhūto ca vipassanāya kammaṁ karonto ussahitvā tuleti taṁtaṁpaccayanāmarūpadassanavasena ussāhaṁ katvā tato paraṁ tilakkhaṇaṁ āropetvā tuleti ‘‘anicca’’ntipi, ‘‘dukkha’’ntipi,",
  "atk-s0508a213:959_2": "‘‘anattā’’tipi taṁ nāmarūpaṁ tīreti vipassati. Samaye so padahati,",
  "atk-s0508a213:959_3": "ajjhattaṁ susamāhitoti so evaṁ passanto paggahetabbādisamaye cittassa paggaṇhanādinā padahati,",
  "atk-s0508a213:959_4": "padahanto ca ajjhattaṁ gocarajjhatte vipassanāsamādhinā maggasamādhinā ca suṭṭhu samāhito bhaveyya,",
  "atk-s0508a213:959_5": "asamādhānahetubhūte kilese pajaheyya.",
  "atk-s0508a213:959_6": "Svāyaṁ guṇo sabbopi yasmā bahussutaṁ dhammadharaṁ sappaññaṁ buddhasāvakaṁ payirupāsantassa hoti,",
  "atk-s0508a213:959_7": "tasmā asaṅkhataṁ dhammaṁ ārabbha dukkhādīsu pariññādivisiṭṭhakiccatāya dhammaviññāṇasaṅkhātaṁ dhammañāṇaṁ ākaṅkhanto tathāvidhaṁ vuttappakāraṁ kalyāṇamittaṁ bhajetha,",
  "atk-s0508a213:959_8": "seveyya payirupāseyyāti attho.",
  "atk-s0508a213:960_0": "Evaṁ bahupakāratāya tassa pūjanīyakaṁ dassento ‘‘bahussuto’’ti gāthamāha.",
  "atk-s0508a213:960_1": "Tassattho – suttageyyādi bahu sutaṁ etassāti bahussuto.",
  "atk-s0508a213:960_2": "Tameva desanādhammaṁ suvaṇṇabhājane pakkhittasīhavasā viya avinassantaṁ dhāretīti dhammadharo.",
  "atk-s0508a213:960_3": "Tato eva mahesino bhagavato dhammakosaṁ dhammaratanaṁ ārakkhatīti kosārakkho.",
  "atk-s0508a213:960_4": "Yasmā sadevakassa lokassa samadassanena cakkhubhūto,",
  "atk-s0508a213:960_5": "tasmā cakkhu sabbassa lokassa pūjanīyo mānanīyoti,",
  "atk-s0508a213:960_6": "bahussutabhāvena bahujanassa pūjanīyabhāvadassanatthaṁ nigamanavasena punapi ‘‘bahussuto’’ti vuttaṁ.",
  "atk-s0508a213:961_0": "Evarūpaṁ kalyāṇamittaṁ labhitvāpi kārakasseva aparihāni,",
  "atk-s0508a213:961_1": "na akārakassāti dassento ‘‘dhammārāmo’’ti gāthamāha.",
  "atk-s0508a213:961_2": "Tattha nivāsanaṭṭhena samathavipassanādhammo ārāmo,",
  "atk-s0508a213:961_3": "tasmiṁ eva dhamme rato abhiratoti dhammarato,",
  "atk-s0508a213:961_4": "tasseva dhammassa punappunaṁ vicintanena dhammaṁ anuvicintayaṁ dhammaṁ āvajjento manasi karotīti attho.",
  "atk-s0508a213:961_5": "Anussaranti tameva dhammaṁ anussaranto.",
  "atk-s0508a213:961_6": "Saddhammāti evarūpo bhikkhu sattatiṁsapabhedā bodhipakkhiyadhammā navavidhalokuttaradhammā ca na parihāyati,",
  "atk-s0508a213:961_7": "na kadāci tassa tato parihāni hotīti attho.",
  "atk-s0508a213:962_0": "Athekadivasaṁ kāye avītarāgaṁ kusītaṁ hīnavīriyaṁ kosallāyā ti nāmaṁ bhikkhuṁ saṁvejento ‘‘kāyamaccheragaruno’’ti gāthamāha.",
  "atk-s0508a213:962_1": "Tattha kāyamaccheragarunoti ‘‘kāyadaḷhībahulassa kāye mamattassa ācariyupajjhāyānampi kāyena kattabbaṁ kiñci akatvā vicarantassa.",
  "atk-s0508a213:962_2": "Hiyyamāneti attano kāye jīvite ca khaṇe khaṇe parihiyyamāne.",
  "atk-s0508a213:962_3": "Anuṭṭhaheti sīlādīnaṁ paripūraṇavasena uṭṭhānavīriyaṁ na kareyya.",
  "atk-s0508a213:962_4": "Sarīrasukhagiddhassāti attano sarīrassa sukhāpaneneva gedhaṁ āpannassa.",
  "atk-s0508a213:962_5": "Kuto samaṇaphāsutāti evarūpassa puggalassa sāmaññavasena kuto sukhavihāro,",
  "atk-s0508a213:962_6": "phāsuvihāro na tassa vijjatīti attho.",
  "atk-s0508a213:963_0": "Na pakkhantītiādikā āyasmato sāriputtassa dhammasenāpatino parinibbutabhāvaṁ sutvā therena bhāsitā.",
  "atk-s0508a213:963_1": "Tattha na pakkhanti disā sabbāti puratthimādibhedā sabbā disā na pakkhayanti, disāmūḷhoti attho.",
  "atk-s0508a213:963_2": "Dhammā na paṭibhanti manti pubbe suṭṭhu paguṇāpi pariyattidhammā idāni sakkaccaṁ samannāhariyamānāpi mayhaṁ na upaṭṭhahanti.",
  "atk-s0508a213:963_3": "Gate kalyāṇamittamhīti sadevakassa lokassa kalyāṇamittabhūte dhammasenāpatimhi anupādisesanibbānaṁ gate.",
  "atk-s0508a213:963_4": "Andhakāraṁva khāyatīti sabbopāyaṁ loko andhakāro viya upaṭṭhāti.",
  "atk-s0508a213:964_0": "Abbhatītasahāyassāti apagatasahāyassa,",
  "atk-s0508a213:964_1": "kalyāṇamittarahitassāti attho.",
  "atk-s0508a213:964_2": "Atītagatasatthunoti āyasmato atīto hutvā nibbānagatasatthukassa, satthari parinibbuteti attho.",
  "atk-s0508a213:964_3": "Yathā kāyagatā satīti kāyagatāsatibhāvanā takkarassa yathā ekantahitāvahā,",
  "atk-s0508a213:964_4": "evaṁ etādisaṁ anāthassa puggalassa ekantahitāvahaṁ aññaṁ mittaṁ nāma natthi,",
  "atk-s0508a213:964_5": "sanāthassa aññāpi bhāvanā hitāvahā evāti adhippāyo.",
  "atk-s0508a213:965_0": "Purāṇāti porāṇā,",
  "atk-s0508a213:965_1": "sāriputtādike kalyāṇamitte sandhāya vadati. Navehīti navakehi.",
  "atk-s0508a213:965_2": "Na sameti meti mayhaṁ cittaṁ na samāgacchati,",
  "atk-s0508a213:965_3": "na te mama cittaṁ ārādhentīti attho.",
  "atk-s0508a213:965_4": "Svajja ekova jhāyāmīti sohaṁ ajja vuḍḍhatarehi virahito ekova hutvā jhāyāmi jhānapasuto homi.",
  "atk-s0508a213:965_5": "Vassupetoti vassakāle kulāvakaṁ upeto pakkhī viya. ‘‘Vāsupeto’’tipi pāḷi, vāsaṁ upagatoti attho.",
  "atk-s0508a213:966_0": "Dassanāyaabhikkanteti gāthā satthārā bhāsitā.",
  "atk-s0508a213:966_1": "Tassattho – mama dassanāya abhikkante nānāvidhavidesapavāsikabahujane, ānanda, mama upasaṅkamanaṁ mā vāresi. Kasmā? Te sotāro dhammassa, mamaṁ passantu, ayameva dassanāya samayoti.",
  "atk-s0508a213:967_0": "Taṁ sutvā thero ‘‘dassanāya abhikkante’’ti aparaṁ gāthamāha.",
  "atk-s0508a213:967_1": "Imāya hi gāthāya sambandhatthaṁ purimagāthā idha nikkhittā.",
  "atk-s0508a213:967_2": "Teneva sacāhaṁ desantarato āgatāgate tāvadeva dassetuṁ lacchāmīti etassa padassa atthasiddhiṁ dasseti.",
  "atk-s0508a213:968_0": "Paṇṇavīsati vassānīti pañca gāthā attano aggupaṭṭhākabhāvaṁ dīpetuṁ vuttā.",
  "atk-s0508a213:968_1": "Āraddhakammaṭṭhānabhāvena hi satthu upaṭṭhānapasutabhāvena ca therassa maggena asamucchinnāpi kāmasaññādayo na uppajjiṁsu,",
  "atk-s0508a213:968_2": "kāyavacīmanokammāni ca sabbakālaṁ satthari mettāpubbaṅgamāni mettānuparivattāni ahesuṁ.",
  "atk-s0508a213:968_3": "Tattha paṇṇavīsati vassānīti pañcavīsati saṁvaccharāni.",
  "atk-s0508a213:968_4": "Sekhabhūtassa me satoti sekhabhūmiyaṁ sotāpattiphale ṭhitassa me sato.",
  "atk-s0508a213:968_5": "Kāmasaññāti kāmasahagatā saññā na uppajji,",
  "atk-s0508a213:968_6": "ettha ca kāmasaññādianuppattivacanena attano āsayasuddhiṁ dasseti,",
  "atk-s0508a213:968_7": "‘‘mettena kāyakammenā’’tiādinā payogasuddhiṁ.",
  "atk-s0508a213:968_8": "Tattha gandhakuṭiyaṁ paribhaṇḍakaraṇādinā satthu vattapaṭivattakaraṇena ca mettaṁ kāyakammaṁ veditabbaṁ,",
  "atk-s0508a213:968_9": "dhammadesanākālārocanādinā mettaṁ vacīkammaṁ,",
  "atk-s0508a213:968_10": "rahogatassa satthāraṁ uddissa hitūpasaṁhāramanasikārena mettaṁ manokammaṁ.",
  "atk-s0508a213:968_11": "Ñāṇaṁ me udapajjathāti attano sekkhabhūmipattimāha.",
  "atk-s0508a213:969_0": "Ahaṁ sakaraṇīyomhīti satthu parinibbāne upaṭṭhite maṇḍalamāḷaṁ pavisitvā kapisīsaṁ ālambitvā sokābhibhūtena vuttagāthā .",
  "atk-s0508a213:969_1": "Tattha sakaraṇīyomhīti dukkhaparijānanādinā karaṇīyena sakaraṇīyo amhi.",
  "atk-s0508a213:969_2": "Appattamānasoti anadhigatārahatto.",
  "atk-s0508a213:969_3": "Satthu ca parinibbānanti mayhaṁ satthu parinibbānañca upaṭṭhitaṁ.",
  "atk-s0508a213:969_4": "Yo amhaṁ anukampakoti yo satthā mayhaṁ anuggāhako.",
  "atk-s0508a213:970_0": "Tadāsi yaṁ bhiṁsanakanti gāthā satthu parinibbānakāle pathavīkampanadevadundubhiphalanādike disvā sañjātasaṁvegena vuttagāthā.",
  "atk-s0508a213:971_0": "Bahussutotiādikā tisso gāthā theraṁ pasaṁsantehi saṅgītikārehi ṭhapitā.",
  "atk-s0508a213:971_1": "Tattha gatimantoti asadisāya ñāṇagatiyā samannāgato.",
  "atk-s0508a213:971_2": "Satimantoti paramena satinepakkena samannāgato.",
  "atk-s0508a213:971_3": "Dhitimantoti asādhāraṇāya byañjanatthāvadhāraṇasamatthāya dhitisampattiyā samannāgato.",
  "atk-s0508a213:971_4": "Ayañhi thero ekapadeyeva ṭhatvā saṭṭhipadasahassāni satthārā kathitaniyāmeneva gaṇhāti,",
  "atk-s0508a213:971_5": "gahitañca suvaṇṇabhājane pakkhittasīhavasā viya sabbakālaṁ na vinassati,",
  "atk-s0508a213:971_6": "aviparītabyañjanāvadhāraṇasamatthāya satipubbaṅgamāya paññāya,",
  "atk-s0508a213:971_7": "atthāvadhāraṇasamatthāya paññāpubbaṅgamāya satiyā ca samannāgato.",
  "atk-s0508a213:971_8": "Tenāha bhagavā – ‘‘etadaggaṁ , bhikkhave,",
  "atk-s0508a213:971_9": "mama sāvakānaṁ bhikkhūnaṁ bahussutāna’’ntiādi (a. ni. 1.219).",
  "atk-s0508a213:971_10": "Tathā cāha dhammasenāpati – ‘‘āyasmā ānando atthakusalo’’tiādi (a. ni. 5.169).",
  "atk-s0508a213:971_11": "Ratanākaroti saddhammaratanassa ākarabhūto.",
  "atk-s0508a213:972_0": "Pariciṇṇoti gāthā parinibbānakāle therena bhāsitā, sā vuttatthā eva.",
  "atk-s0508a213:973_0": "Ānandattheragāthāvaṇṇanā niṭṭhitā.",
  "atk-s0508a213:974_0": "Tiṁsanipātavaṇṇanā niṭṭhitā."
}