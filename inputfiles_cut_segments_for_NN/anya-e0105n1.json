{
  "anya-e0105n1:0_0": "Jātidesavicāraṇā",
  "anya-e0105n1:1_0": "1.",
  "anya-e0105n1:1_1": "Tattha hi tena dhammānandena ‘‘buddhaghoso bodhimaṇḍasamīpe (buddhagayāyaṁ) jātoti na yuttameta’’nti",
  "anya-e0105n1:1_2": "vatvā taṁsādhanatthāya cattāri byatirekakāraṇāni dassitāni. Kathaṁ?",
  "anya-e0105n1:2_0": "(Ka) ‘‘buddhaghosena pakāsitesu taṁkālikavatthūsu ekampi taṁ natthi,",
  "anya-e0105n1:2_1": "yaṁ magadhesu uppanna’’nti paṭhamaṁ kāraṇaṁ dassitaṁ.",
  "anya-e0105n1:2_2": "Tadakāraṇameva.",
  "anya-e0105n1:2_3": "Ācariyabuddhaghosatthero hi saṅgahaṭṭhakathāyo karonto porāṇaṭṭhakathāyoyeva saṁkhipitvā,",
  "anya-e0105n1:2_4": "bhāsāparivattanamattena ca visesetvā akāsi,",
  "anya-e0105n1:2_5": "na pana yaṁ vā taṁ vā attano diṭṭhasutaṁ dassetvā.",
  "anya-e0105n1:2_6": "Vuttañhetaṁ ācariyena –",
  "anya-e0105n1:3_0": "‘‘Saṁvaṇṇanaṁ tañca samārabhanto,",
  "anya-e0105n1:4_0": "Tassā mahāaṭṭhakathaṁ sarīraṁ;",
  "anya-e0105n1:5_0": "Katvā mahāpaccariyaṁ tatheva,",
  "anya-e0105n1:6_0": "Kurundināmādisu vissutāsu.",
  "anya-e0105n1:7_0": "Vinicchayo aṭṭhakathāsu vutto,",
  "anya-e0105n1:8_0": "Yo yuttamatthaṁ apariccajanto;",
  "anya-e0105n1:9_0": "Athopi antogadhatheravādaṁ,",
  "anya-e0105n1:10_0": "Saṁvaṇṇanaṁ samma samārabhissa’’nti pārā. aṭṭha. 1.ganthārambhakathā ca.",
  "anya-e0105n1:11_0": "‘‘Tato ca bhāsantarameva hitvā,",
  "anya-e0105n1:12_0": "Vitthāramaggañca samāsayitvā;",
  "anya-e0105n1:13_0": "Vinicchayaṁ sabbamasesayitvā,",
  "anya-e0105n1:14_0": "Tantikkamaṁ kiñci avokkamitvā.",
  "anya-e0105n1:15_0": "Suttantikānaṁ vacanānamatthaṁ,",
  "anya-e0105n1:16_0": "Suttānurūpaṁ paridīpayantī;",
  "anya-e0105n1:17_0": "Yasmā ayaṁ hessati vaṇṇanāpi,",
  "anya-e0105n1:18_0": "Sakkacca tasmā anusikkhitabbā’’ti pārā. aṭṭha. 1.ganthārambhakathā ca.",
  "anya-e0105n1:19_0": "Yatheva ca ācariyabuddhaghosena attano aṭṭhakathāsu taṁkālikāni māgadhikāni vatthūni na pakāsitāni,",
  "anya-e0105n1:19_1": "tatheva sīhaḷikānipi dakkhiṇaindiyaraṭṭhikānipi.",
  "anya-e0105n1:19_2": "Na hi tattha vasabharājakālato (609-653 -buddhavassa) pacchā uppannavatthūni diṭṭhāni ṭhapetvā mahāsenarājavatthuṁ pārā. aṭṭha.",
  "anya-e0105n1:19_3": "2.236-237,",
  "anya-e0105n1:19_4": "ācariyo ca tato tisatamattavassehi pacchātare mahānāmarañño kāle (953-975-bu-va) sīhaḷadīpamupāgato.",
  "anya-e0105n1:19_5": "Tasmā aṭṭhakathāsu taṁkālikamāgadhikavatthūnaṁ appakāsanamattena na sakkā takkattā na māgadhikoti ñātunti.",
  "anya-e0105n1:20_0": "[Kha) punapi tena ‘‘sabbesupi buddhaghosaganthesu uttaraindiyadesāyattaṁ paccakkhato diṭṭhassa viya pakāsanaṁ natthī’’ti dutiyaṁ kāraṇaṁ dassitaṁ.",
  "anya-e0105n1:20_1": "Tassapi akāraṇabhāvo purimavacaneneva veditabbo.",
  "anya-e0105n1:20_2": "Apica sāratthappakāsiniyā nāma saṁyuttaṭṭhakathāyaṁ,",
  "anya-e0105n1:20_3": "sumaṅgalavilāsiniyā nāma dīghanikāyaṭṭhakathāyañca vuttasaṁvaṇṇanāyapi veditabbo.",
  "anya-e0105n1:20_4": "Tattha hi –",
  "anya-e0105n1:21_0": "‘‘Yatheva hi kalambanadītīrato rājamātuvihāradvārena thūpārāmaṁ gantabbaṁ hoti,",
  "anya-e0105n1:21_1": "evaṁ hiraññavatikāya nāma nadiyā pārimatīrato sālavanaṁ uyyānaṁ.",
  "anya-e0105n1:21_2": "Yathā anurādhapurassa thūpārāmo,",
  "anya-e0105n1:21_3": "evaṁ taṁ kusinārāya hoti.",
  "anya-e0105n1:21_4": "Thūpārāmato dakkhiṇadvārena nagaraṁ pavisanamaggo pācīnamukho gantvā uttarena nivattati,",
  "anya-e0105n1:21_5": "evaṁ uyyānato sālapanti pācīnamukhā gantvā uttarena nivattā.",
  "anya-e0105n1:21_6": "Tasmā taṁ upavattananti vuccatī’’ti saṁ. ni. aṭṭha. 1.1.186; dī. ni. aṭṭha. 2.198 –",
  "anya-e0105n1:22_0": "Paccakkhato diṭṭhassa viya pakāsanampi dissateva.",
  "anya-e0105n1:22_1": "Tampi pana porāṇaṭṭhakathāhi bhāsāparivattanamattamevāti gahetabbaṁ,",
  "anya-e0105n1:22_2": "tādisāya atthasaṁvaṇṇanāya mahāmahindattherakālatoyeva pabhuti vuttāya eva bhavitabbattāti.",
  "anya-e0105n1:23_0": "[Ga) punapi tena ‘‘uṇhassāti aggisantāpassa,",
  "anya-e0105n1:23_1": "tassa vanadāhādīsu sambhavo veditabbo’’ti visuddhimagge (1,",
  "anya-e0105n1:23_2": "30-piṭṭhe) vuttasaṁvaṇṇanaṁ pakāsetvā ‘‘tassā panassa avahasanīyabhāvo pākaṭoyevā’’ti ca hīḷetvā ‘‘indiyaraṭṭhe",
  "anya-e0105n1:23_3": "pana uttaradesesu gimhakāle vatthacchādanarahitā mānusakāyacchavi sūriyasantāpena ekaṁsato dayhati,",
  "anya-e0105n1:23_4": "taṁ na jānanti dakkhiṇaindiyadesikā’’ti tatiyaṁ kāraṇaṁ daḷhatarabhāvena dassitaṁ.",
  "anya-e0105n1:23_5": "Tattha pana yadi ‘‘sūriyasantāpena ekaṁsato dayhatī’’ti etaṁ ujukato sūriyarasmisantāpeneva daḍḍhabhāvaṁ sandhāya vucceyya,",
  "anya-e0105n1:23_6": "evaṁ sati ḍaṁsamakasavātātapasarīsapasamphassānanti pade ātapasaddena samānatthattā na yuttameva.",
  "anya-e0105n1:23_7": "Yadi pana sūriyasantāpasañjātena uṇhautunā daḍḍhabhāvaṁ sandhāya vucceyya,",
  "anya-e0105n1:23_8": "evaṁ sati uttaraindiyadesesu,",
  "anya-e0105n1:23_9": "aññattha ca tādisesu atiuṇhaṭṭhānesu sūriyasantāpasañjātassa uṇhautuno paṭighātāya cīvaraṁ senāsanañca paṭisevīyatīti ayamattho na na yutto.",
  "anya-e0105n1:23_10": "Tathā hi vuttaṁ vinayaṭṭhakathāyaṁ (3, 58)",
  "anya-e0105n1:24_0": "‘‘Sītaṁ uṇhanti utuvisabhāgavasena vutta’’nti.",
  "anya-e0105n1:25_0": "Sā pana visuddhimagge padatthasaṁvaṇṇanā porāṇasuttantaṭṭhakathāhi āgatā bhaveyya.",
  "anya-e0105n1:25_1": "Tathā hi vuttaṁ papañcasūdaniyā nāma majjhimanikāyaṭṭhakathāya sabbāsavasuttavaṇṇanāyaṁ (1,",
  "anya-e0105n1:25_2": "58) ‘‘uṇhanti cettha aggisantāpova veditabbo,",
  "anya-e0105n1:25_3": "sūriyasantāpavasena panetaṁ vatthu vutta’’nti.",
  "anya-e0105n1:25_4": "Ettha ca sacāyamattho ācariyena attano mativasena vutto assa,",
  "anya-e0105n1:25_5": "tassa vatthussa porāṇaṭṭhakathāyaṁ vuttabhāvañca tassā atthasaṁvaṇṇanāya attano matibhāvañca yuttabhāvañca pakāseyya.",
  "anya-e0105n1:25_6": "Ācariyo hi yattha yattha porāṇaṭṭhakathāsu avuttatthaṁ visesetvā dasseti,",
  "anya-e0105n1:25_7": "tattha tattha tādisaṁ ñāpakavacanampi pakāsetiyeva,",
  "anya-e0105n1:25_8": "yathā sumaṅgalavilāsiniyaṁ (1,",
  "anya-e0105n1:25_9": "72) ‘‘ettha āṇattiyanissaggiyathāvarāpi payogā yujjanti,",
  "anya-e0105n1:25_10": "aṭṭhakathāsu pana anāgatattā vīmaṁsitvā gahetabbā’’ti vacanaṁ,",
  "anya-e0105n1:25_11": "yathā ca papañcasūdaniyaṁ (1,",
  "anya-e0105n1:25_12": "30) ‘‘avicāritametaṁ porāṇehi,",
  "anya-e0105n1:25_13": "ayaṁ pana attano matī’’ti vacanaṁ.",
  "anya-e0105n1:25_14": "Na cettha kiñcipi ñāpakavacanaṁ pakāsitaṁ.",
  "anya-e0105n1:25_15": "Tasmā ‘‘yadetaṁ ‘uṇhassāti aggisantāpassā’ti ca,",
  "anya-e0105n1:25_16": "‘uṇhanti cettha aggisantāpova veditabbo’ti ca vacanaṁ,",
  "anya-e0105n1:25_17": "etaṁ porāṇasuttantaṭṭhakathāvacana’’nti veditabbanti.",
  "anya-e0105n1:26_0": "(Gha) punapi tena ‘‘papañcasūdaniyā nāma majjhimanikāyaṭṭhakathāyaṁ gopālakasuttaṁ saṁvaṇṇento ma. ni. aṭṭha.",
  "anya-e0105n1:26_1": "1.350 buddhaghoso ‘magadhavideharaṭṭhānaṁ antare gaṅgāya nadiyā majjhe vālukatthaladīpakā atthī’ti saddahati maññe.",
  "anya-e0105n1:26_2": "Buddhaghosena pana diṭṭhagaṅgā sīhaḷadīpe mahāveligaṅgāyeva,",
  "anya-e0105n1:26_3": "na pana indiyaraṭṭhikānaṁ seṭṭhasammatā mahāgaṅgāti pākaṭoyevāyamattho’’ti catutthaṁ kāraṇaṁ dassitaṁ.",
  "anya-e0105n1:26_4": "Taṁ pana idāni mahāgaṅgāya majjhe tasmiṁ ṭhāne tādisaṁ dīpakaṁ adisvā ‘‘pubbepi evameva bhaveyyā’’ti ekaṁsato gahetvā vuttavacanamattameva.",
  "anya-e0105n1:26_5": "Nadiyo pana sabbadāpi tenevākārena tiṭṭhantīti na sakkā gahetunti pākaṭoyevāyamattho.",
  "anya-e0105n1:26_6": "Tasmā yathā pubbe tassa gopālassa kāle tasmiṁ ṭhāne majjhe gaṅgāya tādisā dīpakā saṁvijjamānā ahesuṁ,",
  "anya-e0105n1:26_7": "tatheva porāṇaṭṭhakathāsu esa attho saṁvaṇṇito,",
  "anya-e0105n1:26_8": "tadeva ca vacanaṁ ācariyena bhāsāparivattanaṁ katvā pakāsitanti evameva gahetabbaṁ.",
  "anya-e0105n1:26_9": "Tasmā tampi akāraṇamevāti."
}