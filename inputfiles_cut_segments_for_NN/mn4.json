{
  "mn4:0.1_0": "Majjhima Nikāya 4 ",
  "mn4:0.2_0": "Bhayabheravasutta ",
  "mn4:1.1_0": "Evaṁ me sutaṁ—",
  "mn4:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn4:2.1_0": "Atha kho jāṇussoṇi brāhmaṇo yena bhagavā tenupasaṅkami;",
  "mn4:2.1_1": "upasaṅkamitvā bhagavatā saddhiṁ sammodi.",
  "mn4:2.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn4:2.2_1": "Ekamantaṁ nisinno kho jāṇussoṇi brāhmaṇo bhagavantaṁ etadavoca:",
  "mn4:2.3_0": "“yeme, bho gotama,",
  "mn4:2.3_1": "kulaputtā bhavantaṁ gotamaṁ uddissa saddhā agārasmā anagāriyaṁ pabbajitā,",
  "mn4:2.3_2": "bhavaṁ tesaṁ gotamo pubbaṅgamo,",
  "mn4:2.3_3": "bhavaṁ tesaṁ gotamo bahukāro,",
  "mn4:2.3_4": "bhavaṁ tesaṁ gotamo samādapetā;",
  "mn4:2.4_0": "bhoto ca pana gotamassa sā janatā diṭṭhānugatiṁ āpajjatī”ti. ",
  "mn4:2.5_0": "“Evametaṁ, brāhmaṇa, evametaṁ, brāhmaṇa. ",
  "mn4:2.6_0": "Ye te, brāhmaṇa,",
  "mn4:2.6_1": "kulaputtā mamaṁ uddissa saddhā agārasmā anagāriyaṁ pabbajitā, ahaṁ tesaṁ pubbaṅgamo, ahaṁ tesaṁ bahukāro, ahaṁ tesaṁ samādapetā;",
  "mn4:2.7_0": "mama ca pana sā janatā diṭṭhānugatiṁ āpajjatī”ti. ",
  "mn4:2.8_0": "“Durabhisambhavāni hi kho, bho gotama,",
  "mn4:2.8_1": "araññavanapatthāni pantāni senāsanāni, dukkaraṁ pavivekaṁ, durabhiramaṁ",
  "mn4:2.9_0": "ekatte,",
  "mn4:2.9_1": "haranti maññe mano vanāni samādhiṁ alabhamānassa bhikkhuno”ti.",
  "mn4:2.10_0": "“Evametaṁ, brāhmaṇa, evametaṁ, brāhmaṇa. ",
  "mn4:2.11_0": "Durabhisambhavāni hi kho, brāhmaṇa,",
  "mn4:2.11_1": "araññavanapatthāni pantāni senāsanāni, dukkaraṁ pavivekaṁ, durabhiramaṁ ekatte,",
  "mn4:2.11_2": "haranti maññe mano vanāni samādhiṁ alabhamānassa bhikkhuno.",
  "mn4:3.1_0": "Mayhampi kho, brāhmaṇa,",
  "mn4:3.1_1": "pubbeva sambodhā anabhisambuddhassa bodhisattasseva sato etadahosi:",
  "mn4:3.2_0": "‘durabhisambhavāni hi kho araññavanapatthāni pantāni senāsanāni, dukkaraṁ pavivekaṁ, durabhiramaṁ ",
  "mn4:3.3_0": "ekatte,",
  "mn4:3.3_1": "haranti maññe mano vanāni samādhiṁ alabhamānassa bhikkhuno’ti.",
  "mn4:4.1_0": "Tassa mayhaṁ, brāhmaṇa, etadahosi: ",
  "mn4:4.2_0": "‘ye kho keci samaṇā vā brāhmaṇā vā aparisuddhakāyakammantā araññavanapatthāni pantāni senāsanāni paṭisevanti,",
  "mn4:4.2_1": "aparisuddhakāyakammantasandosahetu have te bhonto samaṇabrāhmaṇā akusalaṁ bhayabheravaṁ avhāyanti.",
  "mn4:4.3_0": "Na kho panāhaṁ aparisuddhakāyakammanto araññavanapatthāni pantāni senāsanāni paṭisevāmi; ",
  "mn4:4.4_0": "parisuddhakāyakammantohamasmi. ",
  "mn4:4.5_0": "Ye hi vo ariyā parisuddhakāyakammantā araññavanapatthāni pantāni senāsanāni paṭisevanti tesamahaṁ aññataro’ti. ",
  "mn4:4.6_0": "Etamahaṁ, brāhmaṇa,",
  "mn4:4.6_1": "parisuddhakāyakammataṁ attani sampassamāno bhiyyo pallomamāpādiṁ araññe vihārāya.",
  "mn4:5-7.1_0": "Tassa mayhaṁ, brāhmaṇa, etadahosi: ",
  "mn4:5-7.2_0": "‘ye kho keci samaṇā vā brāhmaṇā vā aparisuddhavacīkammantā …pe… ",
  "mn4:5-7.3_0": "aparisuddhamanokammantā …pe… ",
  "mn4:5-7.4_0": "aparisuddhājīvā araññavanapatthāni pantāni senāsanāni paṭisevanti,",
  "mn4:5-7.4_1": "aparisuddhājīvasandosahetu have te bhonto samaṇabrāhmaṇā akusalaṁ bhayabheravaṁ avhāyanti.",
  "mn4:5-7.5_0": "Na kho panāhaṁ aparisuddhājīvo araññavanapatthāni pantāni senāsanāni paṭisevāmi; ",
  "mn4:5-7.6_0": "parisuddhājīvohamasmi. ",
  "mn4:5-7.7_0": "Ye hi vo ariyā parisuddhājīvā araññavanapatthāni pantāni senāsanāni paṭisevanti tesamahaṁ aññataro’ti. ",
  "mn4:5-7.8_0": "Etamahaṁ, brāhmaṇa,",
  "mn4:5-7.8_1": "parisuddhājīvataṁ attani sampassamāno bhiyyo pallomamāpādiṁ araññe vihārāya.",
  "mn4:8.1_0": "Tassa mayhaṁ, brāhmaṇa, etadahosi: ",
  "mn4:8.2_0": "‘ye kho keci samaṇā vā brāhmaṇā vā abhijjhālū kāmesu tibbasārāgā araññavanapatthāni pantāni senāsanāni paṭisevanti,",
  "mn4:8.2_1": "abhijjhālukāmesutibbasārāgasandosahetu have te bhonto samaṇabrāhmaṇā akusalaṁ bhayabheravaṁ avhāyanti.",
  "mn4:8.3_0": "Na kho panāhaṁ abhijjhālu kāmesu tibbasārāgo araññavanapatthāni pantāni senāsanāni paṭisevāmi; ",
  "mn4:8.4_0": "anabhijjhālūhamasmi. ",
  "mn4:8.5_0": "Ye hi vo ariyā anabhijjhālū araññavanapatthāni pantāni senāsanāni paṭisevanti, tesamahaṁ aññataro’ti. ",
  "mn4:8.6_0": "Etamahaṁ, brāhmaṇa,",
  "mn4:8.6_1": "anabhijjhālutaṁ attani sampassamāno bhiyyo pallomamāpādiṁ araññe vihārāya.",
  "mn4:9.1_0": "Tassa mayhaṁ, brāhmaṇa, etadahosi: ",
  "mn4:9.2_0": "‘ye kho keci samaṇā vā brāhmaṇā vā byāpannacittā paduṭṭhamanasaṅkappā araññavanapatthāni pantāni senāsanāni paṭisevanti,",
  "mn4:9.2_1": "byāpannacittapaduṭṭhamanasaṅkappasandosahetu have te bhonto samaṇabrāhmaṇā akusalaṁ bhayabheravaṁ avhāyanti.",
  "mn4:9.3_0": "Na kho panāhaṁ byāpannacitto paduṭṭhamanasaṅkappo araññavanapatthāni pantāni senāsanāni paṭisevāmi; ",
  "mn4:9.4_0": "mettacittohamasmi. ",
  "mn4:9.5_0": "Ye hi vo ariyā mettacittā araññavanapatthāni pantāni senāsanāni paṭisevanti tesamahaṁ aññataro’ti. ",
  "mn4:9.6_0": "Etamahaṁ, brāhmaṇa,",
  "mn4:9.6_1": "mettacittataṁ attani sampassamāno bhiyyo pallomamāpādiṁ araññe vihārāya.",
  "mn4:10.1_0": "Tassa mayhaṁ, brāhmaṇa, etadahosi: ",
  "mn4:10.2_0": "‘ye kho keci samaṇā vā brāhmaṇā vā thinamiddhapariyuṭṭhitā araññavanapatthāni pantāni senāsanāni paṭisevanti,",
  "mn4:10.2_1": "thinamiddhapariyuṭṭhānasandosahetu have te bhonto samaṇabrāhmaṇā akusalaṁ bhayabheravaṁ avhāyanti.",
  "mn4:10.3_0": "Na kho panāhaṁ thinamiddhapariyuṭṭhito araññavanapatthāni pantāni senāsanāni paṭisevāmi; ",
  "mn4:10.4_0": "vigatathinamiddhohamasmi. ",
  "mn4:10.5_0": "Ye hi vo ariyā vigatathinamiddhā araññavanapatthāni pantāni senāsanāni paṭisevanti tesamahaṁ aññataro’ti. ",
  "mn4:10.6_0": "Etamahaṁ, brāhmaṇa,",
  "mn4:10.6_1": "vigatathinamiddhataṁ attani sampassamāno bhiyyo pallomamāpādiṁ araññe vihārāya.",
  "mn4:11.1_0": "Tassa mayhaṁ, brāhmaṇa, etadahosi: ",
  "mn4:11.2_0": "‘ye kho keci samaṇā vā brāhmaṇā vā uddhatā avūpasantacittā araññavanapatthāni pantāni senāsanāni paṭisevanti,",
  "mn4:11.2_1": "uddhataavūpasantacittasandosahetu have te bhonto samaṇabrāhmaṇā akusalaṁ bhayabheravaṁ avhāyanti.",
  "mn4:11.3_0": "Na kho panāhaṁ uddhato avūpasantacitto araññavanapatthāni pantāni senāsanāni paṭisevāmi; ",
  "mn4:11.4_0": "vūpasantacittohamasmi. ",
  "mn4:11.5_0": "Ye hi vo ariyā vūpasantacittā araññavanapatthāni pantāni senāsanāni paṭisevanti, tesamahaṁ aññataro’ti. ",
  "mn4:11.6_0": "Etamahaṁ, brāhmaṇa,",
  "mn4:11.6_1": "vūpasantacittataṁ attani sampassamāno bhiyyo pallomamāpādiṁ araññe vihārāya.",
  "mn4:12.1_0": "Tassa mayhaṁ, brāhmaṇa, etadahosi: ",
  "mn4:12.2_0": "‘ye kho keci samaṇā vā brāhmaṇā vā kaṅkhī vicikicchī araññavanapatthāni pantāni senāsanāni paṭisevanti,",
  "mn4:12.2_1": "kaṅkhivicikicchisandosahetu have te bhonto samaṇabrāhmaṇā akusalaṁ bhayabheravaṁ avhāyanti.",
  "mn4:12.3_0": "Na kho panāhaṁ kaṅkhī vicikicchī araññavanapatthāni pantāni senāsanāni paṭisevāmi; ",
  "mn4:12.4_0": "tiṇṇavicikicchohamasmi. ",
  "mn4:12.5_0": "Ye hi vo ariyā tiṇṇavicikicchā araññavanapatthāni pantāni senāsanāni paṭisevanti tesamahaṁ aññataro’ti. ",
  "mn4:12.6_0": "Etamahaṁ, brāhmaṇa,",
  "mn4:12.6_1": "tiṇṇavicikicchataṁ attani sampassamāno bhiyyo pallomamāpādiṁ araññe vihārāya.",
  "mn4:13.1_0": "Tassa mayhaṁ, brāhmaṇa, etadahosi: ",
  "mn4:13.2_0": "‘ye kho keci samaṇā vā brāhmaṇā vā attukkaṁsakā paravambhī araññavanapatthāni pantāni senāsanāni paṭisevanti,",
  "mn4:13.2_1": "attukkaṁsanaparavambhanasandosahetu have te bhonto samaṇabrāhmaṇā akusalaṁ bhayabheravaṁ avhāyanti.",
  "mn4:13.3_0": "Na kho panāhaṁ attukkaṁsako paravambhī araññavanapatthāni pantāni senāsanāni paṭisevāmi; ",
  "mn4:13.4_0": "anattukkaṁsako aparavambhīhamasmi. ",
  "mn4:13.5_0": "Ye hi vo ariyā anattukkaṁsakā aparavambhī araññavanapatthāni pantāni senāsanāni paṭisevanti tesamahaṁ aññataro’ti. ",
  "mn4:13.6_0": "Etamahaṁ, brāhmaṇa,",
  "mn4:13.6_1": "anattukkaṁsakataṁ aparavambhitaṁ attani sampassamāno bhiyyo pallomamāpādiṁ araññe vihārāya.",
  "mn4:14.1_0": "Tassa mayhaṁ, brāhmaṇa, etadahosi: ",
  "mn4:14.2_0": "‘ye kho keci samaṇā vā brāhmaṇā vā chambhī bhīrukajātikā araññavanapatthāni pantāni senāsanāni paṭisevanti,",
  "mn4:14.2_1": "chambhibhīrukajātikasandosahetu have te bhonto samaṇabrāhmaṇā akusalaṁ bhayabheravaṁ avhāyanti.",
  "mn4:14.3_0": "Na kho panāhaṁ chambhī bhīrukajātiko araññavanapatthāni pantāni senāsanāni paṭisevāmi; ",
  "mn4:14.4_0": "vigatalomahaṁsohamasmi. ",
  "mn4:14.5_0": "Ye hi vo ariyā vigatalomahaṁsā araññavanapatthāni pantāni senāsanāni paṭisevanti tesamahaṁ aññataro’ti. ",
  "mn4:14.6_0": "Etamahaṁ, brāhmaṇa,",
  "mn4:14.6_1": "vigatalomahaṁsataṁ attani sampassamāno bhiyyo pallomamāpādiṁ araññe vihārāya.",
  "mn4:15.1_0": "Tassa mayhaṁ, brāhmaṇa, etadahosi: ",
  "mn4:15.2_0": "‘ye kho keci samaṇā vā brāhmaṇā vā lābhasakkārasilokaṁ nikāmayamānā araññavanapatthāni pantāni senāsanāni paṭisevanti,",
  "mn4:15.2_1": "lābhasakkārasilokanikāmanasandosahetu have te bhonto samaṇabrāhmaṇā akusalaṁ bhayabheravaṁ avhāyanti.",
  "mn4:15.3_0": "Na kho panāhaṁ lābhasakkārasilokaṁ nikāmayamāno araññavanapatthāni pantāni senāsanāni paṭisevāmi; ",
  "mn4:15.4_0": "appicchohamasmi. ",
  "mn4:15.5_0": "Ye hi vo ariyā appicchā araññavanapatthāni pantāni senāsanāni paṭisevanti tesamahaṁ aññataro’ti. ",
  "mn4:15.6_0": "Etamahaṁ, brāhmaṇa,",
  "mn4:15.6_1": "appicchataṁ attani sampassamāno bhiyyo pallomamāpādiṁ araññe vihārāya.",
  "mn4:16.1_0": "Tassa mayhaṁ, brāhmaṇa, etadahosi: ",
  "mn4:16.2_0": "‘ye kho keci samaṇā vā brāhmaṇā vā kusītā hīnavīriyā araññavanapatthāni pantāni senāsanāni paṭisevanti,",
  "mn4:16.2_1": "kusītahīnavīriyasandosahetu have te bhonto samaṇabrāhmaṇā akusalaṁ bhayabheravaṁ avhāyanti.",
  "mn4:16.3_0": "Na kho panāhaṁ kusīto hīnavīriyo araññavanapatthāni pantāni senāsanāni paṭisevāmi; ",
  "mn4:16.4_0": "āraddhavīriyohamasmi. ",
  "mn4:16.5_0": "Ye hi vo ariyā āraddhavīriyā araññavanapatthāni pantāni senāsanāni paṭisevanti tesamahaṁ aññataro’ti. ",
  "mn4:16.6_0": "Etamahaṁ, brāhmaṇa,",
  "mn4:16.6_1": "āraddhavīriyataṁ attani sampassamāno bhiyyo pallomamāpādiṁ araññe vihārāya.",
  "mn4:17.1_0": "Tassa mayhaṁ, brāhmaṇa, etadahosi: ",
  "mn4:17.2_0": "‘ye kho keci samaṇā vā brāhmaṇā vā muṭṭhassatī asampajānā araññavanapatthāni pantāni senāsanāni paṭisevanti,",
  "mn4:17.2_1": "muṭṭhassatiasampajānasandosahetu have te bhonto samaṇabrāhmaṇā akusalaṁ bhayabheravaṁ avhāyanti.",
  "mn4:17.3_0": "Na kho panāhaṁ muṭṭhassati asampajāno araññavanapatthāni pantāni senāsanāni paṭisevāmi; ",
  "mn4:17.4_0": "upaṭṭhitassatihamasmi. ",
  "mn4:17.5_0": "Ye hi vo ariyā upaṭṭhitassatī araññavanapatthāni pantāni senāsanāni paṭisevanti tesamahaṁ aññataro’ti. ",
  "mn4:17.6_0": "Etamahaṁ, brāhmaṇa,",
  "mn4:17.6_1": "upaṭṭhitassatitaṁ attani sampassamāno bhiyyo pallomamāpādiṁ araññe vihārāya.",
  "mn4:18.1_0": "Tassa mayhaṁ, brāhmaṇa, etadahosi: ",
  "mn4:18.2_0": "‘ye kho keci samaṇā vā brāhmaṇā vā asamāhitā vibbhantacittā araññavanapatthāni pantāni senāsanāni paṭisevanti,",
  "mn4:18.2_1": "asamāhitavibbhantacittasandosahetu have te bhonto samaṇabrāhmaṇā akusalaṁ bhayabheravaṁ avhāyanti.",
  "mn4:18.3_0": "Na kho panāhaṁ asamāhito vibbhantacitto araññavanapatthāni pantāni senāsanāni paṭisevāmi; ",
  "mn4:18.4_0": "samādhisampannohamasmi. ",
  "mn4:18.5_0": "Ye hi vo ariyā samādhisampannā araññavanapatthāni pantāni senāsanāni paṭisevanti tesamahaṁ aññataro’ti. ",
  "mn4:18.6_0": "Etamahaṁ, brāhmaṇa,",
  "mn4:18.6_1": "samādhisampadaṁ attani sampassamāno bhiyyo pallomamāpādiṁ araññe vihārāya.",
  "mn4:19.1_0": "Tassa mayhaṁ, brāhmaṇa, etadahosi: ",
  "mn4:19.2_0": "‘ye kho keci samaṇā vā brāhmaṇā vā duppaññā eḷamūgā araññavanapatthāni pantāni senāsanāni paṭisevanti,",
  "mn4:19.2_1": "duppaññaeḷamūgasandosahetu have te bhonto samaṇabrāhmaṇā akusalaṁ bhayabheravaṁ avhāyanti.",
  "mn4:19.3_0": "Na kho panāhaṁ duppañño eḷamūgo araññavanapatthāni pantāni senāsanāni paṭisevāmi; ",
  "mn4:19.4_0": "paññāsampannohamasmi. ",
  "mn4:19.5_0": "Ye hi vo ariyā paññāsampannā araññavanapatthāni pantāni senāsanāni paṭisevanti tesamahaṁ aññataro’ti. ",
  "mn4:19.6_0": "Etamahaṁ, brāhmaṇa,",
  "mn4:19.6_1": "paññāsampadaṁ attani sampassamāno bhiyyo pallomamāpādiṁ araññe vihārāya.",
  "mn4:19.7_0": "Soḷasapariyāyaṁ niṭṭhitaṁ. ",
  "mn4:20.1_0": "Tassa mayhaṁ, brāhmaṇa, etadahosi: ",
  "mn4:20.2_0": "‘yannūnāhaṁ yā tā rattiyo abhiññātā abhilakkhitā—",
  "mn4:20.3_0": "cātuddasī pañcadasī aṭṭhamī ca pakkhassa—",
  "mn4:20.4_0": "tathārūpāsu rattīsu yāni tāni ārāmacetiyāni vanacetiyāni rukkhacetiyāni bhiṁsanakāni salomahaṁsāni tathārūpesu senāsanesu vihareyyaṁ appeva nāmāhaṁ bhayabheravaṁ passeyyan’ti. ",
  "mn4:20.5_0": "So kho ahaṁ, brāhmaṇa,",
  "mn4:20.5_1": "aparena samayena yā tā rattiyo abhiññātā abhilakkhitā—",
  "mn4:20.6_0": "cātuddasī pañcadasī aṭṭhamī ca pakkhassa—",
  "mn4:20.7_0": "tathārūpāsu rattīsu yāni tāni ārāmacetiyāni vanacetiyāni rukkhacetiyāni bhiṁsanakāni salomahaṁsāni tathārūpesu senāsanesu viharāmi. ",
  "mn4:20.8_0": "Tattha ca me, brāhmaṇa, viharato mago vā āgacchati, moro vā kaṭṭhaṁ pāteti, vāto vā paṇṇakasaṭaṁ ereti; ",
  "mn4:20.9_0": "tassa mayhaṁ brāhmaṇa etadahosi: ",
  "mn4:20.10_0": "‘etaṁ nūna taṁ bhayabheravaṁ āgacchatī’ti. ",
  "mn4:20.11_0": "Tassa mayhaṁ, brāhmaṇa, etadahosi: ",
  "mn4:20.12_0": "‘kiṁ nu kho ahaṁ aññadatthu bhayapaṭikaṅkhī viharāmi? ",
  "mn4:20.13_0": "Yannūnāhaṁ yathābhūtaṁ yathābhūtassa me taṁ bhayabheravaṁ āgacchati,",
  "mn4:20.13_1": "tathābhūtaṁ tathābhūtova taṁ bhayabheravaṁ paṭivineyyan’ti.",
  "mn4:20.14_0": "Tassa mayhaṁ, brāhmaṇa,",
  "mn4:20.14_1": "caṅkamantassa taṁ bhayabheravaṁ āgacchati.",
  "mn4:20.15_0": "So kho ahaṁ, brāhmaṇa,",
  "mn4:20.15_1": "neva tāva tiṭṭhāmi na nisīdāmi na nipajjāmi,",
  "mn4:20.15_2": "yāva caṅkamantova taṁ bhayabheravaṁ paṭivinemi.",
  "mn4:20.16_0": "Tassa mayhaṁ, brāhmaṇa,",
  "mn4:20.16_1": "ṭhitassa taṁ bhayabheravaṁ āgacchati.",
  "mn4:20.17_0": "So kho ahaṁ, brāhmaṇa,",
  "mn4:20.17_1": "neva tāva caṅkamāmi na nisīdāmi na nipajjāmi.",
  "mn4:20.17_2": "Yāva ṭhitova taṁ bhayabheravaṁ paṭivinemi.",
  "mn4:20.18_0": "Tassa mayhaṁ, brāhmaṇa,",
  "mn4:20.18_1": "nisinnassa taṁ bhayabheravaṁ āgacchati.",
  "mn4:20.19_0": "So kho ahaṁ, brāhmaṇa,",
  "mn4:20.19_1": "neva tāva nipajjāmi na tiṭṭhāmi na caṅkamāmi,",
  "mn4:20.19_2": "yāva nisinnova taṁ bhayabheravaṁ paṭivinemi.",
  "mn4:20.20_0": "Tassa mayhaṁ, brāhmaṇa,",
  "mn4:20.20_1": "nipannassa taṁ bhayabheravaṁ āgacchati.",
  "mn4:20.21_0": "So kho ahaṁ, brāhmaṇa,",
  "mn4:20.21_1": "neva tāva nisīdāmi na tiṭṭhāmi na caṅkamāmi,",
  "mn4:20.21_2": "yāva nipannova taṁ bhayabheravaṁ paṭivinemi.",
  "mn4:21.1_0": "Santi kho pana, brāhmaṇa,",
  "mn4:21.1_1": "eke samaṇabrāhmaṇā rattiṁyeva samānaṁ divāti sañjānanti,",
  "mn4:21.1_2": "divāyeva samānaṁ rattīti sañjānanti.",
  "mn4:21.2_0": "Idamahaṁ tesaṁ samaṇabrāhmaṇānaṁ sammohavihārasmiṁ vadāmi. ",
  "mn4:21.3_0": "Ahaṁ kho pana, brāhmaṇa,",
  "mn4:21.3_1": "rattiṁyeva samānaṁ rattīti sañjānāmi,",
  "mn4:21.3_2": "divāyeva samānaṁ divāti sañjānāmi.",
  "mn4:21.4_0": "Yaṁ kho taṁ, brāhmaṇa, sammā vadamāno vadeyya: ",
  "mn4:21.5_0": "‘asammohadhammo satto loke uppanno bahujanahitāya bahujanasukhāya lokānukampāya atthāya hitāya sukhāya devamanussānan’ti,",
  "mn4:21.5_1": "mameva taṁ sammā vadamāno vadeyya:",
  "mn4:21.6_0": "‘asammohadhammo satto loke uppanno bahujanahitāya bahujanasukhāya lokānukampāya atthāya hitāya sukhāya devamanussānan’ti. ",
  "mn4:22-26.1_0": "Āraddhaṁ kho pana me, brāhmaṇa, vīriyaṁ ahosi asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ. ",
  "mn4:22-26.2_0": "So kho ahaṁ, brāhmaṇa,",
  "mn4:22-26.2_1": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja vihāsiṁ.",
  "mn4:22-26.3_0": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja vihāsiṁ. ",
  "mn4:22-26.4_0": "Pītiyā ca virāgā upekkhako ca vihāsiṁ,",
  "mn4:22-26.4_1": "sato ca sampajāno sukhañca kāyena paṭisaṁvedesiṁ; yaṁ taṁ ariyā ācikkhanti:",
  "mn4:22-26.4_2": "‘upekkhako satimā sukhavihārī’ti tatiyaṁ jhānaṁ upasampajja vihāsiṁ.",
  "mn4:22-26.5_0": "Sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja vihāsiṁ. ",
  "mn4:27.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte pubbenivāsānussatiñāṇāya cittaṁ abhininnāmesiṁ.",
  "mn4:27.1_1": "So anekavihitaṁ pubbenivāsaṁ anussarāmi,",
  "mn4:27.2_0": "seyyathidaṁ—ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe:",
  "mn4:27.2_1": "‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto amutra udapādiṁ;",
  "mn4:27.2_2": "tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto idhūpapanno’ti.",
  "mn4:27.2_3": "Iti sākāraṁ sauddesaṁ anekavihitaṁ pubbenivāsaṁ anussarāmi.",
  "mn4:28.1_0": "Ayaṁ kho me, brāhmaṇa,",
  "mn4:28.1_1": "rattiyā paṭhame yāme paṭhamā vijjā adhigatā,",
  "mn4:28.2_0": "avijjā vihatā vijjā uppannā, tamo vihato āloko uppanno,",
  "mn4:28.2_1": "yathā taṁ appamattassa ātāpino pahitattassa viharato.",
  "mn4:29.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte sattānaṁ cutūpapātañāṇāya cittaṁ abhininnāmesiṁ. ",
  "mn4:29.2_0": "So dibbena cakkhunā visuddhena atikkantamānusakena satte passāmi cavamāne upapajjamāne hīne paṇīte suvaṇṇe dubbaṇṇe sugate duggate yathākammūpage satte pajānāmi:",
  "mn4:29.2_1": "‘ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā;",
  "mn4:29.2_2": "te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "mn4:29.2_3": "Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā;",
  "mn4:29.2_4": "te kāyassa bhedā paraṁ maraṇā sugatiṁ saggaṁ lokaṁ upapannā’ti.",
  "mn4:29.2_5": "Iti dibbena cakkhunā visuddhena atikkantamānusakena satte passāmi cavamāne upapajjamāne hīne paṇīte suvaṇṇe dubbaṇṇe sugate duggate yathākammūpage satte pajānāmi.",
  "mn4:30.1_0": "Ayaṁ kho me, brāhmaṇa,",
  "mn4:30.1_1": "rattiyā majjhime yāme dutiyā vijjā adhigatā,",
  "mn4:30.2_0": "avijjā vihatā vijjā uppannā, tamo vihato āloko uppanno,",
  "mn4:30.2_1": "yathā taṁ appamattassa ātāpino pahitattassa viharato.",
  "mn4:31.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṁ khayañāṇāya cittaṁ abhininnāmesiṁ. ",
  "mn4:31.2_0": "So ‘idaṁ dukkhan’ti yathābhūtaṁ abbhaññāsiṁ,",
  "mn4:31.2_1": "‘ayaṁ dukkhasamudayo’ti yathābhūtaṁ abbhaññāsiṁ,",
  "mn4:31.2_2": "‘ayaṁ dukkhanirodho’ti yathābhūtaṁ abbhaññāsiṁ,",
  "mn4:31.2_3": "‘ayaṁ dukkhanirodhagāminī paṭipadā’ti yathābhūtaṁ abbhaññāsiṁ.",
  "mn4:31.3_0": "‘Ime āsavā’ti yathābhūtaṁ abbhaññāsiṁ,",
  "mn4:31.3_1": "‘ayaṁ āsavasamudayo’ti yathābhūtaṁ abbhaññāsiṁ,",
  "mn4:31.3_2": "‘ayaṁ āsavanirodho’ti yathābhūtaṁ abbhaññāsiṁ,",
  "mn4:31.3_3": "‘ayaṁ āsavanirodhagāminī paṭipadā’ti yathābhūtaṁ abbhaññāsiṁ.",
  "mn4:32.1_0": "Tassa me evaṁ jānato evaṁ passato kāmāsavāpi cittaṁ vimuccittha,",
  "mn4:32.1_1": "bhavāsavāpi cittaṁ vimuccittha,",
  "mn4:32.1_2": "avijjāsavāpi cittaṁ vimuccittha.",
  "mn4:32.2_0": "Vimuttasmiṁ vimuttamiti ñāṇaṁ ahosi. ",
  "mn4:32.3_0": "‘Khīṇā jāti, vusitaṁ brahmacariyaṁ, kataṁ karaṇīyaṁ,",
  "mn4:32.3_1": "nāparaṁ itthattāyā’ti abbhaññāsiṁ.",
  "mn4:33.1_0": "Ayaṁ kho me, brāhmaṇa,",
  "mn4:33.1_1": "rattiyā pacchime yāme tatiyā vijjā adhigatā,",
  "mn4:33.2_0": "avijjā vihatā vijjā uppannā, tamo vihato āloko uppanno,",
  "mn4:33.2_1": "yathā taṁ appamattassa ātāpino pahitattassa viharato.",
  "mn4:34.1_0": "Siyā kho pana te, brāhmaṇa, evamassa: ",
  "mn4:34.2_0": "‘ajjāpi nūna samaṇo gotamo avītarāgo avītadoso avītamoho,",
  "mn4:34.2_1": "tasmā araññavanapatthāni pantāni senāsanāni paṭisevatī’ti.",
  "mn4:34.3_0": "Na kho panetaṁ, brāhmaṇa, evaṁ daṭṭhabbaṁ. ",
  "mn4:34.4_0": "Dve kho ahaṁ, brāhmaṇa,",
  "mn4:34.4_1": "atthavase sampassamāno araññavanapatthāni pantāni senāsanāni paṭisevāmi—",
  "mn4:34.5_0": "attano ca diṭṭhadhammasukhavihāraṁ sampassamāno,",
  "mn4:34.5_1": "pacchimañca janataṁ anukampamāno”ti.",
  "mn4:35.1_0": "“Anukampitarūpā vatāyaṁ bhotā gotamena pacchimā janatā,",
  "mn4:35.1_1": "yathā taṁ arahatā sammāsambuddhena.",
  "mn4:35.2_0": "Abhikkantaṁ, bho gotama. Abhikkantaṁ, bho gotama. ",
  "mn4:35.3_0": "Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya,",
  "mn4:35.3_1": "mūḷhassa vā maggaṁ ācikkheyya,",
  "mn4:35.3_2": "andhakāre vā telapajjotaṁ dhāreyya:",
  "mn4:35.3_3": "‘cakkhumanto rūpāni dakkhantī’ti;",
  "mn4:35.3_4": "evamevaṁ bhotā gotamena anekapariyāyena dhammo pakāsito.",
  "mn4:35.4_0": "Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca. ",
  "mn4:35.5_0": "Upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "mn4:35.6_0": "Bhayabheravasuttaṁ niṭṭhitaṁ catutthaṁ. "
}