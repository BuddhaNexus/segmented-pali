{
  "atk-s0402a24:0_0": "(6) 1. Brāhmaṇavaggo",
  "atk-s0402a24:1_0": "1. Paṭhamadvebrāhmaṇasuttavaṇṇanā",
  "atk-s0402a24:2_0": "52.",
  "atk-s0402a24:2_1": "Brāhmaṇavaggassa paṭhame jiṇṇāti jarājiṇṇā.",
  "atk-s0402a24:2_2": "Vuddhāti vayovuddhā.",
  "atk-s0402a24:2_3": "Mahallakāti jātimahallakā.",
  "atk-s0402a24:2_4": "Addhagatāti tayo addhe atikkantā.",
  "atk-s0402a24:2_5": "Vayoanuppattāti tatiyaṁ vayaṁ anuppattā.",
  "atk-s0402a24:2_6": "Yena bhagavā tenupasaṅkamiṁsūti puttadāre attano vacanaṁ akaronte disvā “samaṇassa gotamassa santikaṁ",
  "atk-s0402a24:2_7": "gantvā niyyānikamaggaṁ gavesissāmā”ti cintetvā upasaṅkamiṁsu.",
  "atk-s0402a24:2_8": "Mayamassu,",
  "atk-s0402a24:2_9": "bho gotama,",
  "atk-s0402a24:2_10": "brāhmaṇāti;",
  "atk-s0402a24:2_11": "bho gotama,",
  "atk-s0402a24:2_12": "mayaṁ brāhmaṇā na khattiyā nāmaccā na gahapatikāti brāhmaṇabhāvaṁ jānāpetvā jiṇṇātiādimāhaṁsu.",
  "atk-s0402a24:2_13": "Akatabhīruttāṇāti akatabhayaparittāṇā.",
  "atk-s0402a24:2_14": "Avassayabhūtaṁ patiṭṭhākammaṁ amhehi na katanti dassenti.",
  "atk-s0402a24:2_15": "Tagghāti ekaṁsatthe nipāto,",
  "atk-s0402a24:2_16": "sampaṭicchanatthe vā.",
  "atk-s0402a24:2_17": "Ekantena tumhe evarūpā,",
  "atk-s0402a24:2_18": "ahampi kho etaṁ sampaṭicchāmīti ca dasseti.",
  "atk-s0402a24:2_19": "Upanīyatīti upasaṁharīyati.",
  "atk-s0402a24:2_20": "Ayaṁ hi jātiyā jaraṁ upanīyati,",
  "atk-s0402a24:2_21": "jarāya byādhiṁ,",
  "atk-s0402a24:2_22": "byādhinā maraṇaṁ,",
  "atk-s0402a24:2_23": "maraṇena puna jātiṁ.",
  "atk-s0402a24:2_24": "Tena vuttaṁ –",
  "atk-s0402a24:2_25": "“upanīyatī”ti.",
  "atk-s0402a24:3_0": "Idāni yasmā te brāhmaṇā mahallakattā pabbajitvāpi vattaṁ pūretuṁ na sakkhissanti,",
  "atk-s0402a24:3_1": "tasmā ne pañcasu sīlesu patiṭṭhāpento bhagavā yodha kāyena saṁyamotiādimāha.",
  "atk-s0402a24:3_2": "Tattha kāyena saṁyamoti kāyadvārena saṁvaro.",
  "atk-s0402a24:3_3": "Sesesupi eseva nayo.",
  "atk-s0402a24:3_4": "Taṁ tassa petassāti taṁ puññaṁ tassa paralokaṁ gatassa tāyanaṭṭhena tāṇaṁ,",
  "atk-s0402a24:3_5": "nilīyanaṭṭhena leṇaṁ,",
  "atk-s0402a24:3_6": "patiṭṭhānaṭṭhena dīpo,",
  "atk-s0402a24:3_7": "avassayanaṭṭhena saraṇaṁ,",
  "atk-s0402a24:3_8": "uttamagativasena parāyaṇañca hotīti dasseti.",
  "atk-s0402a24:3_9": "Gāthā uttānatthāyeva.",
  "atk-s0402a24:3_10": "Evaṁ te brāhmaṇā tathāgatena pañcasu sīlesu samādapitā yāvajīvaṁ pañca sīlāni rakkhitvā sagge nibbattiṁsu.",
  "atk-s0402a24:4_0": "2. Dutiyadvebrāhmaṇasuttavaṇṇanā",
  "atk-s0402a24:5_0": "53. Dutiye bhājananti yaṁkiñci bhaṇḍakaṁ. Sesaṁ paṭhame vuttanayeneva veditabbaṁ.",
  "atk-s0402a24:6_0": "3. Aññatarabrāhmaṇasuttavaṇṇanā",
  "atk-s0402a24:7_0": "54.",
  "atk-s0402a24:7_1": "Tatiye sammodanīyanti sammodajananiṁ.",
  "atk-s0402a24:7_2": "Sāraṇīyanti saritabbayuttakaṁ.",
  "atk-s0402a24:7_3": "Vītisāretvāti pariyosāpetvā.",
  "atk-s0402a24:7_4": "Kittāvatāti kittakena.",
  "atk-s0402a24:7_5": "Sandiṭṭhiko dhammo hotīti sāmaṁ passitabbo hoti.",
  "atk-s0402a24:7_6": "Akālikoti na kālantare phaladāyako.",
  "atk-s0402a24:7_7": "Ehipassikoti “ehi passā”ti evaṁ dassetuṁ sakkāti āgamanīyapaṭipadaṁ pucchati.",
  "atk-s0402a24:7_8": "Opaneyyikoti attano cittaṁ upanetabbo.",
  "atk-s0402a24:7_9": "Paccattaṁ veditabboti sāmaṁyeva jānitabbo.",
  "atk-s0402a24:7_10": "Viññūhīti paṇḍitehi.",
  "atk-s0402a24:7_11": "Pariyādinnacittoti ādinnagahitaparāmaṭṭhacitto hutvā.",
  "atk-s0402a24:7_12": "Cetetīti cinteti.",
  "atk-s0402a24:7_13": "Sesamettha uttānameva.",
  "atk-s0402a24:7_14": "Imasmiṁ pana sutte brāhmaṇena lokuttaramaggo pucchito,",
  "atk-s0402a24:7_15": "satthārāpi soyeva kathito.",
  "atk-s0402a24:7_16": "So hi sāmaṁ passitabbattā sandiṭṭhiko nāmāti.",
  "atk-s0402a24:8_0": "4. Paribbājakasuttavaṇṇanā",
  "atk-s0402a24:9_0": "55.",
  "atk-s0402a24:9_1": "Catutthe brāhmaṇaparibbājakoti brāhmaṇajātiko paribbājako,",
  "atk-s0402a24:9_2": "na khattiyādijātiko.",
  "atk-s0402a24:9_3": "Attatthampīti diṭṭhadhammikasamparāyikaṁ lokiyalokuttaramissakaṁ attano atthaṁ.",
  "atk-s0402a24:10_0": "5. Nibbutasuttavaṇṇanā",
  "atk-s0402a24:11_0": "56. Pañcame akālikanti na kālantare pattabbaṁ. Opaneyyikanti paṭipattiyā upagantabbaṁ.",
  "atk-s0402a24:12_0": "6. Palokasuttavaṇṇanā",
  "atk-s0402a24:13_0": "57.",
  "atk-s0402a24:13_1": "Chaṭṭhe ācariyapācariyānanti ācariyānañceva ācariyācariyānañca.",
  "atk-s0402a24:13_2": "Avīci maññe phuṭo ahosīti yathā avīci mahānirayo nirantaraphuṭo nerayikasattehi paripuṇṇo,",
  "atk-s0402a24:13_3": "manussehi evaṁ paripuṇṇo hoti.",
  "atk-s0402a24:13_4": "Kukkuṭasaṁpātikāti ekagāmassa chadanapiṭṭhito uppatitvā itaragāmassa chadanapiṭṭhe patanasaṅkhāto kukkuṭasaṁpāto etāsu atthīti kukkuṭasaṁpātikā.",
  "atk-s0402a24:13_5": "Kukkuṭasaṁpādikātipi pāṭho,",
  "atk-s0402a24:13_6": "gāmantarato gāmantaraṁ kukkuṭānaṁ padasā gamanasaṅkhāto kukkuṭasaṁpādo etāsu atthīti attho.",
  "atk-s0402a24:13_7": "Ubhayampetaṁ ghananivāsataṁyeva dīpeti.",
  "atk-s0402a24:13_8": "Adhammarāgarattāti rāgo nāma ekanteneva adhammo,",
  "atk-s0402a24:13_9": "attano parikkhāresu pana uppajjamāno na adhammarāgoti adhippeto,",
  "atk-s0402a24:13_10": "paraparikkhāresu uppajjamānova adhammarāgoti.",
  "atk-s0402a24:13_11": "Visamalobhābhibhūtāti lobhassa samakālo nāma natthi,",
  "atk-s0402a24:13_12": "ekantaṁ visamova esa.",
  "atk-s0402a24:13_13": "Attanā pariggahitavatthumhi pana uppajjamāno samalobho nāma,",
  "atk-s0402a24:13_14": "parapariggahitavatthumhi uppajjamānova visamoti adhippeto.",
  "atk-s0402a24:13_15": "Micchādhammaparetāti avatthupaṭisevanasaṅkhātena micchādhammena samannāgatā.",
  "atk-s0402a24:13_16": "Devo na sammā dhāraṁ anuppavecchatīti vassitabbayutte kāle vassaṁ na vassati.",
  "atk-s0402a24:13_17": "Dubbhikkhanti dullabhabhikkhaṁ.",
  "atk-s0402a24:13_18": "Dussassanti vividhasassānaṁ asampajjanena dussassaṁ.",
  "atk-s0402a24:13_19": "Setaṭṭhikanti sasse sampajjamāne pāṇakā patanti,",
  "atk-s0402a24:13_20": "tehi daṭṭhattā nikkhantanikkhantāni sālisīsāni setavaṇṇāni honti nissārāni.",
  "atk-s0402a24:13_21": "Taṁ sandhāya vuttaṁ “setaṭṭhika”nti.",
  "atk-s0402a24:13_22": "Salākāvuttanti vapitaṁ vapitaṁ sassaṁ salākāmattameva sampajjati,",
  "atk-s0402a24:13_23": "phalaṁ na detīti attho.",
  "atk-s0402a24:13_24": "Yakkhāti yakkhādhipatino.",
  "atk-s0402a24:13_25": "Vāḷe amanusse ossajjantīti caṇḍayakkhe manussapathe vissajjenti,",
  "atk-s0402a24:13_26": "te laddhokāsā mahājanaṁ jīvitakkhayaṁ pāpenti.",
  "atk-s0402a24:14_0": "7. Vacchagottasuttavaṇṇanā",
  "atk-s0402a24:15_0": "58.",
  "atk-s0402a24:15_1": "Sattame mahapphalanti mahāvipākaṁ.",
  "atk-s0402a24:15_2": "Dhammassa cānudhammaṁ byākarontīti ettha dhammo nāma kathitakathā,",
  "atk-s0402a24:15_3": "anudhammo nāma kathitassa paṭikathanaṁ.",
  "atk-s0402a24:15_4": "Sahadhammikoti sakāraṇo sahetuko.",
  "atk-s0402a24:15_5": "Vādānupātoti vādassa anupāto,",
  "atk-s0402a24:15_6": "anupatanaṁ pavattīti attho.",
  "atk-s0402a24:15_7": "Gārayhaṁṭhānanti garahitabbayuttaṁ kāraṇaṁ.",
  "atk-s0402a24:15_8": "Idaṁ vuttaṁ hoti –",
  "atk-s0402a24:15_9": "bhotā gotamena vuttā sakāraṇā vādappavatti kiñcipi gārayhaṁ kāraṇaṁ na āgacchatīti.",
  "atk-s0402a24:15_10": "Atha vā tehi parehi vuttā sakāraṇā vādappavatti kiñci gārayhaṁ kāraṇaṁ na āgacchatīti pucchati.",
  "atk-s0402a24:16_0": "Antarāyakarohotīti antarāyaṁ vināsaṁ kicchalābhakaṁ vilomakaṁ karoti.",
  "atk-s0402a24:16_1": "Pāripanthikoti panthadūhanacoro.",
  "atk-s0402a24:16_2": "Khato ca hotīti guṇakhananena khato hoti.",
  "atk-s0402a24:16_3": "Upahatoti guṇupaghāteneva upahato.",
  "atk-s0402a24:17_0": "Candanikāyāti asucikalalakūpe.",
  "atk-s0402a24:17_1": "Oligalleti niddhamanakalale.",
  "atk-s0402a24:17_2": "So cāti so sīlavāti vuttakhīṇāsavo.",
  "atk-s0402a24:17_3": "Sīlakkhandhenāti sīlarāsinā.",
  "atk-s0402a24:17_4": "Sesapadesupi eseva nayo.",
  "atk-s0402a24:17_5": "Ettha ca vimuttiñāṇadassanaṁ vuccati paccavekkhaṇañāṇaṁ,",
  "atk-s0402a24:17_6": "taṁ asekkhassa pavattattā asekkhanti vuttaṁ.",
  "atk-s0402a24:17_7": "Itarāni sikkhāpariyosānappattatāya sayampi asekkhāneva.",
  "atk-s0402a24:17_8": "Tāni ca pana lokuttarāni,",
  "atk-s0402a24:17_9": "paccavekkhaṇañāṇaṁ lokiyaṁ.",
  "atk-s0402a24:18_0": "Rohiṇīsūti rattavaṇṇāsu.",
  "atk-s0402a24:18_1": "Sarūpāsūti attano vacchakehi samānarūpāsu.",
  "atk-s0402a24:18_2": "Pārevatāsūti kapotavaṇṇāsu.",
  "atk-s0402a24:18_3": "Dantoti nibbisevano.",
  "atk-s0402a24:18_4": "Puṅgavoti usabho.",
  "atk-s0402a24:18_5": "Dhorayhoti dhuravāho.",
  "atk-s0402a24:18_6": "Kalyāṇajavanikkamoti kalyāṇena ujunā javena gantā.",
  "atk-s0402a24:18_7": "Nāssa vaṇṇaṁ parikkhareti assa goṇassa sarīravaṇṇaṁ na upaparikkhanti,",
  "atk-s0402a24:18_8": "dhuravahanakammameva pana upaparikkhanti.",
  "atk-s0402a24:18_9": "Yasmiṁ kasmiñci jātiyeti yattha katthaci kulajāte.",
  "atk-s0402a24:18_10": "Yāsu kāsuci etāsūti etāsu khattiyādippabhedāsu yāsu kāsuci jātīsu.",
  "atk-s0402a24:19_0": "Brahmacariyassa kevalīti brahmacariyassa kevalena samannāgato,",
  "atk-s0402a24:19_1": "paripuṇṇabhāvena yuttoti attho.",
  "atk-s0402a24:19_2": "Khīṇāsavo hi sakalabrahmacārī nāma hoti.",
  "atk-s0402a24:19_3": "Tenetaṁ vuttaṁ.",
  "atk-s0402a24:19_4": "Pannabhāroti oropitabhāro,",
  "atk-s0402a24:19_5": "khandhabhāraṁ kilesabhāraṁ kāmaguṇabhārañca oropetvā ṭhitoti attho.",
  "atk-s0402a24:19_6": "Katakiccoti catūhi maggehi kiccaṁ katvā ṭhito.",
  "atk-s0402a24:19_7": "Pāragū sabbadhammānanti sabbadhammā vuccanti pañcakkhandhā dvādasāyatanāni aṭṭhārasa dhātuyo,",
  "atk-s0402a24:19_8": "tesaṁ sabbadhammānaṁ abhiññāpāraṁ,",
  "atk-s0402a24:19_9": "pariññāpāraṁ,",
  "atk-s0402a24:19_10": "pahānapāraṁ,",
  "atk-s0402a24:19_11": "bhāvanāpāraṁ,",
  "atk-s0402a24:19_12": "sacchikiriyāpāraṁ,",
  "atk-s0402a24:19_13": "samāpattipārañcāti chabbidhaṁ pāraṁ gatattā pāragū.",
  "atk-s0402a24:19_14": "Anupādāyāti aggahetvā.",
  "atk-s0402a24:19_15": "Nibbutoti kilesasantāparahito.",
  "atk-s0402a24:19_16": "Virajeti rāgadosamoharajarahite.",
  "atk-s0402a24:20_0": "Avijānantāti khettaṁ ajānantā.",
  "atk-s0402a24:20_1": "Dummedhāti nippaññā.",
  "atk-s0402a24:20_2": "Assutāvinoti khettavinicchayasavanena rahitā.",
  "atk-s0402a24:20_3": "Bahiddhāti imamhā sāsanā bahiddhā.",
  "atk-s0402a24:20_4": "Na hi sante upāsareti buddhapaccekabuddhakhīṇāsave uttamapurise na upasaṅkamanti.",
  "atk-s0402a24:20_5": "Dhīrasammateti paṇḍitehi sammate sambhāvite.",
  "atk-s0402a24:20_6": "Mūlajātā patiṭṭhitāti iminā sotāpannassa saddhaṁ dasseti.",
  "atk-s0402a24:20_7": "Kule vā idha jāyareti idha vā manussaloke khattiyabrāhmaṇavessakule jāyanti.",
  "atk-s0402a24:20_8": "Ayameva hi tividhā kulasampatti nāma.",
  "atk-s0402a24:20_9": "Anupubbena nibbānaṁ,",
  "atk-s0402a24:20_10": "adhigacchantīti sīlasamādhipaññāti ime guṇe pūretvā anukkamena nibbānaṁ adhigacchantīti.",
  "atk-s0402a24:21_0": "8. Tikaṇṇasuttavaṇṇanā",
  "atk-s0402a24:22_0": "59.",
  "atk-s0402a24:22_1": "Aṭṭhame tikaṇṇoti tassa nāmaṁ.",
  "atk-s0402a24:22_2": "Upasaṅkamīti “samaṇo kira gotamo paṇḍito,",
  "atk-s0402a24:22_3": "gacchissāmi tassa santika”nti cintetvā bhuttapātarāso mahājanaparivuto upasaṅkami.",
  "atk-s0402a24:22_4": "Bhagavato sammukhāti dasabalassa purato nisīditvā.",
  "atk-s0402a24:22_5": "Vaṇṇaṁ bhāsatīti kasmā bhāsati?",
  "atk-s0402a24:22_6": "So kira ito pubbe tathāgatassa santikaṁ agatapubbo.",
  "atk-s0402a24:22_7": "Athassa etadahosi –",
  "atk-s0402a24:22_8": "“buddhā nāma durāsadā,",
  "atk-s0402a24:22_9": "mayi paṭhamataraṁ akathente katheyya vā na vā.",
  "atk-s0402a24:22_10": "Sace na kathessati,",
  "atk-s0402a24:22_11": "atha maṁ samāgamaṭṭhāne kathentaṁ evaṁ vakkhanti ‘tvaṁ idha kasmā kathesi,",
  "atk-s0402a24:22_12": "yena te samaṇassa gotamassa santikaṁ gantvā vacanamattampi na laddha’nti.",
  "atk-s0402a24:22_13": "Tasmā ‘evaṁ me ayaṁ garahā muccissatī”’ti maññamāno bhāsati.",
  "atk-s0402a24:22_14": "Kiñcāpi brāhmaṇānaṁ vaṇṇaṁ bhāsati,",
  "atk-s0402a24:22_15": "tathāgatassa pana ñāṇaṁ ghaṭṭessāmīti adhippāyeneva bhāsati.",
  "atk-s0402a24:22_16": "Evampi tevijjā brāhmaṇāti tevijjakabrāhmaṇā evaṁpaṇḍitā evaṁdhīrā evaṁbyattā evaṁbahussutā evaṁvādino,",
  "atk-s0402a24:22_17": "evaṁsammatāti attho.",
  "atk-s0402a24:22_18": "Itipīti iminā tesaṁ paṇḍitādiākāraparicchedaṁ dasseti.",
  "atk-s0402a24:22_19": "Ettakena kāraṇena paṇḍitā…pe…",
  "atk-s0402a24:22_20": "ettakena kāraṇena sammatāti ayañhi ettha attho.",
  "atk-s0402a24:23_0": "Yathā kathaṁ pana brāhmaṇāti ettha yathāti kāraṇavacanaṁ,",
  "atk-s0402a24:23_1": "kathaṁ panāti pucchāvacanaṁ.",
  "atk-s0402a24:23_2": "Idaṁ vuttaṁ hoti –",
  "atk-s0402a24:23_3": "kathaṁ pana, brāhmaṇa,",
  "atk-s0402a24:23_4": "brāhmaṇā tevijjaṁ paññāpenti.",
  "atk-s0402a24:23_5": "Yathā evaṁ sakkā hoti jānituṁ,",
  "atk-s0402a24:23_6": "taṁ kāraṇaṁ vadehīti.",
  "atk-s0402a24:23_7": "Taṁ sutvā brāhmaṇo “jānanaṭṭhāneyeva maṁ sammāsambuddho pucchi,",
  "atk-s0402a24:23_8": "no ajānanaṭṭhāne”ti attamano hutvā idha,",
  "atk-s0402a24:23_9": "bho gotamātiādimāha.",
  "atk-s0402a24:23_10": "Tattha ubhatoti dvīhipi pakkhehi.",
  "atk-s0402a24:23_11": "Mātito ca pitito cāti yassa mātā brāhmaṇī,",
  "atk-s0402a24:23_12": "mātu mātā brāhmaṇī,",
  "atk-s0402a24:23_13": "tassāpi mātā brāhmaṇī.",
  "atk-s0402a24:23_14": "Pitā brāhmaṇo,",
  "atk-s0402a24:23_15": "pitu pitā brāhmaṇo,",
  "atk-s0402a24:23_16": "tassāpi pitā brāhmaṇo,",
  "atk-s0402a24:23_17": "so ubhato sujāto mātito ca pitito ca.",
  "atk-s0402a24:23_18": "Saṁsuddhagahaṇikoti yassa saṁsuddhā mātu gahaṇī,",
  "atk-s0402a24:23_19": "kucchīti attho.",
  "atk-s0402a24:23_20": "“Samavepākiniyā gahaṇiyā”ti pana ettha kammajatejodhātu gahaṇīti vuccati.",
  "atk-s0402a24:24_0": "Yāva sattamā pitāmahayugāti ettha pitu pitā pitāmaho,",
  "atk-s0402a24:24_1": "pitāmahassa yugaṁ pitāmahayugaṁ.",
  "atk-s0402a24:24_2": "Yuganti āyuppamāṇaṁ vuccati.",
  "atk-s0402a24:24_3": "Abhilāpamattameva cetaṁ,",
  "atk-s0402a24:24_4": "atthato pana pitāmahoyeva pitāmahayugaṁ.",
  "atk-s0402a24:24_5": "Tato uddhaṁ sabbepi pubbapurisā pitāmahaggahaṇeneva gahitā.",
  "atk-s0402a24:24_6": "Evaṁ yāva sattamo puriso,",
  "atk-s0402a24:24_7": "tāva saṁsuddhagahaṇiko,",
  "atk-s0402a24:24_8": "atha vā akkhitto anupakkuṭṭho jātivādenāti dasseti.",
  "atk-s0402a24:24_9": "Akkhittoti “apanetha etaṁ,",
  "atk-s0402a24:24_10": "kiṁ iminā”ti evaṁ akkhitto anavakkhitto.",
  "atk-s0402a24:24_11": "Anupakkuṭṭhoti na upakkuṭṭho,",
  "atk-s0402a24:24_12": "na akkosaṁ vā nindaṁ vā pattapubbo.",
  "atk-s0402a24:24_13": "Kena kāraṇenāti?",
  "atk-s0402a24:24_14": "Jātivādena.",
  "atk-s0402a24:24_15": "“Itipi hīnajātiko eso”ti evarūpena vacanenāti attho.",
  "atk-s0402a24:25_0": "Ajjhāyakoti idaṁ “na dānime jhāyanti,",
  "atk-s0402a24:25_1": "na dānime jhāyantīti kho, vāseṭṭha,",
  "atk-s0402a24:25_2": "ajjhāyakā ajjhāyakāteva tatiyaṁ akkharaṁ upanibbatta”nti evaṁ paṭhamakappikakāle jhānavirahitānaṁ brāhmaṇānaṁ garahavacanaṁ uppannaṁ.",
  "atk-s0402a24:25_3": "Idāni pana taṁ ajjhāyatīti ajjhāyako,",
  "atk-s0402a24:25_4": "mante parivattetīti iminā atthena pasaṁsāvacanaṁ katvā voharanti.",
  "atk-s0402a24:25_5": "Mante dhāretīti mantadharo.",
  "atk-s0402a24:26_0": "Tiṇṇaṁ vedānanti irubbedayajubbedasāmabbedānaṁ.",
  "atk-s0402a24:26_1": "Oṭṭhapahatakaraṇavasena pāraṁ gatoti pāragū.",
  "atk-s0402a24:26_2": "Saha nighaṇḍunā ca keṭubhena ca sanighaṇḍukeṭubhānaṁ.",
  "atk-s0402a24:26_3": "Nighaṇḍūti nāmanighaṇḍurukkhādīnaṁ vevacanapakāsakasatthaṁ.",
  "atk-s0402a24:26_4": "Keṭubhanti kiriyākappavikappo kavīnaṁ upakārāya satthaṁ.",
  "atk-s0402a24:26_5": "Saha akkharappabhedena sākkharappabhedānaṁ.",
  "atk-s0402a24:26_6": "Akkharappabhedoti sikkhā ca nirutti ca.",
  "atk-s0402a24:26_7": "Itihāsapañcamānanti āthabbaṇavedaṁ catutthaṁ katvā itiha āsa,",
  "atk-s0402a24:26_8": "itiha āsāti īdisavacanapaṭisaṁyutto purāṇakathāsaṅkhāto khattavijjāsaṅkhāto vā itihāso pañcamo etesanti itihāsapañcamā.",
  "atk-s0402a24:26_9": "Tesaṁ itihāsapañcamānaṁ vedānaṁ.",
  "atk-s0402a24:27_0": "Padaṁ tadavasesañca byākaraṇaṁ adhīyati vedeti cāti padako veyyākaraṇo.",
  "atk-s0402a24:27_1": "Lokāyataṁ vuccati vitaṇḍavādasatthaṁ.",
  "atk-s0402a24:27_2": "Mahāpurisalakkhaṇanti mahāpurisānaṁ buddhādīnaṁ lakkhaṇadīpakaṁ dvādasasahassaganthapamāṇaṁ satthaṁ,",
  "atk-s0402a24:27_3": "yattha soḷasasahassagāthāpadaparimāṇā buddhamantā nāma ahesuṁ,",
  "atk-s0402a24:27_4": "yesaṁ vasena “iminā lakkhaṇena samannāgatā buddhā nāma honti,",
  "atk-s0402a24:27_5": "iminā paccekabuddhā,",
  "atk-s0402a24:27_6": "dve aggasāvakā,",
  "atk-s0402a24:27_7": "asīti mahāsāvakā,",
  "atk-s0402a24:27_8": "buddhamātā,",
  "atk-s0402a24:27_9": "buddhapitā,",
  "atk-s0402a24:27_10": "aggupaṭṭhākā,",
  "atk-s0402a24:27_11": "aggupaṭṭhāyikā,",
  "atk-s0402a24:27_12": "rājā cakkavattī”ti ayaṁ viseso ñāyati.",
  "atk-s0402a24:27_13": "Anavayoti imesu lokāyatamahāpurisalakkhaṇesu anūno paripūrakārī,",
  "atk-s0402a24:27_14": "avayo na hotīti vuttaṁ hoti.",
  "atk-s0402a24:27_15": "Avayo nāma yo tāni atthato ca ganthato ca sandhāretuṁ na sakkoti.",
  "atk-s0402a24:27_16": "Atha vā anavayoti anu avayo,",
  "atk-s0402a24:27_17": "sandhivasena ukāralopo.",
  "atk-s0402a24:27_18": "Anu avayo paripuṇṇasippoti attho.",
  "atk-s0402a24:28_0": "Tenahīti idaṁ bhagavā naṁ āyācantaṁ disvā “idānissa pañhaṁ kathetuṁ kālo”ti ñatvā āha.",
  "atk-s0402a24:28_1": "Tassattho –",
  "atk-s0402a24:28_2": "yasmā maṁ āyācasi,",
  "atk-s0402a24:28_3": "tasmā suṇāhīti.",
  "atk-s0402a24:28_4": "Vivicceva kāmehītiādi visuddhimagge vitthāritameva.",
  "atk-s0402a24:28_5": "Idha panetaṁ tissannaṁ vijjānaṁ pubbabhāgapaṭipattidassanatthaṁ vuttanti veditabbaṁ.",
  "atk-s0402a24:28_6": "Tattha dvinnaṁ vijjānaṁ anupadavaṇṇanā ceva bhāvanānayo ca visuddhimagge vitthāritova.",
  "atk-s0402a24:29_0": "Paṭhamā vijjāti paṭhamaṁ uppannāti paṭhamā,",
  "atk-s0402a24:29_1": "viditakaraṇaṭṭhena vijjā.",
  "atk-s0402a24:29_2": "Kiṁ viditaṁ karoti?",
  "atk-s0402a24:29_3": "Pubbenivāsaṁ.",
  "atk-s0402a24:29_4": "Avijjāti tasseva pubbenivāsassa aviditakaraṇaṭṭhena tappaṭicchādako moho vuccati.",
  "atk-s0402a24:29_5": "Tamoti sveva moho paṭicchādakaṭṭhena tamoti vuccati.",
  "atk-s0402a24:29_6": "Ālokoti sāyeva vijjā obhāsakaraṇaṭṭhena ālokoti vuccati.",
  "atk-s0402a24:29_7": "Ettha ca vijjā adhigatāti ayaṁ attho.",
  "atk-s0402a24:29_8": "Sesaṁ pasaṁsāvacanaṁ.",
  "atk-s0402a24:29_9": "Yojanā panettha ayamassa vijjā adhigatā,",
  "atk-s0402a24:29_10": "athassa adhigatavijjassa avijjā vihatā vinaṭṭhāti attho. Kasmā?",
  "atk-s0402a24:29_11": "Yasmā vijjā uppannā.",
  "atk-s0402a24:29_12": "Itarasmimpi padadvaye eseva nayo.",
  "atk-s0402a24:29_13": "Yathā tanti ettha yathāti opammaṁ,",
  "atk-s0402a24:29_14": "tanti nipātamattaṁ.",
  "atk-s0402a24:29_15": "Satiyā avippavāsena appamattassa.",
  "atk-s0402a24:29_16": "Vīriyātāpena ātāpino.",
  "atk-s0402a24:29_17": "Kāye ca jīvite ca anapekkhatāya pahitattassa.",
  "atk-s0402a24:29_18": "Pesitattassāti attho.",
  "atk-s0402a24:29_19": "Idaṁ vuttaṁ hoti –",
  "atk-s0402a24:29_20": "yathā appamattassa ātāpino pahitattassa viharato avijjā vihaññeyya,",
  "atk-s0402a24:29_21": "vijjā uppajjeyya.",
  "atk-s0402a24:29_22": "Tamo vihaññeyya,",
  "atk-s0402a24:29_23": "āloko uppajjeyya,",
  "atk-s0402a24:29_24": "evameva tassa avijjā vihatā,",
  "atk-s0402a24:29_25": "vijjā uppannā.",
  "atk-s0402a24:29_26": "Tamo vihato,",
  "atk-s0402a24:29_27": "āloko uppanno.",
  "atk-s0402a24:29_28": "Etassa tena padhānānuyogassa anurūpameva phalaṁ laddhanti.",
  "atk-s0402a24:30_0": "Cutūpapātakathāyaṁ vijjāti dibbacakkhuñāṇavijjā.",
  "atk-s0402a24:30_1": "Avijjāti sattānaṁ cutipaṭisandhippaṭicchādikā avijjā.",
  "atk-s0402a24:30_2": "Sesaṁ vuttanayameva.",
  "atk-s0402a24:31_0": "Tatiyavijjāya so evaṁ samāhite citteti vipassanāpādakaṁ catutthajjhānacittaṁ veditabbaṁ.",
  "atk-s0402a24:31_1": "Āsavānaṁ khayañāṇāyāti arahattamaggañāṇatthāya.",
  "atk-s0402a24:31_2": "Arahattamaggo hi āsavavināsanato āsavānaṁ khayoti vuccati,",
  "atk-s0402a24:31_3": "tatra cetaṁ ñāṇaṁ tattha pariyāpannattāti.",
  "atk-s0402a24:31_4": "Cittaṁ abhininnāmetīti vipassanācittaṁ abhinīharati.",
  "atk-s0402a24:31_5": "So idaṁ dukkhanti evamādīsu ettakaṁ dukkhaṁ,",
  "atk-s0402a24:31_6": "na ito bhiyyoti sabbampi dukkhasaccaṁ sarasalakkhaṇappaṭivedhena yathābhūtaṁ pajānāti paṭivijjhati,",
  "atk-s0402a24:31_7": "tassa ca dukkhassa nibbattikaṁ taṇhaṁ “ayaṁ dukkhasamudayo”ti,",
  "atk-s0402a24:31_8": "tadubhayampi yaṁ ṭhānaṁ patvā nirujjhati,",
  "atk-s0402a24:31_9": "taṁ tesaṁ apavattiṁ nibbānaṁ “ayaṁ dukkhanirodho”ti.",
  "atk-s0402a24:31_10": "Tassa ca sampāpakaṁ ariyamaggaṁ “ayaṁ dukkhanirodhagāminī paṭipadā”ti sarasalakkhaṇappaṭivedhena yathābhūtaṁ",
  "atk-s0402a24:31_11": "pajānāti paṭivijjhatīti evamattho veditabbo.",
  "atk-s0402a24:32_0": "Evaṁ sarūpato saccāni dassetvā idāni kilesavasena pariyāyato dassento ime āsavātiādimāha.",
  "atk-s0402a24:32_1": "Tassa evaṁ jānato evaṁ passatoti tassa bhikkhuno evaṁ jānantassa evaṁ passantassa.",
  "atk-s0402a24:32_2": "Saha vipassanāya koṭippattaṁ maggaṁ kathesi.",
  "atk-s0402a24:32_3": "Kāmāsavāti kāmāsavato.",
  "atk-s0402a24:32_4": "Vimuccatīti iminā maggakkhaṇaṁ dasseti.",
  "atk-s0402a24:32_5": "Maggakkhaṇe hi cittaṁ vimuccati,",
  "atk-s0402a24:32_6": "phalakkhaṇe vimuttaṁ hoti.",
  "atk-s0402a24:32_7": "Vimuttasmiṁ vimuttamiti ñāṇanti iminā paccavekkhaṇañāṇaṁ dasseti.",
  "atk-s0402a24:32_8": "Khīṇā jātītiādīhi tassa bhūmiṁ.",
  "atk-s0402a24:32_9": "Tena hi ñāṇena so paccavekkhanto khīṇā jātītiādīni pajānāti.",
  "atk-s0402a24:32_10": "Katamā panassa jāti khīṇā,",
  "atk-s0402a24:32_11": "kathañca naṁ pajānātīti?",
  "atk-s0402a24:32_12": "Na tāvassa atītā jāti khīṇā pubbeva khīṇattā,",
  "atk-s0402a24:32_13": "na anāgatā,",
  "atk-s0402a24:32_14": "anāgate vāyāmābhāvato,",
  "atk-s0402a24:32_15": "na paccuppannā,",
  "atk-s0402a24:32_16": "vijjamānattā.",
  "atk-s0402a24:32_17": "Yā pana maggassa abhāvitattā uppajjeyya ekacatupañcavokārabhavesu ekacatupañcakkhandhappabhedā jāti,",
  "atk-s0402a24:32_18": "sā maggassa bhāvitattā anuppādadhammataṁ āpajjanena khīṇā.",
  "atk-s0402a24:32_19": "Taṁ so maggabhāvanāya pahīnakilese paccavekkhitvā kilesābhāve vijjamānampi kammaṁ āyatiappaṭisandhikaṁ hotīti jānanto pajānāti.",
  "atk-s0402a24:33_0": "Vusitanti vutthaṁ parivutthaṁ,",
  "atk-s0402a24:33_1": "kataṁ caritaṁ niṭṭhitanti attho.",
  "atk-s0402a24:33_2": "Brahmacariyanti maggabrahmacariyaṁ.",
  "atk-s0402a24:33_3": "Puthujjanakalyāṇakena hi saddhiṁ satta sekkhā brahmacariyavāsaṁ vasanti nāma,",
  "atk-s0402a24:33_4": "khīṇāsavo vutthavāso.",
  "atk-s0402a24:33_5": "Tasmā so attano brahmacariyavāsaṁ paccavekkhanto “vusitaṁ brahmacariya”nti pajānāti.",
  "atk-s0402a24:33_6": "Kataṁ karaṇīyanti catūsu saccesu catūhi maggehi pariññāpahānasacchikiriyābhāvanābhisamayavasena soḷasavidhampi kiccaṁ niṭṭhāpitanti attho.",
  "atk-s0402a24:33_7": "Puthujjanakalyāṇakādayo hi taṁ kiccaṁ karonti,",
  "atk-s0402a24:33_8": "khīṇāsavo katakaraṇīyo.",
  "atk-s0402a24:33_9": "Tasmā so attano karaṇīyaṁ paccavekkhanto “kataṁ karaṇīya”nti pajānāti.",
  "atk-s0402a24:33_10": "Nāparaṁ itthattāyāti puna itthabhāvāya,",
  "atk-s0402a24:33_11": "evaṁ soḷasavidhakiccabhāvāya kilesakkhayāya vā maggabhāvanākiccaṁ me natthīti pajānāti.",
  "atk-s0402a24:33_12": "Atha vā itthattāyāti itthabhāvato,",
  "atk-s0402a24:33_13": "imasmā evaṁ pakārā idāni vattamānakkhandhasantānā aparaṁ khandhasantānaṁ mayhaṁ natthi,",
  "atk-s0402a24:33_14": "ime pana pañcakkhandhā pariññātā tiṭṭhanti chinnamūlakā rukkhā viya.",
  "atk-s0402a24:33_15": "Te carimakaviññāṇanirodhena anupādāno viya jātavedo nibbāyissantīti pajānāti.",
  "atk-s0402a24:33_16": "Idha vijjāti arahattamaggañāṇavijjā.",
  "atk-s0402a24:33_17": "Avijjāti catusaccappaṭicchādikā avijjā.",
  "atk-s0402a24:33_18": "Sesaṁ vuttanayameva.",
  "atk-s0402a24:34_0": "Anuccāvacasīlassāti yassa sīlaṁ kālena hāyati,",
  "atk-s0402a24:34_1": "kālena vaḍḍhati,",
  "atk-s0402a24:34_2": "so uccāvacasīlo nāma hoti.",
  "atk-s0402a24:34_3": "Khīṇāsavassa pana sīlaṁ ekantavaḍḍhitameva.",
  "atk-s0402a24:34_4": "Tasmā so anuccāvacasīlo nāma hoti.",
  "atk-s0402a24:34_5": "Vasībhūtanti vasippattaṁ.",
  "atk-s0402a24:34_6": "Susamāhitanti suṭṭhu samāhitaṁ,",
  "atk-s0402a24:34_7": "ārammaṇamhi suṭṭhapitaṁ.",
  "atk-s0402a24:34_8": "Dhīranti dhitisampannaṁ.",
  "atk-s0402a24:34_9": "Maccuhāyinanti maccuṁ jahitvā ṭhitaṁ.",
  "atk-s0402a24:34_10": "Sabbappahāyinanti sabbe pāpadhamme pajahitvā ṭhitaṁ.",
  "atk-s0402a24:34_11": "Buddhanti catusaccabuddhaṁ.",
  "atk-s0402a24:34_12": "Antimadehinanti sabbapacchimasarīradhārinaṁ.",
  "atk-s0402a24:34_13": "Taṁ namassanti gotamanti taṁ gotamagottaṁ buddhasāvakā namassanti.",
  "atk-s0402a24:34_14": "Atha vā gotamabuddhassa sāvakopi gotamo,",
  "atk-s0402a24:34_15": "taṁ gotamaṁ devamanussā namassantīti attho.",
  "atk-s0402a24:35_0": "Pubbenivāsanti pubbenivutthakkhandhaparamparaṁ.",
  "atk-s0402a24:35_1": "Yovetīti yo aveti avagacchati.",
  "atk-s0402a24:35_2": "Yovedītipi pāṭho. Yo avedi,",
  "atk-s0402a24:35_3": "viditaṁ pākaṭaṁ katvā ṭhitoti attho.",
  "atk-s0402a24:35_4": "Saggāpāyañca passatīti cha kāmāvacare nava brahmaloke cattāro ca apāye passati.",
  "atk-s0402a24:35_5": "Jātikkhayaṁ pattoti arahattaṁ patto.",
  "atk-s0402a24:35_6": "Abhiññāvositoti jānitvā kiccavosānena vosito.",
  "atk-s0402a24:35_7": "Munīti moneyyena samannāgato khīṇāsavamuni.",
  "atk-s0402a24:35_8": "Etāhīti heṭṭhā niddiṭṭhāhi pubbenivāsañāṇādīhi.",
  "atk-s0402a24:35_9": "Nāññaṁ lapitalāpananti yo panañño tevijjoti aññehi lapitavacanamattameva lapati,",
  "atk-s0402a24:35_10": "tamahaṁ tevijjoti na vadāmi,",
  "atk-s0402a24:35_11": "attapaccakkhato ñatvā parassapi tisso vijjā kathentamevāhaṁ tevijjoti vadāmīti attho.",
  "atk-s0402a24:35_12": "Kalanti koṭṭhāsaṁ.",
  "atk-s0402a24:35_13": "Nāgghatīti na pāpuṇāti.",
  "atk-s0402a24:35_14": "Idāni brāhmaṇo bhagavato kathāya pasanno pasannākāraṁ karonto abhikkantantiādimāha.",
  "atk-s0402a24:36_0": "9. Jāṇussoṇisuttavaṇṇanā",
  "atk-s0402a24:37_0": "60.",
  "atk-s0402a24:37_1": "Navame yassassūti yassa bhaveyyuṁ.",
  "atk-s0402a24:37_2": "Yaññotiādīsu yajitabboti yañño,",
  "atk-s0402a24:37_3": "deyyadhammassetaṁ nāmaṁ.",
  "atk-s0402a24:37_4": "Saddhanti matakabhattaṁ.",
  "atk-s0402a24:37_5": "Thālipākoti varapurisānaṁ dātabbayuttaṁ bhattaṁ.",
  "atk-s0402a24:37_6": "Deyyadhammanti vuttāvasesaṁ yaṁkiñci deyyadhammaṁ nāma.",
  "atk-s0402a24:37_7": "Tevijjesu brāhmaṇesu dānaṁ dadeyyāti sabbametaṁ dānaṁ tevijjesu dadeyya,",
  "atk-s0402a24:37_8": "tevijjā brāhmaṇāva paṭiggahetuṁ yuttāti dasseti.",
  "atk-s0402a24:37_9": "Sesamettha heṭṭhā vuttanayamevāti.",
  "atk-s0402a24:38_0": "10. Saṅgāravasuttavaṇṇanā",
  "atk-s0402a24:39_0": "61.",
  "atk-s0402a24:39_1": "Dasame saṅgāravoti evaṁnāmako rājagahanagare jiṇṇapaṭisaṅkharaṇakārako āyuttakabrāhmaṇo.",
  "atk-s0402a24:39_2": "Upasaṅkamīti bhuttapātarāso hutvā mahājanaparivuto upasaṅkami.",
  "atk-s0402a24:39_3": "Mayamassūti ettha assūti nipātamattaṁ, mayaṁ,",
  "atk-s0402a24:39_4": "bho gotama,",
  "atk-s0402a24:39_5": "brāhmaṇā nāmāti idameva atthapadaṁ.",
  "atk-s0402a24:39_6": "Yaññaṁ yajāmāti bāhirasamaye sabbacatukkena sabbaṭṭhakena sabbasoḷasakena sabbadvattiṁsāya sabbacatusaṭṭhiyā",
  "atk-s0402a24:39_7": "sabbasatena sabbapañcasatenāti ca evaṁ pāṇaghātapaṭisaṁyutto yañño nāma hoti.",
  "atk-s0402a24:39_8": "Taṁ sandhāyevamāha.",
  "atk-s0402a24:39_9": "Anekasārīrikanti anekasarīrasambhavaṁ.",
  "atk-s0402a24:39_10": "Yadidanti yā esā.",
  "atk-s0402a24:39_11": "Yaññādhikaraṇanti yajanakāraṇā ceva yājanakāraṇā cāti attho.",
  "atk-s0402a24:39_12": "Ekasmiñhi bahūnaṁ dadantepi dāpentepi bahūsupi bahūnaṁ dentesupi dāpentesupi puññapaṭipadā anekasārīrikā nāma hoti.",
  "atk-s0402a24:39_13": "Taṁ sandhāyetaṁ vuttaṁ.",
  "atk-s0402a24:39_14": "Tuyhañca tuyhañca yajāmīti vadantassāpi tvañca tvañca yajāhīti āṇāpentassāpi ca anekasārīrikāva hoti.",
  "atk-s0402a24:39_15": "Tampi sandhāyetaṁ vuttaṁ.",
  "atk-s0402a24:39_16": "Yassa vā tassa vāti yasmā vā tasmā vā.",
  "atk-s0402a24:39_17": "Ekamattānaṁ dametīti attano indriyadamanavasena ekaṁ attānameva dameti.",
  "atk-s0402a24:39_18": "Ekamattānaṁ sametīti attano rāgādisamanavasena ekaṁ attānameva sameti.",
  "atk-s0402a24:39_19": "Parinibbāpetīti rāgādiparinibbāneneva parinibbāpeti.",
  "atk-s0402a24:39_20": "Evamassāyanti evaṁ santepi ayaṁ.",
  "atk-s0402a24:40_0": "Evamidaṁ brāhmaṇassa kathaṁ sutvā satthā cintesi –",
  "atk-s0402a24:40_1": "“ayaṁ brāhmaṇo pasughātakasaṁyuttaṁ mahāyaññaṁ anekasārīrikaṁ puññapaṭipadaṁ vadeti,",
  "atk-s0402a24:40_2": "pabbajjāmūlakaṁ pana puññuppattipaṭipadaṁ ekasārīrikanti vadeti.",
  "atk-s0402a24:40_3": "Nevāyaṁ ekasārīrikaṁ jānāti,",
  "atk-s0402a24:40_4": "na anekasārīrikaṁ,",
  "atk-s0402a24:40_5": "handassa ekasārīrikañca anekasārīrikañca paṭipadaṁ desessāmī”ti upari desanaṁ vaḍḍhento tena hi brāhmaṇātiādimāha.",
  "atk-s0402a24:40_6": "Tattha yathā te khameyyāti yathā tuyhaṁ rucceyya.",
  "atk-s0402a24:40_7": "Idha tathāgato loke uppajjatītiādi visuddhimagge vitthāritameva.",
  "atk-s0402a24:40_8": "Ethāyaṁ maggoti etha tumhe,",
  "atk-s0402a24:40_9": "ahamanusāsāmi,",
  "atk-s0402a24:40_10": "ayaṁ maggo.",
  "atk-s0402a24:40_11": "Ayaṁ paṭipadāti tasseva vevacanaṁ.",
  "atk-s0402a24:40_12": "Yathā paṭipannoti yena maggena paṭipanno.",
  "atk-s0402a24:40_13": "Anuttaraṁ brahmacariyogadhanti arahattamaggasaṅkhātassa brahmacariyassa anuttaraṁ ogadhaṁ uttamapatiṭṭhābhūtaṁ nibbānaṁ.",
  "atk-s0402a24:40_14": "Iccāyanti iti ayaṁ.",
  "atk-s0402a24:41_0": "Appaṭṭhatarāti yattha bahūhi veyyāvaccakarehi vā upakaraṇehi vā attho natthi.",
  "atk-s0402a24:41_1": "Appasamārambhatarāti yattha bahūnaṁ kammacchedavasena pīḷāsaṅkhāto samārambho natthi.",
  "atk-s0402a24:41_2": "Seyyathāpi bhavaṁ gotamo,",
  "atk-s0402a24:41_3": "bhavaṁ cānando,",
  "atk-s0402a24:41_4": "ete me pujjāti yathā bhavaṁ gotamo,",
  "atk-s0402a24:41_5": "bhavañcānando,",
  "atk-s0402a24:41_6": "evarūpā mama pūjitā,",
  "atk-s0402a24:41_7": "tumheyeva dve janā mayhaṁ pujjā ca pāsaṁsā cāti imamatthaṁ sandhāyetaṁ vadati.",
  "atk-s0402a24:41_8": "Tassa kira evaṁ ahosi –",
  "atk-s0402a24:41_9": "“ānandatthero maṁyeva imaṁ pañhaṁ kathāpetukāmo,",
  "atk-s0402a24:41_10": "attano kho pana vaṇṇe vutte padussanako nāma natthī”ti.",
  "atk-s0402a24:41_11": "Tasmā pañhaṁ akathetukāmo vaṇṇabhaṇanena vikkhepaṁ karonto evamāha.",
  "atk-s0402a24:42_0": "Nakho tyāhanti na kho te ahaṁ.",
  "atk-s0402a24:42_1": "Theropi kira cintesi –",
  "atk-s0402a24:42_2": "“ayaṁ brāhmaṇo pañhaṁ akathetukāmo parivattati,",
  "atk-s0402a24:42_3": "imaṁ pañhaṁ etaṁyeva kathāpessāmī”ti.",
  "atk-s0402a24:42_4": "Tasmā naṁ evamāha.",
  "atk-s0402a24:43_0": "Sahadhammikanti sakāraṇaṁ.",
  "atk-s0402a24:43_1": "Saṁsādetīti saṁsīdāpeti.",
  "atk-s0402a24:43_2": "No vissajjetīti na katheti.",
  "atk-s0402a24:43_3": "Yaṁnūnāhaṁ parimoceyyanti yaṁnūnāhaṁ ubhopete vihesato parimoceyyaṁ.",
  "atk-s0402a24:43_4": "Brāhmaṇo hi ānandena pucchitaṁ pañhaṁ akathento viheseti,",
  "atk-s0402a24:43_5": "ānandopi brāhmaṇaṁ akathentaṁ kathāpento.",
  "atk-s0402a24:43_6": "Iti ubhopete vihesato mocessāmīti cintetvā evamāha.",
  "atk-s0402a24:43_7": "Kā nvajjāti kā nu ajja.",
  "atk-s0402a24:43_8": "Antarākathā udapādīti aññissā kathāya antarantare katarā kathā uppajjīti pucchati.",
  "atk-s0402a24:43_9": "Tadā kira rājantepure tīṇi pāṭihāriyāni ārabbha kathā udapādi,",
  "atk-s0402a24:43_10": "taṁ pucchāmīti satthā evamāha.",
  "atk-s0402a24:43_11": "Atha brāhmaṇo “idāni vattuṁ sakkhissāmī”ti rājantepure uppannaṁ kathaṁ ārocento ayaṁ khvajja,",
  "atk-s0402a24:43_12": "bho gotamātiādimāha.",
  "atk-s0402a24:43_13": "Tattha ayaṁ khvajjāti ayaṁ kho ajja.",
  "atk-s0402a24:43_14": "Pubbe sudanti ettha sudanti nipātamattaṁ.",
  "atk-s0402a24:43_15": "Uttari manussadhammāti dasakusalakammapathasaṅkhātā manussadhammā uttariṁ.",
  "atk-s0402a24:43_16": "Iddhipāṭihāriyaṁ dassesunti bhikkhācāraṁ gacchantā ākāseneva gamiṁsu ceva āgamiṁsu cāti evaṁ pubbe pavattaṁ ākāsagamanaṁ sandhāyevamāha.",
  "atk-s0402a24:43_17": "Etarahi pana bahutarā ca bhikkhūti idaṁ so brāhmaṇo “pubbe bhikkhū ‘cattāro paccaye uppādessāmā’ti maññe evamakaṁsu,",
  "atk-s0402a24:43_18": "idāni paccayānaṁ uppannabhāvaṁ ñatvā soppena ceva pamādena ca vītināmentī”ti laddhiyā evamāha.",
  "atk-s0402a24:44_0": "Pāṭihāriyānīti paccanīkapaṭiharaṇavasena pāṭihāriyāni.",
  "atk-s0402a24:44_1": "Iddhipāṭihāriyanti ijjhanavasena iddhi,",
  "atk-s0402a24:44_2": "paṭiharaṇavasena pāṭihāriyaṁ,",
  "atk-s0402a24:44_3": "iddhiyeva pāṭihāriyaṁ iddhipāṭihāriyaṁ.",
  "atk-s0402a24:44_4": "Itaresupi eseva nayo.",
  "atk-s0402a24:44_5": "Anekavihitaṁ iddhividhantiādīnaṁ attho ceva bhāvanānayo ca visuddhimagge vitthāritova.",
  "atk-s0402a24:45_0": "Nimittenaādisatīti āgatanimittena vā gatanimittena vā ṭhitanimittena vā “idaṁ nāma bhavissatī”ti katheti.",
  "atk-s0402a24:45_1": "Tatridaṁ vatthu –",
  "atk-s0402a24:45_2": "eko kira rājā tisso muttā gahetvā purohitaṁ pucchi “kiṁ me, ācariya,",
  "atk-s0402a24:45_3": "hatthe”ti.",
  "atk-s0402a24:45_4": "So ito cito ca olokesi,",
  "atk-s0402a24:45_5": "tena ca samayena ekā sarabū “makkhikaṁ gahessāmī”ti pakkhantā,",
  "atk-s0402a24:45_6": "gahaṇakāle makkhikā palātā.",
  "atk-s0402a24:45_7": "So makkhikāya muttattā “muttā mahārājā”ti āha.",
  "atk-s0402a24:45_8": "Muttā tāva hontu,",
  "atk-s0402a24:45_9": "kati muttāti.",
  "atk-s0402a24:45_10": "So puna nimittaṁ olokesi.",
  "atk-s0402a24:45_11": "Athāvidūre kukkuṭo tikkhattuṁ saddaṁ nicchāresi.",
  "atk-s0402a24:45_12": "Brāhmaṇo “tisso mahārājā”ti āha.",
  "atk-s0402a24:45_13": "Evaṁ ekacco āgatanimittena katheti.",
  "atk-s0402a24:45_14": "Etenupāyena gataṭhitanimittehipi kathanaṁ veditabbaṁ.",
  "atk-s0402a24:45_15": "Evampi te manoti evaṁ tava mano somanassito vā domanassito vā kāmavitakkādisaṁyutto vāti.",
  "atk-s0402a24:45_16": "Dutiyaṁ tasseva vevacanaṁ.",
  "atk-s0402a24:45_17": "Itipi te cittanti itipi tava cittaṁ,",
  "atk-s0402a24:45_18": "imañca imañca atthaṁ cintayamānaṁ pavattatīti attho.",
  "atk-s0402a24:45_19": "Bahuṁ cepi ādisatīti bahuṁ cepi katheti.",
  "atk-s0402a24:45_20": "Tatheva taṁ hotīti yathā kathitaṁ,",
  "atk-s0402a24:45_21": "tatheva hoti.",
  "atk-s0402a24:46_0": "Amanussānanti yakkhapisācādīnaṁ.",
  "atk-s0402a24:46_1": "Devatānanti cātumahārājikādīnaṁ.",
  "atk-s0402a24:46_2": "Saddaṁ sutvāti aññassa cittaṁ ñatvā kathentānaṁ sutvā.",
  "atk-s0402a24:46_3": "Vitakkavipphārasaddanti vitakkavipphāravasena uppannaṁ vippalapantānaṁ suttappamattādīnaṁ saddaṁ.",
  "atk-s0402a24:46_4": "Sutvāti taṁ sutvā.",
  "atk-s0402a24:46_5": "Yaṁ vitakkayato tassa so saddo uppanno,",
  "atk-s0402a24:46_6": "tassa vasena “evampi te mano”tiādisati.",
  "atk-s0402a24:47_0": "Tatrimāni vatthūni –",
  "atk-s0402a24:47_1": "eko kira manusso “aṭṭaṁ karissāmī”ti gāmā nagaraṁ gacchanto nikkhantaṭṭhānato paṭṭhāya “vinicchayasabhāyaṁ",
  "atk-s0402a24:47_2": "rañño ca rājamahāmattānañca idaṁ kathessāmi idaṁ kathessāmī”ti vitakkento rājakulaṁ gato viya rañño purato",
  "atk-s0402a24:47_3": "ṭhito viya aṭṭakārakena saddhiṁ kathento viya ca ahosi,",
  "atk-s0402a24:47_4": "tassa taṁ vitakkavipphāravasena niccharantaṁ saddaṁ sutvā eko puriso “kenaṭṭhena gacchasī”ti āha.",
  "atk-s0402a24:47_5": "Aṭṭakammenāti. Gaccha,",
  "atk-s0402a24:47_6": "jayo te bhavissatīti.",
  "atk-s0402a24:47_7": "So gantvā aṭṭaṁ katvā jayameva pāpuṇi.",
  "atk-s0402a24:48_0": "Aparopi thero moḷiyagāme piṇḍāya cari.",
  "atk-s0402a24:48_1": "Atha naṁ nikkhamantaṁ ekā dārikā aññavihitā na addasa.",
  "atk-s0402a24:48_2": "So gāmadvāre ṭhatvā nivattitvā oloketvā taṁ disvā vitakkento agamāsi.",
  "atk-s0402a24:48_3": "Gacchantoyeva ca “kiṁ nu kho kurumānā dārikā na addasā”ti vacībhedaṁ akāsi.",
  "atk-s0402a24:48_4": "Passe ṭhito eko puriso sutvā “tumhe, bhante,",
  "atk-s0402a24:48_5": "moḷiyagāme caritthā”ti āha.",
  "atk-s0402a24:49_0": "Manosaṅkhārāpaṇihitāti cittasaṅkhārā suṭṭhapitā.",
  "atk-s0402a24:49_1": "Vitakkessatīti vitakkayissati pavattayissatīti pajānāti.",
  "atk-s0402a24:49_2": "Pajānanto ca āgamanena jānāti,",
  "atk-s0402a24:49_3": "pubbabhāgena jānāti,",
  "atk-s0402a24:49_4": "antosamāpattiyaṁ cittaṁ apaloketvā jānāti.",
  "atk-s0402a24:49_5": "Āgamanena jānāti nāma kasiṇaparikammakāleyeva “yenākārenesa kasiṇabhāvanaṁ āraddho paṭhamajjhānaṁ vā…pe…",
  "atk-s0402a24:49_6": "catutthajjhānaṁ vā aṭṭha vā samāpattiyo nibbattessatī”ti jānāti.",
  "atk-s0402a24:49_7": "Pubbabhāgena jānāti nāma paṭhamavipassanāya āraddhāyayeva jānāti,",
  "atk-s0402a24:49_8": "“yenākārena esa vipassanaṁ āraddho sotāpattimaggaṁ vā nibbattessati…pe…",
  "atk-s0402a24:49_9": "arahattamaggaṁ vā nibbattessatī”ti jānāti.",
  "atk-s0402a24:49_10": "Antosamāpattiyaṁ cittaṁ oloketvā jānāti nāma –",
  "atk-s0402a24:49_11": "“yenākārena imassa manosaṅkhārā suṭṭhapitā,",
  "atk-s0402a24:49_12": "imassa nāma cittassa anantarā imaṁ nāma vitakkaṁ vitakkessati,",
  "atk-s0402a24:49_13": "ito vuṭṭhitassa etassa hānabhāgiyo vā samādhi bhavissati ṭhitibhāgiyo vā visesabhāgiyo vā nibbedhabhāgiyo vā,",
  "atk-s0402a24:49_14": "abhiññāyo vā nibbattessatī”ti jānāti.",
  "atk-s0402a24:49_15": "Tattha puthujjano cetopariyañāṇalābhī puthujjanānaṁyeva cittaṁ jānāti,",
  "atk-s0402a24:49_16": "na ariyānaṁ.",
  "atk-s0402a24:49_17": "Ariyesupi heṭṭhimo uparimassa cittaṁ na jānāti,",
  "atk-s0402a24:49_18": "uparimo pana heṭṭhimassa jānāti.",
  "atk-s0402a24:49_19": "Etesu ca sotāpanno sotāpattiphalasamāpattiṁ samāpajjati…pe…",
  "atk-s0402a24:49_20": "arahā arahattaphalasamāpattiṁ samāpajjati.",
  "atk-s0402a24:49_21": "Uparimo heṭṭhimaṁ na samāpajjati.",
  "atk-s0402a24:49_22": "Tesañhi heṭṭhimā heṭṭhimā samāpatti tatravattiyeva hoti.",
  "atk-s0402a24:49_23": "Tatheva taṁhotīti etaṁ ekaṁsena tatheva hoti.",
  "atk-s0402a24:49_24": "Cetopariyañāṇavasena ñātañhi aññathābhāvi nāma natthi.",
  "atk-s0402a24:50_0": "Evaṁ vitakkethāti evaṁ nekkhammavitakkādayo pavattentā vitakketha.",
  "atk-s0402a24:50_1": "Mā evaṁ vitakkayitthāti evaṁ kāmavitakkādayo pavattentā mā vitakkayittha.",
  "atk-s0402a24:50_2": "Evaṁ manasi karothāti evaṁ aniccasaññameva,",
  "atk-s0402a24:50_3": "dukkhasaññādīsu vā aññataraṁ manasi karotha.",
  "atk-s0402a24:50_4": "Mā evanti niccantiādinā nayena mā manasā karittha.",
  "atk-s0402a24:50_5": "Idanti idaṁ pañcakāmaguṇarāgaṁ pajahatha.",
  "atk-s0402a24:50_6": "Idañca upasampajjāti idaṁ catumaggaphalappabhedaṁ lokuttaradhammameva upasampajja pāpuṇitvā nipphādetvā viharatha.",
  "atk-s0402a24:51_0": "Māyāsahadhammarūpaṁ viya khāyatīti māyāya samānakāraṇajātikaṁ viya hutvā upaṭṭhāti.",
  "atk-s0402a24:51_1": "Māyākāropi hi udakaṁ gahetvā telaṁ karoti,",
  "atk-s0402a24:51_2": "telaṁ gahetvā udakanti evaṁ anekarūpaṁ māyaṁ dasseti.",
  "atk-s0402a24:51_3": "Idampi pāṭihāriyaṁ tathārūpamevāti.",
  "atk-s0402a24:51_4": "Idampi me,",
  "atk-s0402a24:51_5": "bho gotama,",
  "atk-s0402a24:51_6": "pāṭihāriyaṁ māyāsahadhammarūpaṁ viya khāyatīti cintāmaṇikavijjāsarikkhakataṁ sandhāya evaṁ āha.",
  "atk-s0402a24:51_7": "Cintāmaṇikavijjaṁ jānantāpi hi āgacchantameva disvā “ayaṁ idaṁ nāma vitakkento āgacchatī”ti jānanti.",
  "atk-s0402a24:51_8": "Tathā “idaṁ nāma vitakkento ṭhito,",
  "atk-s0402a24:51_9": "idaṁ nāma vitakkento nisinno,",
  "atk-s0402a24:51_10": "idaṁ nāma vitakkento nipanno”ti jānanti.",
  "atk-s0402a24:52_0": "Abhikkantataranti sundarataraṁ.",
  "atk-s0402a24:52_1": "Paṇītataranti uttamataraṁ.",
  "atk-s0402a24:52_2": "Bhavañhi gotamo avitakkaṁ avicāranti idha brāhmaṇo avasesaṁ ādesanāpāṭihāriyaṁ bāhirakanti na gaṇhi.",
  "atk-s0402a24:52_3": "Idañca pana sabbaṁ so brāhmaṇo tathāgatassa vaṇṇaṁ kathentoyeva āha.",
  "atk-s0402a24:52_4": "Addhā kho tyāyanti ekaṁseneva tayā ayaṁ.",
  "atk-s0402a24:52_5": "Āsajja upanīya vācā bhāsitāti mama guṇe ghaṭṭetvā mameva guṇānaṁ santikaṁ upanītā vācā bhāsitā.",
  "atk-s0402a24:52_6": "Apica tyāhaṁ byākarissāmīti apica te ahameva kathessāmīti.",
  "atk-s0402a24:52_7": "Sesaṁ uttānatthamevāti.",
  "atk-s0402a24:53_0": "Brāhmaṇavaggo paṭhamo."
}