{
  "atk-s0401a6:0_0": "6. Accharāsaṅghātavaggavaṇṇanā",
  "atk-s0401a6:1_0": "51.",
  "atk-s0401a6:1_1": "Chaṭṭhassa paṭhame taṁ assutavā puthujjanoti taṁ bhavaṅgacittaṁ sutavirahito puthujjano.",
  "atk-s0401a6:1_2": "Tattha āgamādhigamābhāvā ñeyyo assutavā iti.",
  "atk-s0401a6:1_3": "Yo hi idaṁ suttaṁ ādito paṭṭhāya atthavasena upaparikkhanto ‘‘idaṁ bhavaṅgacittaṁ nāma pakatiparisuddhampi",
  "atk-s0401a6:1_4": "javanakkhaṇe uppannehi lobhādīhi upakkilesehi upakkiliṭṭha’’nti neva āgamavasena na adhigamavasena jānāti,",
  "atk-s0401a6:1_5": "yassa ca khandhadhātuāyatanapaccayākārasatipaṭṭhānādīsu uggahaparipucchāvinicchayavirahitattā yathābhūtañāṇapaṭivedhasādhako neva āgamo,",
  "atk-s0401a6:1_6": "paṭipattiyā adhigantabbassa anadhigatattā na adhigamo atthi.",
  "atk-s0401a6:1_7": "So āgamādhigamābhāvā ñeyyo assutavā iti. Svāyaṁ –",
  "atk-s0401a6:2_0": "‘‘Puthūnaṁ jananādīhi, kāraṇehi puthujjano;",
  "atk-s0401a6:3_0": "Puthujjanantogadhattā, puthuvāyaṁ jano iti’’.",
  "atk-s0401a6:4_0": "So hi puthūnaṁ nānappakārānaṁ kilesādīnaṁ jananādīhi kāraṇehi puthujjano. Yathāha –",
  "atk-s0401a6:5_0": "‘‘Puthu kilese janentīti puthujjanā,",
  "atk-s0401a6:5_1": "puthu avihatasakkāyadiṭṭhikāti puthujjanā,",
  "atk-s0401a6:5_2": "puthu satthārānaṁ mukhullokikāti puthujjanā,",
  "atk-s0401a6:5_3": "puthu sabbagatīhi avuṭṭhitāti puthujjanā,",
  "atk-s0401a6:5_4": "puthu nānābhisaṅkhāre abhisaṅkharontīti puthujjanā,",
  "atk-s0401a6:5_5": "puthu nānāoghehi vuyhantīti puthujjanā,",
  "atk-s0401a6:5_6": "puthu nānāsantāpehi santappantīti puthujjanā,",
  "atk-s0401a6:5_7": "puthu nānāpariḷāhehi pariḍayhantīti puthujjanā,",
  "atk-s0401a6:5_8": "puthu pañcasu kāmaguṇesu rattā giddhā gadhitā mucchitā ajjhopannā laggā laggitā palibuddhāti puthujjanā,",
  "atk-s0401a6:5_9": "puthu pañcahi nīvaraṇehi āvutā nivutā ovutā pihitā paṭicchannā paṭikujjitāti puthujjanā’’ti (mahāni. 51, 94).",
  "atk-s0401a6:6_0": "Puthūnaṁ vā gaṇanapathamatītānaṁ ariyadhammaparammukhānaṁ nīcadhammasamācārānaṁ janānaṁ antogadhattāpi puthujjano,",
  "atk-s0401a6:6_1": "puthu vā ayaṁ visuṁyeva saṅkhaṁ gato,",
  "atk-s0401a6:6_2": "visaṁsaṭṭho sīlasutādiguṇayuttehi ariyehi janoti puthujjano.",
  "atk-s0401a6:6_3": "Evametehi ‘‘assutavā puthujjano’’ti dvīhi padehi ye te –",
  "atk-s0401a6:7_0": "‘‘Duve puthujjanā vuttā, buddhenādiccabandhunā;",
  "atk-s0401a6:8_0": "Andho puthujjano eko, kalyāṇeko puthujjano’’ti. –",
  "atk-s0401a6:9_0": "Dve puthujjanā vuttā, tesu andhaputhujjano vutto hotīti veditabbo.",
  "atk-s0401a6:10_0": "Yathābhūtaṁ nappajānātīti ‘‘idañca bhavaṅgacittaṁ evaṁ āgantukehi upakkilesehi upakkiliṭṭhaṁ nāma hoti,",
  "atk-s0401a6:10_1": "evaṁ vippamuttaṁ nāmā’’ti yathāsabhāvato na jānāti.",
  "atk-s0401a6:10_2": "Tasmāti yasmā na jānāti, tasmā.",
  "atk-s0401a6:10_3": "Cittabhāvanā natthīti cittaṭṭhiti cittapariggaho natthi,",
  "atk-s0401a6:10_4": "natthibhāveneva ‘‘natthī’’ti vadāmīti dasseti.",
  "atk-s0401a6:11_0": "52.",
  "atk-s0401a6:11_1": "Dutiye sutavāti sutasampanno.",
  "atk-s0401a6:11_2": "Vitthārato panettha assutavāti padassa paṭipakkhavasena attho veditabbo.",
  "atk-s0401a6:11_3": "Ariyasāvakoti atthi ariyo na sāvako,",
  "atk-s0401a6:11_4": "seyyathāpi buddhā ceva paccekabuddhā ca;",
  "atk-s0401a6:11_5": "atthi sāvako na ariyo,",
  "atk-s0401a6:11_6": "seyyathāpi gihī anāgataphalo;",
  "atk-s0401a6:11_7": "atthi neva ariyo na sāvako seyyathāpi puthutitthiyā.",
  "atk-s0401a6:11_8": "Atthi ariyoceva sāvako ca,",
  "atk-s0401a6:11_9": "seyyathāpi samaṇā sakyaputtiyā āgataphalā viññātasāsanā.",
  "atk-s0401a6:11_10": "Idha pana gihī vā hotu pabbajito vā,",
  "atk-s0401a6:11_11": "yo koci sutavāti ettha vuttassa atthassa vasena sutasampanno,",
  "atk-s0401a6:11_12": "ayaṁ ariyasāvakoti veditabbo.",
  "atk-s0401a6:11_13": "Yathābhūtaṁ pajānātīti ‘‘evamidaṁ bhavaṅgacittaṁ āgantukehi upakkilesehi vippamuttaṁ hoti,",
  "atk-s0401a6:11_14": "evaṁ upakkiliṭṭha’’nti yathāsabhāvato jānāti.",
  "atk-s0401a6:11_15": "Cittabhāvanā atthīti cittaṭṭhiti cittapariggaho atthi,",
  "atk-s0401a6:11_16": "atthibhāveneva ‘‘atthī’’ti vadāmīti dasseti.",
  "atk-s0401a6:11_17": "Imasmiṁ sutte balavavipassanā kathitā.",
  "atk-s0401a6:11_18": "Keci taruṇavipassanāti vadanti.",
  "atk-s0401a6:12_0": "53.",
  "atk-s0401a6:12_1": "Tatiyaṁ aṭṭhuppattiyaṁ kathitaṁ.",
  "atk-s0401a6:12_2": "Katarāyaṁ pana aṭṭhuppattiyaṁ?",
  "atk-s0401a6:12_3": "Aggikkhandhopamasuttantaaṭṭhuppattiyaṁ.",
  "atk-s0401a6:12_4": "Bhagavā kira ekasmiṁ samaye sāvatthiṁ upanissāya jetavanamahāvihāre paṭivasati.",
  "atk-s0401a6:12_5": "Buddhānañca yattha katthaci paṭivasantānaṁ pañcavidhaṁ kiccaṁ avijahitameva hoti.",
  "atk-s0401a6:12_6": "Pañca hi buddhakiccāni –",
  "atk-s0401a6:12_7": "purebhattakiccaṁ,",
  "atk-s0401a6:12_8": "pacchābhattakiccaṁ,",
  "atk-s0401a6:12_9": "purimayāmakiccaṁ,",
  "atk-s0401a6:12_10": "majjhimayāmakiccaṁ,",
  "atk-s0401a6:12_11": "pacchimayāmakiccanti.",
  "atk-s0401a6:13_0": "Tatridaṁ purebhattakiccaṁ –",
  "atk-s0401a6:13_1": "bhagavā hi pātova vuṭṭhāya upaṭṭhākānuggahatthaṁ sarīraphāsukatthañca mukhadhovanādisarīraparikammaṁ",
  "atk-s0401a6:13_2": "katvā yāva bhikkhācāravelā tāva vivittāsane vītināmetvā bhikkhācāravelāya nivāsetvā kāyabandhanaṁ bandhitvā",
  "atk-s0401a6:13_3": "cīvaraṁ pārupitvā pattamādāya kadāci ekakova,",
  "atk-s0401a6:13_4": "kadāci bhikkhusaṅghaparivuto gāmaṁ vā nigamaṁ vā piṇḍāya pavisati kadāci pakatiyā,",
  "atk-s0401a6:13_5": "kadāci anekehi pāṭihāriyehi vattamānehi.",
  "atk-s0401a6:13_6": "Seyyathidaṁ –",
  "atk-s0401a6:13_7": "piṇḍāya pavisato lokanāthassa purato purato gantvā mudugatavātā pathaviṁ sodhenti,",
  "atk-s0401a6:13_8": "valāhakā udakaphusitāni muñcantā magge reṇuṁ vūpasametvā upari vitānaṁ hutvā tiṭṭhanti,",
  "atk-s0401a6:13_9": "apare vātā pupphāni upasaṁharitvā magge okiranti,",
  "atk-s0401a6:13_10": "unnatā bhūmippadesā onamanti,",
  "atk-s0401a6:13_11": "onatā unnamanti,",
  "atk-s0401a6:13_12": "pādanikkhepasamaye samāva bhūmi hoti,",
  "atk-s0401a6:13_13": "sukhasamphassāni padumapupphāni vā pāde sampaṭicchanti.",
  "atk-s0401a6:13_14": "Indakhīlassa anto ṭhapitamatte dakkhiṇapāde sarīrato chabbaṇṇarasmiyo nikkhamitvā suvaṇṇarasapiñjarāni",
  "atk-s0401a6:13_15": "viya citrapaṭaparikkhittāni viya ca pāsādakūṭāgārādīni alaṅkarontiyo ito cito ca dhāvanti,",
  "atk-s0401a6:13_16": "hatthiassavihaṅgādayo sakasakaṭṭhānesu ṭhitāyeva madhurenākārena saddaṁ karonti,",
  "atk-s0401a6:13_17": "tathā bherivīṇādīni tūriyāni manussānañca kāyūpagāni ābharaṇāni.",
  "atk-s0401a6:13_18": "Tena saññāṇena manussā jānanti ‘‘ajja bhagavā idha piṇḍāya paviṭṭho’’ti.",
  "atk-s0401a6:13_19": "Te sunivatthā supārutā gandhapupphādīni ādāya gharā nikkhamitvā antaravīthiṁ paṭipajjitvā bhagavantaṁ",
  "atk-s0401a6:13_20": "gandhapupphādīhi sakkaccaṁ pūjetvā vanditvā ‘‘amhākaṁ, bhante,",
  "atk-s0401a6:13_21": "dasa bhikkhū,",
  "atk-s0401a6:13_22": "amhākaṁ vīsati,",
  "atk-s0401a6:13_23": "paññāsaṁ…pe…",
  "atk-s0401a6:13_24": "sataṁ dethā’’ti yācitvā bhagavatopi pattaṁ gahetvā āsanaṁ paññāpetvā sakkaccaṁ piṇḍapātena paṭimānenti.",
  "atk-s0401a6:13_25": "Bhagavā katabhattakicco tesaṁ upanissayacittasantānāni oloketvā tathā dhammaṁ deseti,",
  "atk-s0401a6:13_26": "yathā keci saraṇagamanesu patiṭṭhahanti,",
  "atk-s0401a6:13_27": "keci pañcasu sīlesu,",
  "atk-s0401a6:13_28": "keci sotāpattisakadāgāmianāgāmiphalānaṁ aññatarasmiṁ,",
  "atk-s0401a6:13_29": "keci pabbajitvā aggaphale arahatteti.",
  "atk-s0401a6:13_30": "Evaṁ mahājanaṁ anuggahetvā uṭṭhāyāsanā vihāraṁ gacchati.",
  "atk-s0401a6:13_31": "Tattha gantvā gandhamaṇḍalamāḷe paññattavarabuddhāsane nisīdati bhikkhūnaṁ bhattakiccapariyosānaṁ āgamayamāno.",
  "atk-s0401a6:13_32": "Tato bhikkhūnaṁ bhattakiccapariyosāne upaṭṭhāko bhagavato nivedeti.",
  "atk-s0401a6:13_33": "Atha bhagavā gandhakuṭiṁ pavisati.",
  "atk-s0401a6:13_34": "Idaṁ tāva purebhattakiccaṁ.",
  "atk-s0401a6:14_0": "Atha bhagavā evaṁ katapurebhattakicco gandhakuṭiyā upaṭṭhāne nisīditvā pāde pakkhāletvā pādapīṭhe ṭhatvā bhikkhusaṅghaṁ ovadati –",
  "atk-s0401a6:14_1": "‘‘bhikkhave,",
  "atk-s0401a6:14_2": "appamādena sampādetha,",
  "atk-s0401a6:14_3": "dullabho buddhuppādo lokasmiṁ,",
  "atk-s0401a6:14_4": "dullabho manussattapaṭilābho,",
  "atk-s0401a6:14_5": "dullabhā khaṇasampatti,",
  "atk-s0401a6:14_6": "dullabhā pabbajjā,",
  "atk-s0401a6:14_7": "dullabhaṁ saddhammassavana’’nti.",
  "atk-s0401a6:14_8": "Tattha keci bhagavantaṁ kammaṭṭhānaṁ pucchanti.",
  "atk-s0401a6:14_9": "Bhagavā tesaṁ cariyānurūpaṁ kammaṭṭhānaṁ deti.",
  "atk-s0401a6:14_10": "Tato sabbepi bhagavantaṁ vanditvā attano attano rattiṭṭhānadivāṭṭhānāni gacchanti.",
  "atk-s0401a6:14_11": "Keci araññaṁ,",
  "atk-s0401a6:14_12": "keci rukkhamūlaṁ,",
  "atk-s0401a6:14_13": "keci pabbatādīnaṁ aññataraṁ,",
  "atk-s0401a6:14_14": "keci cātumahārājikabhavanaṁ…pe…",
  "atk-s0401a6:14_15": "keci vasavattibhavananti .",
  "atk-s0401a6:14_16": "Tato bhagavā gandhakuṭiṁ pavisitvā sace ākaṅkhati,",
  "atk-s0401a6:14_17": "dakkhiṇena passena sato sampajāno muhuttaṁ sīhaseyyaṁ kappeti.",
  "atk-s0401a6:14_18": "Atha samassāsitakāyo uṭṭhahitvā dutiyabhāge lokaṁ voloketi.",
  "atk-s0401a6:14_19": "Tatiyabhāge yaṁ gāmaṁ vā nigamaṁ vā upanissāya viharati,",
  "atk-s0401a6:14_20": "tattha mahājano purebhattaṁ dānaṁ datvā pacchābhattaṁ sunivattho supāruto gandhapupphādīni ādāya vihāre sannipatati.",
  "atk-s0401a6:14_21": "Tato bhagavā sampattaparisāya anurūpena pāṭihāriyena gantvā dhammasabhāyaṁ paññattavarabuddhāsane nisajja dhammaṁ deseti kālayuttaṁ samayayuttaṁ,",
  "atk-s0401a6:14_22": "atha kālaṁ viditvā parisaṁ uyyojeti,",
  "atk-s0401a6:14_23": "manussā bhagavantaṁ vanditvā pakkamanti.",
  "atk-s0401a6:14_24": "Idaṁ pacchābhattakiccaṁ.",
  "atk-s0401a6:15_0": "So evaṁ niṭṭhitapacchābhattakicco sace gattāni osiñcitukāmo hoti,",
  "atk-s0401a6:15_1": "buddhāsanā uṭṭhāya nhānakoṭṭhakaṁ pavisitvā upaṭṭhākena paṭiyāditaudakena gattāni utuṁ gaṇhāpeti.",
  "atk-s0401a6:15_2": "Upaṭṭhākopi buddhāsanaṁ ānetvā gandhakuṭipariveṇe paññapeti.",
  "atk-s0401a6:15_3": "Bhagavā surattadupaṭṭaṁ nivāsetvā kāyabandhanaṁ bandhitvā uttarāsaṅgaṁ ekaṁsaṁ katvā tattha āgantvā nisīdati ekakova muhuttaṁ paṭisallīno,",
  "atk-s0401a6:15_4": "atha bhikkhū tato tato āgamma bhagavato upaṭṭhānaṁ āgacchanti.",
  "atk-s0401a6:15_5": "Tattha ekacce pañhaṁ pucchanti,",
  "atk-s0401a6:15_6": "ekacce kammaṭṭhānaṁ,",
  "atk-s0401a6:15_7": "ekacce dhammassavanaṁ yācanti.",
  "atk-s0401a6:15_8": "Bhagavā tesaṁ adhippāyaṁ sampādento purimayāmaṁ vitināmeti.",
  "atk-s0401a6:15_9": "Idaṁ purimayāmakiccaṁ.",
  "atk-s0401a6:16_0": "Purimayāmakiccapariyosāne pana bhikkhūsu bhagavantaṁ vanditvā pakkantesu sakaladasasahassilokadhātudevatāyo",
  "atk-s0401a6:16_1": "okāsaṁ labhamānā bhagavantaṁ upasaṅkamitvā pañhaṁ pucchanti yathābhisaṅkhataṁ antamaso caturakkharampi.",
  "atk-s0401a6:16_2": "Bhagavā tāsaṁ devatānaṁ pañhaṁ vissajjento majjhimayāmaṁ vītināmeti.",
  "atk-s0401a6:16_3": "Idaṁ majjhimayāmakiccaṁ.",
  "atk-s0401a6:17_0": "Pacchimayāmaṁ pana tayo koṭṭhāse katvā purebhattato paṭṭhāya nisajjāpīḷitassa sarīrassa kilāsubhāvamocanatthaṁ ekaṁ koṭṭhāsaṁ caṅkamena vītināmeti,",
  "atk-s0401a6:17_1": "dutiyakoṭṭhāse gandhakuṭiṁ pavisitvā dakkhiṇena passena sato sampajāno sīhaseyyaṁ kappeti.",
  "atk-s0401a6:17_2": "Tatiyakoṭṭhāse paccuṭṭhāya nisīditvā purimabuddhānaṁ santike dānasīlādivasena katādhikārapuggaladassanatthaṁ buddhacakkhunā lokaṁ voloketi.",
  "atk-s0401a6:17_3": "Idaṁ pacchimayāmakiccaṁ.",
  "atk-s0401a6:18_0": "Tampi divasaṁ bhagavā imasmiṁyeva kicce ṭhito lokaṁ olokento idaṁ addasa –",
  "atk-s0401a6:18_1": "mayā kosalaraṭṭhe cārikaṁ carantena aggikkhandhena upametvā ekasmiṁ sutte desite saṭṭhi bhikkhū arahattaṁ pāpuṇissanti,",
  "atk-s0401a6:18_2": "saṭṭhimattānaṁ uṇhaṁ lohitaṁ mukhato uggacchissati,",
  "atk-s0401a6:18_3": "saṭṭhimattā gihibhāvaṁ gamissanti.",
  "atk-s0401a6:18_4": "Tattha ye arahattaṁ pāpuṇissanti,",
  "atk-s0401a6:18_5": "te yaṁkiñci dhammadesanaṁ sutvā pāpuṇissanteva.",
  "atk-s0401a6:18_6": "Itaresaṁ pana bhikkhūnaṁ saṅgahatthāya cārikaṁ caritukāmo hutvā, ‘‘ānanda,",
  "atk-s0401a6:18_7": "bhikkhūnaṁ ārocehī’’ti āha.",
  "atk-s0401a6:19_0": "Thero anupariveṇaṁ gantvā, ‘‘āvuso,",
  "atk-s0401a6:19_1": "satthā mahājanassa saṅgahatthāya cārikaṁ caritukāmo,",
  "atk-s0401a6:19_2": "gantukāmā āgacchathā’’ti āha.",
  "atk-s0401a6:19_3": "Bhikkhū mahālābhaṁ labhitvā viya tuṭṭhamānasā ‘‘labhissāma vata mahājanassa dhammaṁ desentassa bhagavato",
  "atk-s0401a6:19_4": "suvaṇṇavaṇṇaṁ sarīraṁ oloketuṁ madhurañca dhammakathaṁ sotu’’nti paruḷhakesā kese ohāretvā malaggahitapattā",
  "atk-s0401a6:19_5": "patte pacitvā kiliṭṭhacīvarā cīvarāni dhovitvā gamanasajjā ahesuṁ.",
  "atk-s0401a6:19_6": "Satthā aparicchinnena bhikkhusaṅghena parivuto kosalaraṭṭhaṁ cārikāya nikkhanto gāmanigamapaṭipāṭiyā",
  "atk-s0401a6:19_7": "ekadivasaṁ gāvutaaḍḍhayojanatigāvutayojanaparamaṁ cārikaṁ caranto ekasmiṁ padese mahantaṁ susirarukkhaṁ",
  "atk-s0401a6:19_8": "agginā sampajjalitaṁ disvā ‘‘imameva vatthuṁ katvā sattahi aṅgehi paṭimaṇḍetvā dhammadesanaṁ kathessāmī’’ti",
  "atk-s0401a6:19_9": "gamanaṁ pacchinditvā aññataraṁ rukkhamūlaṁ upasaṅkamitvā nisajjākāraṁ dassesi.",
  "atk-s0401a6:19_10": "Ānandatthero satthu adhippāyaṁ ñatvā ‘‘addhā kāraṇaṁ bhavissati,",
  "atk-s0401a6:19_11": "na akāraṇena tathāgatā gamanaṁ pacchinditvā nisīdantī’’ti catugguṇaṁ saṅghāṭiṁ paññāpesi.",
  "atk-s0401a6:19_12": "Satthā nisīditvā bhikkhū āmantetvā ‘‘passatha no tumhe,",
  "atk-s0401a6:19_13": "bhikkhave,",
  "atk-s0401a6:19_14": "amuṁ mahantaṁ aggikkhandha’’nti aggikkhandhopamasuttantaṁ (a. ni.",
  "atk-s0401a6:19_15": "7.72) deseti.",
  "atk-s0401a6:20_0": "Imasmiñca pana veyyākaraṇe bhaññamāne saṭṭhimattānaṁ bhikkhūnaṁ uṇhaṁ lohitaṁ mukhato uggañchi,",
  "atk-s0401a6:20_1": "saṭṭhimattā bhikkhū sikkhaṁ paccakkhāya hīnāyāvattiṁsu,",
  "atk-s0401a6:20_2": "saṭṭhimattānaṁ bhikkhūnaṁ anupādāya āsavehi cittāni vimucciṁsu.",
  "atk-s0401a6:20_3": "Tañhi veyyākaraṇaṁ sutvā saṭṭhimattānaṁ bhikkhūnaṁ nāmakāyo santatto,",
  "atk-s0401a6:20_4": "nāmakāye santatte karajakāyo santatto,",
  "atk-s0401a6:20_5": "karajakāye santatte nidhānagataṁ uṇhaṁ lohitaṁ mukhato uggañchi.",
  "atk-s0401a6:20_6": "Saṭṭhimattā bhikkhū ‘‘dukkaraṁ vata buddhasāsane yāvajīvaṁ paripuṇṇaṁ parisuddhaṁ brahmacariyaṁ caritu’’nti sikkhaṁ paccakkhāya hīnāyāvattā,",
  "atk-s0401a6:20_7": "saṭṭhimattā bhikkhū satthu desanābhimukhaṁ ñāṇaṁ pesetvā saha paṭisambhidāhi arahattaṁ pattā.",
  "atk-s0401a6:21_0": "Tattha yesaṁ uṇhaṁ lohitaṁ mukhato uggañchi,",
  "atk-s0401a6:21_1": "te pārājikaṁ āpajjiṁsu.",
  "atk-s0401a6:21_2": "Ye gihibhāvaṁ pattā,",
  "atk-s0401a6:21_3": "te khuddānukhuddakāni sikkhāpadāni maddantā vicariṁsu.",
  "atk-s0401a6:21_4": "Ye arahattaṁ pattā,",
  "atk-s0401a6:21_5": "te parisuddhasīlāva ahesuṁ.",
  "atk-s0401a6:21_6": "Satthu dhammadesanā imesaṁ tiṇṇampi saphalāva jātāti.",
  "atk-s0401a6:21_7": "Arahattaṁ pattānaṁ tāva saphalā hotu,",
  "atk-s0401a6:21_8": "itaresaṁ kathaṁ saphalā jātāti?",
  "atk-s0401a6:21_9": "Tepi hi sace imaṁ dhammadesanaṁ na suṇeyyuṁ,",
  "atk-s0401a6:21_10": "pamattāva hutvā ṭhānaṁ jahituṁ na sakkuṇeyyuṁ.",
  "atk-s0401a6:21_11": "Tato nesaṁ taṁ pāpaṁ vaḍḍhamānaṁ apāyesuyeva saṁsīdāpeyya .",
  "atk-s0401a6:21_12": "Imaṁ pana desanaṁ sutvā jātasaṁvegā ṭhānaṁ jahitvā sāmaṇerabhūmiyaṁ ṭhitā dasa sīlāni pūretvā yoniso",
  "atk-s0401a6:21_13": "manasikāre yuttappayuttā keci sotāpannā keci sakadāgāmino keci anāgāmino ahesuṁ,",
  "atk-s0401a6:21_14": "keci devaloke nibbattiṁsu,",
  "atk-s0401a6:21_15": "evaṁ pārājikāpannānampi saphalā ahosi.",
  "atk-s0401a6:21_16": "Itare pana sace imaṁ dhammadesanaṁ na suṇeyyuṁ,",
  "atk-s0401a6:21_17": "gacchante gacchante kāle anupubbena saṅghādisesampi pārājikampi pāpuṇitvā apāyesuyeva uppajjitvā mahādukkhaṁ anubhaveyyuṁ.",
  "atk-s0401a6:21_18": "Imaṁ pana desanaṁ sutvā ‘‘aho sallekhitaṁ buddhasāsanaṁ,",
  "atk-s0401a6:21_19": "na sakkā amhehi yāvajīvaṁ imaṁ paṭipattiṁ pūretuṁ,",
  "atk-s0401a6:21_20": "sikkhaṁ paccakkhāya upāsakadhammaṁ pūretvā dukkhā muccissāmā’’ti gihibhāvaṁ upagamiṁsu.",
  "atk-s0401a6:21_21": "Te tīsu saraṇesu patiṭṭhāya pañca sīlāni rakkhitvā upāsakadhammaṁ pūretvā keci sotāpannā keci sakadāgāmino keci anāgāmino jātā,",
  "atk-s0401a6:21_22": "keci devaloke nibbattāti.",
  "atk-s0401a6:21_23": "Evaṁ tesampi saphalāva ahosi.",
  "atk-s0401a6:22_0": "Imaṁ pana satthu dhammadesanaṁ sutvā devasaṅghā yehipi sutā,",
  "atk-s0401a6:22_1": "yehipi na sutā,",
  "atk-s0401a6:22_2": "sabbesaṁyeva ārocentā vicariṁsu.",
  "atk-s0401a6:22_3": "Bhikkhū sutvā sutvā ‘‘dukkaraṁ, bho,",
  "atk-s0401a6:22_4": "buddhānaṁ sāsane yāvajīvaṁ paripuṇṇaṁ parisuddhaṁ brahmacariyaṁ caritu’’nti ekakkhaṇeneva dasapi bhikkhū",
  "atk-s0401a6:22_5": "vīsatipi saṭṭhipi satampi sahassampi bhikkhū gihī honti.",
  "atk-s0401a6:22_6": "Satthā yathāruciyā cārikaṁ caritvā puna jetavanameva āgantvā bhikkhū āmantesi –",
  "atk-s0401a6:22_7": "‘‘bhikkhave,",
  "atk-s0401a6:22_8": "tathāgato cārikaṁ caramāno ciraṁ ākiṇṇo vihāsi,",
  "atk-s0401a6:22_9": "icchāmahaṁ,",
  "atk-s0401a6:22_10": "bhikkhave,",
  "atk-s0401a6:22_11": "aḍḍhamāsaṁ paṭisallīyituṁ,",
  "atk-s0401a6:22_12": "nāmhi kenaci upasaṅkamitabbo aññatra ekena piṇḍapātanīhārakenā’’ti.",
  "atk-s0401a6:22_13": "Aḍḍhamāsaṁ ekībhāvena vītināmetvā paṭisallānā vuṭṭhito ānandattherena saddhiṁ vihāracārikaṁ caramāno",
  "atk-s0401a6:22_14": "olokitolokitaṭṭhāne tanubhūtaṁ bhikkhusaṅghaṁ disvā jānantoyeva theraṁ pucchi – ‘‘ānanda,",
  "atk-s0401a6:22_15": "aññasmiṁ kāle tathāgate cārikaṁ caritvā jetavanaṁ āgate sakalavihāro kāsāvapajjoto isivātappaṭivāto hoti,",
  "atk-s0401a6:22_16": "idāni pana tanubhūto bhikkhusaṅgho dissati,",
  "atk-s0401a6:22_17": "yebhuyyena ca uppaṇḍupaṇḍukajātā bhikkhū,",
  "atk-s0401a6:22_18": "kiṁ nu kho eta’’nti?",
  "atk-s0401a6:22_19": "Etarahi bhagavā tumhākaṁ aggikkhandhopamadhammadesanaṁ kathitakālato paṭṭhāya bhikkhū saṁvegappattā hutvā",
  "atk-s0401a6:22_20": "‘‘mayaṁ etaṁ dhammaṁ sabbappakārena paripūretuṁ na sakkhissāma,",
  "atk-s0401a6:22_21": "asammāvattantānañca janassa saddhādeyyaṁ paribhuñjituṁ ayutta’’nti gihibhāvaṁ saṅkamantīti.",
  "atk-s0401a6:23_0": "Tasmiṁ khaṇe bhagavato dhammasaṁvego uppajji.",
  "atk-s0401a6:23_1": "Tato theraṁ āha –",
  "atk-s0401a6:23_2": "‘‘mayi paṭisallāne vītināmente na koci mama puttānaṁ ekaṁ assāsaṭṭhānaṁ kathesi.",
  "atk-s0401a6:23_3": "Sāgarassa hi otaraṇatitthāni viya bahūni imasmiṁ sāsane assāsakāraṇāni.",
  "atk-s0401a6:23_4": "Gacchānanda,",
  "atk-s0401a6:23_5": "gandhakuṭipariveṇe buddhāsanaṁ paññāpetvā bhikkhusaṅghaṁ sannipātehī’’ti.",
  "atk-s0401a6:23_6": "Thero tathā akāsi.",
  "atk-s0401a6:23_7": "Satthā buddhāsanavaragato bhikkhū āmantetvā,",
  "atk-s0401a6:23_8": "‘‘bhikkhave,",
  "atk-s0401a6:23_9": "mettāya sabbapubbabhāgo nāma neva appanā,",
  "atk-s0401a6:23_10": "na upacāro,",
  "atk-s0401a6:23_11": "sattānaṁ hitapharaṇamattamevā’’ti vatvā imissā aṭṭhuppattiyā imaṁ cūḷaccharāsaṅghātasuttaṁ desesi.",
  "atk-s0401a6:24_0": "Tattha accharāsaṅghātamattanti accharāpaharaṇamattaṁ,",
  "atk-s0401a6:24_1": "dve aṅguliyo paharitvā saddakaraṇamattanti attho.",
  "atk-s0401a6:24_2": "Mettācittanti sabbasattānaṁ hitapharaṇacittaṁ.",
  "atk-s0401a6:24_3": "Āsevatīti kathaṁ āsevati?",
  "atk-s0401a6:24_4": "Āvajjento āsevati,",
  "atk-s0401a6:24_5": "jānanto āsevati,",
  "atk-s0401a6:24_6": "passanto āsevati,",
  "atk-s0401a6:24_7": "paccavekkhanto āsevati,",
  "atk-s0401a6:24_8": "cittaṁ adhiṭṭhahanto āsevati,",
  "atk-s0401a6:24_9": "saddhāya adhimuccanto āsevati,",
  "atk-s0401a6:24_10": "vīriyaṁ paggaṇhanto āsevati,",
  "atk-s0401a6:24_11": "satiṁ upaṭṭhāpento āsevati,",
  "atk-s0401a6:24_12": "cittaṁ samādahanto āsevati,",
  "atk-s0401a6:24_13": "paññāya pajānanto āsevati,",
  "atk-s0401a6:24_14": "abhiññeyyaṁ abhijānanto āsevati,",
  "atk-s0401a6:24_15": "pariññeyyaṁ parijānanto āsevati,",
  "atk-s0401a6:24_16": "pahātabbaṁ pajahanto āsevati,",
  "atk-s0401a6:24_17": "bhāvetabbaṁ bhāvento āsevati,",
  "atk-s0401a6:24_18": "sacchikātabbaṁ sacchikaronto āsevatīti (paṭi. ma. 2.2).",
  "atk-s0401a6:24_19": "Idha pana mettāpubbabhāgena hitapharaṇappavattanamatteneva āsevatīti veditabbo.",
  "atk-s0401a6:25_0": "Arittajjhānoti atucchajjhāno apariccattajjhāno vā.",
  "atk-s0401a6:25_1": "Viharatīti iriyati pavattati pāleti yapeti yāpeti carati viharati.",
  "atk-s0401a6:25_2": "Tena vuccati viharatīti.",
  "atk-s0401a6:25_3": "Iminā padena mettaṁ āsevantassa bhikkhuno iriyāpathavihāro kathito.",
  "atk-s0401a6:25_4": "Satthusāsanakaroti satthu anusāsanikaro.",
  "atk-s0401a6:25_5": "Ovādapatikaroti ovādakārako.",
  "atk-s0401a6:25_6": "Ettha ca sakiṁvacanaṁ ovādo,",
  "atk-s0401a6:25_7": "punappunavacanaṁ anusāsanī.",
  "atk-s0401a6:25_8": "Sammukhāvacanampi ovādo,",
  "atk-s0401a6:25_9": "pesetvā parammukhāvacanaṁ,",
  "atk-s0401a6:25_10": "anusāsanī.",
  "atk-s0401a6:25_11": "Otiṇṇe vatthusmiṁ vacanaṁ ovādo,",
  "atk-s0401a6:25_12": "otiṇṇe vā anotiṇṇe vā vatthusmiṁ tantiṭhapanavasena vacanaṁ anusāsanī.",
  "atk-s0401a6:25_13": "Evaṁ viseso veditabbo.",
  "atk-s0401a6:25_14": "Paramatthato pana ovādoti vā anusāsanīti vā ese eke ekaṭṭhe same samabhāge tajjāte taññevāti.",
  "atk-s0401a6:25_15": "Ettha ca ‘‘accharāsaṅghātamattampi ce,",
  "atk-s0401a6:25_16": "bhikkhave,",
  "atk-s0401a6:25_17": "bhikkhu mettācittaṁ āsevatī’’ti idameva satthusāsanañceva ovādo ca,",
  "atk-s0401a6:25_18": "tassa karaṇato esa sāsanakaro ovādapatikaroti veditabbo.",
  "atk-s0401a6:26_0": "Amoghanti atucchaṁ.",
  "atk-s0401a6:26_1": "Raṭṭhapiṇḍanti ñātiparivaṭṭaṁ pahāya raṭṭhaṁ nissāya pabbajitena paresaṁ gehato paṭiladdhattā piṇḍapāto raṭṭhapiṇḍo nāma vuccati.",
  "atk-s0401a6:26_2": "Paribhuñjatīti cattāro paribhogā theyyaparibhogo iṇaparibhogo dāyajjaparibhogo sāmiparibhogoti.",
  "atk-s0401a6:26_3": "Tattha dussīlassa paribhogo theyyaparibhogo nāma.",
  "atk-s0401a6:26_4": "Sīlavato apaccavekkhitaparibhogo iṇaparibhogo nāma.",
  "atk-s0401a6:26_5": "Sattannaṁ sekkhānaṁ paribhogo dāyajjaparibhogā nāma.",
  "atk-s0401a6:26_6": "Khīṇāsavassa paribhogo sāmiparibhogo nāma.",
  "atk-s0401a6:26_7": "Tattha imassa bhikkhuno ayaṁ raṭṭhapiṇḍaparibhogo dvīhi kāraṇehi amogho hoti.",
  "atk-s0401a6:26_8": "Accharāsaṅghātamattampi mettācittaṁ āsevanto bhikkhu raṭṭhapiṇḍassa sāmiko hutvā,",
  "atk-s0401a6:26_9": "aṇaṇo hutvā,",
  "atk-s0401a6:26_10": "dāyādo hutvā paribhuñjatītipissa amogho raṭṭhapiṇḍaparibhogo.",
  "atk-s0401a6:26_11": "Accharāsaṅghātamattampi mettaṁ āsevantassa bhikkhuno dinnadānaṁ mahaṭṭhiyaṁ hoti mahapphalaṁ mahānisaṁsaṁ",
  "atk-s0401a6:26_12": "mahājutikaṁ mahāvipphārantipissa amogho raṭṭhapiṇḍaparibhogo.",
  "atk-s0401a6:26_13": "Ko pana vādo ye naṁ bahulīkarontīti ye pana imaṁ mettācittaṁ bahulaṁ āsevanti bhāventi punappunaṁ karonti,",
  "atk-s0401a6:26_14": "te amoghaṁ raṭṭhapiṇḍaṁ paribhuñjantīti ettha vattabbameva kiṁ?",
  "atk-s0401a6:26_15": "Evarūpā hi bhikkhū raṭṭhapiṇḍassa sāmino aṇaṇā dāyādā hutvā paribhuñjantīti.",
  "atk-s0401a6:27_0": "54-55.",
  "atk-s0401a6:27_1": "Catutthe bhāvetīti uppādeti vaḍḍheti.",
  "atk-s0401a6:27_2": "Pañcame manasi karotīti manasmiṁ karoti.",
  "atk-s0401a6:27_3": "Sesaṁ imesu dvīsupi tatiye vuttanayeneva veditabbaṁ.",
  "atk-s0401a6:27_4": "Yo hi āsevati,",
  "atk-s0401a6:27_5": "ayameva bhāveti,",
  "atk-s0401a6:27_6": "ayaṁ manasi karoti.",
  "atk-s0401a6:27_7": "Yena cittena āsevati,",
  "atk-s0401a6:27_8": "teneva bhāveti,",
  "atk-s0401a6:27_9": "tena manasi karoti.",
  "atk-s0401a6:27_10": "Sammāsambuddho pana yāya dhammadhātuyā suppaṭividdhattā desanāvilāsappatto nāma hoti,",
  "atk-s0401a6:27_11": "tassā suppaṭividdhattā attano desanāvilāsaṁ dhammissariyataṁ paṭisambhidāpabhedakusalataṁ appaṭihatasabbaññutaññāṇañca",
  "atk-s0401a6:27_12": "nissāya ekakkhaṇe uppannaṁ ekacittameva tīhi koṭṭhāsehi vibhajitvā dassesīti.",
  "atk-s0401a6:28_0": "56.",
  "atk-s0401a6:28_1": "Chaṭṭhe ye kecīti aniyāmitavacanaṁ.",
  "atk-s0401a6:28_2": "Akusalāti tesaṁ niyāmitavacanaṁ.",
  "atk-s0401a6:28_3": "Ettāvatā sabbākusalā asesato pariyādinnā honti.",
  "atk-s0401a6:28_4": "Akusalabhāgiyāakusalapakkhikāti akusalānamevetaṁ nāmaṁ.",
  "atk-s0401a6:28_5": "Akusalāyeva hi ekacce akusalaṁ sahajātavasena,",
  "atk-s0401a6:28_6": "ekacce upanissayavasena bhajanti ceva,",
  "atk-s0401a6:28_7": "tesañca pakkhā bhavantīti ‘‘akusalabhāgiyā akusalapakkhikā’’ti vuccanti.",
  "atk-s0401a6:28_8": "Sabbete manopubbaṅgamāti mano pubbaṁ paṭhamataraṁ gacchati etesanti manopubbaṅgamā.",
  "atk-s0401a6:28_9": "Ete hi kiñcāpi manena saddhiṁ ekuppādā ekavatthukā ekanirodhā ekārammaṇā ca honti.",
  "atk-s0401a6:28_10": "Yasmā pana tesaṁ mano uppādako kārako janako samuṭṭhāpako nibbattako,",
  "atk-s0401a6:28_11": "tasmā manopubbaṅgamā nāma honti.",
  "atk-s0401a6:29_0": "Paṭhamaṁ uppajjatīti yathā nāma ‘‘rājā nikkhanto’’ti vutte ‘‘rājāyeva nikkhanto,",
  "atk-s0401a6:29_1": "sesā rājasenā nikkhantā anikkhantā’’ti pucchitabbakāraṇaṁ natthi,",
  "atk-s0401a6:29_2": "sabbā nikkhantāteva paññāyanti,",
  "atk-s0401a6:29_3": "evameva mano uppannoti vuttakālato paṭṭhāya avasesā sahajātasaṁsaṭṭhasampayuttā uppannā na uppannāti pucchitabbakāraṇaṁ natthi,",
  "atk-s0401a6:29_4": "sabbe te uppannā tveva paññāyanti.",
  "atk-s0401a6:29_5": "Etamatthavasaṁ paṭicca tehi saṁsaṭṭhasampayutto ekuppādekanirodhopi samāno mano tesaṁ dhammānaṁ paṭhamaṁ uppajjatīti vutto.",
  "atk-s0401a6:29_6": "Anvadevāti anudeva,",
  "atk-s0401a6:29_7": "saheva ekatoyevāti attho.",
  "atk-s0401a6:29_8": "Byañjanacchāyaṁ pana gahetvā paṭhamaṁ cittaṁ uppajjati,",
  "atk-s0401a6:29_9": "pacchā cetasikāti na gahetabbaṁ.",
  "atk-s0401a6:29_10": "Attho hi paṭisaraṇaṁ ,",
  "atk-s0401a6:29_11": "na byañjanaṁ.",
  "atk-s0401a6:29_12": "‘‘Manopubbaṅgamā dhammā,",
  "atk-s0401a6:29_13": "manoseṭṭhā manomayā’’ti gāthāyapi eseva nayo.",
  "atk-s0401a6:30_0": "57. Sattame kusalāti catubhūmakāpi kusalā dhammā kathitā. Sesaṁ chaṭṭhe vuttanayeneva veditabbaṁ.",
  "atk-s0401a6:31_0": "58.",
  "atk-s0401a6:31_1": "Aṭṭhame yathayidaṁ,",
  "atk-s0401a6:31_2": "bhikkhave,",
  "atk-s0401a6:31_3": "pamādoti ettha,",
  "atk-s0401a6:31_4": "bhikkhaveti ālapanaṁ,",
  "atk-s0401a6:31_5": "yathā ayaṁ pamādoti attho.",
  "atk-s0401a6:31_6": "Pamādoti pamajjanākāro.",
  "atk-s0401a6:31_7": "Vuttañhetaṁ –",
  "atk-s0401a6:32_0": "‘‘Tattha katamo pamādo?",
  "atk-s0401a6:32_1": "Kāyaduccarite vā vacīduccarite vā manoduccarite vā pañcasu vā kāmaguṇesu cittassa vossaggo vossaggānuppadānaṁ",
  "atk-s0401a6:32_2": "kusalānaṁ vā dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittachandatā",
  "atk-s0401a6:32_3": "nikkhittadhuratā anadhiṭṭhānaṁ ananuyogo anāsevanā abhāvanā abahulīkammaṁ .",
  "atk-s0401a6:32_4": "Yo evarūpo pamādo pamajjanā pamajjitattaṁ,",
  "atk-s0401a6:32_5": "ayaṁ vuccati pamādo’’ti (vibha. 846).",
  "atk-s0401a6:33_0": "Uppannā ca kusalā dhammā parihāyantīti idaṁ jhānavipassanānaṁ vasena vuttaṁ.",
  "atk-s0401a6:33_1": "Maggaphalānaṁ pana sakiṁ uppannānaṁ puna parihānaṁ nāma natthi.",
  "atk-s0401a6:34_0": "59. Navame appamādo pamādassa paṭipakkhavasena vitthārato veditabbo.",
  "atk-s0401a6:35_0": "60. Dasame kosajjanti kusītabhāvo. Sesaṁ vuttanayamevāti.",
  "atk-s0401a6:36_0": "Accharāsaṅghātavaggavaṇṇanā."
}