{
  "atk-s0517a7:0_0": "6. Gatikathā",
  "atk-s0517a7:1_0": "Gatikathāvaṇṇanā",
  "atk-s0517a7:2_0": "231.",
  "atk-s0517a7:2_1": "Idāni tassā vimokkhuppattiyā hetubhūtaṁ hetusampattiṁ dassentena kathitāya gatikathāya apubbatthānuvaṇṇanā.",
  "atk-s0517a7:2_2": "Duhetukapaṭisandhikassāpi hi ‘‘natthi jhānaṁ apaññassā’’ti (dha. pa.",
  "atk-s0517a7:2_3": "372) vacanato jhānampi na uppajjati,",
  "atk-s0517a7:2_4": "kiṁ pana vimokkho.",
  "atk-s0517a7:2_5": "Tattha gatisampattiyāti nirayatiracchānayonipettivisayamanussadevasaṅkhātāsu pañcasu gatīsu manussadevasaṅkhātāya gatisampattiyā.",
  "atk-s0517a7:2_6": "Etena purimā tisso gativipattiyo paṭikkhipati.",
  "atk-s0517a7:2_7": "Gatiyā sampatti gatisampatti,",
  "atk-s0517a7:2_8": "sugatīti vuttaṁ hoti.",
  "atk-s0517a7:2_9": "Gatīti ca sahokāsā khandhā.",
  "atk-s0517a7:2_10": "Pañcasu ca gatīsu pettivisayaggahaṇeneva asurakāyopi gahito.",
  "atk-s0517a7:2_11": "Devāti cha kāmāvacaradevā brahmāno ca.",
  "atk-s0517a7:2_12": "Devaggahaṇena asurāpi saṅgahitā.",
  "atk-s0517a7:2_13": "Ñāṇasampayutteti ñāṇasampayuttapaṭisandhikkhaṇe.",
  "atk-s0517a7:2_14": "Khaṇopi hi ñāṇasampayuttayogena teneva vohārena vuttoti veditabbo.",
  "atk-s0517a7:2_15": "Katinaṁ hetūnanti alobhādosāmohahetūsu katinaṁ hetūnaṁ.",
  "atk-s0517a7:2_16": "Upapattīti upapajjanaṁ,",
  "atk-s0517a7:2_17": "nibbattīti attho.",
  "atk-s0517a7:3_0": "Yasmā pana suddakulajātāpi tihetukā honti,",
  "atk-s0517a7:3_1": "tasmā te sandhāya paṭhamapucchā.",
  "atk-s0517a7:3_2": "Yasmā ca yebhuyyena mahāpuññā tīsu mahāsālakulesu jāyanti,",
  "atk-s0517a7:3_3": "tasmā tesaṁ tiṇṇaṁ kulānaṁ vasena tisso pucchā.",
  "atk-s0517a7:3_4": "Pāṭho pana saṅkhitto.",
  "atk-s0517a7:3_5": "Mahatī sālā etesanti mahāsālā,",
  "atk-s0517a7:3_6": "mahāgharā mahāvibhavāti attho.",
  "atk-s0517a7:3_7": "Atha vā mahā sāro etesanti mahāsārāti vattabbe ra-kārassa la-kāraṁ katvā ‘‘mahāsālā’’ti vuttaṁ.",
  "atk-s0517a7:3_8": "Khattiyā mahāsālā,",
  "atk-s0517a7:3_9": "khattiyesu vā mahāsālāti khattiyamahāsālā.",
  "atk-s0517a7:3_10": "Sesesupi eseva nayo.",
  "atk-s0517a7:3_11": "Tattha yassa khattiyassa gehe pacchimantena koṭisataṁ dhanaṁ nidhānagataṁ hoti,",
  "atk-s0517a7:3_12": "kahāpaṇānañca vīsati ambaṇāni divasaṁ valañje nikkhamanti,",
  "atk-s0517a7:3_13": "ayaṁ khattiyamahāsālo nāma.",
  "atk-s0517a7:3_14": "Yassa brāhmaṇassa gehe pacchimantena asītikoṭidhanaṁ nidhānagataṁ hoti,",
  "atk-s0517a7:3_15": "kahāpaṇānañca dasa ambaṇāni divasaṁ valañje nikkhamanti,",
  "atk-s0517a7:3_16": "ayaṁ brāhmaṇamahāsālo nāma.",
  "atk-s0517a7:3_17": "Yassa gahapatissa gehe pacchimantena cattālīsakoṭidhanaṁ nidhānagataṁ hoti,",
  "atk-s0517a7:3_18": "kahāpaṇānañca pañca ambaṇāni divasaṁ valañje nikkhamanti,",
  "atk-s0517a7:3_19": "ayaṁ gahapatimahāsālo nāma.",
  "atk-s0517a7:4_0": "Rūpāvacarānaṁ arūpāvacarānañca ekantatihetukattā ‘‘ñāṇasampayutte’’ti na vuttaṁ,",
  "atk-s0517a7:4_1": "manussesu pana duhetukāhetukānañca sabbhāvato,",
  "atk-s0517a7:4_2": "kāmāvacaresu devesu duhetukānañca sabbhāvato sesesu ‘‘ñāṇasampayutte’’ti vuttaṁ.",
  "atk-s0517a7:4_3": "Ettha ca kāmāvacaradevā pañcakāmaguṇaratiyā kīḷanti,",
  "atk-s0517a7:4_4": "sarīrajutiyā ca jotantīti devā,",
  "atk-s0517a7:4_5": "rūpāvacarabrahmāno jhānaratiyā kīḷanti ,",
  "atk-s0517a7:4_6": "sarīrajutiyā ca jotantīti devā,",
  "atk-s0517a7:4_7": "arūpāvacarabrahmāno jhānaratiyā kīḷanti,",
  "atk-s0517a7:4_8": "ñāṇajutiyā ca jotantīti devā.",
  "atk-s0517a7:5_0": "232.Kusalakammassa javanakkhaṇeti atītajātiyā idha tihetukapaṭisandhijanakassa tihetukakāmāvacarakusalakammassa",
  "atk-s0517a7:5_1": "ca javanavīthiyaṁ punappunaṁ uppattivasena sattavāraṁ javanakkhaṇe,",
  "atk-s0517a7:5_2": "pavattanakāleti attho.",
  "atk-s0517a7:5_3": "Tayo hetū kusalāti alobho kusalahetu adoso kusalahetu amoho kusalahetu.",
  "atk-s0517a7:5_4": "Tasmiṁ khaṇe jātacetanāyāti tasmiṁ vuttakkhaṇeyeva jātāya kusalacetanāya.",
  "atk-s0517a7:5_5": "Sahajātapaccayā hontīti uppajjamānā ca sahauppādanabhāvena upakārakā honti.",
  "atk-s0517a7:5_6": "Tena vuccatīti tena sahajātapaccayabhāveneva vuccati.",
  "atk-s0517a7:5_7": "Kusalamūlapaccayāpi saṅkhārāti ekacittakkhaṇikapaccayākāranayena vuttaṁ.",
  "atk-s0517a7:5_8": "‘‘Saṅkhārā’’ti ca bahuvacanena tattha saṅkhārakkhandhasaṅgahitā sabbe cetasikā gahitāti veditabbaṁ.",
  "atk-s0517a7:5_9": "Apisaddena saṅkhārapaccayāpi kusalamūlānītipi vuttaṁ hoti.",
  "atk-s0517a7:6_0": "Nikantikkhaṇeti attano vipākaṁ dātuṁ paccupaṭṭhitakamme vā tathā paccupaṭṭhitakammena upaṭṭhāpite kammanimitte",
  "atk-s0517a7:6_1": "vā gatinimitte vā uppajjamānānaṁ nikantikkhaṇe.",
  "atk-s0517a7:6_2": "Nikantīti nikāmanā patthanā.",
  "atk-s0517a7:6_3": "Āsannamaraṇassa hi mohena ākulacittattā avīcijālāyapi nikanti uppajjati,",
  "atk-s0517a7:6_4": "kiṁ pana sesesu nimittesu.",
  "atk-s0517a7:6_5": "Dve hetūti lobho akusalahetu moho akusalahetu.",
  "atk-s0517a7:6_6": "Bhavanikanti pana paṭisandhianantaraṁ pavattabhavaṅgavīthito vuṭṭhitamattasseva attano khandhasantānaṁ ārabbha sabbesampi uppajjati.",
  "atk-s0517a7:6_7": "‘‘Yassa vā pana yattha akusalā dhammā na uppajjittha,",
  "atk-s0517a7:6_8": "tassa tattha kusalā dhammā na uppajjitthāti āmantā’’ti evamādi idameva sandhāya vuttaṁ.",
  "atk-s0517a7:6_9": "Tasmiṁ khaṇe jātacetanāyāti akusalacetanāya.",
  "atk-s0517a7:7_0": "Paṭisandhikkhaṇeti tena kammena gahitapaṭisandhikkhaṇe.",
  "atk-s0517a7:7_1": "Tayo hetūti alobho abyākatahetu adoso abyākatahetu amoho abyākatahetu.",
  "atk-s0517a7:7_2": "Tasmiṁ khaṇe jātacetanāyāti vipākābyākatacetanāya.",
  "atk-s0517a7:7_3": "Nāmarūpapaccayāpi viññāṇanti ettha tasmiṁ paṭisandhikkhaṇe tayo vipākahetū sesacetasikā ca nāmaṁ,",
  "atk-s0517a7:7_4": "hadayavatthu rūpaṁ.",
  "atk-s0517a7:7_5": "Tato nāmarūpapaccayatopi paṭisandhiviññāṇaṁ pavattati.",
  "atk-s0517a7:7_6": "Viññāṇapaccayāpi nāmarūpanti etthāpi nāmaṁ vuttappakārameva,",
  "atk-s0517a7:7_7": "rūpaṁ pana idha sahetukamanussapaṭisandhiyā adhippetattā gabbhaseyyakānaṁ vatthudasakaṁ kāyadasakaṁ bhāvadasakanti samatiṁsa rūpāni,",
  "atk-s0517a7:7_8": "saṁsedajānaṁ opapātikānañca paripuṇṇāyatanānaṁ cakkhudasakaṁ sotadasakaṁ ghānadasakaṁ jivhādasakañcāti samasattati rūpāni.",
  "atk-s0517a7:7_9": "Taṁ vuttappakāraṁ nāmarūpaṁ paṭisandhikkhaṇe paṭisandhiviññāṇapaccayā pavattati.",
  "atk-s0517a7:8_0": "Pañcakkhandhāti ettha paṭisandhicittena paṭisandhikkhaṇe labbhamānāni rūpāni rūpakkhandho,",
  "atk-s0517a7:8_1": "sahajātā vedanā vedanākkhandho,",
  "atk-s0517a7:8_2": "saññā saññākkhandho,",
  "atk-s0517a7:8_3": "sesacetasikā saṅkhārakkhandho,",
  "atk-s0517a7:8_4": "paṭisandhicittaṁ viññāṇakkhandho.",
  "atk-s0517a7:8_5": "Sahajātapaccayā hontīti cattāro arūpino khandhā aññamaññaṁ sahajātapaccayā honti,",
  "atk-s0517a7:8_6": "rūpakkhandhe cattāro mahābhūtā aññamaññaṁ sahajātapaccayā honti,",
  "atk-s0517a7:8_7": "arūpino khandhā ca hadayarūpañca aññamaññaṁ sahajātapaccayā honti,",
  "atk-s0517a7:8_8": "mahābhūtāpi upādārūpānaṁ sahajātapaccayā honti.",
  "atk-s0517a7:8_9": "Aññamaññapaccayā hontīti aññamaññaṁ uppādanupatthambhanabhāvena upakārakā honti,",
  "atk-s0517a7:8_10": "cattāro arūpino khandhā ca aññamaññapaccayā honti,",
  "atk-s0517a7:8_11": "cattāro mahābhūtā aññamaññapaccayā honti.",
  "atk-s0517a7:8_12": "Nissayapaccayā hontīti adhiṭṭhānākārena nissayākārena ca upakārakā honti,",
  "atk-s0517a7:8_13": "cattāro arūpino khandhā ca aññamaññaṁ nissayapaccayā hontīti sahajātā viya vitthāretabbā.",
  "atk-s0517a7:8_14": "Vippayuttapaccayā hontīti ekavatthukādibhāvānupagamanena vippayuttabhāvena upakārakā honti,",
  "atk-s0517a7:8_15": "arūpino khandhā paṭisandhirūpānaṁ vippayuttapaccayā honti,",
  "atk-s0517a7:8_16": "hadayarūpaṁ arūpīnaṁ khandhānaṁ vippayuttapaccayo hoti.",
  "atk-s0517a7:8_17": "‘‘Pañcakkhandhā’’ti hettha evaṁ yathālābhavasena vuttaṁ.",
  "atk-s0517a7:9_0": "Cattāro mahābhūtāti ettha tayo paccayā paṭhamaṁ vuttāyeva.",
  "atk-s0517a7:9_1": "Tayo jīvitasaṅkhārāti āyu ca usmā ca viññāṇañca.",
  "atk-s0517a7:9_2": "Āyūti rūpajīvitindriyaṁ arūpajīvitindriyañca.",
  "atk-s0517a7:9_3": "Usmāti tejodhātu.",
  "atk-s0517a7:9_4": "Viññāṇanti paṭisandhiviññāṇaṁ.",
  "atk-s0517a7:9_5": "Etāni hi uparūpari jīvitasaṅkhāraṁ saṅkharonti pavattentīti jīvitasaṅkhārā.",
  "atk-s0517a7:9_6": "Sahajātapaccayā hontīti arūpajīvitindriyaṁ paṭisandhiviññāṇañca sampayuttakānaṁ khandhānañca hadayarūpassa ca aññamaññasahajātapaccayā honti,",
  "atk-s0517a7:9_7": "tejodhātu tiṇṇaṁ mahābhūtānaṁ aññamaññasahajātapaccayo hoti,",
  "atk-s0517a7:9_8": "upādārūpānaṁ sahajātapaccayova,",
  "atk-s0517a7:9_9": "rūpajīvitindriyaṁ sahajātarūpānaṁ pariyāyena sahajātapaccayo hotīti veditabbaṁ.",
  "atk-s0517a7:9_10": "Aññamaññapaccayā honti,",
  "atk-s0517a7:9_11": "nissayapaccayā hontīti dvayaṁ arūpajīvitindriyaṁ paṭisandhiviññāṇañca sampayuttakhandhānaṁ aññamaññapaccayā honti.",
  "atk-s0517a7:9_12": "Aññamaññanissayapaccayā hontīti vuttanayeneva yojetvā veditabbaṁ.",
  "atk-s0517a7:9_13": "Vippayuttapaccayā hontīti arūpajīvitindriyaṁ paṭisandhiviññāṇañca paṭisandhirūpānaṁ vippayuttapaccayā honti.",
  "atk-s0517a7:9_14": "Rūpajīvitindriyaṁ pana aññamaññanissayavippayuttapaccayatte na yujjati.",
  "atk-s0517a7:9_15": "Tasmā ‘‘tayo jīvitasaṅkhārā’’ti yathālābhavasena vuttaṁ.",
  "atk-s0517a7:9_16": "Nāmañca rūpañca vuttanayeneva catupaccayatte yojetabbaṁ.",
  "atk-s0517a7:9_17": "Cuddasadhammāti pañcakkhandhā,",
  "atk-s0517a7:9_18": "cattāro mahābhūtā,",
  "atk-s0517a7:9_19": "tayo jīvitasaṅkhārā,",
  "atk-s0517a7:9_20": "nāmañca rūpañcāti evaṁ gaṇanāvasena cuddasa dhammā.",
  "atk-s0517a7:9_21": "Tesañca upari aññesañca sahajātādipaccayabhāvo vuttanayo eva.",
  "atk-s0517a7:9_22": "Sampayuttapaccayā hontīti puna ekavatthukaekārammaṇaekuppādaekanirodhasaṅkhātena sampayuttabhāvena upakārakā honti.",
  "atk-s0517a7:10_0": "Pañcindriyānīti saddhindriyādīni.",
  "atk-s0517a7:10_1": "Nāmañcāti idha vedanādayo tayo khandhā.",
  "atk-s0517a7:10_2": "Viññāṇañcāti paṭisandhiviññāṇaṁ.",
  "atk-s0517a7:10_3": "Puna cuddasa dhammāti cattāro khandhā,",
  "atk-s0517a7:10_4": "pañcindriyāni,",
  "atk-s0517a7:10_5": "tayo hetū,",
  "atk-s0517a7:10_6": "nāmañca viññāṇañcāti evaṁ gaṇanāvasena cuddasa dhammā.",
  "atk-s0517a7:10_7": "Aṭṭhavīsati dhammāti purimā ca cuddasa,",
  "atk-s0517a7:10_8": "ime ca cuddasāti aṭṭhavīsati.",
  "atk-s0517a7:10_9": "Idha rūpassāpi paviṭṭhattā sampayuttapaccayaṁ apanetvā vippayuttapaccayo vutto.",
  "atk-s0517a7:11_0": "Evaṁ paṭisandhikkhaṇe vijjamānassa tassa tassa paccayuppannassa dhammassa taṁ taṁ paccayabhedaṁ dassetvā",
  "atk-s0517a7:11_1": "paṭhamaṁ niddiṭṭhe hetū nigametvā dassento imesaṁ aṭṭhannaṁ hetūnaṁ paccayā upapatti hotīti āha.",
  "atk-s0517a7:11_2": "Kammāyūhanakkhaṇe tayo kusalahetū,",
  "atk-s0517a7:11_3": "nikantikkhaṇe dve akusalahetū,",
  "atk-s0517a7:11_4": "paṭisandhikkhaṇe tayo abyākatahetūti evaṁ aṭṭha hetū.",
  "atk-s0517a7:11_5": "Tattha tayo kusalahetū,",
  "atk-s0517a7:11_6": "dve akusalahetū ca idha paṭisandhikkhaṇe pavattiyā upanissayapaccayā honti.",
  "atk-s0517a7:11_7": "Tayo abyākatahetū yathāyogaṁ hetupaccayasahajātapaccayavasena paccayā honti.",
  "atk-s0517a7:11_8": "Sesavāresupi eseva nayo.",
  "atk-s0517a7:12_0": "Arūpāvacarānaṁ pana rūpābhāvā nāmapaccayāpi viññāṇaṁ,",
  "atk-s0517a7:12_1": "viññāṇapaccayāpi nāmanti vuttaṁ.",
  "atk-s0517a7:12_2": "Rūpamissakacuddasakopi ca parihīno.",
  "atk-s0517a7:12_3": "Tassa parihīnattā ‘‘aṭṭhavīsati dhammā’’ti vāro ca na labbhati.",
  "atk-s0517a7:13_0": "233.",
  "atk-s0517a7:13_1": "Idāni vimokkhassa paccayabhūtaṁ tihetukapaṭisandhiṁ dassetvā teneva sambandhena duhetukapaṭisandhivisesañca",
  "atk-s0517a7:13_2": "dassetukāmo gatisampattiyā ñāṇavippayuttetiādimāha.",
  "atk-s0517a7:13_3": "Kusalakammassa javanakkhaṇeti atītajātiyā idha paṭisandhijanakassa duhetukakusalakammassa vuttanayeneva javanakkhaṇe.",
  "atk-s0517a7:13_4": "Dve hetūti ñāṇavippayuttattā alobho kusalahetu adoso kusalahetu.",
  "atk-s0517a7:13_5": "Dve abyākatahetūpi alobhādosāyeva.",
  "atk-s0517a7:14_0": "Cattāri indriyānīti paññindriyavajjāni saddhindriyādīni cattāri.",
  "atk-s0517a7:14_1": "Dvādasa dhammāti paññindriyassa amohahetussa ca parihīnattā dvādasa.",
  "atk-s0517a7:14_2": "Tesaṁ dvinnaṁyeva parihīnattā chabbīsati.",
  "atk-s0517a7:14_3": "Channaṁ hetūnanti dvinnaṁ kusalahetūnaṁ,",
  "atk-s0517a7:14_4": "dvinnaṁ akusalahetūnaṁ,",
  "atk-s0517a7:14_5": "dvinnaṁ vipākahetūnanti evaṁ channaṁ hetūnaṁ.",
  "atk-s0517a7:14_6": "Rūpārūpāvacarā panettha ekantatihetukattā na gahitā.",
  "atk-s0517a7:14_7": "Sesaṁ paṭhamavāre vuttanayeneva veditabbaṁ.",
  "atk-s0517a7:14_8": "Imasmiṁ vāre duhetukapaṭisandhiyā duhetukakammasseva vuttattā tihetukakammena duhetukapaṭisandhi na hotīti vuttaṁ hoti.",
  "atk-s0517a7:14_9": "Tasmā yaṁ dhammasaṅgahaṭṭhakathāyaṁ (dha. sa. aṭṭha.",
  "atk-s0517a7:14_10": "498) tipiṭakamahādhammarakkhitattheravāde ‘‘tihetukakammena paṭisandhi tihetukāva hoti,",
  "atk-s0517a7:14_11": "duhetukāhetukā na hoti.",
  "atk-s0517a7:14_12": "Duhetukakammena duhetukāhetukā hoti,",
  "atk-s0517a7:14_13": "tihetukā na hotī’’ti vuttaṁ,",
  "atk-s0517a7:14_14": "taṁ imāya pāḷiyā sameti.",
  "atk-s0517a7:14_15": "Yaṁ pana tipiṭakacūḷanāgattherassa ca moravāpivāsimahādattattherassa ca vādesu ‘‘tihetukakammena paṭisandhi tihetukāpi hoti duhetukāpi,",
  "atk-s0517a7:14_16": "ahetukā na hoti.",
  "atk-s0517a7:14_17": "Duhetukakammena duhetukāpi hoti ahetukāpi,",
  "atk-s0517a7:14_18": "tihetukā na hotī’’ti vuttaṁ,",
  "atk-s0517a7:14_19": "taṁ imāya pāḷiyā viruddhaṁ viya dissati.",
  "atk-s0517a7:14_20": "Imissā kathāya hetuadhikārattā ahetukapaṭisandhi na vuttāti.",
  "atk-s0517a7:15_0": "Gatikathāvaṇṇanā niṭṭhitā."
}