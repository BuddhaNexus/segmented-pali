{
  "anya-e0702n10:0_0": "10. Cinaraṭṭhasāsanavaṁsakathāmaggo",
  "anya-e0702n10:1_0": "10.",
  "anya-e0702n10:1_1": "Tato paraṁ pavakkhāmi cīnaraṭṭhasāsanavaṁsakathāmaggaṁ yathāṭṭhavitamātikāvasena.",
  "anya-e0702n10:2_0": "Tatiyasaṅgītāvasāne hi mahāmoggaliputtatissatthero majjhimattheraṁ cinaraṭṭhaṁ pesesi,-tvaṁ etaṁ raṭṭhaṁ gantvā ettha sāsanaṁ patiṭṭhāpehīti.",
  "anya-e0702n10:3_0": "Majjhimattheroca kassapagottarena aḷakarevattherena dundabhiyattherena mahārevattherenaca saddhiṁ himavantappadese pañcacīnaraṭṭhaṁ gantvā dhammacakkappavattanasuttantakathāyataṁ desaṁ pasādetvā asītipāṇakoṭiyo maggaphalaratanāni paṭilābhesi.",
  "anya-e0702n10:3_1": "Pañcapica te therā pañcaraṭṭhāni pasādesuṁ.",
  "anya-e0702n10:3_2": "Ekamekassa santike sahassamattā pabbajiṁsu.",
  "anya-e0702n10:3_3": "Evaṁ te tattha sāsanaṁ patiṭṭhāpesuṁ.",
  "anya-e0702n10:4_0": "Gantvā majjhimatthero, himavantaṁ pasādayi;",
  "anya-e0702n10:5_0": "Yakkhasenaṁ pakāsento, dhammacakkappavattananti.",
  "anya-e0702n10:6_0": "Tattha kira manussā yebhuyyena candīparamīsvārānaṁ yakkhānaṁ pūjaṁ karonti.",
  "anya-e0702n10:6_1": "Teneva te pañca therā tesaṁ yakkhasenaṁ pakāsayitvā dhammaṁ desesuṁ.",
  "anya-e0702n10:6_2": "Kasmīragandhāraraṭṭhaṁ pana kadāci kadāci cīnaraṭṭhindassa vijitaṁ hoti,",
  "anya-e0702n10:6_3": "kadāci kadāci pana visuṁ hoti.",
  "anya-e0702n10:6_4": "Tadā pana visuṁyeva ahosīti daṭṭhabbaṁ.",
  "anya-e0702n10:7_0": "Cīranaṭṭhe pana bhagavato sāsanaṁ dubbalaṁyeva hutvā aṭṭhāsi, na thiraṁ hutvā.",
  "anya-e0702n10:7_1": "Teneva idāni tattha katthaciyeva sāsanaṁ chāyāmattaṁva paññāyati,",
  "anya-e0702n10:7_2": "vātavegena vikiṇṇaabbhaṁviya tiṭṭhatīti.",
  "anya-e0702n10:8_0": "Iti sāsanavaṁse cīnaraṭṭhasāsanavaṁsakathāmaggo nāma",
  "anya-e0702n10:9_0": "Dasamo paricchedo.",
  "anya-e0702n10:10_0": "Evaṁ sabbena sabbaṁ sāsanavaṁsakathāmaggo niṭṭhito.",
  "anya-e0702n10:11_0": "Ettāvatāca –",
  "anya-e0702n10:12_0": "Laṅkāgatena santena, citrañāṇena bhikkhunā;",
  "anya-e0702n10:13_0": "Saraṇaṅkaranāmena, saddhammaṭṭhitikāminā.",
  "anya-e0702n10:14_0": "Dūratoyeva dīpamhā, sumaṅgalena jotinā;",
  "anya-e0702n10:15_0": "Visuddhasīlināceva, dīpantaraṭṭhabhikkhunā.",
  "anya-e0702n10:16_0": "Aññehicābhiyācito, paññāsāmīti nāmako;",
  "anya-e0702n10:17_0": "Akāsiṁ suṭṭhukaṁ ganthaṁ, sāsanavaṁsappadīpikaṁ.",
  "anya-e0702n10:18_0": "Dvisateca sahasseca, tevīsādhike gate;",
  "anya-e0702n10:19_0": "Puṇṇāyaṁ migasīrassa, niṭṭhaṁ gatāva sabbaso.",
  "anya-e0702n10:20_0": "Koci ettheva doso ce, paññāyati sucittakā;",
  "anya-e0702n10:21_0": "Taṁ khamantu ca suddhiyā, gaṇhantu yuttikaṁ haveti."
}