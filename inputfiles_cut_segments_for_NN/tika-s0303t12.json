{
  "tika-s0303t12:0_0": "13. Jhānasaṁyuttaṁ",
  "tika-s0303t12:1_0": "1. Samādhimūlakasamāpattisuttavaṇṇanā",
  "tika-s0303t12:2_0": "662.Samādhikusaloti samādhismiṁ kusalo.",
  "tika-s0303t12:2_1": "Tayidaṁ samādhikosallattaṁ saha jhānaṅgayogena catubbidho jhānasamādhi,",
  "tika-s0303t12:2_2": "tasmā taṁ taṁ vibhāgaṁ jānantassa siddhaṁ hotīti āha – ‘‘paṭhamaṁ jhāna’’ntiādi.",
  "tika-s0303t12:2_3": "Tattha vitakkavicārapītisukhekaggatāvasena paṭhamaṁ pañcaṅgikaṁ,",
  "tika-s0303t12:2_4": "pītisukhekaggatāvasena dutiyaṁ tivaṅgikaṁ,",
  "tika-s0303t12:2_5": "sukhekaggatāvasena tatiyaṁ duvaṅgikaṁ,",
  "tika-s0303t12:2_6": "upekkhekaggatāvasena catutthaṁ duvaṅgikamevāti evaṁ tasmiṁ tasmiṁ jhāne taṁtaṁaṅgānaṁ vavatthāne kusalo.",
  "tika-s0303t12:2_7": "Samāpattikusaloti samāpajjane kusalo. Hāsetvāti tosetvā.",
  "tika-s0303t12:2_8": "Kallaṁ katvāti samādhānassa paṭipakkhadhammānaṁ dūrīkaraṇena sahakārīkāraṇañca samādhānena samāpajjane cittaṁ samatthaṁ katvā.",
  "tika-s0303t12:2_9": "Sesapadānīti sesā tayo koṭṭhāsā.",
  "tika-s0303t12:2_10": "Tatiyādīsu nayesu akusalopi jhānatthāya paṭipannattā ‘‘jhāyītevā’’ti vutto.",
  "tika-s0303t12:3_0": "Samādhimūlakasamāpattisuttavaṇṇanā niṭṭhitā.",
  "tika-s0303t12:4_0": "2-55. Samādhimūlakaṭhitisuttādivaṇṇanā",
  "tika-s0303t12:5_0": "663-716.",
  "tika-s0303t12:5_1": "Dutiyādisuttesu ṭhitikusaloti ettha antogadhahetuattho ṭhiti-saddo,",
  "tika-s0303t12:5_2": "tasmiñca pana kusaloti atthoti āha – ‘‘jhānaṁ ṭhapetuṁ akusalo’’ti.",
  "tika-s0303t12:5_3": "Sattaṭṭhaaccharāmattanti sattaṭṭhaaccharāmattaṁ khaṇaṁ jhānaṁ ṭhapetuṁ na sakkoti adhiṭṭhānavasībhāvassa anipphāditattā.",
  "tika-s0303t12:5_4": "Yathāparicchedena kālena vuṭṭhātuṁ na sakkoti vuṭṭhānavasībhāvassa anipphāditattā.",
  "tika-s0303t12:5_5": "Kallaṁ jātaṁ assāti kallitaṁ,",
  "tika-s0303t12:5_6": "tasmiṁ kallite kallitabhāvena kasiṇārammaṇesu ‘‘idaṁ nāma asukassā’’ti visayavasena samāpajjituṁ asakkonto na samādhismiṁ ārammaṇakusalo.",
  "tika-s0303t12:5_7": "Na samādhismiṁ gocarakusaloti samādhismiṁ nipphāditabbe tassa gocare kammaṭṭhānasaññite pavattiṭṭhāne bhikkhācāragocare ca satisampajaññavirahito akusalo.",
  "tika-s0303t12:5_8": "Keci pana ‘‘kammaṭṭhānagocaro paṭhamajjhānādikaṁ, ‘evaṁ samāpajjitabbaṁ,",
  "tika-s0303t12:5_9": "evaṁ bahulīkātabba’nti ajānanto tattha akusalo nāmā’’ti vadanti.",
  "tika-s0303t12:5_10": "Kammaṭṭhānaṁ abhinīharitunti kammaṭṭhānaṁ visesabhāgiyatāya abhinīharituṁ akusalo. Sakkaccakārīti cittīkārī. Sātaccakārīti niyatakārī.",
  "tika-s0303t12:5_11": "Samādhissa upakārakadhammāti appanākosallā.",
  "tika-s0303t12:5_12": "Samāpattiādīhīti ādi-saddena sakkaccakāripadādīnaṁyeva saṅgaho daṭṭhabbo catukkānaṁ vuttattā.",
  "tika-s0303t12:5_13": "Tenāha ‘‘yojetvā catukkā vuttā’’ti.",
  "tika-s0303t12:5_14": "Lokiyajjhānavaseneva kathitaṁ ‘‘samādhikusalo’’tiādinā nayena desanāya pavattattā.",
  "tika-s0303t12:5_15": "Na hi lokuttaradhammesu akosallaṁ nāma labbhati. Yadi akosallaṁ,",
  "tika-s0303t12:5_16": "na kusalasaddena visesitabbatā siyāti.",
  "tika-s0303t12:6_0": "Samādhimūlakaṭhitisuttādivaṇṇanā niṭṭhitā.",
  "tika-s0303t12:7_0": "Jhānasaṁyuttavaṇṇanā niṭṭhitā.",
  "tika-s0303t12:8_0": "Niṭṭhitā ca sāratthappakāsiniyā",
  "tika-s0303t12:9_0": "Saṁyuttanikāya-aṭṭhakathāya khandhavaggavaṇṇanā."
}