{
  "atk-s0402a52:0_0": "(17) 2. Paṭipadāvaggo",
  "atk-s0402a52:1_0": "1. Saṁkhittasuttavaṇṇanā",
  "atk-s0402a52:2_0": "161.",
  "atk-s0402a52:2_1": "Dutiyassa paṭhame sukhapaṭikkhepena dukkhā paṭipajjitabbato paṭipadā etissāti dukkhāpaṭipadā.",
  "atk-s0402a52:2_2": "Asīghappavattitāya garubhāvena dandhā abhiññā etissāti dandhābhiññā.",
  "atk-s0402a52:2_3": "Imināva nayena sabbapadesu attho veditabbo.",
  "atk-s0402a52:3_0": "2. Vitthārasuttavaṇṇanā",
  "atk-s0402a52:4_0": "162.",
  "atk-s0402a52:4_1": "Dutiye abhikkhaṇanti abhiṇhaṁ.",
  "atk-s0402a52:4_2": "Ānantariyanti anantaravipākadāyakaṁ maggasamādhiṁ.",
  "atk-s0402a52:4_3": "Āsavānaṁ khayāyāti arahattaphalatthāya.",
  "atk-s0402a52:4_4": "Pañcindriyānīti vipassanāpañcamakāni pañcindriyāni.",
  "atk-s0402a52:4_5": "Paññindriyanti hi ettha vipassanāpaññāva paññindriyanti adhippetaṁ.",
  "atk-s0402a52:4_6": "Sesamettha pāḷivasena uttānameva.",
  "atk-s0402a52:5_0": "Imāsaṁ pana paṭipadānaṁ ayaṁ āvibhāvakathā –",
  "atk-s0402a52:5_1": "idha bhikkhu pubbe akatābhiniveso pubbabhāge rūpapariggahe kilamati,",
  "atk-s0402a52:5_2": "arūpapariggahe kilamati,",
  "atk-s0402a52:5_3": "paccayapariggahe kilamati,",
  "atk-s0402a52:5_4": "tīsu addhāsu kilamati,",
  "atk-s0402a52:5_5": "maggāmagge kilamati.",
  "atk-s0402a52:5_6": "Evaṁ pañcasu ṭhānesu kilamanto vipassanaṁ pāpuṇāti.",
  "atk-s0402a52:5_7": "Vipassanaṁ patvāpi udayabbayānupassane,",
  "atk-s0402a52:5_8": "bhaṅgānupassane,",
  "atk-s0402a52:5_9": "bhayatupaṭṭhāne,",
  "atk-s0402a52:5_10": "ādīnavānupassane,",
  "atk-s0402a52:5_11": "nibbidānupassane,",
  "atk-s0402a52:5_12": "muccitukamyatāñāṇe,",
  "atk-s0402a52:5_13": "saṅkhārupekkhāñāṇe,",
  "atk-s0402a52:5_14": "anulomañāṇe,",
  "atk-s0402a52:5_15": "gotrabhuñāṇeti imesu navasu vipassanāñāṇesupi kilamitvāva lokuttaramaggaṁ pāpuṇāti.",
  "atk-s0402a52:5_16": "Tassa so lokuttaramaggo evaṁ dukkhena garubhāvena sacchikatattā dukkhapaṭipado dandhābhiñño nāma jāto.",
  "atk-s0402a52:5_17": "Yo pana pubbabhāge pañcasu ñāṇesu kilamanto aparabhāge navasu vipassanāñāṇesu akilamitvāva maggaṁ sacchikaroti,",
  "atk-s0402a52:5_18": "tassa so maggo evaṁ dukkhena agarubhāvena sacchikatattā dukkhapaṭipado khippābhiñño nāma jāto.",
  "atk-s0402a52:5_19": "Iminā upāyena itarāpi dve veditabbā.",
  "atk-s0402a52:6_0": "Goṇapariyesakaupamāhi cetā vibhāvetabbā –",
  "atk-s0402a52:6_1": "ekassa hi purisassa cattāro goṇā palāyitvā aṭaviṁ paviṭṭhā.",
  "atk-s0402a52:6_2": "So sakaṇṭake sagahane vane te pariyesanto gahanamaggeneva kicchena kasirena gantvā gahanaṭṭhāneyeva nilīne goṇepi kicchena kasirena addasa.",
  "atk-s0402a52:6_3": "Eko kicchena gantvā abbhokāse ṭhite khippameva addasa.",
  "atk-s0402a52:6_4": "Aparo abbhokāsamaggena sukhena gantvā gahanaṭṭhāne nilīne kicchena kasirena addasa.",
  "atk-s0402a52:6_5": "Aparo abbhokāsamaggeneva sukhena gantvā abbhokāse ṭhiteyeva khippaṁ addasa.",
  "atk-s0402a52:6_6": "Tattha cattāro goṇā viya cattāro ariyamaggā daṭṭhabbā,",
  "atk-s0402a52:6_7": "goṇapariyesako puriso viya yogāvacaro,",
  "atk-s0402a52:6_8": "gahanamaggena kicchena kasirena gamanaṁ viya pubbabhāge pañcasu ñāṇesu kilamato dukkhāpaṭipadā.",
  "atk-s0402a52:6_9": "Gahanaṭṭhāne nilīnānaṁ kiccheneva dassanaṁ viya aparabhāge navasu ñāṇesu kilamantassa ariyamaggānaṁ dassanaṁ.",
  "atk-s0402a52:6_10": "Iminā upāyena sesaupamāpi yojetabbā.",
  "atk-s0402a52:7_0": "3. Asubhasuttavaṇṇanā",
  "atk-s0402a52:8_0": "163.",
  "atk-s0402a52:8_1": "Tatiye asubhānupassī kāye viharatīti attano karajakāye “yathā etaṁ,",
  "atk-s0402a52:8_2": "tathā ida”nti iminā nayena bahiddhā diṭṭhānaṁ dasannaṁ asubhānaṁ upasaṁharaṇavasena asubhānupassī viharati,",
  "atk-s0402a52:8_3": "attano kāyaṁ asubhato paṭikūlato ñāṇena passatīti attho.",
  "atk-s0402a52:8_4": "Āhāre paṭikūlasaññīti navannaṁ pāṭikulyānaṁ vasena kabaḷīkārāhāre paṭikūlasaññī.",
  "atk-s0402a52:8_5": "Sabbaloke anabhiratisaññīti sabbasmimpi tedhātuke lokasannivāse anabhiratāya ukkaṇṭhitasaññāya samannāgato.",
  "atk-s0402a52:8_6": "Sabbasaṅkhāresu aniccānupassīti sabbepi tebhūmakasaṅkhāre aniccato anupassanto.",
  "atk-s0402a52:8_7": "Maraṇasaññāti maraṇaṁ ārabbha uppannasaññā.",
  "atk-s0402a52:8_8": "Ajjhattaṁ sūpaṭṭhitā hotīti niyakajjhatte suṭṭhu upaṭṭhitā hoti.",
  "atk-s0402a52:8_9": "Ettāvatā balavavipassanā kathitā.",
  "atk-s0402a52:8_10": "Sekhabalānīti sikkhanakānaṁ balāni.",
  "atk-s0402a52:8_11": "Sesamettha pāḷivasena uttānameva.",
  "atk-s0402a52:8_12": "“Asubhānupassī”tiādīni pana dukkhāya paṭipadāya dassanatthaṁ vuttāni,",
  "atk-s0402a52:8_13": "paṭhamajjhānādīni sukhāya.",
  "atk-s0402a52:8_14": "Asubhādīni hi paṭikūlārammaṇāni,",
  "atk-s0402a52:8_15": "tesu pana pakatiyāva sampiyāyamānaṁ cittaṁ allīyati.",
  "atk-s0402a52:8_16": "Tasmā tāni bhāvento dukkhapaṭipadaṁ paṭipanno nāma hoti.",
  "atk-s0402a52:8_17": "Paṭhamajjhānādīni paṇītasukhāni,",
  "atk-s0402a52:8_18": "tasmā tāni paṭipanno sukhapaṭipadaṁ paṭipanno nāma hoti.",
  "atk-s0402a52:9_0": "Ayaṁ panettha sabbasādhāraṇā upamā –",
  "atk-s0402a52:9_1": "saṅgāmāvacarapuriso hi phalakakoṭṭhakaṁ katvā pañcāvudhāni sannayhitvā saṅgāmaṁ pavisati,",
  "atk-s0402a52:9_2": "so antarā vissamitukāmo phalakakoṭṭhakaṁ pavisitvā vissamati ceva pānabhojanādīni ca paṭisevati.",
  "atk-s0402a52:9_3": "Tato puna saṅgāmaṁ pavisitvā kammaṁ karoti.",
  "atk-s0402a52:9_4": "Tattha saṅgāmo viya kilesasaṅgāmo daṭṭhabbo,",
  "atk-s0402a52:9_5": "phalakakoṭṭhako viya pañcanissayabalāni,",
  "atk-s0402a52:9_6": "saṅgāmapavisanapuriso viya yogāvacaro,",
  "atk-s0402a52:9_7": "pañcāvudhasannāho viya vipassanāpañcamāni indriyāni,",
  "atk-s0402a52:9_8": "saṅgāmaṁ pavisanakālo viya vipassanāya kammakaraṇakālo,",
  "atk-s0402a52:9_9": "vissamitukāmassa phalakakoṭṭhakaṁ pavisitvā vissamanapānabhojanāni paṭisevanakālo viya vipassanāya kammaṁ",
  "atk-s0402a52:9_10": "karontassa cittuppādassa nirassādakkhaṇe pañca balāni nissāya cittaṁ sampahaṁsanakālo,",
  "atk-s0402a52:9_11": "vissamitvā khāditvā pivitvā ca puna saṅgāmassa pavisanakālo viya pañcahi balehi cittaṁ sampahaṁsetvā",
  "atk-s0402a52:9_12": "puna vipassanāya kammaṁ karontassa vivaṭṭetvā arahattaggahaṇakālo veditabbo.",
  "atk-s0402a52:9_13": "Imasmiṁ pana sutte balāni ceva indriyāni ca missakāneva kathitānīti.",
  "atk-s0402a52:10_0": "4. Paṭhamakhamasuttavaṇṇanā",
  "atk-s0402a52:11_0": "164.",
  "atk-s0402a52:11_1": "Catutthe akkhamāti anadhivāsikapaṭipadā.",
  "atk-s0402a52:11_2": "Khamāti adhivāsikapaṭipadā.",
  "atk-s0402a52:11_3": "Damāti indriyadamanapaṭipadā.",
  "atk-s0402a52:11_4": "Samāti akusalavitakkānaṁ vūpasamanapaṭipadā.",
  "atk-s0402a52:11_5": "Rosantaṁ paṭirosatīti ghaṭṭentaṁ paṭighaṭṭeti.",
  "atk-s0402a52:11_6": "Bhaṇḍantaṁpaṭibhaṇḍatīti paharantaṁ paṭipaharati.",
  "atk-s0402a52:11_7": "Pañcamachaṭṭhāni uttānatthāneva.",
  "atk-s0402a52:12_0": "7. Mahāmoggallānasuttavaṇṇanā",
  "atk-s0402a52:13_0": "167.",
  "atk-s0402a52:13_1": "Sattame mahāmoggallānattherassa heṭṭhimā tayo maggā sukhapaṭipadā dandhābhiññā ahesuṁ,",
  "atk-s0402a52:13_2": "arahattamaggo dukkhapaṭipado khippābhiñño.",
  "atk-s0402a52:13_3": "Tasmā evamāha –",
  "atk-s0402a52:13_4": "“yāyaṁ paṭipadā dukkhā khippābhiññā,",
  "atk-s0402a52:13_5": "imaṁ me paṭipadaṁ āgamma anupādāya āsavehi cittaṁ vimutta”nti.",
  "atk-s0402a52:14_0": "8. Sāriputtasuttavaṇṇanā",
  "atk-s0402a52:15_0": "168.",
  "atk-s0402a52:15_1": "Aṭṭhame dhammasenāpatittherassa heṭṭhimā tayo maggā sukhapaṭipadā dandhābhiññā,",
  "atk-s0402a52:15_2": "arahattamaggo sukhapaṭipado khippābhiñño.",
  "atk-s0402a52:15_3": "Tasmā “yāyaṁ paṭipadā sukhā khippābhiññā”ti āha.",
  "atk-s0402a52:15_4": "Imesu pana dvīsupi suttesu missikāva paṭipadā kathitāti veditabbā.",
  "atk-s0402a52:16_0": "9. Sasaṅkhārasuttavaṇṇanā",
  "atk-s0402a52:17_0": "169.",
  "atk-s0402a52:17_1": "Navame paṭhamadutiyapuggalā sukkhavipassakā sasaṅkhārena sappayogena saṅkhāranimittaṁ upaṭṭhapenti.",
  "atk-s0402a52:17_2": "Tesu eko vipassanindriyānaṁ balavattā idheva kilesaparinibbānena parinibbāyati,",
  "atk-s0402a52:17_3": "eko indriyānaṁ dubbalatāya idha asakkonto anantare attabhāve tadeva mūlakammaṭṭhānaṁ paṭilabhitvā sasaṅkhārena",
  "atk-s0402a52:17_4": "sappayogena saṅkhāranimittaṁ upaṭṭhapetvā kilesaparinibbānena parinibbāyati,",
  "atk-s0402a52:17_5": "tatiyacatutthā samathayānikā.",
  "atk-s0402a52:17_6": "Tesaṁ eko asaṅkhārena appayogena indriyānaṁ balavattā idheva kilese khepeti,",
  "atk-s0402a52:17_7": "eko indriyānaṁ dubbalattā idha asakkonto anantare attabhāve tadeva mūlakammaṭṭhānaṁ paṭilabhitvā asaṅkhārena appayogena kilese khepetīti veditabbo.",
  "atk-s0402a52:18_0": "10. Yuganaddhasuttavaṇṇanā",
  "atk-s0402a52:19_0": "170.",
  "atk-s0402a52:19_1": "Dasame samathapubbaṅgamanti samathaṁ pubbaṅgamaṁ purecārikaṁ katvā.",
  "atk-s0402a52:19_2": "Maggo sañjāyatīti paṭhamo lokuttaramaggo nibbattati.",
  "atk-s0402a52:19_3": "Sotaṁ magganti ekacittakkhaṇikamaggassa āsevanādīni nāma natthi,",
  "atk-s0402a52:19_4": "dutiyamaggādayo pana uppādento tameva āsevati bhāveti bahulīkarotīti vuccati.",
  "atk-s0402a52:19_5": "Vipassanāpubbaṅgamanti vipassanaṁ pubbaṅgamaṁ purecārikaṁ katvā samathaṁ bhāveti,",
  "atk-s0402a52:19_6": "pakatiyā vipassanālābhī vipassanāya ṭhatvā samādhiṁ uppādetīti attho.",
  "atk-s0402a52:20_0": "Yuganaddhaṁ bhāvetīti yuganaddhaṁ katvā bhāveti.",
  "atk-s0402a52:20_1": "Tattha teneva cittena samāpattiṁ samāpajjitvā teneva saṅkhāre sammasituṁ na sakkā.",
  "atk-s0402a52:20_2": "Ayaṁ pana yāvatā samāpattiyo samāpajjati,",
  "atk-s0402a52:20_3": "tāvatā saṅkhāre sammasati.",
  "atk-s0402a52:20_4": "Yāvatā saṅkhāre sammasati,",
  "atk-s0402a52:20_5": "tāvatā samāpattiyo samāpajjati. Kathaṁ?",
  "atk-s0402a52:20_6": "Paṭhamajjhānaṁ samāpajjati,",
  "atk-s0402a52:20_7": "tato vuṭṭhāya saṅkhāre sammasati,",
  "atk-s0402a52:20_8": "saṅkhāre sammasitvā dutiyajjhānaṁ samāpajjati.",
  "atk-s0402a52:20_9": "Tato vuṭṭhāya puna saṅkhāre sammasati.",
  "atk-s0402a52:20_10": "Saṅkhāre sammasitvā tatiyajjhānaṁ…pe…",
  "atk-s0402a52:20_11": "nevasaññānāsaññāyatanasamāpattiṁ samāpajjati,",
  "atk-s0402a52:20_12": "tato vuṭṭhāya saṅkhāre sammasati.",
  "atk-s0402a52:20_13": "Evamayaṁ samathavipassanaṁ yuganaddhaṁ bhāveti nāma.",
  "atk-s0402a52:21_0": "Dhammuddhaccaviggahitanti samathavipassanādhammesu dasavipassanupakkilesasaṅkhātena uddhaccena viggahitaṁ,",
  "atk-s0402a52:21_1": "suggahitanti attho. So, āvuso,",
  "atk-s0402a52:21_2": "samayoti iminā sattannaṁ sappāyānaṁ paṭilābhakālo kathito.",
  "atk-s0402a52:21_3": "Yaṁ taṁ cittanti yasmiṁ samaye taṁ vipassanāvīthiṁ okkamitvā pavattaṁ cittaṁ.",
  "atk-s0402a52:21_4": "Ajjhattamevasantiṭṭhatīti vipassanāvīthiṁ paccottharitvā tasmiṁyeva gocarajjhattasaṅkhāte ārammaṇe santiṭṭhati.",
  "atk-s0402a52:21_5": "Sannisīdatīti ārammaṇavasena sammā nisīdati.",
  "atk-s0402a52:21_6": "Ekodi hotīti ekaggaṁ hoti.",
  "atk-s0402a52:21_7": "Samādhiyatīti sammā ādhiyati suṭṭhapitaṁ hoti.",
  "atk-s0402a52:21_8": "Sesamettha uttānatthameva.",
  "atk-s0402a52:22_0": "Paṭipadāvaggo dutiyo."
}