{
  "pp2.1:0.1_0": "Puggalapaññatti",
  "pp2.1:0.2_0": "Niddesa",
  "pp2.1:0.3_0": "1. Ekakapuggalapaññatti",
  "pp2.1:1.1_0": "Katamo ca puggalo samayavimutto?",
  "pp2.1:1.2_0": "Idhekacco puggalo kālena kālaṁ samayena samayaṁ aṭṭha vimokkhe kāyena phusitvā viharati,",
  "pp2.1:1.2_1": "paññāya cassa disvā ekacce āsavā parikkhīṇā honti—",
  "pp2.1:1.3_0": "ayaṁ vuccati puggalo “samayavimutto”.",
  "pp2.1:2.1_0": "Katamo ca puggalo asamayavimutto?",
  "pp2.1:2.2_0": "Idhekacco puggalo na heva kho kālena kālaṁ samayena samayaṁ aṭṭha vimokkhe kāyena phusitvā viharati,",
  "pp2.1:2.2_1": "paññāya cassa disvā āsavā parikkhīṇā honti—",
  "pp2.1:2.3_0": "ayaṁ vuccati puggalo “asamayavimutto”.",
  "pp2.1:2.4_0": "Sabbepi ariyapuggalā ariye vimokkhe asamayavimuttā.",
  "pp2.1:3.1_0": "Katamo ca puggalo kuppadhammo?",
  "pp2.1:3.2_0": "Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ.",
  "pp2.1:3.3_0": "So ca kho na nikāmalābhī hoti na akicchalābhī na akasiralābhī;",
  "pp2.1:3.4_0": "na yatthicchakaṁ yadicchakaṁ yāvaticchakaṁ samāpajjatipi vuṭṭhātipi.",
  "pp2.1:3.5_0": "Ṭhānaṁ kho panetaṁ vijjati,",
  "pp2.1:3.5_1": "yaṁ tassa puggalassa pamādamāgamma tā samāpattiyo kuppeyyuṁ—",
  "pp2.1:3.6_0": "ayaṁ vuccati puggalo “kuppadhammo”.",
  "pp2.1:4.1_0": "Katamo ca puggalo akuppadhammo?",
  "pp2.1:4.2_0": "Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ.",
  "pp2.1:4.3_0": "So ca kho nikāmalābhī hoti akicchalābhī akasiralābhī;",
  "pp2.1:4.4_0": "yatthicchakaṁ yadicchakaṁ yāvaticchakaṁ samāpajjatipi vuṭṭhātipi.",
  "pp2.1:4.5_0": "Aṭṭhānametaṁ anavakāso yaṁ tassa puggalassa pamādamāgamma tā samāpattiyo kuppeyyuṁ—",
  "pp2.1:4.6_0": "ayaṁ vuccati puggalo “akuppadhammo”.",
  "pp2.1:4.7_0": "Sabbepi ariyapuggalā ariye vimokkhe akuppadhammā.",
  "pp2.1:5.1_0": "Katamo ca puggalo parihānadhammo?",
  "pp2.1:5.2_0": "Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ.",
  "pp2.1:5.3_0": "So ca kho na nikāmalābhī hoti na akicchalābhī na akasiralābhī;",
  "pp2.1:5.4_0": "na yatthicchakaṁ yadicchakaṁ yāvaticchakaṁ samāpajjatipi vuṭṭhātipi.",
  "pp2.1:5.5_0": "Ṭhānaṁ kho panetaṁ vijjati,",
  "pp2.1:5.5_1": "yaṁ so puggalo pamādamāgamma tāhi samāpattīhi parihāyeyya—",
  "pp2.1:5.6_0": "ayaṁ vuccati puggalo “parihānadhammo”.",
  "pp2.1:6.1_0": "Katamo ca puggalo aparihānadhammo?",
  "pp2.1:6.2_0": "Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ.",
  "pp2.1:6.3_0": "So ca kho nikāmalābhī hoti akicchalābhī akasiralābhī;",
  "pp2.1:6.4_0": "yatthicchakaṁ yadicchakaṁ yāvaticchakaṁ samāpajjatipi vuṭṭhātipi.",
  "pp2.1:6.5_0": "Aṭṭhānametaṁ anavakāso yaṁ so puggalo pamādamāgamma tāhi samāpattīhi parihāyeyya—",
  "pp2.1:6.6_0": "ayaṁ vuccati puggalo “aparihānadhammo”.",
  "pp2.1:6.7_0": "Sabbepi ariyapuggalā ariye vimokkhe aparihānadhammā.",
  "pp2.1:7.1_0": "Katamo ca puggalo cetanābhabbo?",
  "pp2.1:7.2_0": "Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ.",
  "pp2.1:7.3_0": "So ca kho na nikāmalābhī hoti na akicchalābhī na akasiralābhī;",
  "pp2.1:7.4_0": "na yatthicchakaṁ yadicchakaṁ yāvaticchakaṁ samāpajjatipi vuṭṭhātipi.",
  "pp2.1:7.5_0": "Sace anusañceteti, na parihāyati tāhi samāpattīhi.",
  "pp2.1:7.6_0": "Sace na anusañceteti, parihāyati tāhi samāpattīhi—",
  "pp2.1:7.7_0": "ayaṁ vuccati puggalo “cetanābhabbo”.",
  "pp2.1:8.1_0": "Katamo ca puggalo anurakkhaṇābhabbo?",
  "pp2.1:8.2_0": "Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ.",
  "pp2.1:8.3_0": "So ca kho na nikāmalābhī hoti na akicchalābhī na akasiralābhī;",
  "pp2.1:8.4_0": "na yatthicchakaṁ yadicchakaṁ yāvaticchakaṁ samāpajjatipi vuṭṭhātipi.",
  "pp2.1:8.5_0": "Sace anurakkhati, na parihāyati tāhi samāpattīhi.",
  "pp2.1:8.6_0": "Sace na anurakkhati, parihāyati tāhi samāpattīhi—",
  "pp2.1:8.7_0": "ayaṁ vuccati puggalo “anurakkhaṇābhabbo”.",
  "pp2.1:9.1_0": "Katamo ca puggalo puthujjano?",
  "pp2.1:9.2_0": "Yassa puggalassa tīṇi saṁyojanāni appahīnāni;",
  "pp2.1:9.3_0": "na ca tesaṁ dhammānaṁ pahānāya paṭipanno—",
  "pp2.1:9.4_0": "ayaṁ vuccati puggalo “puthujjano”.",
  "pp2.1:10.1_0": "Katamo ca puggalo gotrabhū?",
  "pp2.1:10.2_0": "Yesaṁ dhammānaṁ samanantarā ariyadhammassa avakkanti hoti tehi dhammehi samannāgato—",
  "pp2.1:10.3_0": "ayaṁ vuccati puggalo “gotrabhū”.",
  "pp2.1:11.1_0": "Katamo ca puggalo bhayūparato?",
  "pp2.1:11.2_0": "Satta sekkhā bhayūparatā, ye ca puthujjanā sīlavanto.",
  "pp2.1:11.3_0": "Arahā abhayūparato.",
  "pp2.1:12.1_0": "Katamo ca puggalo abhabbāgamano?",
  "pp2.1:12.2_0": "Ye te puggalā kammāvaraṇena samannāgatā, kilesāvaraṇena samannāgatā, vipākāvaraṇena samannāgatā,",
  "pp2.1:12.2_1": "assaddhā acchandikā duppaññā eḷā,",
  "pp2.1:12.2_2": "abhabbā niyāmaṁ okkamituṁ kusalesu dhammesu sammattaṁ—",
  "pp2.1:12.3_0": "ime vuccanti puggalā “abhabbāgamanā”.",
  "pp2.1:13.1_0": "Katamo ca puggalo bhabbāgamano?",
  "pp2.1:13.2_0": "Ye te puggalā na kammāvaraṇena samannāgatā,",
  "pp2.1:13.2_1": "na kilesāvaraṇena samannāgatā,",
  "pp2.1:13.2_2": "na vipākāvaraṇena samannāgatā,",
  "pp2.1:13.2_3": "saddhā chandikā paññavanto aneḷā,",
  "pp2.1:13.2_4": "bhabbā niyāmaṁ okkamituṁ kusalesu dhammesu sammattaṁ—",
  "pp2.1:13.3_0": "ime vuccanti puggalā “bhabbāgamanā”.",
  "pp2.1:14.1_0": "Katamo ca puggalo niyato?",
  "pp2.1:14.2_0": "Pañca puggalā ānantarikā, ye ca micchādiṭṭhikā niyatā, aṭṭha ca ariyapuggalā niyatā.",
  "pp2.1:14.3_0": "Avasesā puggalā aniyatā.",
  "pp2.1:15.1_0": "Katamo ca puggalo paṭipannako?",
  "pp2.1:15.2_0": "Cattāro maggasamaṅgino puggalā paṭipannakā,",
  "pp2.1:15.2_1": "cattāro phalasamaṅgino puggalā phale ṭhitā.",
  "pp2.1:16.1_0": "Katamo ca puggalo samasīsī?",
  "pp2.1:16.2_0": "Yassa puggalassa apubbaṁ acarimaṁ āsavapariyādānañca hoti jīvitapariyādānañca—",
  "pp2.1:16.3_0": "ayaṁ vuccati puggalo “samasīsī”.",
  "pp2.1:17.1_0": "Katamo ca puggalo ṭhitakappī?",
  "pp2.1:17.2_0": "Ayañca puggalo sotāpattiphalasacchikiriyāya paṭipanno assa,",
  "pp2.1:17.2_1": "kappassa ca uḍḍayhanavelā assa,",
  "pp2.1:17.2_2": "neva tāva kappo uḍḍayheyya yāvāyaṁ puggalo na sotāpattiphalaṁ sacchikaroti.",
  "pp2.1:17.3_0": "Ayaṁ vuccati puggalo “ṭhitakappī”.",
  "pp2.1:17.4_0": "Sabbepi maggasamaṅgino puggalā ṭhitakappino.",
  "pp2.1:18.1_0": "Katamo ca puggalo ariyo?",
  "pp2.1:18.2_0": "Aṭṭha ariyapuggalā ariyā.",
  "pp2.1:18.3_0": "Avasesā puggalā anariyā.",
  "pp2.1:19.1_0": "Katamo ca puggalo sekkho?",
  "pp2.1:19.2_0": "Cattāro maggasamaṅgino tayo phalasamaṅgino puggalā “sekkhā”.",
  "pp2.1:19.3_0": "Arahā asekkho.",
  "pp2.1:19.4_0": "Avasesā puggalā nevasekkhanāsekkhā.",
  "pp2.1:20.1_0": "Katamo ca puggalo tevijjo?",
  "pp2.1:20.2_0": "Tīhi vijjāhi samannāgato puggalo “tevijjo”.",
  "pp2.1:21.1_0": "Katamo ca puggalo chaḷabhiñño?",
  "pp2.1:21.2_0": "Chahi abhiññāhi samannāgato puggalo “chaḷabhiñño”.",
  "pp2.1:22.1_0": "Katamo ca puggalo sammāsambuddho?",
  "pp2.1:22.2_0": "Idhekacco puggalo pubbe ananussutesu dhammesu sāmaṁ saccāni abhisambujjhati;",
  "pp2.1:22.3_0": "tattha ca sabbaññutaṁ pāpuṇāti, balesu ca vasībhāvaṁ—",
  "pp2.1:22.4_0": "ayaṁ vuccati puggalo “sammāsambuddho”.",
  "pp2.1:23.1_0": "Katamo ca puggalo paccekasambuddho?",
  "pp2.1:23.2_0": "Idhekacco puggalo pubbe ananussutesu dhammesu sāmaṁ saccāni abhisambujjhati;",
  "pp2.1:23.3_0": "na ca tattha sabbaññutaṁ pāpuṇāti, na ca balesu vasībhāvaṁ—",
  "pp2.1:23.4_0": "ayaṁ vuccati puggalo “paccekasambuddho”.",
  "pp2.1:24.1_0": "Katamo ca puggalo ubhatobhāgavimutto?",
  "pp2.1:24.2_0": "Idhekacco puggalo aṭṭha vimokkhe kāyena phusitvā viharati;",
  "pp2.1:24.3_0": "paññāya cassa disvā āsavā parikkhīṇā honti—",
  "pp2.1:24.4_0": "ayaṁ vuccati puggalo “ubhatobhāgavimutto”.",
  "pp2.1:25.1_0": "Katamo ca puggalo paññāvimutto?",
  "pp2.1:25.2_0": "Idhekacco puggalo na heva kho aṭṭha vimokkhe kāyena phusitvā viharati;",
  "pp2.1:25.3_0": "paññāya cassa disvā āsavā parikkhīṇā honti.",
  "pp2.1:25.4_0": "Ayaṁ vuccati puggalo “paññāvimutto”.",
  "pp2.1:26.1_0": "Katamo ca puggalo kāyasakkhī?",
  "pp2.1:26.2_0": "Idhekacco puggalo aṭṭha vimokkhe kāyena phusitvā viharati;",
  "pp2.1:26.3_0": "paññāya cassa disvā ekacce āsavā parikkhīṇā honti.",
  "pp2.1:26.4_0": "Ayaṁ vuccati puggalo “kāyasakkhī”.",
  "pp2.1:27.1_0": "Katamo ca puggalo diṭṭhippatto?",
  "pp2.1:27.2_0": "Idhekacco puggalo “idaṁ dukkhan”ti yathābhūtaṁ pajānāti,",
  "pp2.1:27.2_1": "“ayaṁ dukkhasamudayo”ti yathābhūtaṁ pajānāti,",
  "pp2.1:27.2_2": "“ayaṁ dukkhanirodho”ti yathābhūtaṁ pajānāti,",
  "pp2.1:27.2_3": "“ayaṁ dukkhanirodhagāminī paṭipadā”ti yathābhūtaṁ pajānāti.",
  "pp2.1:27.3_0": "Tathāgatappaveditā cassa dhammā paññāya vodiṭṭhā honti vocaritā.",
  "pp2.1:27.4_0": "Paññāya cassa disvā ekacce āsavā parikkhīṇā honti—",
  "pp2.1:27.5_0": "ayaṁ vuccati puggalo “diṭṭhippatto”.",
  "pp2.1:28.1_0": "Katamo ca puggalo saddhāvimutto?",
  "pp2.1:28.2_0": "Idhekacco puggalo “idaṁ dukkhan”ti yathābhūtaṁ pajānāti,",
  "pp2.1:28.2_1": "“ayaṁ dukkhasamudayo”ti yathābhūtaṁ pajānāti,",
  "pp2.1:28.2_2": "“ayaṁ dukkhanirodho”ti yathābhūtaṁ pajānāti,",
  "pp2.1:28.2_3": "“ayaṁ dukkhanirodhagāminī paṭipadā”ti yathābhūtaṁ pajānāti.",
  "pp2.1:28.3_0": "Tathāgatappaveditā cassa dhammā paññāya vodiṭṭhā honti vocaritā.",
  "pp2.1:28.4_0": "Paññāya cassa disvā ekacce āsavā parikkhīṇā honti,",
  "pp2.1:28.4_1": "no ca kho yathā diṭṭhippattassa—",
  "pp2.1:28.5_0": "ayaṁ vuccati puggalo “saddhāvimutto”.",
  "pp2.1:29.1_0": "Katamo ca puggalo dhammānusārī?",
  "pp2.1:29.2_0": "Yassa puggalassa sotāpattiphalasacchikiriyāya paṭipannassa paññindriyaṁ adhimattaṁ hoti,",
  "pp2.1:29.2_1": "paññāvāhiṁ paññāpubbaṅgamaṁ ariyamaggaṁ bhāveti—",
  "pp2.1:29.3_0": "ayaṁ vuccati puggalo “dhammānusārī”.",
  "pp2.1:29.4_0": "Sotāpattiphalasacchikiriyāya paṭipanno puggalo dhammānusārī phale ṭhito diṭṭhippatto.",
  "pp2.1:30.1_0": "Katamo ca puggalo saddhānusārī?",
  "pp2.1:30.2_0": "Yassa puggalassa sotāpattiphalasacchikiriyāya paṭipannassa saddhindriyaṁ adhimattaṁ hoti,",
  "pp2.1:30.2_1": "saddhāvāhiṁ saddhāpubbaṅgamaṁ ariyamaggaṁ bhāveti—",
  "pp2.1:30.3_0": "ayaṁ vuccati puggalo “saddhānusārī”.",
  "pp2.1:30.4_0": "Sotāpattiphalasacchikiriyāya paṭipanno puggalo saddhānusārī phale ṭhito saddhāvimutto.",
  "pp2.1:31.1_0": "Katamo ca puggalo sattakkhattuparamo?",
  "pp2.1:31.2_0": "Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyano.",
  "pp2.1:31.3_0": "So sattakkhattuṁ deve ca mānuse ca sandhāvitvā saṁsaritvā dukkhassantaṁ karoti—",
  "pp2.1:31.4_0": "ayaṁ vuccati puggalo “sattakkhattuparamo”.",
  "pp2.1:32.1_0": "Katamo ca puggalo kolaṅkolo?",
  "pp2.1:32.2_0": "Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyano.",
  "pp2.1:32.3_0": "So dve vā tīṇi vā kulāni sandhāvitvā saṁsaritvā dukkhassantaṁ karoti—",
  "pp2.1:32.4_0": "ayaṁ vuccati puggalo “kolaṅkolo”.",
  "pp2.1:33.1_0": "Katamo ca puggalo ekabījī?",
  "pp2.1:33.2_0": "Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyano.",
  "pp2.1:33.3_0": "So ekaṁyeva mānusakaṁ bhavaṁ nibbattetvā dukkhassantaṁ karoti—",
  "pp2.1:33.4_0": "ayaṁ vuccati puggalo “ekabījī”.",
  "pp2.1:34.1_0": "Katamo ca puggalo sakadāgāmī?",
  "pp2.1:34.2_0": "Idhekacco puggalo tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī hoti,",
  "pp2.1:34.2_1": "sakideva imaṁ lokaṁ āgantvā dukkhassantaṁ karoti—",
  "pp2.1:34.3_0": "ayaṁ vuccati puggalo “sakadāgāmī”.",
  "pp2.1:35.1_0": "Katamo ca puggalo anāgāmī?",
  "pp2.1:35.2_0": "Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti,",
  "pp2.1:35.2_1": "tattha parinibbāyī anāvattidhammo tasmā lokā—",
  "pp2.1:35.3_0": "ayaṁ vuccati puggalo “anāgāmī”.",
  "pp2.1:36.1_0": "Katamo ca puggalo antarāparinibbāyī?",
  "pp2.1:36.2_0": "Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti,",
  "pp2.1:36.2_1": "tattha parinibbāyī anāvattidhammo tasmā lokā.",
  "pp2.1:36.3_0": "So upapannaṁ vā samanantarā appattaṁ vā vemajjhaṁ āyuppamāṇaṁ ariyamaggaṁ sañjaneti upariṭṭhimānaṁ saṁyojanānaṁ pahānāya—",
  "pp2.1:36.4_0": "ayaṁ vuccati puggalo “antarāparinibbāyī”.",
  "pp2.1:37.1_0": "Katamo ca puggalo upahaccaparinibbāyī?",
  "pp2.1:37.2_0": "Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti,",
  "pp2.1:37.2_1": "tattha parinibbāyī anāvattidhammo tasmā lokā.",
  "pp2.1:37.3_0": "So atikkamitvā vemajjhaṁ āyuppamāṇaṁ upahacca vā kālakiriyaṁ ariyamaggaṁ sañjaneti upariṭṭhimānaṁ saṁyojanānaṁ pahānāya—",
  "pp2.1:37.4_0": "ayaṁ vuccati puggalo “upahaccaparinibbāyī”.",
  "pp2.1:38.1_0": "Katamo ca puggalo asaṅkhāraparinibbāyī?",
  "pp2.1:38.2_0": "Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti,",
  "pp2.1:38.2_1": "tattha parinibbāyī anāvattidhammo tasmā lokā.",
  "pp2.1:38.3_0": "So asaṅkhārena ariyamaggaṁ sañjaneti upariṭṭhimānaṁ saṁyojanānaṁ pahānāya—",
  "pp2.1:38.4_0": "ayaṁ vuccati puggalo “asaṅkhāraparinibbāyī”.",
  "pp2.1:39.1_0": "Katamo ca puggalo sasaṅkhāraparinibbāyī?",
  "pp2.1:39.2_0": "Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti,",
  "pp2.1:39.2_1": "tattha parinibbāyī anāvattidhammo tasmā lokā.",
  "pp2.1:39.3_0": "So sasaṅkhārena ariyamaggaṁ sañjaneti upariṭṭhimānaṁ saṁyojanānaṁ pahānāya—",
  "pp2.1:39.4_0": "ayaṁ vuccati puggalo “sasaṅkhāraparinibbāyī”.",
  "pp2.1:40.1_0": "Katamo ca puggalo uddhaṁsoto akaniṭṭhagāmī?",
  "pp2.1:40.2_0": "Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti,",
  "pp2.1:40.2_1": "tattha parinibbāyī anāvattidhammo tasmā lokā.",
  "pp2.1:40.3_0": "So avihā cuto atappaṁ gacchati,",
  "pp2.1:40.3_1": "atappā cuto sudassaṁ gacchati,",
  "pp2.1:40.3_2": "sudassā cuto sudassiṁ gacchati,",
  "pp2.1:40.3_3": "sudassiyā cuto akaniṭṭhaṁ gacchati;",
  "pp2.1:40.4_0": "akaniṭṭhe ariyamaggaṁ sañjaneti upariṭṭhimānaṁ saṁyojanānaṁ pahānāya—",
  "pp2.1:40.5_0": "ayaṁ vuccati puggalo “uddhaṁsoto akaniṭṭhagāmī”.",
  "pp2.1:41.1_0": "Katamo ca puggalo sotāpanno sotāpattiphalasacchikiriyāya paṭipanno?",
  "pp2.1:41.2_0": "Tiṇṇaṁ saṁyojanānaṁ pahānāya paṭipanno puggalo sotāpattiphalasacchikiriyāya paṭipanno.",
  "pp2.1:41.3_0": "Yassa puggalassa tīṇi saṁyojanāni pahīnāni—",
  "pp2.1:41.4_0": "ayaṁ vuccati puggalo “sotāpanno”.",
  "pp2.1:42.1_0": "Kāmarāgabyāpādānaṁ tanubhāvāya paṭipanno puggalo sakadāgāmiphalasacchikiriyāya paṭipanno.",
  "pp2.1:42.2_0": "Yassa puggalassa kāmarāgabyāpādā tanubhūtā—",
  "pp2.1:42.3_0": "ayaṁ vuccati puggalo “sakadāgāmī”.",
  "pp2.1:43.1_0": "Kāmarāgabyāpādānaṁ anavasesappahānāya paṭipanno puggalo anāgāmiphalasacchikiriyāya paṭipanno.",
  "pp2.1:43.2_0": "Yassa puggalassa kāmarāgabyāpādā anavasesā pahīnā—",
  "pp2.1:43.3_0": "ayaṁ vuccati puggalo “anāgāmī”.",
  "pp2.1:44.1_0": "Rūparāgaarūparāgamānauddhaccaavijjāya anavasesappahānāya paṭipanno puggalo arahattaphalasacchikiriyāya paṭipanno.",
  "pp2.1:44.2_0": "Yassa puggalassa rūparāgo arūparāgo māno uddhaccaṁ avijjā anavasesā pahīnā—",
  "pp2.1:44.3_0": "ayaṁ vuccati puggalo “arahā”.",
  "pp2.1:45.1_0": "Ekakaniddeso."
}