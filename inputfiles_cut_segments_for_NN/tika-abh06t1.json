{
  "tika-abh06t1:0_0": "1. Paṭhamo paricchedo",
  "tika-abh06t1:1_0": "Cittaniddeso",
  "tika-abh06t1:2_0": "8.",
  "tika-abh06t1:3_0": "Cittaṁ cetasikaṁ rūpaṁ, nibbānanti niruttaro;",
  "tika-abh06t1:4_0": "Catudhā desayī dhamme, catusaccappakāsano.",
  "tika-abh06t1:5_0": "Tattha cittanti visayavijānanaṁ cittaṁ,",
  "tika-abh06t1:5_1": "tassa pana ko vacanattho? Vuccate –",
  "tika-abh06t1:5_2": "sabbasaṅgāhakavasena pana cintetīti cittaṁ,",
  "tika-abh06t1:5_3": "attasantānaṁ vā cinotītipi cittaṁ.",
  "tika-abh06t1:6_0": "9.",
  "tika-abh06t1:7_0": "Vicittakaraṇā cittaṁ, attano cittatāya vā;",
  "tika-abh06t1:8_0": "Paññattiyampi viññāṇe, vicitte cittakammake;",
  "tika-abh06t1:9_0": "Cittasammuti daṭṭhabbā, viññāṇe idha viññunā.",
  "tika-abh06t1:10_0": "Taṁ pana sārammaṇato ekavidhaṁ,",
  "tika-abh06t1:10_1": "savipākāvipākato duvidhaṁ.",
  "tika-abh06t1:10_2": "Tattha savipākaṁ nāma kusalākusalaṁ,",
  "tika-abh06t1:10_3": "avipākaṁ abyākataṁ.",
  "tika-abh06t1:10_4": "Kusalākusalābyākatajātibhedato tividhaṁ.",
  "tika-abh06t1:11_0": "Tattha kusalanti panetassa ko vacanattho?",
  "tika-abh06t1:12_0": "10.",
  "tika-abh06t1:13_0": "Kucchitānaṁ salanato, kusānaṁ lavanena vā;",
  "tika-abh06t1:14_0": "Kusena lātabbattā vā, kusalanti pavuccati.",
  "tika-abh06t1:15_0": "11.",
  "tika-abh06t1:16_0": "Cheke kusalasaddoyaṁ, ārogye anavajjake;",
  "tika-abh06t1:17_0": "Diṭṭho iṭṭhavipākepi, anavajjādike idha.",
  "tika-abh06t1:18_0": "Tasmā anavajjaiṭṭhavipākalakkhaṇaṁ kusalaṁ,",
  "tika-abh06t1:18_1": "akusalaviddhaṁsanarasaṁ,",
  "tika-abh06t1:18_2": "vodānapaccupaṭṭhānaṁ.",
  "tika-abh06t1:18_3": "Vajjapaṭipakkhattā anavajjalakkhaṇaṁ vā kusalaṁ,",
  "tika-abh06t1:18_4": "vodānabhāvarasaṁ,",
  "tika-abh06t1:18_5": "iṭṭhavipākapaccupaṭṭhānaṁ,",
  "tika-abh06t1:18_6": "yonisomanasikārapadaṭṭhānaṁ.",
  "tika-abh06t1:18_7": "Sāvajjāniṭṭhavipākalakkhaṇamakusalaṁ.",
  "tika-abh06t1:18_8": "Tadubhayaviparītalakkhaṇamabyākataṁ,",
  "tika-abh06t1:18_9": "avipākārahaṁ vā.",
  "tika-abh06t1:19_0": "Tattha kusalacittaṁ ekavīsatividhaṁ hoti,",
  "tika-abh06t1:19_1": "tadidaṁ bhūmito catubbidhaṁ hoti –",
  "tika-abh06t1:19_2": "kāmāvacaraṁ,",
  "tika-abh06t1:19_3": "rūpāvacaraṁ,",
  "tika-abh06t1:19_4": "arūpāvacaraṁ,",
  "tika-abh06t1:19_5": "lokuttarañceti.",
  "tika-abh06t1:20_0": "Tattha kāmāvacarakusalacittaṁ bhūmito ekavidhaṁ,",
  "tika-abh06t1:20_1": "savatthukāvatthukabhedato duvidhaṁ,",
  "tika-abh06t1:20_2": "hīnamajjhimapaṇītabhedato tividhaṁ,",
  "tika-abh06t1:20_3": "somanassupekkhāñāṇappayogabhedato aṭṭhavidhaṁ hoti.",
  "tika-abh06t1:20_4": "Seyyathidaṁ –",
  "tika-abh06t1:20_5": "somanassasahagataṁ ñāṇasampayuttaṁ asaṅkhārikamekaṁ,",
  "tika-abh06t1:20_6": "sasaṅkhārikamekaṁ,",
  "tika-abh06t1:20_7": "somanassasahagataṁ ñāṇavippayuttaṁ asaṅkhārikamekaṁ,",
  "tika-abh06t1:20_8": "sasaṅkhārikamekaṁ,",
  "tika-abh06t1:20_9": "upekkhāsahagataṁ ñāṇasampayuttaṁ asaṅkhārikamekaṁ,",
  "tika-abh06t1:20_10": "sasaṅkhārikamekaṁ,",
  "tika-abh06t1:20_11": "upekkhāsahagataṁ ñāṇavippayuttaṁ asaṅkhārikamekaṁ,",
  "tika-abh06t1:20_12": "sasaṅkhārikamekanti idaṁ aṭṭhavidhampi kāmāvacarakusalacittaṁ nāma.",
  "tika-abh06t1:21_0": "12.",
  "tika-abh06t1:22_0": "Uddānato duve kāmā, klesavatthuvasā pana;",
  "tika-abh06t1:23_0": "Kileso chandarāgova, vatthu tebhūmavaṭṭakaṁ.",
  "tika-abh06t1:24_0": "13.",
  "tika-abh06t1:25_0": "Kilesakāmo kāmeti, vatthu kāmīyatīti ca;",
  "tika-abh06t1:26_0": "Sijjhati duvidhopesa, kāmo vo kārakadvaye.",
  "tika-abh06t1:27_0": "14.",
  "tika-abh06t1:28_0": "Yasmiṁ pana padese so, kāmoyaṁ duvidhopi ca;",
  "tika-abh06t1:29_0": "Sampattīnaṁ vasenāva-caratīti ca so pana.",
  "tika-abh06t1:30_0": "15.",
  "tika-abh06t1:31_0": "Padeso catupāyānaṁ, channaṁ devānameva ca;",
  "tika-abh06t1:32_0": "Manussānaṁ vaseneva, ekādasavidho pana.",
  "tika-abh06t1:33_0": "16.",
  "tika-abh06t1:34_0": "Kāmovacaratītettha, kāmāvacarasaññito;",
  "tika-abh06t1:35_0": "Assābhilakkhitattā hi, sasatthāvacaro viya.",
  "tika-abh06t1:36_0": "17.",
  "tika-abh06t1:37_0": "Svāyaṁ rūpabhavo rūpaṁ, evaṁ kāmoti saññito;",
  "tika-abh06t1:38_0": "Uttarassa padasseva, lopaṁ katvā udīrito.",
  "tika-abh06t1:39_0": "18.",
  "tika-abh06t1:40_0": "Tasmiṁ kāme idaṁ cittaṁ, sadāvacaratīti ca;",
  "tika-abh06t1:41_0": "Kāmāvacaramiccevaṁ, kathitaṁ kāmaghātinā.",
  "tika-abh06t1:42_0": "19.",
  "tika-abh06t1:43_0": "Paṭisandhiṁ bhave kāme, avacārayatīti vā;",
  "tika-abh06t1:44_0": "Kāmāvacaramiccevaṁ, pariyāpannanti tatra vā.",
  "tika-abh06t1:45_0": "20.",
  "tika-abh06t1:46_0": "Idaṁ aṭṭhavidhaṁ cittaṁ, kāmāvacarasaññitaṁ;",
  "tika-abh06t1:47_0": "Dasapuññakriyavatthu-vaseneva pavattati.",
  "tika-abh06t1:48_0": "21.",
  "tika-abh06t1:49_0": "Dānaṁ sīlaṁ bhāvanā pattidānaṁ,",
  "tika-abh06t1:50_0": "Veyyāvaccaṁ desanā cānumodo;",
  "tika-abh06t1:51_0": "Diṭṭhijjuttaṁ saṁsuticcāpacāyo,",
  "tika-abh06t1:52_0": "Ñeyyo evaṁ puññavatthuppabhedo.",
  "tika-abh06t1:53_0": "22.",
  "tika-abh06t1:54_0": "Gacchanti saṅgahaṁ dāne, pattidānānumodanā;",
  "tika-abh06t1:55_0": "Tathā sīlamaye puññe, veyyāvaccāpacāyanā.",
  "tika-abh06t1:56_0": "23.",
  "tika-abh06t1:57_0": "Desanā savanaṁ diṭṭhi-ujukā bhāvanāmaye;",
  "tika-abh06t1:58_0": "Puna tīṇeva sambhonti, dasa puññakriyāpi ca.",
  "tika-abh06t1:59_0": "24.",
  "tika-abh06t1:60_0": "Sabbānussatipuññañca, pasaṁsā saraṇattayaṁ;",
  "tika-abh06t1:61_0": "Yanti diṭṭhijukammasmiṁ, saṅgahaṁ natthi saṁsayo.",
  "tika-abh06t1:62_0": "25.",
  "tika-abh06t1:63_0": "Purimā muñcanā ceva, parā tissopi cetanā;",
  "tika-abh06t1:64_0": "Hoti dānamayaṁ puññaṁ, evaṁ sesesu dīpaye.",
  "tika-abh06t1:65_0": "Idāni assa panaṭṭhavidhassāpi kāmāvacarakusalacittassa ayamuppattikkamo veditabbo.",
  "tika-abh06t1:65_1": "Yadā hi yo deyyadhammappaṭiggāhakādisampattiṁ,",
  "tika-abh06t1:65_2": "aññaṁ vā somanassahetuṁ āgamma haṭṭhapahaṭṭho “atthi dinna”nti ādinayappavattaṁ sammādiṭṭhiṁ purakkhatvā parehi anussāhito dānādīni puññāni karoti,",
  "tika-abh06t1:65_3": "tadāssa somanassasahagataṁ ñāṇasampayuttaṁ asaṅkhārikaṁ paṭhamaṁ mahākusalacittaṁ uppajjati.",
  "tika-abh06t1:65_4": "Yadā pana vuttanayeneva haṭṭhapahaṭṭho sammādiṭṭhiṁ purakkhatvā parehi ussāhito karoti,",
  "tika-abh06t1:65_5": "tadāssa tameva cittaṁ sasaṅkhārikaṁ hoti.",
  "tika-abh06t1:65_6": "Imasmiṁ panatthe saṅkhāroti attano vā parassa vā pavattassa pubbappayogassādhivacanaṁ.",
  "tika-abh06t1:65_7": "Yadā pana ñātijanassa paṭipattidassanena jātaparicayā bālakā bhikkhū disvā somanassajātā sahasā yaṁ kiñci hatthagataṁ dadanti vā vandanti vā,",
  "tika-abh06t1:65_8": "tadā tesaṁ tatiyacittamuppajjati.",
  "tika-abh06t1:65_9": "Yadā pana te “detha vandatha,",
  "tika-abh06t1:65_10": "ayye”ti vadanti,",
  "tika-abh06t1:65_11": "evaṁ ñātijanena ussāhitā hutvā hatthagataṁ dadanti vā vandanti vā,",
  "tika-abh06t1:65_12": "tadā tesaṁ catutthacittamuppajjati.",
  "tika-abh06t1:65_13": "Yadā pana deyyadhammappaṭiggāhakādīnaṁ asampattiṁ vā aññesaṁ vā somanassahetūnaṁ abhāvaṁ āgamma catūsupi vikappesu somanassarahitā honti,",
  "tika-abh06t1:65_14": "tadā sesāni cattāri upekkhāsahagatāni uppajjanti.",
  "tika-abh06t1:65_15": "Evaṁ somanassupekkhāñāṇappayogabhedato aṭṭhavidhaṁ kāmāvacarakusalacittaṁ veditabbaṁ.",
  "tika-abh06t1:66_0": "26.",
  "tika-abh06t1:67_0": "Dasapuññakriyādīnaṁ, vasena ca bahūnipi;",
  "tika-abh06t1:68_0": "Etāni pana cittāni, bhavantīti pakāsaye.",
  "tika-abh06t1:69_0": "27.",
  "tika-abh06t1:70_0": "Sattarasa sahassāni, dve satāni asīti ca;",
  "tika-abh06t1:71_0": "Kāmāvacarapuññāni, bhavantīti viniddise.",
  "tika-abh06t1:72_0": "Taṁ pana yathānurūpaṁ kāmāvacarasugatiyaṁ bhavabhogasampattiṁ abhinipphādeti.",
  "tika-abh06t1:73_0": "Itaresu pana rūpāvacarakusalacittaṁ savatthukato ekavidhaṁ,",
  "tika-abh06t1:73_1": "dvīsu bhavesu uppajjanato duvidhaṁ,",
  "tika-abh06t1:73_2": "hīnamajjhimapaṇītabhedato tividhaṁ,",
  "tika-abh06t1:73_3": "paṭipadādibhedato catubbidhaṁ,",
  "tika-abh06t1:73_4": "jhānaṅgayogabhedato pañcavidhaṁ.",
  "tika-abh06t1:73_5": "Seyyathidaṁ –",
  "tika-abh06t1:73_6": "kāmacchandabyāpādathinamiddhauddhaccakukkuccavicikicchāvippahīnaṁ vitakkavicārapītisukhacittekaggatāsampayuttaṁ paṭhamaṁ,",
  "tika-abh06t1:73_7": "vitakkavippahīnaṁ vicārapītisukhacittekaggatāsampayuttaṁ dutiyaṁ,",
  "tika-abh06t1:73_8": "vitakkavicāravippahīnaṁ pītisukhacittekaggatāsampayuttaṁ tatiyaṁ,",
  "tika-abh06t1:73_9": "vitakkavicārapītivippahīnaṁ sukhacittekaggatāsampayuttaṁ catutthaṁ,",
  "tika-abh06t1:73_10": "vitakkavicārapītisukhavippahīnaṁ upekkhācittekaggatāsampayuttaṁ pañcamanti idaṁ pañcavidhaṁ rūpāvacarakusalacittaṁ nāma.",
  "tika-abh06t1:74_0": "Taṁ pana yathāsambhavaṁ pathavīkasiṇādīsu ārammaṇesu pavattivasena anekavidhaṁ hoti.",
  "tika-abh06t1:74_1": "Sabbaṁ panetaṁ rūpāvacarabhāvanāpuññavasappavattaṁ yathānurūpaṁ rūpāvacarūpapattinipphādakaṁ hoti.",
  "tika-abh06t1:74_2": "Evaṁ tāva rūpāvacarakusalaṁ veditabbaṁ.",
  "tika-abh06t1:75_0": "Sesesu pana dvīsu arūpāvacarakusalacittaṁ tāva upekkhāvedanāyogabhedato ekavidhaṁ,",
  "tika-abh06t1:75_1": "savatthukāvatthukabhedato duvidhaṁ,",
  "tika-abh06t1:75_2": "hīnamajjhimapaṇītabhedato tividhaṁ,",
  "tika-abh06t1:75_3": "ārammaṇabhedato catubbidhaṁ.",
  "tika-abh06t1:75_4": "Kasiṇugghāṭimākāsaṁ,",
  "tika-abh06t1:75_5": "tattha pavattaviññāṇaṁ,",
  "tika-abh06t1:75_6": "tassa apagamo,",
  "tika-abh06t1:75_7": "ākiñcaññāyatananti idamassa catubbidhamārammaṇaṁ.",
  "tika-abh06t1:75_8": "Yathāpaṭipāṭiyā etassārammaṇassa bhedato catubbidhaṁ hoti.",
  "tika-abh06t1:75_9": "Seyyathidaṁ –",
  "tika-abh06t1:75_10": "sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ākāsānañcāyatanasaññāsahagataṁ,",
  "tika-abh06t1:75_11": "viññāṇañcāyatanasaññāsahagataṁ,",
  "tika-abh06t1:75_12": "ākiñcaññāyatanasaññāsahagataṁ,",
  "tika-abh06t1:75_13": "nevasaññānāsaññāyatanasaññāsahagatanti idaṁ catubbidhaṁ arūpāvacarakusalacittaṁ nāma.",
  "tika-abh06t1:75_14": "Sabbaṁ panetaṁ arūpāvacarabhāvanāpuññavasappavattaṁ yathānurūpaṁ arūpūpapattinipphādakaṁ hoti.",
  "tika-abh06t1:75_15": "Evaṁ arūpāvacarakusalacittaṁ veditabbaṁ.",
  "tika-abh06t1:76_0": "Itaraṁ pana lokuttarakusalacittaṁ nibbānārammaṇato ekavidhaṁ,",
  "tika-abh06t1:76_1": "niyatāniyatavatthukabhedato duvidhaṁ,",
  "tika-abh06t1:76_2": "tīhi vimokkhamukhehi pattabbato tividhaṁ,",
  "tika-abh06t1:76_3": "catumaggayogabhedato catubbidhaṁ.",
  "tika-abh06t1:76_4": "Seyyathidaṁ –",
  "tika-abh06t1:76_5": "sakkāyadiṭṭhivicikicchāsīlabbataparāmāsasaññojanappahānakaraṁ sotāpattimaggacittaṁ,",
  "tika-abh06t1:76_6": "rāgadosamohānaṁ tanuttakaraṁ sakadāgāmimaggacittaṁ,",
  "tika-abh06t1:76_7": "kāmarāgabyāpādānaṁ niravasesappahānakaraṁ anāgāmimaggacittaṁ,",
  "tika-abh06t1:76_8": "rūparāgaarūparāgamānauddhaccaavijjāpahānakaraṁ arahattamaggacittanti idaṁ catubbidhaṁ lokuttarakusalacittaṁ nāma.",
  "tika-abh06t1:76_9": "Ekekaṁ panettha jhānaṅgayogabhedato pañcavidhaṁ hoti,",
  "tika-abh06t1:76_10": "tasmā vīsatividhaṁ hoti.",
  "tika-abh06t1:76_11": "Sabbaṁ panetaṁ lokuttarabhāvanāpuññavasappavattaṁ maggānurūpaphalappavattiyā cattāro ariyapuggale abhinipphādeti.",
  "tika-abh06t1:76_12": "Evaṁ lokuttarakusalaṁ veditabbaṁ.",
  "tika-abh06t1:77_0": "28.",
  "tika-abh06t1:78_0": "Kāme aṭṭheva rūpe ca, pañca cattārirūpisu;",
  "tika-abh06t1:79_0": "Cattārānuttarānevaṁ, kusalānekavīsati.",
  "tika-abh06t1:80_0": "29.",
  "tika-abh06t1:81_0": "Kusalākusalāpagatena satā,",
  "tika-abh06t1:82_0": "Kusale kusalena ca yaṁ kusalaṁ;",
  "tika-abh06t1:83_0": "Catubhūmigataṁ muninā vasinā,",
  "tika-abh06t1:84_0": "Lapitaṁ lapitaṁ sakalampi mayā.",
  "tika-abh06t1:85_0": "Akusalaṁ pana bhūmito ekavidhaṁ kāmāvacarameva,",
  "tika-abh06t1:85_1": "niyatāniyatavatthuvasena ca ekahetukaduhetukavasena ca paṭisandhijanakājanakavasena ca duvidhaṁ,",
  "tika-abh06t1:85_2": "tīhi vedanāhi yogato ca lobhamūlaṁ dosamūlaṁ mohamūlanti mūlato ca tividhaṁ hoti.",
  "tika-abh06t1:85_3": "Tattha lobhamūlaṁ pana somanassupekkhādiṭṭhippayogabhedato aṭṭhavidhaṁ hoti.",
  "tika-abh06t1:85_4": "Seyyathidaṁ –",
  "tika-abh06t1:85_5": "somanassasahagataṁ diṭṭhigatasampayuttaṁ asaṅkhārikamekaṁ,",
  "tika-abh06t1:85_6": "sasaṅkhārikamekaṁ,",
  "tika-abh06t1:85_7": "somanassasahagataṁ diṭṭhigatavippayuttaṁ asaṅkhārikamekaṁ,",
  "tika-abh06t1:85_8": "sasaṅkhārikamekaṁ,",
  "tika-abh06t1:85_9": "upekkhāsahagataṁ diṭṭhigatasampayuttaṁ asaṅkhārikamekaṁ,",
  "tika-abh06t1:85_10": "sasaṅkhārikamekaṁ,",
  "tika-abh06t1:85_11": "upekkhāsahagataṁ diṭṭhigatavippayuttaṁ asaṅkhārikamekaṁ,",
  "tika-abh06t1:85_12": "sasaṅkhārikamekanti.",
  "tika-abh06t1:86_0": "Yadā hi “natthi kāmesu ādīnavo”tiādinā nayena micchādiṭṭhiṁ purakkhatvā kevalaṁ haṭṭhatuṭṭho kāme vā paribhuñjati,",
  "tika-abh06t1:86_1": "diṭṭhamaṅgalādīni vā sārato pacceti sabhāvatikkheneva anussāhitena cittena,",
  "tika-abh06t1:86_2": "tadāssa paṭhamaṁ akusalacittaṁ uppajjati.",
  "tika-abh06t1:86_3": "Yadā pana mandena samussāhitena,",
  "tika-abh06t1:86_4": "tadā dutiyaṁ.",
  "tika-abh06t1:86_5": "Yadā micchādiṭṭhiṁ apurakkhatvā kevalaṁ haṭṭhatuṭṭho methunaṁ dhammaṁ vā paribhuñjati,",
  "tika-abh06t1:86_6": "parasampattiṁ vā abhijjhāyati,",
  "tika-abh06t1:86_7": "parassa bhaṇḍaṁ vā harati sabhāvatikkheneva anussāhitena cittena,",
  "tika-abh06t1:86_8": "tadā tatiyaṁ.",
  "tika-abh06t1:86_9": "Yadā mandena samussāhitena,",
  "tika-abh06t1:86_10": "tadā catutthaṁ uppajjati.",
  "tika-abh06t1:86_11": "Yadā pana kāmānaṁ vā asampattiṁ āgamma aññesaṁ vā somanassahetūnaṁ abhāvena catūsupi vikappesu somanassarahitā honti,",
  "tika-abh06t1:86_12": "tadā sesāni cattāri upekkhāsahagatāni uppajjantīti.",
  "tika-abh06t1:86_13": "Evaṁ somanassupekkhādiṭṭhippayogabhedato aṭṭhavidhaṁ lobhamūlaṁ veditabbaṁ.",
  "tika-abh06t1:87_0": "Dosamūlaṁ pana ekantasavatthukato ekavidhaṁ,",
  "tika-abh06t1:87_1": "asaṅkhārasasaṅkhārabhedato duvidhaṁ domanassasahagataṁ paṭighasampayuttaṁ asaṅkhāraṁ,",
  "tika-abh06t1:87_2": "sasaṅkhāranti.",
  "tika-abh06t1:87_3": "Assa pana pāṇātipātādīsu tikkhamandappavattikāle uppatti veditabbā.",
  "tika-abh06t1:88_0": "Mohamūlampi vicikicchuddhaccayogato duvidhaṁ hoti upekkhāsahagataṁ vicikicchāsampayuttaṁ,",
  "tika-abh06t1:88_1": "upekkhāsahagataṁ uddhaccasampayuttanti.",
  "tika-abh06t1:88_2": "Tassa asanniṭṭhānavikkhepakālesu pavatti veditabbāti.",
  "tika-abh06t1:89_0": "Evaṁ tāva dvādasavidhaṁ akusalacittaṁ veditabbaṁ,",
  "tika-abh06t1:89_1": "sabbaṁ panetaṁ yathānurūpaṁ apāyesu upapattiyā,",
  "tika-abh06t1:89_2": "sugatiyampi dukkhavisesassa abhinipphādakaṁ hoti.",
  "tika-abh06t1:90_0": "30.",
  "tika-abh06t1:91_0": "Lobhamūlavasenaṭṭha, dosamūlavasā duve;",
  "tika-abh06t1:92_0": "Mohamūlavasena dve, evaṁ dvādasadhā siyuṁ.",
  "tika-abh06t1:93_0": "31.",
  "tika-abh06t1:94_0": "Pāpāpāpesvapāpena, yaṁ vuttaṁ pāpamānasaṁ;",
  "tika-abh06t1:95_0": "Pāpāpāpappahīnena, taṁ mayā samudāhaṭaṁ.",
  "tika-abh06t1:96_0": "Itaraṁ pana abyākatamavipākārahato ekavidhaṁ hoti,",
  "tika-abh06t1:96_1": "jātibhedato duvidhaṁ vipākacittaṁ kiriyacittanti.",
  "tika-abh06t1:96_2": "Tattha vipākacittaṁ bhūmibhedato catubbidhaṁ kāmāvacaraṁ rūpāvacaraṁ arūpāvacaraṁ lokuttaranti.",
  "tika-abh06t1:96_3": "Tattha kāmāvacaraṁ duvidhaṁ kusalavipākaṁ akusalavipākanti.",
  "tika-abh06t1:96_4": "Kusalavipākaṁ duvidhaṁ sahetukamahetukañceti.",
  "tika-abh06t1:97_0": "Tattha sahetukavipākacittaṁ sakakusalaṁ viya somanassupekkhāñāṇappayogabhedato aṭṭhavidhaṁ.",
  "tika-abh06t1:97_1": "Seyyathidaṁ –",
  "tika-abh06t1:97_2": "somanassasahagataṁ ñāṇasampayuttaṁ asaṅkhāraṁ,",
  "tika-abh06t1:97_3": "sasaṅkhāraṁ,",
  "tika-abh06t1:97_4": "somanassasahagataṁ ñāṇavippayuttaṁ asaṅkhāraṁ,",
  "tika-abh06t1:97_5": "sasaṅkhāraṁ,",
  "tika-abh06t1:97_6": "upekkhāsahagataṁ ñāṇasampayuttaṁ asaṅkhāraṁ,",
  "tika-abh06t1:97_7": "sasaṅkhāraṁ,",
  "tika-abh06t1:97_8": "upekkhāsahagataṁ ñāṇavippayuttaṁ asaṅkhāraṁ,",
  "tika-abh06t1:97_9": "sasaṅkhāranti idaṁ aṭṭhavidhaṁ sahetukavipākaṁ nāma.",
  "tika-abh06t1:98_0": "Yathā panassa kusalaṁ dānādivasena chasu ārammaṇesu pavattati,",
  "tika-abh06t1:98_1": "na idaṁ tathā.",
  "tika-abh06t1:98_2": "Idaṁ hi paṭisandhibhavaṅgacutitadārammaṇavasena parittadhammapariyāpannesuyeva chasu ārammaṇesu pavattati.",
  "tika-abh06t1:98_3": "Sampayuttadhammānañca visese asatipi ādāsatalādīsu mukhanimittaṁ viya nirussāhaṁ vipākaṁ,",
  "tika-abh06t1:98_4": "mukhaṁ viya saussāhaṁ kusalanti veditabbaṁ.",
  "tika-abh06t1:98_5": "Imesaṁ pana vipaccanaṭṭhānaṁ veditabbaṁ.",
  "tika-abh06t1:98_6": "Imāni hi paṭisandhibhavaṅgacutitadārammaṇāni hutvā vipaccanti.",
  "tika-abh06t1:99_0": "32.",
  "tika-abh06t1:100_0": "Kāmāvacaradevānaṁ, manussānaṁ ime pana;",
  "tika-abh06t1:101_0": "Duhetukatihetūnaṁ, bhavanti paṭisandhiyo.",
  "tika-abh06t1:102_0": "33.",
  "tika-abh06t1:103_0": "Tato pavattiyaṁ hutvā, bhavaṅgaṁ yāvatāyukaṁ;",
  "tika-abh06t1:104_0": "Balavārammaṇe hutvā, tadārammaṇameva ca.",
  "tika-abh06t1:105_0": "34.",
  "tika-abh06t1:106_0": "Tato maraṇakālasmiṁ, cuti hutvā pavattare;",
  "tika-abh06t1:107_0": "Evaṁ catūsu ṭhānesu, vipaccantīti niddise.",
  "tika-abh06t1:108_0": "35.",
  "tika-abh06t1:109_0": "Sabhūmikusaleheva, mahāpākā samā vinā;",
  "tika-abh06t1:110_0": "Kammadvārañca kammañca, puññānaṁ kriyavatthukaṁ.",
  "tika-abh06t1:111_0": "36.",
  "tika-abh06t1:112_0": "Aviññattijanattā hi, avipākasabhāvato;",
  "tika-abh06t1:113_0": "Appavattanato ceva, pākā puññehi no samā.",
  "tika-abh06t1:114_0": "37.",
  "tika-abh06t1:115_0": "Parittārammaṇattā hi, tesamekantato pana;",
  "tika-abh06t1:116_0": "Karuṇāmuditā tesu, na jāyanti kadācipi.",
  "tika-abh06t1:117_0": "38.",
  "tika-abh06t1:118_0": "Tathā viratiyo tisso, na panetesu jāyare;",
  "tika-abh06t1:119_0": "Pañca sikkhāpadā vuttā, kusalāti hi satthunā.",
  "tika-abh06t1:120_0": "39.",
  "tika-abh06t1:121_0": "Tathādhipatinopettha, na santīti viniddise;",
  "tika-abh06t1:122_0": "Chandādīni dhuraṁ katvā, anuppajjanato pana.",
  "tika-abh06t1:123_0": "40.",
  "tika-abh06t1:124_0": "Asaṅkhārasasaṅkhāra-vidhānaṁ pana puññato;",
  "tika-abh06t1:125_0": "Ñeyyaṁ paccayato ceva, vipākesu ca viññunā.",
  "tika-abh06t1:126_0": "41.",
  "tika-abh06t1:127_0": "Hīnādīnaṁ vipākattā, puññānaṁ puññavādinā;",
  "tika-abh06t1:128_0": "Hīnādayo bhavantīti, vipākā paridīpitā.",
  "tika-abh06t1:129_0": "42.",
  "tika-abh06t1:130_0": "Idaṁ aṭṭhavidhaṁ cittaṁ, ekantena savatthukaṁ;",
  "tika-abh06t1:131_0": "Jāyate kāmalokasmiṁ, na panaññattha jāyate.",
  "tika-abh06t1:132_0": "Evaṁ tāva sahetukavipākacittaṁ veditabbaṁ.",
  "tika-abh06t1:133_0": "Ahetukavipākacittaṁ pana alobhādihetuvirahitaṁ upekkhāsahagataṁ cakkhuviññāṇaṁ,",
  "tika-abh06t1:133_1": "upekkhāsahagataṁ sotaviññāṇaṁ,",
  "tika-abh06t1:133_2": "upekkhāsahagataṁ ghānaviññāṇaṁ,",
  "tika-abh06t1:133_3": "upekkhāsahagataṁ jivhāviññāṇaṁ,",
  "tika-abh06t1:133_4": "sukhasahagataṁ kāyaviññāṇaṁ,",
  "tika-abh06t1:133_5": "upekkhāsahagataṁ ahetukamanodhātusampaṭicchanaṁ,",
  "tika-abh06t1:133_6": "somanassasahagataṁ ahetukamanoviññāṇadhātusantīraṇaṁ,",
  "tika-abh06t1:133_7": "upekkhāsahagataṁ ahetukamanoviññāṇadhātusantīraṇanti idaṁ pana aṭṭhavidhaṁ ahetukavipākacittaṁ nāma.",
  "tika-abh06t1:134_0": "Idaṁ pana aṭṭhavidhaṁ niyatavatthukato ekavidhaṁ,",
  "tika-abh06t1:134_1": "niyatāniyatārammaṇato duvidhaṁ.",
  "tika-abh06t1:134_2": "Tattha viññāṇapañcakaṁ niyatārammaṇaṁ,",
  "tika-abh06t1:134_3": "sesattayaṁ aniyatārammaṇaṁ.",
  "tika-abh06t1:134_4": "Sukhasomanassupekkhāvedanāyogato tividhaṁ.",
  "tika-abh06t1:134_5": "Tattha sukhasahagataṁ kāyaviññāṇaṁ,",
  "tika-abh06t1:134_6": "dviṭṭhānikaṁ santīraṇaṁ somanassupekkhāyuttaṁ,",
  "tika-abh06t1:134_7": "sesamupekkhāyuttanti.",
  "tika-abh06t1:135_0": "Diṭṭhārammaṇasutārammaṇamutārammaṇadiṭṭhasutamutārammaṇadiṭṭha-sutamutaviññātārammaṇavasena pañcavidhaṁ.",
  "tika-abh06t1:135_1": "Tattha diṭṭhārammaṇaṁ cakkhuviññāṇaṁ,",
  "tika-abh06t1:135_2": "sutārammaṇaṁ sotaviññāṇaṁ,",
  "tika-abh06t1:135_3": "mutārammaṇaṁ ghānajivhākāyaviññāṇattayaṁ,",
  "tika-abh06t1:135_4": "diṭṭhasutamutārammaṇaṁ manodhātusampaṭicchanaṁ,",
  "tika-abh06t1:135_5": "diṭṭhasutamutaviññātārammaṇaṁ sesamanoviññāṇadhātudvayanti.",
  "tika-abh06t1:136_0": "Vatthuto chabbidhaṁ. Kathaṁ?",
  "tika-abh06t1:136_1": "Cakkhuviññāṇassa cakkhumeva vatthu,",
  "tika-abh06t1:136_2": "tathā sotaghānajivhākāyaviññāṇānaṁ sotaghānajivhākāyavatthu,",
  "tika-abh06t1:136_3": "avasesattayassa hadayavatthumevāti.",
  "tika-abh06t1:137_0": "Ārammaṇato sattavidhaṁ hoti. Kathaṁ?",
  "tika-abh06t1:137_1": "Rūpārammaṇameva cakkhuviññāṇaṁ,",
  "tika-abh06t1:137_2": "tathā saddagandharasaphoṭṭhabbārammaṇāni paṭipāṭiyā sotaghānajivhākāyaviññāṇāni,",
  "tika-abh06t1:137_3": "rūpādipañcārammaṇā manodhātu,",
  "tika-abh06t1:137_4": "sesamanoviññāṇadhātudvayaṁ chaḷārammaṇanti.",
  "tika-abh06t1:138_0": "Taṁ sabbaṁ pana ahetukavipākacittaṁ kiccato aṭṭhavidhaṁ hoti. Kathaṁ?",
  "tika-abh06t1:138_1": "Dassanakiccaṁ cakkhuviññāṇaṁ,",
  "tika-abh06t1:138_2": "savanaghāyanasāyanaphusanasampaṭicchanasantīraṇatadārammaṇakiccāni avasesāni.",
  "tika-abh06t1:139_0": "Tattha cakkhuto pavattaṁ viññāṇaṁ,",
  "tika-abh06t1:139_1": "cakkhumhi sannissitaṁ viññāṇanti vā cakkhuviññāṇaṁ,",
  "tika-abh06t1:139_2": "tathā sotaviññāṇādīni.",
  "tika-abh06t1:139_3": "Tattha cakkhusannissitarūpavijānanalakkhaṇaṁ cakkhuviññāṇaṁ,",
  "tika-abh06t1:139_4": "rūpamattārammaṇarasaṁ,",
  "tika-abh06t1:139_5": "rūpābhimukhabhāvapaccupaṭṭhānaṁ,",
  "tika-abh06t1:139_6": "rūpārammaṇāya kiriyāmanodhātuyā apagamapadaṭṭhānaṁ.",
  "tika-abh06t1:139_7": "Tathā sotaghānajivhākāyaviññāṇāni sotādisannissitasaddādivijānanalakkhaṇāni,",
  "tika-abh06t1:139_8": "saddādimattārammaṇarasāni,",
  "tika-abh06t1:139_9": "saddādīsu abhimukhabhāvapaccupaṭṭhānāni,",
  "tika-abh06t1:139_10": "saddādiārammaṇānaṁ kiriyāmanodhātūnaṁ apagamapadaṭṭhānāni.",
  "tika-abh06t1:139_11": "Manodhātusampaṭicchanaṁ pana cakkhuviññāṇādīnaṁ anantarā rūpādivijānanalakkhaṇaṁ,",
  "tika-abh06t1:139_12": "rūpādisampaṭicchanarasaṁ,",
  "tika-abh06t1:139_13": "tathābhāvapaccupaṭṭhānaṁ,",
  "tika-abh06t1:139_14": "cakkhuviññāṇādīnaṁ apagamapadaṭṭhānaṁ.",
  "tika-abh06t1:140_0": "Sesā pana dve ahetukamanoviññāṇadhātuyo chaḷārammaṇavijānanalakkhaṇā,",
  "tika-abh06t1:140_1": "santīraṇādirasā,",
  "tika-abh06t1:140_2": "tathābhāvapaccupaṭṭhānā,",
  "tika-abh06t1:140_3": "hadayavatthupadaṭṭhānāti veditabbā.",
  "tika-abh06t1:140_4": "Tattha paṭhamā ekantamiṭṭhārammaṇe pavattisabbhāvato somanassayuttāva hutvā pañcadvāre santīraṇakiccaṁ sādhayamānā pañcasu dvāresu ṭhatvā vipaccati,",
  "tika-abh06t1:140_5": "chasu pana dvāresu balavārammaṇe tadārammaṇaṁ hutvā vipaccati.",
  "tika-abh06t1:140_6": "Dutiyā pana iṭṭhamajjhattārammaṇe pavattisabbhāvato upekkhāsahagatā hutvā santīraṇatadārammaṇapaṭisandhibhavaṅgacutivasena",
  "tika-abh06t1:140_7": "pavattanato pañcasu ṭhānesu vipaccati. Kathaṁ?",
  "tika-abh06t1:140_8": "Manussaloke tāva jaccandhajaccabadhirajaccajaḷajaccummattakapaṇḍakaubhatobyañjananapuṁsakādīnaṁ paṭisandhiggahaṇakāle paṭisandhi hutvā vipaccati.",
  "tika-abh06t1:140_9": "Paṭisandhiyā vītivattāya pavattiyaṁ yāvatāyukaṁ bhavaṅgaṁ hutvā vipaccati.",
  "tika-abh06t1:140_10": "Iṭṭhamajjhatte pañcārammaṇavīthiyā santīraṇaṁ hutvā,",
  "tika-abh06t1:140_11": "balavārammaṇe chadvāre tadārammaṇaṁ hutvā,",
  "tika-abh06t1:140_12": "maraṇakāle cuti hutvāti imesu pana pañcasu ṭhānesu vipaccatīti.",
  "tika-abh06t1:140_13": "Evaṁ tāva ahetukavipākacittāni veditabbāni.",
  "tika-abh06t1:141_0": "43.",
  "tika-abh06t1:142_0": "Kāmāvacarapuññassa, vipākā honti soḷasa;",
  "tika-abh06t1:143_0": "Taṁ tihetukapuññassa, vasena paridīpaye.",
  "tika-abh06t1:144_0": "Idāni rūpāvacaravipākacittāni vuccanti.",
  "tika-abh06t1:144_1": "Tāni niyatavatthukato ekavidhāni,",
  "tika-abh06t1:144_2": "jhānaṅgayogabhedato pañcavidhāni. Kathaṁ?",
  "tika-abh06t1:144_3": "Vitakkavicārapītisukhacittekaggatāsampayuttaṁ paṭhamaṁ,",
  "tika-abh06t1:144_4": "vicārapītisukhacittekaggatāsampayuttaṁ dutiyaṁ,",
  "tika-abh06t1:144_5": "pītisukhacittekaggatāsampayuttaṁ tatiyaṁ,",
  "tika-abh06t1:144_6": "sukhacittekaggatāsampayuttaṁ catutthaṁ,",
  "tika-abh06t1:144_7": "upekkhācittekaggatāsampayuttaṁ pañcamanti imāni pañcapi rūpāvacaravipākacittāni upapattiyaṁ paṭisandhibhavaṅgacutivasena pavattanti.",
  "tika-abh06t1:145_0": "Idāni arūpāvacaravipākacittāni vuccanti.",
  "tika-abh06t1:145_1": "Tāni sakakusalāni viya ārammaṇabhedato catubbidhāni honti. Kathaṁ?",
  "tika-abh06t1:145_2": "Ākāsānañcāyatanasaññāsahagataṁ,",
  "tika-abh06t1:145_3": "viññāṇañcāyatanasaññāsahagataṁ,",
  "tika-abh06t1:145_4": "ākiñcaññāyatanasaññāsahagataṁ,",
  "tika-abh06t1:145_5": "nevasaññānāsaññāyatanasaññāsahagatanti imāni cattāri arūpāvacaravipākacittāni.",
  "tika-abh06t1:146_0": "44.",
  "tika-abh06t1:147_0": "Kusalānugataṁ katvā, bhājitaṁ kiṁ mahaggataṁ;",
  "tika-abh06t1:148_0": "Kāmāvacarapuññaṁva, nāsamānaphalaṁ yato.",
  "tika-abh06t1:149_0": "45.",
  "tika-abh06t1:150_0": "Attano kusaleheva, samānaṁ sabbathā idaṁ;",
  "tika-abh06t1:151_0": "Gajādīnaṁ yathā chāyā, gajādisadisā tathā.",
  "tika-abh06t1:152_0": "46.",
  "tika-abh06t1:153_0": "Kāmāvacarapuññaṁva, nāparāpariyavedanaṁ;",
  "tika-abh06t1:154_0": "Jhānā aparihīnassa, sattassa bhavagāmino.",
  "tika-abh06t1:155_0": "47.",
  "tika-abh06t1:156_0": "Kusalānantaraṁyeva, phalaṁ uppajjatīti ca;",
  "tika-abh06t1:157_0": "Ñāpanatthaṁ panetassa, kusalānugataṁ kataṁ.",
  "tika-abh06t1:158_0": "48.",
  "tika-abh06t1:159_0": "Paṭippadākkamo ceva, hīnādīnañca bhedato;",
  "tika-abh06t1:160_0": "Jhānāgamanato cettha, veditabbo vibhāvinā.",
  "tika-abh06t1:161_0": "49.",
  "tika-abh06t1:162_0": "Abhāvodhipatīnañca, ayameva visesako;",
  "tika-abh06t1:163_0": "Sesaṁ sabbaṁ ca sesena, kusalena samaṁ mataṁ. –",
  "tika-abh06t1:164_0": "Evaṁ rūpāvacarārūpāvacaravipākā veditabbā.",
  "tika-abh06t1:165_0": "Idāni lokuttaravipākacittāni honti.",
  "tika-abh06t1:165_1": "Tāni catumaggayuttacittaphalattā catubbidhāni honti. Kathaṁ?",
  "tika-abh06t1:165_2": "Sotāpattimaggaphalacittaṁ,",
  "tika-abh06t1:165_3": "sakadāgāmimaggaphalacittaṁ,",
  "tika-abh06t1:165_4": "anāgāmimaggaphalacittaṁ,",
  "tika-abh06t1:165_5": "arahattamaggaphalacittanti.",
  "tika-abh06t1:165_6": "Evaṁ panettha ekekaṁ jhānaṅgayogabhedato pañcavidhaṁ,",
  "tika-abh06t1:165_7": "puna maggavīthiphalasamāpattivasena pavattito duvidhaṁ.",
  "tika-abh06t1:165_8": "Evaṁ lokuttarakusalavipākacittāni veditabbāni.",
  "tika-abh06t1:166_0": "50.",
  "tika-abh06t1:167_0": "Suññataṁ animittanti, tathāpaṇihitantipi;",
  "tika-abh06t1:168_0": "Etāni tīṇi nāmāni, maggassānantare phale.",
  "tika-abh06t1:169_0": "51.",
  "tika-abh06t1:170_0": "Labbhanti parabhāgasmiṁ, vaḷañjanaphalesu na;",
  "tika-abh06t1:171_0": "Vipassanāvaseneva, tāni nāmāni labbhare.",
  "tika-abh06t1:172_0": "52.",
  "tika-abh06t1:173_0": "Honti sādhipatīneva, lokuttaraphalāni tu;",
  "tika-abh06t1:174_0": "Vipākedhipatī natthi, ṭhapetvā tu anāsave.",
  "tika-abh06t1:175_0": "53.",
  "tika-abh06t1:176_0": "Attano maggabhāvena, maggo “maggo”ti vuccati;",
  "tika-abh06t1:177_0": "Phalaṁ maggamupādāya, maggo nāmāti vuccati. –",
  "tika-abh06t1:178_0": "Evaṁ lokuttaravipākā veditabbā.",
  "tika-abh06t1:179_0": "Idāni sattākusalavipākāni vuccanti.",
  "tika-abh06t1:179_1": "Akusalavipākaṁ upekkhāsahagataṁ cakkhuviññāṇaṁ,",
  "tika-abh06t1:179_2": "upekkhāsahagataṁ sotaviññāṇaṁ,",
  "tika-abh06t1:179_3": "upekkhāsahagataṁ ghānaviññāṇaṁ,",
  "tika-abh06t1:179_4": "upekkhāsahagataṁ jivhāviññāṇaṁ,",
  "tika-abh06t1:179_5": "dukkhasahagataṁ kāyaviññāṇaṁ,",
  "tika-abh06t1:179_6": "upekkhāsahagataṁ ahetukamanodhātusampaṭicchanaṁ,",
  "tika-abh06t1:179_7": "upekkhāsahagataṁ ahetukamanoviññāṇadhātusantīraṇanti imāni satta akusalavipākacittāni.",
  "tika-abh06t1:180_0": "Ettha pana upekkhāsahagatāhetukamanoviññāṇadhātu ekādasavidhenāpi akusalacittena kamme āyūhite kammakammanimittagatinimittesu",
  "tika-abh06t1:180_1": "aññataraṁ ārammaṇaṁ katvā catūsu apāyesu paṭisandhi hutvā vipaccati,",
  "tika-abh06t1:180_2": "paṭisandhiyā vītivattāya dutiyacittavāraṁ tato paṭṭhāya yāvatāyukaṁ bhavaṅgaṁ hutvā,",
  "tika-abh06t1:180_3": "aniṭṭhamajjhattārammaṇāya pañcaviññāṇavīthiyā santīraṇaṁ hutvā,",
  "tika-abh06t1:180_4": "balavārammaṇe chasu dvāresu tadārammaṇaṁ hutvā,",
  "tika-abh06t1:180_5": "maraṇakāle cuti hutvā vipaccati.",
  "tika-abh06t1:180_6": "Evaṁ pañcasu ṭhānesu vipaccati.",
  "tika-abh06t1:180_7": "Kevalaṁ hi tāni kusalavipākāhetukacittāni kusalakammapaccayāni,",
  "tika-abh06t1:180_8": "imāni akusalakammapaccayāni.",
  "tika-abh06t1:180_9": "Ayamimesaṁ,",
  "tika-abh06t1:180_10": "tesañca viseso.",
  "tika-abh06t1:181_0": "54.",
  "tika-abh06t1:182_0": "Aniṭṭhāniṭṭhamajjhattagocare vattare ime;",
  "tika-abh06t1:183_0": "Sukhādittayayuttā te, dukkhupekkhāyutā ime.",
  "tika-abh06t1:184_0": "Evaṁ kāmāvacarakusalavipākasahetukamaṭṭhavidhaṁ,",
  "tika-abh06t1:184_1": "ahetukamaṭṭhavidhaṁ,",
  "tika-abh06t1:184_2": "jhānaṅgayogabhedato rūpāvacaravipākaṁ pañcavidhaṁ,",
  "tika-abh06t1:184_3": "ārammaṇabhedato arūpāvacaravipākaṁ catubbidhaṁ,",
  "tika-abh06t1:184_4": "maggasampayuttacittaphalabhedato lokuttaravipākaṁ catubbidhaṁ,",
  "tika-abh06t1:184_5": "cakkhuviññāṇādibhedato akusalavipākaṁ sattavidhanti chattiṁsavidhaṁ vipākacittaṁ veditabbaṁ.",
  "tika-abh06t1:185_0": "55.",
  "tika-abh06t1:186_0": "Evaṁ chattiṁsadhā pākaṁ, pākasāsanapūjito;",
  "tika-abh06t1:187_0": "Savipākāvipākesu, kusalo sugatobravi.",
  "tika-abh06t1:188_0": "Kiriyābyākatacittaṁ pana avipākato ekavidhaṁ,",
  "tika-abh06t1:188_1": "parittamahaggatato duvidhaṁ,",
  "tika-abh06t1:188_2": "kāmāvacararūpāvacaraarūpāvacarabhūmibhedato tividhaṁ.",
  "tika-abh06t1:188_3": "Tattha kāmāvacaraṁ duvidhaṁ sahetukamahetukanti.",
  "tika-abh06t1:188_4": "Tattha sahetukaṁ ekavidhaṁ arahato eva uppajjanato.",
  "tika-abh06t1:188_5": "Somanassupekkhāñāṇappayogabhedato kāmāvacarakusalaṁ viya aṭṭhavidhaṁ hoti.",
  "tika-abh06t1:188_6": "Seyyathidaṁ –",
  "tika-abh06t1:188_7": "somanassasahagataṁ ñāṇasampayuttaṁ asaṅkhārikaṁ,",
  "tika-abh06t1:188_8": "sasaṅkhārikaṁ,",
  "tika-abh06t1:188_9": "somanassasahagataṁ ñāṇavippayuttaṁ asaṅkhārikaṁ,",
  "tika-abh06t1:188_10": "sasaṅkhārikaṁ,",
  "tika-abh06t1:188_11": "upekkhāsahagataṁ ñāṇasampayuttaṁ asaṅkhārikaṁ,",
  "tika-abh06t1:188_12": "sasaṅkhārikaṁ,",
  "tika-abh06t1:188_13": "upekkhāsahagataṁ ñāṇavippayuttaṁ asaṅkhārikaṁ,",
  "tika-abh06t1:188_14": "sasaṅkhārikanti imāni aṭṭha sahetukakiriyacittāni.",
  "tika-abh06t1:188_15": "Etāni pana yathānurūpaṁ dānādivasena khīṇāsavānaṁyeva pavattanti.",
  "tika-abh06t1:188_16": "Evaṁ sahetukakiriyacittāni veditabbāni.",
  "tika-abh06t1:189_0": "Ahetukakiriyacittaṁ pana tividhaṁ kiriyāhetukamanodhātuupekkhāsahagatāvajjanacittaṁ,",
  "tika-abh06t1:189_1": "kiriyāhetukamanoviññāṇadhātusomanassasahagataṁ hasituppādacittaṁ,",
  "tika-abh06t1:189_2": "kiriyāhetukamanoviññāṇadhātuupekkhāsahagataṁ voṭṭhabbanacittanti.",
  "tika-abh06t1:190_0": "Tattha kiriyāhetukamanodhātu upekkhāsahagatā hadayavatthuṁ nissāya cakkhudvāre iṭṭhaiṭṭhamajjhattaaniṭṭhaaniṭṭhamajjhattesu",
  "tika-abh06t1:190_1": "rūpārammaṇesu yena kenaci pasāde ghaṭṭite taṁ taṁ ārammaṇaṁ gahetvā āvajjanavasena cakkhuviññāṇassa purecārī",
  "tika-abh06t1:190_2": "hutvā bhavaṅgaṁ āvaṭṭayamānā uppajjati.",
  "tika-abh06t1:190_3": "Sotadvārādīsupi eseva nayo.",
  "tika-abh06t1:190_4": "Itarā pana dve ahetukamanoviññāṇadhātuyo sādhāraṇāsādhāraṇāti duvidhā honti.",
  "tika-abh06t1:190_5": "Tattha asādhāraṇā pana kiriyāhetukamanoviññāṇadhātu somanassasahagatā khīṇāsavasseva chasu dvāresu chasu",
  "tika-abh06t1:190_6": "anuḷāresu ārammaṇesu hasituppādakiccā niyatavatthukā uppajjati.",
  "tika-abh06t1:190_7": "Sādhāraṇā pana ahetukamanoviññāṇadhātu upekkhāsahagatā chaḷārammaṇavijānanalakkhaṇā,",
  "tika-abh06t1:190_8": "tathābhāvapaccupaṭṭhānā,",
  "tika-abh06t1:190_9": "sā tīsu bhavesu sabbesaṁ sacittakasattānaṁ sādhāraṇā,",
  "tika-abh06t1:190_10": "na kassaci pana sacittakassa na uppajjati nāma.",
  "tika-abh06t1:190_11": "Uppajjamānā panāyaṁ pañcadvāramanodvāresu voṭṭhabbanāvajjanakiccā uppajjati.",
  "tika-abh06t1:190_12": "Cha asādhāraṇañāṇānipi etāya gahitārammaṇameva gaṇhanti.",
  "tika-abh06t1:190_13": "Sabbārammaṇagahaṇasamatthatāya sabbaññutaññāṇagatikāti veditabbā.",
  "tika-abh06t1:190_14": "Imāni tīṇi ahetukakiriyacittāni.",
  "tika-abh06t1:191_0": "Idha ṭhatvā hasanacittāni pariggaṇhitabbāni.",
  "tika-abh06t1:191_1": "Terasa hasanacittāni.",
  "tika-abh06t1:191_2": "Kusalato catūhi somanassasahagatehi,",
  "tika-abh06t1:191_3": "akusalato catūhīti imehi aṭṭhahi cittehi puthujjanā hasanti,",
  "tika-abh06t1:191_4": "sekhā pana kusalato catūhi,",
  "tika-abh06t1:191_5": "akusalato dvīhi diṭṭhigatavippayuttasomanassasahagatehīti chahi hasanti,",
  "tika-abh06t1:191_6": "khīṇāsavā kiriyato pañcahi somanassasahagatehi hasantīti.",
  "tika-abh06t1:192_0": "56.",
  "tika-abh06t1:193_0": "Somanassayutānaṭṭha, kusalākusalāni ca;",
  "tika-abh06t1:194_0": "Kriyato pana pañcevaṁ, hāsacittāni terasa.",
  "tika-abh06t1:195_0": "57.",
  "tika-abh06t1:196_0": "Puthujjanā hasantettha, cittehi pana aṭṭhahi;",
  "tika-abh06t1:197_0": "Chahi sekhā asekhā ca, hasanti pana pañcahi.",
  "tika-abh06t1:198_0": "Idāni rūpāvacarakiriyacittāni honti.",
  "tika-abh06t1:198_1": "Vitakkavicārapītisukhacittekaggatāsampayuttaṁ paṭhamaṁ,",
  "tika-abh06t1:198_2": "vicārapītisukhacittekaggatāsampayuttaṁ dutiyaṁ,",
  "tika-abh06t1:198_3": "pītisukhacittekaggatāsampayuttaṁ tatiyaṁ,",
  "tika-abh06t1:198_4": "sukhacittekaggatāsampayuttaṁ catutthaṁ,",
  "tika-abh06t1:198_5": "upekkhācittekaggatāsampayuttaṁ pañcamanti imāni pañca rūpāvacarakiriyacittāni.",
  "tika-abh06t1:199_0": "Idāni arūpāvacarakiriyacittāni vuccanti.",
  "tika-abh06t1:199_1": "Ākāsānañcāyatanasaññāsahagataṁ,",
  "tika-abh06t1:199_2": "viññāṇañcāyatanasaññāsahagataṁ,",
  "tika-abh06t1:199_3": "ākiñcaññāyatanasaññāsahagataṁ,",
  "tika-abh06t1:199_4": "nevasaññānāsaññāyatanasaññāsahagatanti imāni cattāri arūpāvacarakiriyacittāni.",
  "tika-abh06t1:199_5": "Imāni pana rūpārūpakiriyacittāni sakasakabhūmikusalasadisāni.",
  "tika-abh06t1:199_6": "Kevalaṁ panetāni kiriyacittāni khīṇāsavānaṁyeva uppajjanti,",
  "tika-abh06t1:199_7": "kusalāni pana sekhaputhujjanānaṁ.",
  "tika-abh06t1:199_8": "Imāni ca khīṇāsavānaṁ bhāvanākāravasappavattāni,",
  "tika-abh06t1:199_9": "tāni pana sekhaputhujjanānaṁ bhāvanāpuññavasappavattānīti ayameva imesaṁ,",
  "tika-abh06t1:199_10": "tesañca viseso.",
  "tika-abh06t1:200_0": "58.",
  "tika-abh06t1:201_0": "Yā puthujjanakālasmiṁ, abhinibbattitā pana;",
  "tika-abh06t1:202_0": "Rūpārūpasamāpatti, sā khīṇāsavabhikkhuno.",
  "tika-abh06t1:203_0": "59.",
  "tika-abh06t1:204_0": "Yāva khīṇāsavo bhikkhu, na samāpajjateva naṁ;",
  "tika-abh06t1:205_0": "Tāva tā kusalā eva, samāpannā sace kriyā.",
  "tika-abh06t1:206_0": "Evaṁ somanassādibhedato kāmāvacarasahetukakiriyacittamaṭṭhavidhaṁ,",
  "tika-abh06t1:206_1": "manodhātumanoviññāṇadhātudvayabhedato ahetukaṁ tividhaṁ,",
  "tika-abh06t1:206_2": "jhānaṅgayogabhedato rūpāvacaraṁ pañcavidhaṁ,",
  "tika-abh06t1:206_3": "ārammaṇabhedato arūpāvacaraṁ catubbidhaṁ,",
  "tika-abh06t1:206_4": "evaṁ bhūmivasena vīsatividhaṁ kiriyacittaṁ veditabbanti.",
  "tika-abh06t1:207_0": "60.",
  "tika-abh06t1:208_0": "Ekādasavidhaṁ kāme, rūpe pañca arūpisu;",
  "tika-abh06t1:209_0": "Cattārīti ca sabbāni, kriyācittāni vīsati.",
  "tika-abh06t1:210_0": "61.",
  "tika-abh06t1:211_0": "Lokuttarakriyacittaṁ, pana kasmā na vijjati;",
  "tika-abh06t1:212_0": "Ekacittakkhaṇattā hi, maggassāti na vijjati.",
  "tika-abh06t1:213_0": "62.",
  "tika-abh06t1:214_0": "Kriyākriyāpattivibhāgadesako,",
  "tika-abh06t1:215_0": "Kriyākriyaṁ cittamavoca yaṁ jino;",
  "tika-abh06t1:216_0": "Hitāhitānaṁ sakriyākriyārato,",
  "tika-abh06t1:217_0": "Kriyākriyaṁ tantu mayā samīritaṁ.",
  "tika-abh06t1:218_0": "Ettāvatā ekavīsatividhaṁ kusalaṁ,",
  "tika-abh06t1:218_1": "dvādasavidhaṁ akusalaṁ chattiṁsavidhaṁ vipākaṁ,",
  "tika-abh06t1:218_2": "vīsatividhaṁ kiriyacittanti ādimhi nikkhittaṁ cittaṁ ekūnanavutippabhedena vidhinā pakāsitaṁ hotīti.",
  "tika-abh06t1:219_0": "63.",
  "tika-abh06t1:220_0": "Ekavīsati puññāni, dvādasākusalāni ca;",
  "tika-abh06t1:221_0": "Chattiṁseva vipākāni, kriyacittāni vīsati.",
  "tika-abh06t1:222_0": "64.",
  "tika-abh06t1:223_0": "Ekūnanavuti sabbe, cittuppādā mahesinā;",
  "tika-abh06t1:224_0": "Aṭṭha lokuttare katvā, niddiṭṭhā hi samāsato.",
  "tika-abh06t1:225_0": "65.",
  "tika-abh06t1:226_0": "Piṭake abhidhammasmiṁ, ye bhikkhū pāṭavatthino;",
  "tika-abh06t1:227_0": "Tehāyaṁ uggahetabbo, cintetabbo punappunaṁ.",
  "tika-abh06t1:228_0": "66.",
  "tika-abh06t1:229_0": "Abhidhammāvatārena, abhidhammamahodadhiṁ;",
  "tika-abh06t1:230_0": "Ye taranti imaṁ lokaṁ, parañceva taranti teti.",
  "tika-abh06t1:231_0": "Iti abhidhammāvatāre cittaniddeso nāma",
  "tika-abh06t1:232_0": "Paṭhamo paricchedo."
}