{
  "tika-abh02t33:0_0": "16. Ñāṇavibhaṅgo",
  "tika-abh02t33:1_0": "1. Ekakamātikādivaṇṇanā",
  "tika-abh02t33:2_0": "751.",
  "tika-abh02t33:2_1": "Sampayuttānaṁ nissayapaccayatāya,",
  "tika-abh02t33:2_2": "ārammaṇassa pavattiṭṭhānatāya okāsaṭṭho veditabbo.",
  "tika-abh02t33:2_3": "Nahetādīti ādi-saddena ‘‘ahetukā’’tiādikaṁ sabbaṁ ekavidhena ñāṇavatthuṁ saṅgaṇhāti.",
  "tika-abh02t33:2_4": "Ekaṁ nahetūti nahetutāya ekaṁ pañcaviññāṇaṁ nahetūti vuttā tesaṁ nahetutā.",
  "tika-abh02t33:2_5": "Ekantāhetubhāvena hi te ekappakārāvāti. Aññampīti ahetukādi.",
  "tika-abh02t33:2_6": "Avitathasāmaññayuttanti teneva ahetukatādinā yathābhūtena samānabhāvena yuttaṁ.",
  "tika-abh02t33:2_7": "Ñāṇārammaṇanti ñāṇassa ārammaṇaṁ yathāvuttapañcaviññāṇādi.",
  "tika-abh02t33:2_8": "Vatthuvibhāvanāti pañcaviññāṇādikassa ñāṇavatthussa yathāvuttavisesena vibhāvanā pakāsanā paññā.",
  "tika-abh02t33:3_0": "Osānadukassāti ‘‘atthajāpikā paññā,",
  "tika-abh02t33:3_1": "jāpitatthā paññā’’ti imassa dukassa.",
  "tika-abh02t33:3_2": "Dukamātikā dhammasaṅgaṇiyaṁ vuttadukamātikāti āha ‘‘dukamātikaṁ anissāyā’’ti.",
  "tika-abh02t33:4_0": "‘‘Cintāmayā paññā’’tiādikā tikamātikaṁ anissāya vuttāti āha ‘‘evaṁ tikānurūpehīti etthāpi daṭṭhabba’’nti.",
  "tika-abh02t33:4_1": "Yadipi jāpa-saddo byattavacane, mānase ca pavattati,",
  "tika-abh02t33:4_2": "jananatthepi pana daṭṭhabboti dassento āha ‘‘anekatthattā dhātusaddāna’’ntiādi.",
  "tika-abh02t33:4_3": "Kusalapaññā vipākasaṅkhātassa,",
  "tika-abh02t33:4_4": "kiriyapaññā parikammādibhūtā attanā nibbattetabbaphalasaṅkhātassa atthassa nibbattanato atthajāpikāti vuttāti āha ‘‘atthajāpikā kāraṇagatā paññā’’ti. Vipākapaññā,",
  "tika-abh02t33:4_5": "kiriyapaññā ca sahajātādipaccayavasena taṁtaṁvipākādiatthaṁ jāpeti janetīti āha ‘‘jāpito janito attho etissāti jāpitatthā’’ti.",
  "tika-abh02t33:4_6": "Satipi sahajātānaṁ paccayabhāve vipākakiriyapaññā na kusalā viya vipākānaṁ nippariyāyena kāraṇavohāraṁ labhatīti āha ‘‘kāraṇapaññāsadisī’’ti.",
  "tika-abh02t33:4_7": "Vibhāvanatthena paññā ārammaṇaṁ viya sampayuttepi pakāsetiyevāti vuttaṁ ‘‘phalappakāsanabhūtā’’ti.",
  "tika-abh02t33:4_8": "Yato sā ālokobhāsapajjotapariyāyehi vibhāvitā.",
  "tika-abh02t33:5_0": "10. Dasakamātikāvaṇṇanā",
  "tika-abh02t33:6_0": "760.",
  "tika-abh02t33:6_1": "‘‘Jātipaccayā jarāmaraṇanti ñāṇaṁ,",
  "tika-abh02t33:6_2": "asati jātiyā natthi jarāmaraṇanti ñāṇaṁ.",
  "tika-abh02t33:6_3": "Atītampi addhānaṁ jātipaccayā jarāmaraṇanti ñāṇaṁ,",
  "tika-abh02t33:6_4": "asati jātiyā natthi jarāmaraṇanti ñāṇaṁ.",
  "tika-abh02t33:6_5": "Anāgatampi addhānaṁ jātipaccayā jarāmaraṇanti ñāṇaṁ,",
  "tika-abh02t33:6_6": "asati jātiyā natthi jarāmaraṇanti ñāṇaṁ.",
  "tika-abh02t33:6_7": "Yampissa taṁ dhammaṭṭhitiñāṇaṁ,",
  "tika-abh02t33:6_8": "tampi khayadhammaṁ vayadhammaṁ virāgadhammaṁ nirodhadhammanti ñāṇaṁ.",
  "tika-abh02t33:6_9": "Bhavapaccayā…pe… avijjāpaccayā saṅkhārā…pe… nirodhadhamma’’nti (saṁ. ni.",
  "tika-abh02t33:6_10": "2.34) evamāgatāni sattasattati ñāṇāni. ‘‘Jarāmaraṇe ñāṇaṁ, jarāmaraṇasamudaye ñāṇaṁ, jarāmaraṇanirodhe ñāṇaṁ,",
  "tika-abh02t33:6_11": "jarāmaraṇanirodhagāminiyā paṭipadāya ñāṇaṁ.",
  "tika-abh02t33:6_12": "Jātiyā ñāṇaṁ…pe… saṅkhāresu ñāṇaṁ…pe… paṭipadāya ñāṇa’’nti (saṁ. ni.",
  "tika-abh02t33:6_13": "2.33) evamāgatāni catucattārīsaṁ ñāṇāni.",
  "tika-abh02t33:6_14": "Sutamayañāṇādīni anāvaraṇañāṇapariyosānāni paṭisambhidāmagge (paṭi. ma.",
  "tika-abh02t33:6_15": "mātikā 1.1 ādayo) āgatāni tesattati ñāṇāni.",
  "tika-abh02t33:6_16": "Tenāha ‘‘tesattati pana…pe… na saṁyuttake’’ti.",
  "tika-abh02t33:6_17": "‘‘Saṁyuttake’’ti vā idaṁ ‘‘sattasattati ñāṇānī’’ti iminā sambandhitabbaṁ, na ‘‘tesattatī’’ti iminā. Aññattha nikkhepakaṇḍādīsu.",
  "tika-abh02t33:6_18": "Yathā sammāpaṭivedhābhāvato micchāñāṇādi thusarāsimhi nikhātakhāṇuko viya ārammaṇe cañcalaṁ hoti,",
  "tika-abh02t33:6_19": "na evaṁ hoti yathābhūtāvabodhakaṁ ñāṇanti āha ‘‘yāthāvapaṭivedhato sayañca akampiya’’nti.",
  "tika-abh02t33:6_20": "Adhibalakaraṇaṁ upatthambhananti taṁ puggale āropento āha ‘‘puggalañca…pe… karotī’’ti.",
  "tika-abh02t33:6_21": "Visabhāgadhammesu vā akampiyattho,",
  "tika-abh02t33:6_22": "sabhāgadhammesu upatthambhanattho veditabbo.",
  "tika-abh02t33:7_0": "Abhimukhaṁ gacchantīti ‘‘upagacchantī’’ti padassa atthavacanaṁ.",
  "tika-abh02t33:7_1": "Upagamanañcettha sabbaññutāya paṭijānanamevāti vuttaṁ ‘‘paṭijānanavasenā’’ti.",
  "tika-abh02t33:7_2": "Aṭṭha vā parisā upasaṅkamantīti etthāpi paṭijānanavasena sabbaññutanti yojetabbaṁ.",
  "tika-abh02t33:7_3": "Aṭṭhasu parisāsu dassitaakampiyañāṇayuttoti sambandho.",
  "tika-abh02t33:8_0": "Phalasampattipavattīti sappurisūpanissayādīnaṁ kāraṇasampattīnaṁ phalabhūtāya patirūpadesavāsaattasammāpaṇidhiādisampattiyā pavattanaṁ.",
  "tika-abh02t33:8_1": "Ādi-saddena suttasesā saṅgahitā.",
  "tika-abh02t33:8_2": "Tattha sappurisūpanissayādike.",
  "tika-abh02t33:8_3": "Kasmā panettha samāne atthakicce paṭivedhañāṇassa viya desanāñāṇassāpi yāva arahattamaggā uppajjamānatā na vuttāti codanaṁ sandhāyāha ‘‘paṭivedhaniṭṭhattā’’tiādi .",
  "tika-abh02t33:8_4": "Paṭivedhaniṭṭhattāti paṭivedhassa pariyosānattā.",
  "tika-abh02t33:8_5": "Tenāti paṭivedhapariyosānabhūtena arahattamaggañāṇena.",
  "tika-abh02t33:8_6": "Tadadhigamena hi sampattasakalasabbaññuguṇo bhagavā anantapaṭibhāno anupamāya buddhalīḷāya dhammaṁ desetuṁ samattho ahosi.",
  "tika-abh02t33:8_7": "‘‘Paṭiladdhassāpī’’ti iminā sabbathā labhāpakassa paṭivedhānurūpatā desanāñāṇassa asakkuṇeyyāti dīpeti,",
  "tika-abh02t33:8_8": "tena ca paṭivedhanamattenettha atthasiddhīti dasseti.",
  "tika-abh02t33:8_9": "Tenāha ‘‘desanāñāṇassā’’tiādi.",
  "tika-abh02t33:9_0": "Hānabhāgiyadhammanti vā hānabhāgiyabhāvassa kāraṇaṁ.",
  "tika-abh02t33:9_1": "Kāmasahagatasaññādidhammanti kāmaguṇārammaṇaṁ saññāmanasikārādiṁ.",
  "tika-abh02t33:9_2": "Pubbeva katābhisaṅkhārādinti ‘‘cande vā sūriye vā ettakaṁ gate vuṭṭhahissāmī’’tiādinā samāpajjanato pubbe pavattacittābhisaṅkhāraparikammādiṁ.",
  "tika-abh02t33:10_0": "Tadabhāvaggahaṇenāti kilesāvaraṇābhāvaggahaṇena. Ṭhitinti atthibhāvaṁ.",
  "tika-abh02t33:10_1": "Tabbiparītāyāti ‘‘natthi dinna’’ntiādikāya micchādiṭṭhiyā. Ṭhānābhāvanti appavattiṁ, natthibhāvaṁ vā.",
  "tika-abh02t33:10_2": "Uparīti imissā balānaṁ anukkamakathāya upari anantarameva.",
  "tika-abh02t33:10_3": "Vipākāvaraṇābhāvadassanādikassāti ādi-saddena kammāvaraṇābhāvadassanaṁ saṅgaṇhāti.",
  "tika-abh02t33:10_4": "Itaranti adhigamassa aṭṭhānadassanaṁ.",
  "tika-abh02t33:10_5": "Taṁsahitānaṁ dhātūnanti rāgādisahitānaṁ sabhāvānaṁ.",
  "tika-abh02t33:10_6": "Vemattatā ca tesaṁ paccayavisesasiddhena avatthādivisesena veditabbā.",
  "tika-abh02t33:10_7": "Cariyāhetūnanti rāgādicariyākāraṇabhūtānaṁ dhammānaṁ.",
  "tika-abh02t33:11_0": "1. Ekakaniddesavaṇṇanā",
  "tika-abh02t33:12_0": "761.Ayaṁ visesoti samānepi nayadvayassa tesaṁ ahetubhāvādidīpane ekassa hetubhāvādipaṭisedhatā,",
  "tika-abh02t33:12_1": "itarassa rāsantarāsaṅgahoti idaṁ nānākaraṇaṁ.",
  "tika-abh02t33:12_2": "Ekāya jātiyāti ādānanikkhepaparicchinnassa ekassa bhavassa.",
  "tika-abh02t33:12_3": "Tadantogadhatāyāti gatiantogadhatāya.",
  "tika-abh02t33:12_4": "Tattha tatthāti taṁtaṁgaticutibhavesu.",
  "tika-abh02t33:13_0": "762.Tathāti aññadvārārammaṇatāya.",
  "tika-abh02t33:13_1": "Khīrādīnaṁ…pe… vilakkhaṇatāti yathā khīrassa dadhibhāvena,",
  "tika-abh02t33:13_2": "dadhino takkabhāvena vilakkhaṇatāpatti,",
  "tika-abh02t33:13_3": "na evaṁ pañcaviññāṇānaṁ nahetubhāvādito aññassa sabhāvāpatti atthīti attho.",
  "tika-abh02t33:14_0": "763.Mahattepīti puthuttepi.",
  "tika-abh02t33:14_1": "Bahubhāvavācako hi ayaṁ mahā-saddo ‘‘mahājano’’tiādīsu viya rūpasaṅghāṭassa adhippetattā.",
  "tika-abh02t33:14_2": "Aññathā sabhāvadhammassa kā mahantatā, sukhumatā vā.",
  "tika-abh02t33:14_3": "Cakkhuviññāṇassa vacanaṁ katvā vuttattā āha ‘‘cakkhupasāde mama vatthumhī’’ti.",
  "tika-abh02t33:14_4": "Issariyaṭṭhānanti issariyapavattanaṭṭhānaṁ.",
  "tika-abh02t33:14_5": "Tathā hi naṁ aññattha bhāvitaṁ vibhāventameva tiṭṭhati,",
  "tika-abh02t33:14_6": "aññaviññāṇāni ca tena dinnanayāneva tattha pavattanti, api dibbacakkhuñāṇaṁ,",
  "tika-abh02t33:14_7": "yato taṁ andhassa na nipphajjati.",
  "tika-abh02t33:15_0": "764.Vavatthitānampīti aññamaññaṁ asaṁkiṇṇānampi.",
  "tika-abh02t33:15_1": "Paṭipāṭiniyamo niyatānupubbikatā.",
  "tika-abh02t33:15_2": "Tenāti ‘‘abbokiṇṇā’’ti vacanena.",
  "tika-abh02t33:16_0": "766.Āvaṭṭanabhāvo āvajjanakiccatā.",
  "tika-abh02t33:17_0": "Tesanti rūpādīnaṁ.",
  "tika-abh02t33:17_1": "Etesañhi rūpādīnaṁ pañcahi viññāṇehi samāgamo.",
  "tika-abh02t33:17_2": "Abhinipatitabbāni ālambitabbāni, vijānitabbānīti attho.",
  "tika-abh02t33:17_3": "Tenāha ‘‘ārammaṇakaraṇena paṭivijānitabbānī’’ti. Kusalākusalacetanāya,",
  "tika-abh02t33:17_4": "taṁsampayuttānañca yathāvuttānaṁ ‘‘manopubbaṅgamā…pe… akusalaṁ vā’’ti (vibha. aṭṭha.",
  "tika-abh02t33:17_5": "766) evaṁ vuttānaṁ paṭivijānitabbānaṁ paṭivijānananti sambandho.",
  "tika-abh02t33:17_6": "Kammatthe hi etaṁ sāmivacanaṁ.",
  "tika-abh02t33:17_7": "Sahajapubbaṅgamadhammenāti dassanādīhi sahajātaphassādinā pubbaṅgamena āvajjanādinā.",
  "tika-abh02t33:17_8": "Kiccantaranti dassanādikiccato aññaṁ sampaṭicchanādikiccaṁ.",
  "tika-abh02t33:18_0": "Avipākabhāvena kāraṇena, tena vā saddhiṁ. Aññanti rūpabhāvādiṁ.",
  "tika-abh02t33:18_1": "Bhāsanakaraṇakarāti viññattisamuṭṭhāpanavasena pavattakusalākusalacittuppādadhammā.",
  "tika-abh02t33:18_2": "Te eva kāyaṅgavācaṅgaṁ acopetvā pavattā taṁsadisā.",
  "tika-abh02t33:18_3": "Pubbaṅgamapaṭivijānananti pubbaṅgamabhāvena vijānanaṁ manodvārikajavanānaṁ purecarabhāvena gahaṇaṁ. Tatthāti pañcadvāre.",
  "tika-abh02t33:18_4": "‘‘Na paṭisiddha’’nti vatvā svāyamappaṭisedho sāmatthiyaladdhoti dassetuṁ ‘‘na kāyakammaṁ…pe… anuññātattā’’ti vuttaṁ.",
  "tika-abh02t33:18_5": "‘‘Tathā’’ti idaṁ yathā kāyavacīkammapaṭṭhapanaṁ,",
  "tika-abh02t33:18_6": "evaṁ kusalādidhammasamādānampi natthīti upasaṁharaṇatthaṁ veditabbaṁ. Yadi na bhavato cavati,",
  "tika-abh02t33:18_7": "kathaṁ pañcadvāre cuti vuttāti āha ‘‘na pañcadvārika…pe… ataṁdvārikattā’’ti. Tassā pāḷiyā.",
  "tika-abh02t33:18_8": "Āpāthamattanti āpāthagamanamattaṁ ārammaṇapaccayabhāvamattaṁ.",
  "tika-abh02t33:18_9": "Aññanti ‘‘rūpaṁ nīla’’nti evamādidhammavisesaṁ. Tenāha ‘‘dhammasabhāva’’nti.",
  "tika-abh02t33:18_10": "Rūpanti ca na gaṇhātīti rūpārammaṇampi samānaṁ ‘‘rūpaṁ nāmeta’’nti na gaṇhāti.",
  "tika-abh02t33:18_11": "Tathā cāhu eke ‘‘cakkhuviññāṇasamaṅgī nīlaṁ vijānāti, no tu nīla’’nti.",
  "tika-abh02t33:18_12": "Rūpanīlādiākāro rūpārammaṇarūpādānākārapaññatti.",
  "tika-abh02t33:18_13": "Tajjāpaññatti hesā yathā aniccatādi.",
  "tika-abh02t33:18_14": "Sātisayaṁ savitakkasavicārattā.",
  "tika-abh02t33:18_15": "Tato aññanti saddārammaṇato aññaṁ nāmapaññattiārammaṇaṁ,",
  "tika-abh02t33:18_16": "aññathā sahuppattipaṭisedho na sambhaveyyāti adhippāyo.",
  "tika-abh02t33:19_0": "Manodvārepīti na pañcadvāreyeva dutiye moghavāre, atha kho manodvārepi.",
  "tika-abh02t33:19_1": "Āvajjanaṁ dvattikkhattuṁ…pe… daṭṭhabbaṁ ekacittakkhaṇikassa āvajjanassa uppattiyaṁ tathā asambhavato.",
  "tika-abh02t33:20_0": "Tassāti yāthāvakavatthuvibhāvanāya paññāya.",
  "tika-abh02t33:21_0": "Ekakaniddesavaṇṇanā niṭṭhitā.",
  "tika-abh02t33:22_0": "2. Dukaniddesavaṇṇanā",
  "tika-abh02t33:23_0": "767.Adhikaraṇesūti padatthesu.",
  "tika-abh02t33:23_1": "Aññatra sabhāvaṁ gahetvāti atthasaddassa tattha pavattanākāradassanaṁ,",
  "tika-abh02t33:23_2": "tena atthasaddassa sabhāvatthataṁ dasseti.",
  "tika-abh02t33:23_3": "Adhikaraṇavasena liṅgaparivattiṁ gacchati.",
  "tika-abh02t33:23_4": "‘‘Abhidheyyānurūpaṁ liṅgavacanānī’’ti hi saddavidū vadanti.",
  "tika-abh02t33:24_0": "Dukaniddesavaṇṇanā niṭṭhitā.",
  "tika-abh02t33:25_0": "3. Tikaniddesavaṇṇanā",
  "tika-abh02t33:26_0": "768.Paripācitesūti sādhitesu.",
  "tika-abh02t33:26_1": "‘‘Vihitesū’’ti ettha duddhādīsu viya bhūtakālatā nādhippetāti āha ‘‘visayavisesanamattamevā’’ti. ‘‘Kammaṁ,",
  "tika-abh02t33:26_2": "sippa’’nti paññā kāraṇūpacārena vuttāti āha ‘‘paññā eva vā…pe… veditabbā’’ti.",
  "tika-abh02t33:27_0": "Kusalaṁkammaṁ sakaṁ ekantaṁ hitasukhāvahattā.",
  "tika-abh02t33:27_1": "Tappaṭipakkhattā itaraṁ akusalaṁ kammaṁ nosakaṁ.",
  "tika-abh02t33:27_2": "Saccapaṭivedhānulomanaṁ saccānulomanaṁ vuttanti āha ‘‘tappaṭivedhapaccayabhāvenā’’ti.",
  "tika-abh02t33:27_3": "Maggasaccassa anulomanato vā saccānulomikatā,",
  "tika-abh02t33:27_4": "tathā paramatthasaccassa anulomanato.",
  "tika-abh02t33:27_5": "Tenāha aṭṭhakathāyaṁ ‘‘maggasaccassā’’tiādi.",
  "tika-abh02t33:27_6": "Paññā vuttā paññāvisaye paññākiccassa dassitattā.",
  "tika-abh02t33:27_7": "‘‘Yogavihitesū’’tiādinā vuttabhūminiddeso,",
  "tika-abh02t33:27_8": "‘‘kammassakataṁ saccānulomika’’nti vuttasarūpaniddeso,",
  "tika-abh02t33:27_9": "‘‘rūpaṁ anicca’’ntiādinā vuttappakāraniddeso ca yathāvuttā…pe… niddesā.",
  "tika-abh02t33:27_10": "‘‘Yogavihitesu kammāyatanesu khantiṁ, kammassakataṁ khantiṁ,",
  "tika-abh02t33:27_11": "‘rūpaṁ anicca’nti khanti’’ntiādinā khantiādipadehi yojetabbā. Olokanaṁ paccakkhakaraṇaṁ.",
  "tika-abh02t33:27_12": "Dhammā olokanaṁ khamantīti paññāya tadolokanasamatthatamāha.",
  "tika-abh02t33:28_0": "769.Muñcatīti pajahati.",
  "tika-abh02t33:28_1": "Ārabbha-kiriyāya adhiṭṭhānaṁ samaṅgibhāvo,",
  "tika-abh02t33:28_2": "adhikaraṇaṁ paṭṭhapananti āha ‘‘muñca…pe… vattuṁ yutta’’nti.",
  "tika-abh02t33:29_0": "770.",
  "tika-abh02t33:29_1": "Pañcasīladasasīlāni kammavaṭṭekadesabhūtāni sandhāya tesaṁ dhammaṭṭhitiyaṁ samavarodho vutto. Satipi savaneti ‘‘idha, bhikkhave,",
  "tika-abh02t33:29_2": "ariyasāvako pāṇātipātā paṭivirato’’tiādinā (a. ni. 8.39; katā.",
  "tika-abh02t33:29_3": "480) tathāgatato savane satipi.",
  "tika-abh02t33:29_4": "Bhikkhuādīnampi taṁ vuttaṁ adhisīlapaññāpanaṁ viya na buddhāveṇikanti.",
  "tika-abh02t33:30_0": "Adhipaññānibbattesūti ṭhapetvā adhipaññaṁ tadaññesu maggaphaladhammesu.",
  "tika-abh02t33:30_1": "Tadadhiṭṭhānesūti tassā adhipaññāya adhiṭṭhānesu vipassanādhammesu.",
  "tika-abh02t33:31_0": "771.Apāyuppādanaṁ avaḍḍhinibbattanaṁ.",
  "tika-abh02t33:31_1": "Tasmiṁyeva ṭhāneti tasmiṁyeva khaṇe.",
  "tika-abh02t33:32_0": "Tikaniddesavaṇṇanā niṭṭhitā.",
  "tika-abh02t33:33_0": "4. Catukkaniddesavaṇṇanā",
  "tika-abh02t33:34_0": "793. Paritassanaṁ parittāso,",
  "tika-abh02t33:34_1": "cittutrāso cāti ‘‘na paritassatī’’ti padassa ‘‘na pattheti na uttasatī’’ti atthamāha.",
  "tika-abh02t33:35_0": "796.Ariyasaccesudhammasaddo ‘‘diṭṭhadhammo’’tiādīsu viya. Ariyamaggo,",
  "tika-abh02t33:35_1": "tassa ca phalaṁ dhammo yathānusiṭṭhaṁ paṭipanne apāyesu apatamāne dhāretīti.",
  "tika-abh02t33:35_2": "Tattha paññāti tasmiṁ ariyamaggaphale nissayabhūte paññā. Tenāha ‘‘taṁsahagatā’’ti.",
  "tika-abh02t33:35_3": "Aviditaṁ viditaṁ viya neti ñāpetīti nayo, anumānaṁ, tassa nayanaṁ pavattanaṁ,",
  "tika-abh02t33:35_4": "taṁ pana visuṁyevekaṁ ñāṇuppādananti āsaṅkāya nivattanatthamāha ‘‘na añña…pe… viseso’’ti.",
  "tika-abh02t33:35_5": "Attano hi adhigamānusārena parādhigatānaṁ kālattaye maggādīnaṁ pavattiākārānumānaṁ nayanayanaṁ.",
  "tika-abh02t33:35_6": "Anuminanākārameva hissa sandhāya vuttaṁ ‘‘ñāṇasseva pavattiviseso’’ti.",
  "tika-abh02t33:35_7": "Kāraṇañca nayanayanassa saccesu paccakkhapavattanato.",
  "tika-abh02t33:35_8": "‘‘Tathā’’ti iminā yathā maggañāṇato aññāpi ‘‘iminā dhammenā’’ti vattuṁ yuttaṁ,",
  "tika-abh02t33:35_9": "tathā pakārantarenapi ‘‘iminā dhammena ñāṇenā’’ti ettha attho yujjatīti imamatthaṁ upasaṁharati.",
  "tika-abh02t33:35_10": "Tenāti tasmā ñāṇena ñātato sampayogehi nayanayanato.",
  "tika-abh02t33:35_11": "Ñāṇavisayabhāvenāti paṭivedhañāṇassa visayabhāvena.",
  "tika-abh02t33:35_12": "Ñātena paṭividdhena catusaccadhammena,",
  "tika-abh02t33:35_13": "ñāṇasampayogena vā ñātena jānitvā ṭhitena maggaphaladhammena.",
  "tika-abh02t33:36_0": "Sabbena sabbanti sabbappakārena sabbaṁ, anavasesanti attho.",
  "tika-abh02t33:36_1": "Addhattayapariyāpannañhi sabbaṁ tebhūmakasaṅkhāragataṁ sammasīyati. Nayanatoti nayaggāhato.",
  "tika-abh02t33:36_2": "Anurūpatthavācako vā kāraṇasaddo ‘‘kāraṇaṁ vadatī’’tiādīsu viya.",
  "tika-abh02t33:37_0": "Anvayañāṇassapi pariyogāhetvā pavattanato saviseso visayāvabodhoti vuttaṁ ‘‘dhamme ñāṇa…pe… abhāvā’’ti.",
  "tika-abh02t33:37_1": "Visayobhāsanamattajānanasāmaññenāti asatipi abhisamecca gahaṇe visayavibhāvanasaṅkhātaavabodhasāmaññamattena.",
  "tika-abh02t33:37_2": "‘‘Ñāṇa’’nti sammatesūti ‘‘ñāṇa’’nti voharitesu laddhañāṇavohāresu.",
  "tika-abh02t33:37_3": "Sammutivasenāti dhammañāṇādi viya samukhena visaye appavattitvā paññattimukhena pavattaṁ. Avasesanti sammutiñāṇamevāha.",
  "tika-abh02t33:37_4": "Itarañāṇattayavisabhāganti dhammañāṇādiñāṇattayavidhuraṁ.",
  "tika-abh02t33:38_0": "797.Kāmabhavadhammeti kāmabhavasaṅkhāte dhamme.",
  "tika-abh02t33:39_0": "798.Sāti paṭhamajjhānapaññā.",
  "tika-abh02t33:39_1": "Vītarāgabhāvanāvatthassāti ‘‘vītarāgo hotī’’ti evaṁ vuttassa. Tanti chaṭṭhābhiññaṁ.",
  "tika-abh02t33:39_2": "Maggañāṇañhi kiccato maggasaccampi paṭivijjhati. Itarāti heṭṭhimamaggapaññā.",
  "tika-abh02t33:39_3": "Tadupanissayattāti tassā chaṭṭhābhiññāya,",
  "tika-abh02t33:39_4": "tassa vā paṭivijjhanassa upanissayattā paṭivijjhati nāma.",
  "tika-abh02t33:39_5": "Yathānurūpanti diṭṭhāsavādīnaṁ yathānurūpaṁ.",
  "tika-abh02t33:39_6": "Āsavakkhayeti āsavakkhayapariyāye kāraṇūpacārena.",
  "tika-abh02t33:39_7": "Taṁnibbattanatoti tassa āsavakkhayasaṅkhātassa phalassa nibbattanato.",
  "tika-abh02t33:39_8": "Idañca ‘‘āsavānaṁ khaye ñāṇaṁ chaṭṭhābhiññā’’ti sutte āgatattā vuttaṁ.",
  "tika-abh02t33:40_0": "801.Abhivisiṭṭhena vā ñāṇena pākaṭaṁ karontassāti adhigamavasena pakāsaṁ vibhūtaṁ karontassa.",
  "tika-abh02t33:41_0": "802.Vasitāpañcakarahitaṁ vasibhāvaṁ apāpitaṁ paṭiladdhamattaṁ.",
  "tika-abh02t33:41_1": "Paṭipadārammaṇasahagatā paññā paṭipadārammaṇasambandhinīti āha ‘‘paññāya paṭipadārammaṇuddesenā’’ti.",
  "tika-abh02t33:42_0": "Catukkaniddesavaṇṇanā niṭṭhitā.",
  "tika-abh02t33:43_0": "5. Pañcakaniddesavaṇṇanā",
  "tika-abh02t33:44_0": "804.Tameva paññaṁ ‘‘dvīsu jhānesu paññā pītipharaṇenā’’tiādinā vibhajati.",
  "tika-abh02t33:44_1": "Abhisandanaparisandanaparipūraṇānipi parippharaṇaṁ viya pharaṇāpītiyā,",
  "tika-abh02t33:44_2": "taṁsahagatasukhassa ca kiccavisesabhūtāni adhippetānīti āha ‘‘abhisandetīti…pe… veditabba’’nti.",
  "tika-abh02t33:44_3": "Ādinā nayenāti ‘‘abhisandetī’’tiādinā (dī. ni. 1.226; ma. ni. 1.427) sutte āgatanayena.",
  "tika-abh02t33:44_4": "Pharaṇañcettha pītisukhasamuṭṭhitapaṇītarūpehi kāyassa abhibyāpanaṁ daṭṭhabbaṁ.",
  "tika-abh02t33:44_5": "Ārammaṇeti pītipharaṇatāsukhapharaṇatāsīsena vuttānaṁ tikadukajhānānaṁ ārammaṇe.",
  "tika-abh02t33:44_6": "Tāti pītipharaṇatāsukhapharaṇatā.",
  "tika-abh02t33:45_0": "Samādhimukhenāti samādhiṁ mukhaṁ pamukhaṁ katvā, samādhisīsenāti attho,",
  "tika-abh02t33:45_1": "samādhipamukhena vā uddesaniddesena. Aññe kilesā diṭṭhimānādayo .",
  "tika-abh02t33:45_2": "Appayogenāti jhānavimokkhādīnaṁ viya uppādanīyaparikammapayogena vinā.",
  "tika-abh02t33:45_3": "Āvajjanāsadiso hi phalasamāpattiattho sammasanacāro. Ṭhapitattāti pavattitattā.",
  "tika-abh02t33:45_4": "Satibahulatāyāti satiyā abhiṇhuppattiyā.",
  "tika-abh02t33:45_5": "Paricchindanasatiyā kālassa satoti dassetīti yojanā.",
  "tika-abh02t33:46_0": "Pañcakaniddesavaṇṇanā niṭṭhitā.",
  "tika-abh02t33:47_0": "6. Chakkaniddesavaṇṇanā",
  "tika-abh02t33:48_0": "805.Visuddhibhāvanti visuddhiyā sabbhāvaṁ.",
  "tika-abh02t33:48_1": "‘‘Dibbacakkhuñāṇekadesattā’’ti idaṁ tassa paribhaṇḍañāṇattā vuttaṁ.",
  "tika-abh02t33:48_2": "Tathā hi pāḷiyaṁ ‘‘sattānaṁ cutūpapātañāṇāya cittaṁ abhinīharati abhininnāmetī’’ti (dī. ni.",
  "tika-abh02t33:48_3": "1.247) ārabhitvā ‘‘so dibbena cakkhunā visuddhenā’’tiādi (dī. ni. 1.246) vuttaṁ.",
  "tika-abh02t33:48_4": "Dibbassa tirohitavippakaṭṭhādibhedassa,",
  "tika-abh02t33:48_5": "itarassa ca rūpāyatanassa dassanasamatthassāpi dibbacakkhuñāṇassa sikhāpatti cavamānopapajjamānasattadassananti āha ‘‘muddhappattena cā’’tiādi.",
  "tika-abh02t33:49_0": "Chakkaniddesavaṇṇanā niṭṭhitā.",
  "tika-abh02t33:50_0": "7. Sattakaniddesavaṇṇanā",
  "tika-abh02t33:51_0": "806.Chabbidhampi paccavekkhaṇañāṇanti ‘‘jātipaccayā jarāmaraṇanti ñāṇa’’ntiādinā (vibha.",
  "tika-abh02t33:51_1": "806) vuttaṁ paṭiccasamuppādaṅgānaṁ paccavekkhaṇavasena pavattañāṇaṁ.",
  "tika-abh02t33:51_2": "Saha gahetvāti ekajjhaṁ gahetvā vipassanārammaṇabhāvasāmaññena ekattena gahetvā.",
  "tika-abh02t33:51_3": "Saṅkhipitvā vuttenāti pubbe chadhā vuttaṁ viya dassitaṁ dhammaṭṭhitiñāṇanti evaṁ saṅkhipitvā vuttena.",
  "tika-abh02t33:51_4": "‘‘Khayadhamma’’ntiādinā pakārena dassananti sambandho.",
  "tika-abh02t33:51_5": "Pavattañāṇassāti ‘‘jātipaccayā jarāmaraṇa’’ntiādinā pavattassa ñāṇassa,",
  "tika-abh02t33:51_6": "pavatte vā saṁsāravaṭṭe ñāṇassa.",
  "tika-abh02t33:51_7": "Ñāṇārammaṇā vipassanā ñāṇavipassanā.",
  "tika-abh02t33:51_8": "Vipassanāti ca ‘‘jātipaccayā jarāmaraṇa’’ntiādinā paccayapaccayuppannadhamme vibhāgena dassanato dhammaṭṭhitiñāṇaṁ idhādhippetaṁ.",
  "tika-abh02t33:51_9": "Tassa khayadhammatādijānanaṁ paṭivipassanā.",
  "tika-abh02t33:51_10": "Tenāha ‘‘vipassanāpaṭivipassanādassanamatta’’nti.",
  "tika-abh02t33:52_0": "Evamettha aṭṭhakathādhippāyavasena pāḷiyā atthaṁ dassetvā idāni attano adhippāyavasena dassetuṁ ‘‘pāḷiyaṁ panā’’tiādimāha.",
  "tika-abh02t33:52_1": "Sabbatthāti addhattaye paccayavisesena paccayuppannavisesaniddhāraṇe.",
  "tika-abh02t33:52_2": "Ñāṇavacanenāti ‘‘jātipaccayā jarāmaraṇa’’ntiādinā ñāṇassa gahaṇena.",
  "tika-abh02t33:52_3": "Aṅgānanti sattasattatiyā aṅgānaṁ.",
  "tika-abh02t33:52_4": "Itisaddenāti ‘‘nirodhadhamma’’nti ettha vuttaitisaddena.",
  "tika-abh02t33:52_5": "Pakāsetvāti ñāṇassa pavattiākāraṁ jotetvā.",
  "tika-abh02t33:52_6": "Tena dhammaṭṭhitiñāṇato aññaṁyeva pariyosāne vuttaṁ ñāṇanti dasseti.",
  "tika-abh02t33:52_7": "Tenāha ‘‘vipassanāñāṇaṁ sattamaṁ ñāṇa’’nti.",
  "tika-abh02t33:52_8": "Ayameva cettha attho yuttoti dassento ‘‘na hī’’tiādimāha.",
  "tika-abh02t33:52_9": "Tattha ‘‘tampi ñāṇanti sambandho na hotī’’ti evaṁ sambandho na yutto aṅgantarabhāvassa avibhāvanatoti attho.",
  "tika-abh02t33:52_10": "Tena vuttaṁ ‘‘taṁñāṇa…pe… anadhippetattā’’ti.",
  "tika-abh02t33:52_11": "Na hi visuṁ visuṁ vuttameva ekajjhaṁ vacanamattena atthantaraṁ hotīti.",
  "tika-abh02t33:52_12": "‘‘Khayadhammaṁ…pe… cā’’ti iminā purimasmiṁ pakkhe upacayena dosamāha.",
  "tika-abh02t33:53_0": "Sattakaniddesavaṇṇanā niṭṭhitā.",
  "tika-abh02t33:54_0": "8. Aṭṭhakaniddesavaṇṇanā",
  "tika-abh02t33:55_0": "808.Paccanīkadhammeti nīvaraṇādipaccanīkadhamme.",
  "tika-abh02t33:55_1": "Dukkhanti samāpajjane asati uppajjanakadukkhaṁ.",
  "tika-abh02t33:56_0": "Aṭṭhakaniddesavaṇṇanā niṭṭhitā.",
  "tika-abh02t33:57_0": "10. Dasakaniddeso",
  "tika-abh02t33:58_0": "Paṭhamabalaniddesavaṇṇanā",
  "tika-abh02t33:59_0": "809. Na ṭhānanti aṭṭhānaṁ,",
  "tika-abh02t33:59_1": "anupalabbhanattho ayamakāroti āha ‘‘avijjamānaṁ ṭhānaṁ aṭṭhāna’’nti. Abhāvattho vā,",
  "tika-abh02t33:59_2": "na aññapaṭipakkhādiatthoti āha ‘‘natthi ṭhānanti vā aṭṭhāna’’nti.",
  "tika-abh02t33:59_3": "Ko panetassa atthadvayassa visesoti?",
  "tika-abh02t33:59_4": "Paṭhamo hetupaccayehi anupalabbhamānataṁ vadati,",
  "tika-abh02t33:59_5": "dutiyo sabbena sabbaṁ abhāvanti ayametesaṁ viseso.",
  "tika-abh02t33:59_6": "Taṇhupādānādīnampi sukhato upagamanassa hetubhāve diṭṭhivipallāsassa so sātisayo asukhepi daḷhaṁ pavattāpanatoti āha ‘‘diṭṭhivipallāsova…pe… adhippeta’’nti.",
  "tika-abh02t33:59_7": "‘‘Attadiṭṭhivasenā’’ti kasmā visesetvā vuttaṁ,",
  "tika-abh02t33:59_8": "nanu ariyasāvakassa sabbāpi diṭṭhiyo natthīti? Saccaṁ natthi,",
  "tika-abh02t33:59_9": "attadiṭṭhisannissayā pana sabbadiṭṭhiyoti dassetuṁ ‘‘attadiṭṭhivasenāti padhānadiṭṭhimāhā’’ti vuttaṁ. Bhedānurūpassa vatthuno.",
  "tika-abh02t33:59_10": "Bhedānurūpena ‘‘adhamme dhammo’’tiādinayappavattena.",
  "tika-abh02t33:60_0": "So evāti yo liṅge aparivatte tasmiṁ attabhāve bhavaṅgajīvitindriyappabandho, so eva.",
  "tika-abh02t33:60_1": "Tañhi upādāya ekajātisamaññā,",
  "tika-abh02t33:60_2": "na cettha bhāvakalāpajīvitindriyassa vasena codanā kātabbā tadaññasseva adhippetattā.",
  "tika-abh02t33:60_3": "Tañhi tattha avicchedavuttiyā pabandhavohāraṁ labhati,",
  "tika-abh02t33:60_4": "itarampi vā bhāvānupālanatāsāmaññenāti anokāsāva codanā.",
  "tika-abh02t33:61_0": "Sapattavasena yojetabbanti ‘‘sapattaṁ māremīti abhisandhinā sapattena nipannaṭṭhāne nipannaṁ manussabhūto manussabhūtaṁ mātaraṁ pitaraṁ vā mārento’’tiādinā yojetabbaṁ.",
  "tika-abh02t33:61_1": "Sabbatthāti catūsupi vikappesu.",
  "tika-abh02t33:61_2": "Purimaṁ abhisandhicittanti pubbabhāgiyo maraṇādhippāyo.",
  "tika-abh02t33:61_3": "Appamāṇaṁ tena atthasiddhiyā abhāvato.",
  "tika-abh02t33:61_4": "Puthujjanasseva taṁ dinnaṁ hotīti ettha yathā arahattaṁ patvā paribhuttampi puthujjanakāle dinnaṁ puthujjanadānameva hoti,",
  "tika-abh02t33:61_5": "evaṁ maraṇādhippāyena puthujjanakāle pahāre dinne arahattaṁ patvā teneva pahārena mate kasmā arahantaghātoyeva hoti, na puthujjanaghātoti? Visesasambhavato.",
  "tika-abh02t33:61_6": "Yathā hi dānaṁ deyyadhammassa pariccāgamattena hoti, na evaṁ vadho. So hi pāṇo, pāṇasaññitā, vadhakacetanā, upakkamo,",
  "tika-abh02t33:61_7": "tena maraṇanti imesaṁ pañcannaṁ aṅgānaṁ pāripūriyāva hoti, na apāripūriyā.",
  "tika-abh02t33:61_8": "Tasmā arahattaṁ pattasseva maraṇanti arahantaghātoyeva hoti , na puthujjanaghāto.",
  "tika-abh02t33:61_9": "Yasmā pana ‘‘imaṁ māremī’’ti yaṁ santānaṁ ārabbha māraṇicchā,",
  "tika-abh02t33:61_10": "tassa puthujjanakhīṇāsavabhāvena payogamaraṇakkhaṇānaṁ vasena satipi santānabhede abhedoyeva. Yadā ca atthasiddhi, tadā khīṇāsavabhāvo.",
  "tika-abh02t33:61_11": "Tasmā arahantaghātova hotīti nicchitaṁ.",
  "tika-abh02t33:61_12": "Kathaṁ panettha vadhakacetanā vattamānavisayā siyāti āha ‘‘vadhakacittaṁ paccuppannārammaṇampi…pe… pavattatī’’ti.",
  "tika-abh02t33:61_13": "Tattha pabandhavicchedavasenāti yena pabandho vicchijjati,",
  "tika-abh02t33:61_14": "tādisaṁ payogaṁ nibbattetīti attho. Tena yadā pabandhavicchedo,",
  "tika-abh02t33:61_15": "tadā arahāti yathāvuttaṁ arahantaghātaṁ patiṭṭhāpeti.",
  "tika-abh02t33:61_16": "Na evanti yathā kālantarāpekkhakiccasiddhaṁ vadhakacittaṁ, na evaṁ cāgacetanā.",
  "tika-abh02t33:61_17": "‘‘Sā hī’’tiādinā cāgacetanāya kālantarānapekkhakiccasiddhitaṁyeva vibhāveti.",
  "tika-abh02t33:61_18": "Aññasakakaraṇanti attato vinimocetvā aññassa dakkhiṇeyyassa santakabhāvakaraṇaṁ.",
  "tika-abh02t33:61_19": "Tassāti cajitabbassa vatthuno. Yassāti yassa puthujjanassa. Tasseva taṁ dinnaṁ hoti,",
  "tika-abh02t33:61_20": "sacepi arahattaṁ patvā tena paribhuttanti attho.",
  "tika-abh02t33:62_0": "‘‘Kappavināse’’ti idaṁ ‘‘saṇṭhahante kappe’’ti vuttattā mahākappavināsaṁ sandhāya vuttanti āha ‘‘kappaṭṭhakathāya na sametī’’ti ettha āyukappassa adhippetattā.",
  "tika-abh02t33:62_1": "Āyukappo cettha avīciyaṁ nibbattasattānaṁ antarakappaparimāṇaṁ paramāyu veditabbaṁ.",
  "tika-abh02t33:62_2": "Tañhi sandhāya ‘‘ekaṁ kappaṁ asītibhāge katvā tato ekabhāgamattaṁ kāla’’nti (kathā. aṭṭha. 654-657) vuttaṁ.",
  "tika-abh02t33:62_3": "Tayidaṁ ‘‘ekaṁ kappa’’nti yadi ekaṁ mahākappanti attho,",
  "tika-abh02t33:62_4": "tathā sati vīsatiantarakappaparimāṇo eko asaṅkhyeyyakappoti vuttaṁ hoti.",
  "tika-abh02t33:62_5": "Atha ekaṁ asaṅkhyeyyakappanti attho,",
  "tika-abh02t33:62_6": "sabbathāpi ‘‘catusaṭṭhi antarakappā’’ti vacanena virujjhatīti vīmaṁsitabbaṁ.",
  "tika-abh02t33:62_7": "Yathā pana kappaṭṭhakathāya ayaṁ aṭṭhakathā sameti,",
  "tika-abh02t33:62_8": "taṁ dassetuṁ ‘‘kappavināseyevāti panā’’tiādimāha.",
  "tika-abh02t33:63_0": "Pakatatto vā apārājiko.",
  "tika-abh02t33:63_1": "Samānasaṁvāsako kammaladdhīnaṁ vasena anānāsaṁvāsakoti evamettha attho veditabbo.",
  "tika-abh02t33:64_0": "Niyatassa puggalassa vijjamānataṁ paṭisedhetvāti yojanā.",
  "tika-abh02t33:64_1": "Tattha paṭisedhetvāti ‘‘puggalo pana niyato nāma natthī’’ti evaṁ paṭisedhetvā.",
  "tika-abh02t33:64_2": "Tattha kāraṇamāha ‘‘micchattasammattaniyatadhammānaṁ viya sabhāvato’’ti.",
  "tika-abh02t33:64_3": "Paññattimattañhetaṁ micchattasammattaniyatadhammanissayaṁ, yadidaṁ niyato puggaloti .",
  "tika-abh02t33:64_4": "Yathāpucchitanti ‘‘kiṁ pubbahetu niyametī’’tiādinā pucchitappakāraṁ niyāmakahetuṁ.",
  "tika-abh02t33:64_5": "Yenāti yena uparimaggattayavipassanāñāṇena.",
  "tika-abh02t33:64_6": "Niyatāniyatabhedanti sotāpannādiniyatabhedaṁ,",
  "tika-abh02t33:64_7": "sattakkhattuparamādianiyatabhedañca.",
  "tika-abh02t33:64_8": "Sotāpanno eva hi eko sattakkhattuparamo nāma hoti, eko kolaṁkolo nāma,",
  "tika-abh02t33:64_9": "eko ekabījī nāmāti sotāpannassa niyatabhāvo vuttoti āha ‘‘sotāpanno ca niyato’’ti.",
  "tika-abh02t33:64_10": "Byatirekattho hi ayaṁ ca-saddo.",
  "tika-abh02t33:64_11": "Tato pubbeti sotāpattimaggato pubbe.",
  "tika-abh02t33:64_12": "‘‘Pubbahetukiccaṁ natthī’’ti idaṁ sotāpannassa niyatatāya vuttattā vakkhamānañca dosaṁ hadaye ṭhapetvā vuttaṁ.",
  "tika-abh02t33:64_13": "Uparimaggānaṁ saupanissayatte paṭhamamaggassāpi saupanissayatā siddhā evāti codanaṁ sandhāyāha ‘‘yadi hī’’tiādi. Tañca niyatattaṁ. Assāti sotāpattimaggassa.",
  "tika-abh02t33:65_0": "Teneva khīṇāti sotāpattimaggeneva khīṇā.",
  "tika-abh02t33:65_1": "Kāraṇupacchedena hi phalupacchedo siyā.",
  "tika-abh02t33:65_2": "Tatoti sattakkhattuparamādito. Sāti sattakkhattuparamāditā.",
  "tika-abh02t33:65_3": "Pavattitoti vipākappabandhato. Tenāti sotāpattimaggena. Vuṭṭhāneti vuṭṭhāne sati.",
  "tika-abh02t33:65_4": "Kāraṇena vinā phalaṁ natthīti āha ‘‘sakkāya…pe… bhavitabba’’nti.",
  "tika-abh02t33:65_5": "‘‘Nāmakaraṇanimittato’’ti iminā nāmakaraṇahetutāya niyāmakataṁ vibhāveti ekabījiādisamaññānaṁ anvatthasaññābhāvato.",
  "tika-abh02t33:65_6": "Tenāha ‘‘vipassanā…pe… sandhāya vutta’’nti.",
  "tika-abh02t33:66_0": "Ādi-saddena ‘‘ekomhi sammāsambuddho,",
  "tika-abh02t33:66_1": "sītībhūtosmi nibbuto’’tiādīni (mahāva. 11; kathā. 405; ma. ni. 1.285) saṅgayhanti.",
  "tika-abh02t33:66_2": "Ettha ca ‘‘sadiso me na vijjati,",
  "tika-abh02t33:66_3": "ekomhi sammāsambuddho (mahāva. 11; kathā. 405; ma. ni. 1.285).",
  "tika-abh02t33:66_4": "‘Atthetarahi aññe samaṇā vā brāhmaṇā vā bhagavatā samasamā sambodhiya’nti evaṁ puṭṭho ahaṁ, bhante, ‘no’ti vadeyya’’ntiādi (dī. ni.",
  "tika-abh02t33:66_5": "3.161) vacanehi imissā lokadhātuyā viya aññassa buddhassa aññissā lokadhātuyā uppādo nivāritoti daṭṭhabbaṁ.",
  "tika-abh02t33:66_6": "Na hi vijjamāne ‘‘sadiso me na vijjatī’’tiādi sakkā vattuṁ.",
  "tika-abh02t33:66_7": "Yaṁ pana vadanti ‘‘lokadhātuvisesāpekkhāya vutta’’nti,",
  "tika-abh02t33:66_8": "tampi natthi tathā visesanassa abhāvato,",
  "tika-abh02t33:66_9": "buddhānubhāvassa ca asamatthabhāvavibhāvanato.",
  "tika-abh02t33:66_10": "Āṇākhettakittanañcettha dhammatādassanatthaṁ.",
  "tika-abh02t33:66_11": "Sakkoti hi bhagavā yattha yattha icchati, tattha tattha āṇaṁ vattetuṁ.",
  "tika-abh02t33:66_12": "‘‘Ekissā lokadhātuyā’’ti ca idaṁ buddhakhettabhūtāya lokadhātuyā dassanatthaṁ vuttaṁ.",
  "tika-abh02t33:66_13": "Tatthāyamattho – buddhakhettabhūtā ekāvāyaṁ lokadhātu.",
  "tika-abh02t33:66_14": "Tattha ekasmiṁ kāle eko eva sammāsambuddho uppajjatīti.",
  "tika-abh02t33:66_15": "Tenāha ‘‘buddhakhetta…pe… adhippāyo’’ti.",
  "tika-abh02t33:67_0": "Tasmāti yasmā upasampadādhīnaṁ pātimokkhaṁ, upasampadā ca pabbajjādhīnā, tasmā. Pātimokkhe siddhe,",
  "tika-abh02t33:67_1": "siddhāsu tāsu pabbajjūpasampadāsu.",
  "tika-abh02t33:67_2": "Tato paraṁ vinaṭṭhaṁ nāma hotīti pacchimapaṭivedhato paraṁ paṭivedhasāsanaṁ,",
  "tika-abh02t33:67_3": "pacchimasīlabhedato ca paraṁ paṭipattisāsanaṁ vinaṭṭhaṁ nāma hotīti sāsanabhāvasāmaññena pana ubhayaṁ ekajjhaṁ katvā dassento ‘‘pacchima…pe… ekato katvā’’ti āha.",
  "tika-abh02t33:68_0": "Paridevanakāruññanti paridevanena karuṇāyitabbatā karuṇāyanā.",
  "tika-abh02t33:69_0": "Dhammānaṁ sabhāvaviseso na sakkā dhāretuṁ,",
  "tika-abh02t33:69_1": "yato pāramīpavicayādīsu udakapariyantaṁ katvā mahāpathavīkampo ahosi,",
  "tika-abh02t33:69_2": "abhisambodhidivase ca ṭhapetvā pubbuttaradisābhāge bodhirukkhamūle bhūmibhāgo mahāpurisaṁ dhāretuṁ nāsakkhi,",
  "tika-abh02t33:69_3": "aññadatthu ekapasse pakkhittaatibhārabharitanāvā viya cakkavāḷagabbho viparivatto.",
  "tika-abh02t33:69_4": "‘‘Samuppādikā’’ti vattabbe sa-kāre a-kārassa ā-kāro,",
  "tika-abh02t33:69_5": "ekassa ca pa-kārassa lopo katoti dassento āha ‘‘samaṁ uddhaṁ pajjatīti sāmupādikā’’ti.",
  "tika-abh02t33:69_6": "Samaṁ upādiyatīti vā samupādā, samupādā eva sāmupādikā, samupāhinīti attho.",
  "tika-abh02t33:70_0": "Santatikhaṇavasenāti santativasena āyūhanasamaṅgitā,",
  "tika-abh02t33:70_1": "sapubbapacchābhāgassa gahaṇavasena cetanākkhaṇavasena cetanāsamaṅgitāti yojetabbā.",
  "tika-abh02t33:70_2": "Ekasmiṁ upaṭṭhite paccayavasena tadaññassa upaṭṭhānaṁ parivattanaṁ.",
  "tika-abh02t33:71_0": "Paṭhamabalaniddesavaṇṇanā niṭṭhitā.",
  "tika-abh02t33:72_0": "Dutiyabalaniddesavaṇṇanā",
  "tika-abh02t33:73_0": "810. Bhoge bhuñjituṁ na jānāti, vināsetīti yojanā.",
  "tika-abh02t33:74_0": "Lahuparivattitāya jīvitassāti adhippāyo.",
  "tika-abh02t33:75_0": "Naadāsi payuttavācāya uppannanti adhippāyena.",
  "tika-abh02t33:76_0": "Sammāpayogenāti sammāpaṭipattiyā.",
  "tika-abh02t33:77_0": "Dutiyabalaniddesavaṇṇanā niṭṭhitā.",
  "tika-abh02t33:78_0": "Pañcamabalaniddesavaṇṇanā",
  "tika-abh02t33:79_0": "813.Dhātusabhāvoti bhūtādisaṅkhātadhātūnaṁ sabhāvo. Sabhāgavasena phalabhūtena.",
  "tika-abh02t33:79_1": "Ajjhāsayadhātuparicchindanatoti ajjhāsayasabhāvassa ‘‘hīnaṁ,",
  "tika-abh02t33:79_2": "paṇīta’’nti vā paricchijja jānanato,",
  "tika-abh02t33:79_3": "vuṭṭhinimittena viya mahoghena uparimeghavuṭṭhiyā.",
  "tika-abh02t33:80_0": "Pañcamabalaniddesavaṇṇanā niṭṭhitā.",
  "tika-abh02t33:81_0": "Chaṭṭhabalaniddesavaṇṇanā",
  "tika-abh02t33:82_0": "Saddattho sambhavati samāsanteneva tathā saddasiddhito.",
  "tika-abh02t33:82_1": "Tesanti paroparānaṁ visadāvisadānaṁ saddhādiindriyānaṁ.",
  "tika-abh02t33:82_2": "Evañca katvāti āsayādito indriyaparopariyattassa,",
  "tika-abh02t33:82_3": "indriyaparopariyattato ca adhimuttibhedassa visiṭṭhasabhāvattā eva.",
  "tika-abh02t33:83_0": "815.",
  "tika-abh02t33:83_1": "‘‘Ke pana te ariyāvāsā’’ti pucchitvā te sutteneva dassento ‘‘idha,",
  "tika-abh02t33:83_2": "bhikkhave’’tiādipāḷiṁ āharitvā ‘‘evaṁ vuttā’’ti nigametvā puna maggādhigameneva tesaṁ adhigamaṁ dassento ‘‘etesū’’tiādimāha.",
  "tika-abh02t33:83_3": "Tattha itareti chaḷaṅgasamannāgamaekārakkhāsaṅkhāyapaṭisevanādayo.",
  "tika-abh02t33:84_0": "816.Ārammaṇasantānānusayanesūti ārammaṇānusayanaṁ,",
  "tika-abh02t33:84_1": "santānānusayananti dvīsu anusayanesu.",
  "tika-abh02t33:84_2": "Yathā hi maggena asamucchinno rāgo kāraṇalābhe uppajjanāraho thāmagataṭṭhena santāne anusetīti vuccati,",
  "tika-abh02t33:84_3": "evaṁ iṭṭhārammaṇepīti tassa ārammaṇānusayanaṁ daṭṭhabbaṁ.",
  "tika-abh02t33:84_4": "Taṁ panassa anusayanaṁ uppattiyā pākaṭaṁ hotīti dassetuṁ aṭṭhakathāyaṁ ‘‘yathā nāmā’’tiādi (vibha. aṭṭha. 816) vuttaṁ.",
  "tika-abh02t33:84_5": "‘‘Āciṇṇasamāciṇṇā’’ti etena iṭṭhārammaṇe rāgassa ciraparibhāvanaṁ vibhāveti.",
  "tika-abh02t33:84_6": "Yasmā pana evaṁ ciraparibhāvitaṁ pariveṭhetvā viya ṭhitaṁ hoti,",
  "tika-abh02t33:84_7": "tasmā ‘‘samantato veṭhetvā viya ṭhitabhāvena anusayitataṁ dassetī’’ti vuttaṁ.",
  "tika-abh02t33:84_8": "Tathā hi udake nimuggasadiso udāhaṭo.",
  "tika-abh02t33:84_9": "‘‘Sabbepi tebhūmakā dhammā kāmanīyaṭṭhena kāmā’’tiādipāḷivasena bhavarāgassāpi vatthukāmatā veditabbā.",
  "tika-abh02t33:84_10": "Rāgavasenāti ārammaṇarajjanavasena.",
  "tika-abh02t33:85_0": "818.Indriyaviseso vineyyānaṁ indriyaparopariyattaṁ.",
  "tika-abh02t33:86_0": "819.",
  "tika-abh02t33:86_1": "Pahātabbena upaddutanirodhanatthaṁ pahāyakaṁ pariyesatīti paṭhamaṁ pahātabbaṁ,",
  "tika-abh02t33:86_2": "pacchā pahāyakanti ayaṁ pahātabbapajahanakkamo pahānakkamapadena vutto. Yassāti pahātabbassa. Tanti pahātabbaṁ.",
  "tika-abh02t33:86_3": "Paṭhamaṁ vuccatīti pahānavicāraṇānaṁ paṭhamaṁ vuccati.",
  "tika-abh02t33:86_4": "Tato pacchā appahātabbaṁ yathā taṁ dassanattikādīsu.",
  "tika-abh02t33:87_0": "826.Tanti bhavaṅgaṁ. Tassāti lokuttarassa.",
  "tika-abh02t33:87_1": "Pādakanti antimabhavikassa bhavaṅgaṁ sandhāyāha.",
  "tika-abh02t33:88_0": "Chaṭṭhabalaniddesavaṇṇanā niṭṭhitā.",
  "tika-abh02t33:89_0": "Sattamabalaniddesavaṇṇanā",
  "tika-abh02t33:90_0": "828.Samāpannomhīti maññatīti attho.",
  "tika-abh02t33:91_0": "Samādhi vā tassa ārammaṇabhūtaṁ kammaṭṭhānaṁ vā cittamañjūsāti yojanā.",
  "tika-abh02t33:91_1": "Ṭhapetunti yathāparicchinnaṁ kālaṁ samāpatticittaṁ pavattetuṁ.",
  "tika-abh02t33:92_0": "Tehīti saññāmanasikārehi.",
  "tika-abh02t33:92_1": "Taṁsabhāvatāti kāmādidutiyajjhānādianupakkhandanasabhāvatā.",
  "tika-abh02t33:92_2": "Paguṇavodānaṁ paguṇabhāvasiddhā jhānassa paṭipakkhato visuddhi.",
  "tika-abh02t33:93_0": "Sattamabalaniddesavaṇṇanā niṭṭhitā.",
  "tika-abh02t33:94_0": "Dasamabalaniddesavaṇṇanā",
  "tika-abh02t33:95_0": "831.Paññāva vimuttīti rāgādīhi vimuttibhūtā paññāva vimuttīti yojanā.",
  "tika-abh02t33:95_1": "Kammantarassa vipākantaramevāti attho vipākantarajānanasseva dutiyabalakiccattā,",
  "tika-abh02t33:95_2": "kammantarajānanassa ca tatiyabalakiccattā.",
  "tika-abh02t33:95_3": "Balasadisatanti ekaccabalasadisataṁ.",
  "tika-abh02t33:95_4": "Kasmā panettha balañāṇakicce vuccamāne jhānādiabalañāṇaṁ udāhaṭanti codanaṁ sandhāyāha ‘‘yadipī’’tiādi.",
  "tika-abh02t33:95_5": "Tadantogadhanti tasmiṁ jhānādipaccavekkhaṇāsabhāve sattamabalañāṇe antogadhaṁ. Evanti jhānādiñāṇaṁ viya. Appetuṁ,",
  "tika-abh02t33:95_6": "vikubbituñcāti attanā vuttākāraṁ sandhāyāha.",
  "tika-abh02t33:95_7": "Samudayappahānādiekaccañāṇakiccampi akarontaṁ sabbaññutaññāṇaṁ kathamappanādikaṁ jhānādikiccaṁ kareyya, balañāṇehi pana jānitabbaṁ,",
  "tika-abh02t33:95_8": "tato uttariñca jānantampi yasmā ekaccabalakiccaṁ na karoti, tasmā aññāneva balañāṇāni,",
  "tika-abh02t33:95_9": "aññaṁ sabbaññutaññāṇanti dassanatthaṁ ‘‘etesaṁ pana kiccaṁ na sabbaṁ karotī’’tiādi (vibha. aṭṭha. 831) aṭṭhakathāyaṁ vuttaṁ.",
  "tika-abh02t33:95_10": "Tattha yathā sabbaññutaññāṇaṁ abalakiccaṁ ekaccaṁ na karoti,",
  "tika-abh02t33:95_11": "evaṁ balakiccampīti udāharaṇadassanavasena ‘‘tañhi jhānaṁ hutvā appetu’’ntiādi vuttanti dassetuṁ ‘‘atha vā…pe… daṭṭhabba’’nti vuttaṁ.",
  "tika-abh02t33:96_0": "Dasamabalaniddesavaṇṇanā niṭṭhitā.",
  "tika-abh02t33:97_0": "Ñāṇavibhaṅgavaṇṇanā niṭṭhitā."
}