{
  "mn88:0.1_0": "Majjhima Nikāya 88 ",
  "mn88:0.2_0": "Bāhitikasutta ",
  "mn88:1.1_0": "Evaṁ me sutaṁ—",
  "mn88:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn88:2.1_0": "Atha kho āyasmā ānando pubbaṇhasamayaṁ nivāsetvā pattacīvaramādāya sāvatthiyaṁ piṇḍāya pāvisi. ",
  "mn88:2.2_0": "Sāvatthiyaṁ piṇḍāya caritvā pacchābhattaṁ piṇḍapātapaṭikkanto yena pubbārāmo migāramātupāsādo tenupasaṅkami divāvihārāya. ",
  "mn88:3.1_0": "Tena kho pana samayena rājā pasenadi kosalo ekapuṇḍarīkaṁ nāgaṁ abhiruhitvā sāvatthiyā niyyāti divā divassa. ",
  "mn88:3.2_0": "Addasā kho rājā pasenadi kosalo āyasmantaṁ ānandaṁ dūratova āgacchantaṁ. ",
  "mn88:3.3_0": "Disvāna sirivaḍḍhaṁ mahāmattaṁ āmantesi: ",
  "mn88:3.4_0": "“āyasmā no eso, samma sirivaḍḍha, ānando”ti. ",
  "mn88:3.5_0": "“Evaṁ, mahārāja, āyasmā eso ānando”ti. ",
  "mn88:4.1_0": "Atha kho rājā pasenadi kosalo aññataraṁ purisaṁ āmantesi: ",
  "mn88:4.2_0": "“ehi tvaṁ, ambho purisa,",
  "mn88:4.2_1": "yenāyasmā ānando tenupasaṅkama;",
  "mn88:4.2_2": "upasaṅkamitvā mama vacanena āyasmato ānandassa pāde sirasā vandāhi:",
  "mn88:4.3_0": "‘rājā, bhante,",
  "mn88:4.3_1": "pasenadi kosalo āyasmato ānandassa pāde sirasā vandatī’ti;",
  "mn88:4.4_0": "evañca vadehi: ",
  "mn88:4.5_0": "‘sace kira, bhante,",
  "mn88:4.5_1": "āyasmato ānandassa na kiñci accāyikaṁ karaṇīyaṁ, āgametu kira, bhante,",
  "mn88:4.5_2": "āyasmā ānando muhuttaṁ anukampaṁ upādāyā’”ti.",
  "mn88:5.1_0": "“Evaṁ,",
  "mn88:5.1_1": "devā”ti kho so puriso rañño pasenadissa kosalassa paṭissutvā yenāyasmā ānando tenupasaṅkami;",
  "mn88:5.1_2": "upasaṅkamitvā āyasmantaṁ ānandaṁ abhivādetvā ekamantaṁ aṭṭhāsi.",
  "mn88:5.1_3": "Ekamantaṁ ṭhito kho so puriso āyasmantaṁ ānandaṁ etadavoca:",
  "mn88:5.2_0": "“rājā, bhante,",
  "mn88:5.2_1": "pasenadi kosalo āyasmato ānandassa pāde sirasā vandati;",
  "mn88:5.3_0": "evañca vadeti: ",
  "mn88:5.4_0": "‘sace kira, bhante,",
  "mn88:5.4_1": "āyasmato ānandassa na kiñci accāyikaṁ karaṇīyaṁ, āgametu kira, bhante,",
  "mn88:5.4_2": "āyasmā ānando muhuttaṁ anukampaṁ upādāyā’”ti.",
  "mn88:6.1_0": "Adhivāsesi kho āyasmā ānando tuṇhībhāvena. ",
  "mn88:6.2_0": "Atha kho rājā pasenadi kosalo yāvatikā nāgassa bhūmi nāgena gantvā nāgā paccorohitvā pattikova yenāyasmā ānando tenupasaṅkami;",
  "mn88:6.2_1": "upasaṅkamitvā āyasmantaṁ ānandaṁ abhivādetvā ekamantaṁ aṭṭhāsi.",
  "mn88:6.2_2": "Ekamantaṁ ṭhito kho rājā pasenadi kosalo āyasmantaṁ ānandaṁ etadavoca:",
  "mn88:6.3_0": "“sace, bhante,",
  "mn88:6.3_1": "āyasmato ānandassa na kiñci accāyikaṁ karaṇīyaṁ, sādhu, bhante,",
  "mn88:6.3_2": "āyasmā ānando yena aciravatiyā nadiyā tīraṁ tenupasaṅkamatu anukampaṁ upādāyā”ti.",
  "mn88:7.1_0": "Adhivāsesi kho āyasmā ānando tuṇhībhāvena. ",
  "mn88:7.2_0": "Atha kho āyasmā ānando yena aciravatiyā nadiyā tīraṁ tenupasaṅkami;",
  "mn88:7.2_1": "upasaṅkamitvā aññatarasmiṁ rukkhamūle paññatte āsane nisīdi.",
  "mn88:7.3_0": "Atha kho rājā pasenadi kosalo yāvatikā nāgassa bhūmi nāgena gantvā nāgā paccorohitvā pattikova yenāyasmā ānando tenupasaṅkami;",
  "mn88:7.3_1": "upasaṅkamitvā āyasmantaṁ ānandaṁ abhivādetvā ekamantaṁ aṭṭhāsi.",
  "mn88:7.3_2": "Ekamantaṁ ṭhito kho rājā pasenadi kosalo āyasmantaṁ ānandaṁ etadavoca:",
  "mn88:7.4_0": "“idha, bhante,",
  "mn88:7.4_1": "āyasmā ānando hatthatthare nisīdatū”ti.",
  "mn88:7.5_0": "“Alaṁ, mahārāja. ",
  "mn88:7.6_0": "Nisīda tvaṁ; ",
  "mn88:7.7_0": "nisinno ahaṁ sake āsane”ti. ",
  "mn88:8.1_0": "Nisīdi kho rājā pasenadi kosalo paññatte āsane. ",
  "mn88:8.2_0": "Nisajja kho rājā pasenadi kosalo āyasmantaṁ ānandaṁ etadavoca: ",
  "mn88:8.3_0": "“kiṁ nu kho, bhante ānanda,",
  "mn88:8.3_1": "so bhagavā tathārūpaṁ kāyasamācāraṁ samācareyya,",
  "mn88:8.3_2": "yvāssa kāyasamācāro opārambho samaṇehi brāhmaṇehī”ti?",
  "mn88:8.4_0": "“Na kho, mahārāja,",
  "mn88:8.4_1": "so bhagavā tathārūpaṁ kāyasamācāraṁ samācareyya,",
  "mn88:8.4_2": "yvāssa kāyasamācāro opārambho samaṇehi brāhmaṇehi viññūhī”ti.",
  "mn88:8.5_0": "“Kiṁ pana, bhante ānanda,",
  "mn88:8.5_1": "so bhagavā tathārūpaṁ vacīsamācāraṁ …pe…",
  "mn88:8.6_0": "manosamācāraṁ samācareyya,",
  "mn88:8.6_1": "yvāssa manosamācāro opārambho samaṇehi brāhmaṇehī”ti?",
  "mn88:8.7_0": "“Na kho, mahārāja,",
  "mn88:8.7_1": "so bhagavā tathārūpaṁ manosamācāraṁ samācareyya,",
  "mn88:8.7_2": "yvāssa manosamācāro opārambho samaṇehi brāhmaṇehi viññūhī”ti.",
  "mn88:9.1_0": "“Acchariyaṁ, bhante, abbhutaṁ, bhante. ",
  "mn88:9.2_0": "Yañhi mayaṁ, bhante,",
  "mn88:9.2_1": "nāsakkhimhā pañhena paripūretuṁ taṁ, bhante,",
  "mn88:9.2_2": "āyasmatā ānandena pañhassa veyyākaraṇena paripūritaṁ.",
  "mn88:9.3_0": "Ye te, bhante,",
  "mn88:9.3_1": "bālā abyattā ananuvicca apariyogāhetvā paresaṁ vaṇṇaṁ vā avaṇṇaṁ vā bhāsanti,",
  "mn88:9.3_2": "na mayaṁ taṁ sārato paccāgacchāma;",
  "mn88:9.4_0": "ye pana te, bhante,",
  "mn88:9.4_1": "paṇḍitā viyattā medhāvino anuvicca pariyogāhetvā paresaṁ vaṇṇaṁ vā avaṇṇaṁ vā bhāsanti,",
  "mn88:9.4_2": "mayaṁ taṁ sārato paccāgacchāma.",
  "mn88:10.1_0": "Katamo pana, bhante ānanda,",
  "mn88:10.1_1": "kāyasamācāro opārambho samaṇehi brāhmaṇehi viññūhī”ti?",
  "mn88:10.2_0": "“Yo kho, mahārāja, kāyasamācāro akusalo”. ",
  "mn88:10.3_0": "“Katamo pana, bhante, kāyasamācāro akusalo”? ",
  "mn88:10.4_0": "“Yo kho, mahārāja, kāyasamācāro sāvajjo”. ",
  "mn88:10.5_0": "“Katamo pana, bhante, kāyasamācāro sāvajjo”? ",
  "mn88:10.6_0": "“Yo kho, mahārāja, kāyasamācāro sabyābajjho”. ",
  "mn88:10.7_0": "“Katamo pana, bhante, kāyasamācāro sabyābajjho”? ",
  "mn88:10.8_0": "“Yo kho, mahārāja, kāyasamācāro dukkhavipāko”. ",
  "mn88:10.9_0": "“Katamo pana, bhante, kāyasamācāro dukkhavipāko”? ",
  "mn88:10.10_0": "“Yo kho, mahārāja,",
  "mn88:10.10_1": "kāyasamācāro attabyābādhāyapi saṁvattati, parabyābādhāyapi saṁvattati,",
  "mn88:10.10_2": "ubhayabyābādhāyapi saṁvattati.",
  "mn88:10.11_0": "Tassa akusalā dhammā abhivaḍḍhanti, kusalā dhammā parihāyanti; ",
  "mn88:10.12_0": "evarūpo kho, mahārāja,",
  "mn88:10.12_1": "kāyasamācāro opārambho samaṇehi brāhmaṇehi viññūhī”ti.",
  "mn88:11.1_0": "“Katamo pana, bhante ānanda, vacīsamācāro …pe… ",
  "mn88:11.2_0": "manosamācāro opārambho samaṇehi brāhmaṇehi viññūhī”ti? ",
  "mn88:11.3_0": "“Yo kho, mahārāja, manosamācāro akusalo”. ",
  "mn88:11.4_0": "“Katamo pana, bhante, manosamācāro akusalo”? ",
  "mn88:11.5_0": "“Yo kho, mahārāja, manosamācāro sāvajjo”. ",
  "mn88:11.6_0": "“Katamo pana, bhante, manosamācāro sāvajjo”? ",
  "mn88:11.7_0": "“Yo kho, mahārāja, manosamācāro sabyābajjho”. ",
  "mn88:12.1_0": "“Katamo pana, bhante, manosamācāro sabyābajjho”? ",
  "mn88:12.2_0": "“Yo kho, mahārāja, manosamācāro dukkhavipāko”. ",
  "mn88:12.3_0": "“Katamo pana, bhante, manosamācāro dukkhavipāko”? ",
  "mn88:12.4_0": "“Yo kho, mahārāja,",
  "mn88:12.4_1": "manosamācāro attabyābādhāyapi saṁvattati, parabyābādhāyapi saṁvattati,",
  "mn88:12.4_2": "ubhayabyābādhāyapi saṁvattati.",
  "mn88:12.5_0": "Tassa akusalā dhammā abhivaḍḍhanti, kusalā dhammā parihāyanti; ",
  "mn88:12.6_0": "evarūpo kho, mahārāja,",
  "mn88:12.6_1": "manosamācāro opārambho samaṇehi brāhmaṇehi viññūhī”ti.",
  "mn88:13.1_0": "“Kiṁ nu kho, bhante ānanda,",
  "mn88:13.1_1": "so bhagavā sabbesaṁyeva akusalānaṁ dhammānaṁ pahānaṁ vaṇṇetī”ti?",
  "mn88:13.2_0": "“Sabbākusaladhammapahīno kho, mahārāja,",
  "mn88:13.2_1": "tathāgato kusaladhammasamannāgato”ti.",
  "mn88:14.1_0": "“Katamo pana, bhante ānanda,",
  "mn88:14.1_1": "kāyasamācāro anopārambho samaṇehi brāhmaṇehi viññūhī”ti?",
  "mn88:14.2_0": "“Yo kho, mahārāja, kāyasamācāro kusalo”. ",
  "mn88:14.3_0": "“Katamo pana, bhante, kāyasamācāro kusalo”? ",
  "mn88:14.4_0": "“Yo kho, mahārāja, kāyasamācāro anavajjo”. ",
  "mn88:14.5_0": "“Katamo pana, bhante, kāyasamācāro anavajjo”? ",
  "mn88:14.6_0": "“Yo kho, mahārāja, kāyasamācāro abyābajjho”. ",
  "mn88:14.7_0": "“Katamo pana, bhante, kāyasamācāro abyābajjho”? ",
  "mn88:14.8_0": "“Yo kho, mahārāja, kāyasamācāro sukhavipāko”. ",
  "mn88:14.9_0": "“Katamo pana, bhante, kāyasamācāro sukhavipāko”? ",
  "mn88:14.10_0": "“Yo kho, mahārāja,",
  "mn88:14.10_1": "kāyasamācāro nevattabyābādhāyapi saṁvattati,",
  "mn88:14.10_2": "na parabyābādhāyapi saṁvattati,",
  "mn88:14.10_3": "na ubhayabyābādhāyapi saṁvattati.",
  "mn88:14.11_0": "Tassa akusalā dhammā parihāyanti, kusalā dhammā abhivaḍḍhanti. ",
  "mn88:14.12_0": "Evarūpo kho, mahārāja,",
  "mn88:14.12_1": "kāyasamācāro anopārambho samaṇehi brāhmaṇehi viññūhī”ti.",
  "mn88:15.1_0": "“Katamo pana, bhante ānanda, vacīsamācāro …pe… ",
  "mn88:15.2_0": "manosamācāro anopārambho samaṇehi brāhmaṇehi viññūhī”ti? ",
  "mn88:15.3_0": "“Yo kho, mahārāja, manosamācāro kusalo”. ",
  "mn88:15.4_0": "“Katamo pana, bhante, manosamācāro kusalo”? ",
  "mn88:15.5_0": "“Yo kho, mahārāja, manosamācāro anavajjo”. ",
  "mn88:16.1_0": "“Katamo pana, bhante, manosamācāro anavajjo”? ",
  "mn88:16.2_0": "“Yo kho, mahārāja, manosamācāro abyābajjho”. ",
  "mn88:16.3_0": "“Katamo pana, bhante, manosamācāro abyābajjho”? ",
  "mn88:16.4_0": "“Yo kho, mahārāja, manosamācāro sukhavipāko”. ",
  "mn88:16.5_0": "“Katamo pana, bhante, manosamācāro sukhavipāko”? ",
  "mn88:16.6_0": "“Yo kho, mahārāja,",
  "mn88:16.6_1": "manosamācāro nevattabyābādhāyapi saṁvattati,",
  "mn88:16.6_2": "na parabyābādhāyapi saṁvattati,",
  "mn88:16.6_3": "na ubhayabyābādhāyapi saṁvattati.",
  "mn88:16.7_0": "Tassa akusalā dhammā parihāyanti, kusalā dhammā abhivaḍḍhanti. ",
  "mn88:16.8_0": "Evarūpo kho, mahārāja,",
  "mn88:16.8_1": "manosamācāro anopārambho samaṇehi brāhmaṇehi viññūhī”ti.",
  "mn88:17.1_0": "“Kiṁ pana, bhante ānanda,",
  "mn88:17.1_1": "so bhagavā sabbesaṁyeva kusalānaṁ dhammānaṁ upasampadaṁ vaṇṇetī”ti?",
  "mn88:17.2_0": "“Sabbākusaladhammapahīno kho, mahārāja,",
  "mn88:17.2_1": "tathāgato kusaladhammasamannāgato”ti.",
  "mn88:18.1_0": "“Acchariyaṁ, bhante, abbhutaṁ, bhante. ",
  "mn88:18.2_0": "Yāva subhāsitañcidaṁ, bhante, āyasmatā ānandena. ",
  "mn88:18.3_0": "Iminā ca mayaṁ, bhante,",
  "mn88:18.3_1": "āyasmato ānandassa subhāsitena attamanābhiraddhā.",
  "mn88:18.4_0": "Evaṁ attamanābhiraddhā ca mayaṁ, bhante,",
  "mn88:18.4_1": "āyasmato ānandassa subhāsitena.",
  "mn88:18.5_0": "Sace, bhante,",
  "mn88:18.5_1": "āyasmato ānandassa hatthiratanaṁ kappeyya,",
  "mn88:18.5_2": "hatthiratanampi mayaṁ āyasmato ānandassa dadeyyāma.",
  "mn88:18.6_0": "Sace, bhante,",
  "mn88:18.6_1": "āyasmato ānandassa assaratanaṁ kappeyya,",
  "mn88:18.6_2": "assaratanampi mayaṁ āyasmato ānandassa dadeyyāma.",
  "mn88:18.7_0": "Sace, bhante,",
  "mn88:18.7_1": "āyasmato ānandassa gāmavaraṁ kappeyya,",
  "mn88:18.7_2": "gāmavarampi mayaṁ āyasmato ānandassa dadeyyāma.",
  "mn88:18.8_0": "Api ca, bhante, mayampetaṁ jānāma: ",
  "mn88:18.9_0": "‘netaṁ āyasmato ānandassa kappatī’ti. ",
  "mn88:18.10_0": "Ayaṁ me, bhante,",
  "mn88:18.10_1": "bāhitikā raññā māgadhena ajātasattunā vedehiputtena vatthanāḷiyā pakkhipitvā pahitā soḷasasamā āyāmena, aṭṭhasamā vitthārena.",
  "mn88:18.11_0": "Taṁ, bhante,",
  "mn88:18.11_1": "āyasmā ānando paṭiggaṇhātu anukampaṁ upādāyā”ti.",
  "mn88:18.12_0": "“Alaṁ, mahārāja, paripuṇṇaṁ me ticīvaran”ti. ",
  "mn88:19.1_0": "“Ayaṁ, bhante,",
  "mn88:19.1_1": "aciravatī nadī diṭṭhā āyasmatā ceva ānandena amhehi ca.",
  "mn88:19.2_0": "Yadā uparipabbate mahāmegho abhippavuṭṭho hoti,",
  "mn88:19.2_1": "athāyaṁ aciravatī nadī ubhato kūlāni saṁvissandantī gacchati;",
  "mn88:19.3_0": "evameva kho, bhante,",
  "mn88:19.3_1": "āyasmā ānando imāya bāhitikāya attano ticīvaraṁ karissati.",
  "mn88:19.4_0": "Yaṁ panāyasmato ānandassa purāṇaṁ ticīvaraṁ taṁ sabrahmacārīhi saṁvibhajissati. ",
  "mn88:19.5_0": "Evāyaṁ amhākaṁ dakkhiṇā saṁvissandantī maññe gamissati. ",
  "mn88:19.6_0": "Paṭiggaṇhātu, bhante, āyasmā ānando bāhitikan”ti. ",
  "mn88:20.1_0": "Paṭiggahesi kho āyasmā ānando bāhitikaṁ. ",
  "mn88:20.2_0": "Atha kho rājā pasenadi kosalo āyasmantaṁ ānandaṁ etadavoca: ",
  "mn88:20.3_0": "“handa ca dāni mayaṁ, bhante ānanda, gacchāma; ",
  "mn88:20.4_0": "bahukiccā mayaṁ bahukaraṇīyā”ti. ",
  "mn88:20.5_0": "“Yassadāni tvaṁ, mahārāja, kālaṁ maññasī”ti. ",
  "mn88:20.6_0": "Atha kho rājā pasenadi kosalo āyasmato ānandassa bhāsitaṁ abhinanditvā anumoditvā uṭṭhāyāsanā āyasmantaṁ ānandaṁ abhivādetvā padakkhiṇaṁ katvā pakkāmi. ",
  "mn88:21.1_0": "Atha kho āyasmā ānando acirapakkantassa rañño pasenadissa kosalassa yena bhagavā tenupasaṅkami;",
  "mn88:21.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn88:21.2_0": "Ekamantaṁ nisinno kho āyasmā ānando yāvatako ahosi raññā pasenadinā kosalena saddhiṁ kathāsallāpo taṁ sabbaṁ bhagavato ārocesi. ",
  "mn88:21.3_0": "Tañca bāhitikaṁ bhagavato pādāsi. ",
  "mn88:22.1_0": "Atha kho bhagavā bhikkhū āmantesi: ",
  "mn88:22.2_0": "“lābhā, bhikkhave, rañño pasenadissa kosalassa, suladdhalābhā, bhikkhave, rañño pasenadissa kosalassa; ",
  "mn88:22.3_0": "yaṁ rājā pasenadi kosalo labhati ānandaṁ dassanāya, labhati payirupāsanāyā”ti. ",
  "mn88:22.4_0": "Idamavoca bhagavā. ",
  "mn88:22.5_0": "Attamanā te bhikkhū bhagavato bhāsitaṁ abhinandunti. ",
  "mn88:22.6_0": "Bāhitikasuttaṁ niṭṭhitaṁ aṭṭhamaṁ. "
}