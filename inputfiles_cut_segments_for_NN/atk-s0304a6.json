{
  "atk-s0304a6:0_0": "7. Cittasaṁyuttaṁ",
  "atk-s0304a6:1_0": "1. Saṁyojanasuttavaṇṇanā",
  "atk-s0304a6:2_0": "343.",
  "atk-s0304a6:2_1": "Cittasaṁyuttassa paṭhame macchikāsaṇḍeti evaṁnāmake vanasaṇḍe.",
  "atk-s0304a6:2_2": "Ayamantarākathā udapādīti porāṇakattherā atiracchānakathā honti,",
  "atk-s0304a6:2_3": "nisinnanisinnaṭṭhāne pañhaṁ samuṭṭhāpetvā ajānantā pucchanti,",
  "atk-s0304a6:2_4": "jānantā vissajjenti,",
  "atk-s0304a6:2_5": "tena nesaṁ ayaṁ kathā udapādi.",
  "atk-s0304a6:2_6": "Migapathakanti evaṁnāmakaṁ attano bhogagāmaṁ.",
  "atk-s0304a6:2_7": "So kira ambāṭakārāmassa piṭṭhibhāge hoti.",
  "atk-s0304a6:2_8": "Tenupasaṅkamīti ‘‘therānaṁ pañhaṁ vissajjetvā phāsuvihāraṁ katvā dassāmī’’ti cintetvā upasaṅkami.",
  "atk-s0304a6:2_9": "Gambhīre buddhavacaneti atthagambhīre ceva dhammagambhīre ca buddhavacane.",
  "atk-s0304a6:2_10": "Paññācakkhu kamatīti ñāṇacakkhu vahati pavattati.",
  "atk-s0304a6:3_0": "2. Paṭhamaisidattasuttavaṇṇanā",
  "atk-s0304a6:4_0": "344.",
  "atk-s0304a6:4_1": "Dutiye āyasmantaṁ theranti tesu theresu jeṭṭhakaṁ mahātheraṁ.",
  "atk-s0304a6:4_2": "Tuṇhī ahosīti jānantopi avisāradattā na kiñci byāhari.",
  "atk-s0304a6:4_3": "Byākaromahaṁ bhanteti ‘‘ayaṁ thero neva attanā byākaroti,",
  "atk-s0304a6:4_4": "na aññe ajjhesati,",
  "atk-s0304a6:4_5": "upāsakopi bhikkhusaṅghaṁ viheseti,",
  "atk-s0304a6:4_6": "ahametaṁ byākaritvā phāsuvihāraṁ katvā dassāmī’’ti cintetvā āsanato vuṭṭhāya therassa santikaṁ gantvā evaṁ okāsamakāsi,",
  "atk-s0304a6:4_7": "katāvakāso pana attano āsane nisīditvā byākāsi.",
  "atk-s0304a6:5_0": "Sahatthāti sahatthena.",
  "atk-s0304a6:5_1": "Santappesīti yāvadicchakaṁ dento suṭṭhu tappesi.",
  "atk-s0304a6:5_2": "Sampavāresīti ‘‘alaṁ ala’’nti hatthasaññāya ceva vācāya ca paṭikkhipāpesi.",
  "atk-s0304a6:5_3": "Onītapattapāṇinoti pāṇito apanītapattā dhovitvā thavikāya osāpetvā aṁse laggitapattāti attho.",
  "atk-s0304a6:6_0": "3. Dutiyaisidattasuttavaṇṇanā",
  "atk-s0304a6:7_0": "345.",
  "atk-s0304a6:7_1": "Tatiye avantiyāti dakkhiṇāpathe avantiraṭṭhe.",
  "atk-s0304a6:7_2": "Kalyāṇaṁ vuccatīti ‘‘catūhi paccayehi paṭijaggissāmī’’ti vacanaṁ niddosaṁ anavajjaṁ vuccati tayā upāsakāti adhippāyena vadati.",
  "atk-s0304a6:8_0": "4. Mahakapāṭihāriyasuttavaṇṇanā",
  "atk-s0304a6:9_0": "346.",
  "atk-s0304a6:9_1": "Catutthe sesakaṁ vissajjethāti tassa kira therehi saddhiṁyeva kaṁsathālaṁ pamajjitvā pāyāsaṁ vaḍḍhetvā adaṁsu.",
  "atk-s0304a6:9_2": "So bhuttapāyāso therehiyeva saddhiṁ gantukāmo cintesi ‘‘ghare tāva upāsikā sesakaṁ vicāreti,",
  "atk-s0304a6:9_3": "idha panime dāsakammakārā mayā avuttā na vicāressanti,",
  "atk-s0304a6:9_4": "evāyaṁ paṇītapāyāso nassissatī’’ti tesaṁ anujānanto evamāha.",
  "atk-s0304a6:9_5": "Kuthitanti kudhitaṁ,",
  "atk-s0304a6:9_6": "heṭṭhā santattāya vālikāya upari ātapena ca atitikhiṇanti attho.",
  "atk-s0304a6:9_7": "Idaṁ pana tepiṭake buddhavacane asambhinnapadaṁ.",
  "atk-s0304a6:9_8": "Paveliyamānenāti paṭiliyamānena sādhu khvassa bhanteti ‘‘phāsuvihāraṁ karissāmi nesa’’nti cintetvā evamāha.",
  "atk-s0304a6:10_0": "Iddhābhisaṅkhāraṁ abhisaṅkharīti adhiṭṭhāniddhiṁ akāsi.",
  "atk-s0304a6:10_1": "Ettha ca ‘‘mandamando sītakavāto vāyatu,",
  "atk-s0304a6:10_2": "abbhamaṇḍapaṁ katvā devo ekamekaṁ phusāyatū’’ti evaṁ nānāparikammaṁ –",
  "atk-s0304a6:10_3": "‘‘savāto devo vassatū’’ti evaṁ adhiṭṭhānaṁ ekatopi hoti.",
  "atk-s0304a6:10_4": "‘‘Savāto devo vassatūti ekatoparikammaṁ,",
  "atk-s0304a6:10_5": "mandamando sītakavāto vāyatu,",
  "atk-s0304a6:10_6": "abbhamaṇḍapaṁ katvā devo ekamekaṁ phusāyatū’’ti evaṁ nānāadhiṭṭhānaṁ hoti.",
  "atk-s0304a6:10_7": "Vuttanayeneva nānāparikammaṁ nānādhiṭṭhānaṁ,",
  "atk-s0304a6:10_8": "ekato parikammaṁ ekato adhiṭṭhānampi hotiyeva.",
  "atk-s0304a6:10_9": "Yathā tathā karontassa pana pādakajjhānato vuṭṭhāya kataparikammassa parikammānantarena mahaggataadhiṭṭhānacitteneva taṁ ijjhati.",
  "atk-s0304a6:10_10": "Okāsesīti vippakiri.",
  "atk-s0304a6:11_0": "5. Paṭhamakāmabhūsuttavaṇṇanā",
  "atk-s0304a6:12_0": "347.",
  "atk-s0304a6:12_1": "Pañcame nelaṅgoti niddoso.",
  "atk-s0304a6:12_2": "Setapacchādoti setapaṭicchādano.",
  "atk-s0304a6:12_3": "Anīghanti niddukkhaṁ.",
  "atk-s0304a6:12_4": "Muhuttaṁ tuṇhī hutvāti tassa atthapekkhanatthaṁ tīṇi piṭakāni kaṇṇe kuṇḍalaṁ viya sañcālento ‘‘ayaṁ imassa attho,",
  "atk-s0304a6:12_5": "ayaṁ imassa attho’’ti upaparikkhaṇatthaṁ muhuttaṁ tuṇhī hutvā.",
  "atk-s0304a6:12_6": "Vimuttiyāti arahattaphalavimuttiyā.",
  "atk-s0304a6:12_7": "Imaṁ pana pañhaṁ kathento upāsako dukkaraṁ akāsi.",
  "atk-s0304a6:12_8": "Sammāsambuddho hi ‘‘passatha no tumhe,",
  "atk-s0304a6:12_9": "bhikkhave,",
  "atk-s0304a6:12_10": "etaṁ bhikkhuṁ āgacchantaṁ odātakaṁ tanukaṁ tuṅganāsika’’nti (saṁ. ni.",
  "atk-s0304a6:12_11": "2.245) attano diṭṭhena kathesi.",
  "atk-s0304a6:12_12": "Ayaṁ pana nayaggāhena ‘‘arahato etaṁ adhivacana’’nti āha.",
  "atk-s0304a6:13_0": "6. Dutiyakāmabhūsuttavaṇṇanā",
  "atk-s0304a6:14_0": "348.",
  "atk-s0304a6:14_1": "Chaṭṭhe kati nu kho bhante saṅkhārāti ayaṁ kira, gahapati,",
  "atk-s0304a6:14_2": "nirodhaṁ valañjeti,",
  "atk-s0304a6:14_3": "tasmā ‘‘nirodhapādake saṅkhāre pucchissāmī’’ti cintetvā evamāha.",
  "atk-s0304a6:14_4": "Theropissa adhippāyaṁ ñatvā puññābhisaṅkhārādīsu anekesu saṅkhāresu vijjamānesupi kāyasaṅkhārādayova ācikkhanto tayo kho gahapatītiādimāha.",
  "atk-s0304a6:14_5": "Tattha kāyappaṭibaddhattā kāyena saṅkharīyati nibbattīyatīti kāyasaṅkhāro.",
  "atk-s0304a6:14_6": "Vācāya saṅkharoti nibbattetīti vacīsaṅkhāro.",
  "atk-s0304a6:14_7": "Cittappaṭibaddhattā cittena saṅkharīyati nibbattīyatīti cittasaṅkhāro.",
  "atk-s0304a6:15_0": "Katamopana bhanteti idha kiṁ pucchati?",
  "atk-s0304a6:15_1": "‘‘Ime saṅkhārā aññamaññaṁ missā āluḷitā avibhūtā duddīpanā.",
  "atk-s0304a6:15_2": "Tathā hi kāyadvāre ādānaggahaṇamuñcanacopanāni pāpetvā uppannā aṭṭha kāmāvacarakusalacetanā dvādasa akusalacetanāti",
  "atk-s0304a6:15_3": "evaṁ kusalākusalā vīsati cetanāpi,",
  "atk-s0304a6:15_4": "assāsapassāsāpi kāyasaṅkhārotveva vuccanti.",
  "atk-s0304a6:15_5": "Vacīdvāre hanusañcopanaṁ vacībhedaṁ pāpetvā uppannā vuttappakārāva vīsati cetanāpi vitakkavicārāpi vacīsaṅkhārotveva vuccanti.",
  "atk-s0304a6:15_6": "Kāyavacīdvāresu copanaṁ apatvā raho nisinnassa cintayato uppannā kusalākusalā ekūnatiṁsacetanāpi,",
  "atk-s0304a6:15_7": "saññā ca vedanā cāti ime dve dhammāpi cittasaṅkhārotveva vuccanti.",
  "atk-s0304a6:15_8": "Evaṁ ime saṅkhārā aññamaññaṁ missā āluḷitā avibhūtā duddīpanā,",
  "atk-s0304a6:15_9": "te pākaṭe vibhūte katvā kathāpessāmī’’ti pucchi.",
  "atk-s0304a6:16_0": "Kasmā pana bhanteti idha kāyasaṅkhārādināmassa padatthaṁ pucchati.",
  "atk-s0304a6:16_1": "Tassa vissajjane kāyappaṭibaddhāti kāyanissitā.",
  "atk-s0304a6:16_2": "Kāye sati honti,",
  "atk-s0304a6:16_3": "asati na honti.",
  "atk-s0304a6:16_4": "Cittappaṭibaddhāti cittanissitā.",
  "atk-s0304a6:16_5": "Citte sati honti,",
  "atk-s0304a6:16_6": "asati na honti.",
  "atk-s0304a6:17_0": "Idāni ‘‘kiṁ nu kho esa saññāvedayitanirodhaṁ valañjeti,",
  "atk-s0304a6:17_1": "no valañjeti,",
  "atk-s0304a6:17_2": "ciṇṇavasī vā tattha no ciṇṇavasī’’ti jānanatthaṁ pucchanto kathaṁ pana bhante saññāvedayitanirodhasamāpatti hotīti āha.",
  "atk-s0304a6:17_3": "Tassa vissajjane samāpajjissanti vā samāpajjāmīti vā padadvayena nevasaññānāsaññāyatanasamāpattikālo kathito.",
  "atk-s0304a6:17_4": "Samāpannoti padena antonirodho.",
  "atk-s0304a6:17_5": "Tathā purimehi dvīhi padehi sacittakakālo kathito,",
  "atk-s0304a6:17_6": "pacchimena acittakakālo.",
  "atk-s0304a6:18_0": "Pubbeva tathā cittaṁ bhāvitaṁ hotīti nirodhasamāpattito pubbe addhānaparicchedakāleyeva ‘‘ettakaṁ kālaṁ",
  "atk-s0304a6:18_1": "acittako bhavissāmī’’ti addhānaparicchedaṁ cittaṁ bhāvitaṁ hoti.",
  "atk-s0304a6:18_2": "Yaṁ taṁ tathattāya upanetīti yaṁ pana evaṁ bhāvitaṁ cittaṁ,",
  "atk-s0304a6:18_3": "taṁ puggalaṁ tathattāya acittakabhāvāya upaneti.",
  "atk-s0304a6:18_4": "Vacīsaṅkhāro paṭhamaṁ nirujjhatīti sesasaṅkhārehi paṭhamaṁ dutiyajjhāneyeva nirujjhati.",
  "atk-s0304a6:18_5": "Tato kāyasaṅkhāroti tato paraṁ kāyasaṅkhāro catutthajjhāne nirujjhati.",
  "atk-s0304a6:18_6": "Tato cittasaṅkhāroti tato paraṁ cittasaṅkhāro antonirodhe nirujjhati.",
  "atk-s0304a6:18_7": "Āyūti rūpajīvitindriyaṁ.",
  "atk-s0304a6:18_8": "Viparibhinnānīti upahatāni vinaṭṭhāni.",
  "atk-s0304a6:19_0": "Tattha keci ‘‘nirodhasamāpannassa ‘cittasaṅkhāro ca niruddho’ti vacanato cittaṁ aniruddhaṁ hoti,",
  "atk-s0304a6:19_1": "tasmā sacittakāpi ayaṁ samāpattī’’ti vadanti.",
  "atk-s0304a6:19_2": "Te vattabbā –",
  "atk-s0304a6:19_3": "‘‘vacīsaṅkhāropissa niruddho’’ti vacanato vācā aniruddhā hoti,",
  "atk-s0304a6:19_4": "tasmā nirodhasamāpannena dhammampi kathentena sajjhāyampi karontena nisīditabbaṁ siyā.",
  "atk-s0304a6:19_5": "Yo cāyaṁ mato kālaṅkato,",
  "atk-s0304a6:19_6": "tassāpi cittasaṅkhāro niruddhoti vacanato cittaṁ aniruddhaṁ bhaveyya,",
  "atk-s0304a6:19_7": "tasmā kālaṅkate mātāpitaro vā arahante vā jhāpentena ānantariyakammaṁ kataṁ bhaveyya.",
  "atk-s0304a6:19_8": "Iti byañjane abhinivesaṁ akatvā ācariyānaṁ naye ṭhatvā attho upaparikkhitabbo.",
  "atk-s0304a6:19_9": "Attho hi paṭisaraṇaṁ,",
  "atk-s0304a6:19_10": "na byañjanaṁ.",
  "atk-s0304a6:20_0": "Indriyāni vippasannānīti kiriyamayapavattasmiñhi vattamāne bahiddhārammaṇesu pasāde ghaṭṭentesu indriyāni kilamanti,",
  "atk-s0304a6:20_1": "upahatāni makkhittāni viya honti vātādīhi uṭṭhitarajena catumahāpathe ṭhapitaādāso viya.",
  "atk-s0304a6:20_2": "Yathā pana thavikāya pakkhipitvā mañjūsādīsu ṭhapito ādāso antoyeva virocati,",
  "atk-s0304a6:20_3": "evaṁ nirodhasamāpannassa bhikkhuno antonirodhe pañca pasādā ativiya virocanti.",
  "atk-s0304a6:20_4": "Tena vuttaṁ ‘‘indriyāni vippasannānī’’ti.",
  "atk-s0304a6:21_0": "Vuṭṭhahissanti vā vuṭṭhahāmīti vā padadvayena antonirodhakālo kathito,",
  "atk-s0304a6:21_1": "vuṭṭhitoti padena phalasamāpattikālo.",
  "atk-s0304a6:21_2": "Tathā purimehi dvīhi padehi acittakakālo kathito,",
  "atk-s0304a6:21_3": "pacchimena sacittakakālo.",
  "atk-s0304a6:21_4": "Pubbeva tathā cittaṁ bhāvitaṁ hotīti nirodhasamāpattito pubbe addhānaparicchedakāleyeva ‘‘ettakaṁ kālaṁ",
  "atk-s0304a6:21_5": "acittako hutvā tato paraṁ sacittako bhavissāmī’’ti addhānaparicchedaṁ cittaṁ bhāvitaṁ hoti.",
  "atk-s0304a6:21_6": "Yaṁ taṁ tathattāya upanetīti yaṁ evaṁ bhāvitaṁ cittaṁ,",
  "atk-s0304a6:21_7": "taṁ puggalaṁ tathattāya sacittakabhāvāya upaneti.",
  "atk-s0304a6:21_8": "Iti heṭṭhā nirodhasamāpajjannakālo gahito,",
  "atk-s0304a6:21_9": "idha nirodhato vuṭṭhānakālo.",
  "atk-s0304a6:22_0": "Idāni nirodhakathaṁ kathetuṁ kāloti nirodhakathā kathetabbā siyā.",
  "atk-s0304a6:22_1": "Sā panesā ‘‘dvīhi balehi samannāgatattā tayo ca saṅkhārānaṁ paṭipassaddhiyā soḷasahi ñāṇacariyāhi navahi",
  "atk-s0304a6:22_2": "samādhicariyāhi vasībhāvatāpaññā nirodhasamāpattiyaṁ ñāṇa’’nti mātikaṁ ṭhapetvā sabbākārena visuddhimagge kathitā,",
  "atk-s0304a6:22_3": "tasmā tattha kathitanayeneva gahetabbā.",
  "atk-s0304a6:22_4": "Ko panāyaṁ nirodho nāma?",
  "atk-s0304a6:22_5": "Catunnaṁ khandhānaṁ paṭisaṅkhā appavatti.",
  "atk-s0304a6:22_6": "Atha kimatthametaṁ samāpajjantīti?",
  "atk-s0304a6:22_7": "Saṅkhārānaṁ pavatte ukkaṇṭhitā sattāhaṁ acittakā hutvā sukhaṁ viharissāma,",
  "atk-s0304a6:22_8": "diṭṭhadhammanibbānaṁ nāmetaṁ yadidaṁ nirodhoti etadatthaṁ samāpajjanti.",
  "atk-s0304a6:23_0": "Cittasaṅkhāro paṭhamaṁ uppajjatīti nirodhā vuṭṭhahantassa hi phalasamāpatticittaṁ paṭhamaṁ uppajjati.",
  "atk-s0304a6:23_1": "Taṁsampayuttaṁ saññañca vedanañca sandhāya ‘‘cittasaṅkhāro paṭhamaṁ uppajjatī’’ti āha.",
  "atk-s0304a6:23_2": "Tato kāyasaṅkhāroti tato paraṁ bhavaṅgasamaye kāyasaṅkhāro uppajjati.",
  "atk-s0304a6:24_0": "Kiṁ pana phalasamāpatti assāsapassāse na samuṭṭhāpetīti?",
  "atk-s0304a6:24_1": "Samuṭṭhāpeti.",
  "atk-s0304a6:24_2": "Imassa pana catutthajjhānikā phalasamāpatti,",
  "atk-s0304a6:24_3": "sā na samuṭṭhāpeti.",
  "atk-s0304a6:24_4": "Kiṁ vā etena?",
  "atk-s0304a6:24_5": "Phalasamāpatti paṭhamajjhānikā vā hotu dutiyatatiyacatutthajjhānikā vā,",
  "atk-s0304a6:24_6": "santasamāpattito vuṭṭhitassa bhikkhuno assāsapassāsā abbohārikā honti,",
  "atk-s0304a6:24_7": "tesaṁ abbohārikabhāvo sañjīvattheravatthunā veditabbo.",
  "atk-s0304a6:24_8": "Sañjīvattherassa hi samāpattito vuṭṭhāya kiṁsukapupphasadise vītaccitaṅgāre maddamānassa gacchato cīvare aṁsumattampi na jhāyi,",
  "atk-s0304a6:24_9": "usmākāramattampi nāhosi.",
  "atk-s0304a6:24_10": "Samāpattibalaṁ nāmetanti vadanti.",
  "atk-s0304a6:24_11": "Evameva santāya phalasamāpattiyā vuṭṭhitassa bhikkhuno assāsapassāsā abbohārikā hontīti bhavaṅgasamayenevetaṁ kathitanti veditabbaṁ.",
  "atk-s0304a6:25_0": "Tatovacīsaṅkhāroti tato paraṁ kiriyamayapavattavalañjanakāle vacīsaṅkhāro uppajjati.",
  "atk-s0304a6:25_1": "Kiṁ bhavaṅgaṁ vitakkavicāre na samuṭṭhāpetīti?",
  "atk-s0304a6:25_2": "Samuṭṭhāpeti.",
  "atk-s0304a6:25_3": "Taṁsamuṭṭhānā pana vitakkavicārā vācaṁ abhisaṅkhātuṁ na sakkontīti kiriyamayapavattavalañjanakālenevetaṁ kathitaṁ.",
  "atk-s0304a6:26_0": "Suññato phassotiādayo saguṇenāpi ārammaṇenāpi kathetabbā.",
  "atk-s0304a6:26_1": "Saguṇena tāva suññatā nāma phalasamāpatti,",
  "atk-s0304a6:26_2": "tāya sahajātaphassaṁ sandhāya ‘‘suññato phasso’’ti vuttaṁ.",
  "atk-s0304a6:26_3": "Animittappaṇihitesupi eseva nayo.",
  "atk-s0304a6:26_4": "Ārammaṇena pana nibbānaṁ rāgādīhi suññattā suññatā nāma,",
  "atk-s0304a6:26_5": "rāganimittādīnaṁ abhāvā animittaṁ,",
  "atk-s0304a6:26_6": "rāgadosamohappaṇidhīnaṁ abhāvā appaṇihitaṁ,",
  "atk-s0304a6:26_7": "suññataṁ nibbānaṁ ārammaṇaṁ katvā uppannaphalasamāpattisamphasso suññato nāma.",
  "atk-s0304a6:26_8": "Animittappaṇihitesupi eseva nayo.",
  "atk-s0304a6:27_0": "Aparā āgamaniyakathā nāma hoti.",
  "atk-s0304a6:27_1": "Suññataanimittaappaṇihitāti hi vipassanāpi vuccati.",
  "atk-s0304a6:27_2": "Tattha yo bhikkhu saṅkhāre aniccato pariggahetvā aniccato disvā aniccato vuṭṭhāti,",
  "atk-s0304a6:27_3": "tassa vuṭṭhānagāminivipassanā animittā nāma hoti.",
  "atk-s0304a6:27_4": "Yo dukkhato pariggahetvā dukkhato disvā dukkhato vuṭṭhāti,",
  "atk-s0304a6:27_5": "tassa appaṇihitā nāma.",
  "atk-s0304a6:27_6": "Yo anattato pariggahetvā anattato disvā anattato vuṭṭhāti,",
  "atk-s0304a6:27_7": "tassa suññatā nāma.",
  "atk-s0304a6:27_8": "Tattha animittavipassanāya maggo animitto nāma,",
  "atk-s0304a6:27_9": "animittamaggassa phalaṁ animittaṁ nāma,",
  "atk-s0304a6:27_10": "animittaphalasamāpattisahajāte phasse phusante ‘‘animitto phasso phusatī’’ti vuccati.",
  "atk-s0304a6:27_11": "Appaṇihitasuññatesupi eseva nayo.",
  "atk-s0304a6:27_12": "Āgamaniyena kathite pana suññato vā phasso animitto vā phasso appaṇihito vā phassoti vikappo āpajjeyya,",
  "atk-s0304a6:27_13": "tasmā saguṇena ceva ārammaṇena ca kathetabbaṁ.",
  "atk-s0304a6:27_14": "Evañhi tayo phassā phusantīti sameti.",
  "atk-s0304a6:28_0": "Vivekaninnantiādīsu nibbānaṁ viveko nāma.",
  "atk-s0304a6:28_1": "Tasmiṁ viveke ninnaṁ onatanti vivekaninnaṁ.",
  "atk-s0304a6:28_2": "Vivekapoṇanti aññato agantvā yena viveko,",
  "atk-s0304a6:28_3": "tena vaṅkaṁ viya hutvā ṭhitanti vivekapoṇaṁ.",
  "atk-s0304a6:28_4": "Yena viveko,",
  "atk-s0304a6:28_5": "tena patamānaṁ viya ṭhitanti vivekapabbhāraṁ.",
  "atk-s0304a6:29_0": "7. Godattasuttavaṇṇanā",
  "atk-s0304a6:30_0": "349.",
  "atk-s0304a6:30_1": "Sattame nānatthā ceva nānābyañjanā cāti byañjanampi nesaṁ nānaṁ, atthopi.",
  "atk-s0304a6:30_2": "Tattha byañjanassa nānatā pākaṭā.",
  "atk-s0304a6:30_3": "Attho pana appamāṇā cetovimutti bhūmantarato mahaggatā hoti rūpāvacarā,",
  "atk-s0304a6:30_4": "ārammaṇato sattapaṇṇattiārammaṇā.",
  "atk-s0304a6:30_5": "Ākiñcaññā bhūmantarato mahaggatā arūpāvacarā,",
  "atk-s0304a6:30_6": "ārammaṇato navattabbārammaṇā.",
  "atk-s0304a6:30_7": "Suññatā bhūmantarato kāmāvacarā,",
  "atk-s0304a6:30_8": "ārammaṇato saṅkhārārammaṇā.",
  "atk-s0304a6:30_9": "Vipassanā hi ettha suññatāti adhippetā.",
  "atk-s0304a6:30_10": "Animittā bhūmantarato lokuttarā,",
  "atk-s0304a6:30_11": "ārammaṇato nibbānārammaṇā.",
  "atk-s0304a6:31_0": "Rāgo kho bhante pamāṇakaraṇotiādīsu yathā pabbatapāde pūtipaṇṇakasaṭaudakaṁ nāma hoti kāḷavaṇṇaṁ,",
  "atk-s0304a6:31_1": "olokentānaṁ byāmasatagambhīraṁ viya khāyati,",
  "atk-s0304a6:31_2": "yaṭṭhiṁ vā rajjuṁ vā gahetvā minantassa piṭṭhipādottharaṇamattampi na hoti;",
  "atk-s0304a6:31_3": "evameva yāva rāgādayo nuppajjanti,",
  "atk-s0304a6:31_4": "tāva puggalaṁ sañjānituṁ na sakkā hoti,",
  "atk-s0304a6:31_5": "sotāpanno viya sakadāgāmī viya anāgāmī viya ca khāyati.",
  "atk-s0304a6:31_6": "Yadā panassa rāgādayo uppajjanti,",
  "atk-s0304a6:31_7": "tadā ratto duṭṭho mūḷhoti paññāyati.",
  "atk-s0304a6:31_8": "Iti te ‘‘ettako aya’’nti puggalassa pamāṇaṁ dassentāva uppajjantīti pamāṇakaraṇā nāma vuttā.",
  "atk-s0304a6:32_0": "Yāvatā kho bhante appamāṇā cetovimuttiyoti yattakā appamāṇā cetovimuttiyo.",
  "atk-s0304a6:32_1": "Kittakā pana tā?",
  "atk-s0304a6:32_2": "Cattāro brahmavihārā,",
  "atk-s0304a6:32_3": "cattāro maggā,",
  "atk-s0304a6:32_4": "cattāri phalānīti dvādasa.",
  "atk-s0304a6:32_5": "Tatra brahmavihārā pharaṇaappamāṇatāya appamāṇā,",
  "atk-s0304a6:32_6": "sesā pamāṇakārakānaṁ kilesānaṁ abhāvena nibbānampi appamāṇameva,",
  "atk-s0304a6:32_7": "cetovimutti pana na hoti,",
  "atk-s0304a6:32_8": "tasmā na gahitaṁ.",
  "atk-s0304a6:32_9": "Akuppāti arahattaphalacetovimutti.",
  "atk-s0304a6:32_10": "Sā hi tāsaṁ sabbajeṭṭhikā,",
  "atk-s0304a6:32_11": "tasmā ‘‘aggamakkhāyatī’’ti vuttā.",
  "atk-s0304a6:32_12": "Rāgokho bhante kiñcananti rāgo uppajjitvā puggalaṁ kiñcati maddati palibundhati,",
  "atk-s0304a6:32_13": "tasmā kiñcananti vutto.",
  "atk-s0304a6:32_14": "Manussā kira goṇehi khalaṁ maddāpentā ‘‘kiñcehi kapila kiñcehi kāḷakā’’ti vadanti.",
  "atk-s0304a6:32_15": "Evaṁ maddanaṭṭho kiñcanaṭṭhoti veditabbo.",
  "atk-s0304a6:32_16": "Dosamohesupieseva nayo.",
  "atk-s0304a6:33_0": "Ākiñcaññā cetovimuttiyo nāma nava dhammā ākiñcaññāyatanaṁ maggaphalāni ca.",
  "atk-s0304a6:33_1": "Tattha ākiñcaññāyatanaṁ kiñcanaṁ ārammaṇaṁ assa natthīti ākiñcaññaṁ.",
  "atk-s0304a6:33_2": "Maggaphalāni kiñcanānaṁ maddanapalibundhanakilesānaṁ natthitāya ākiñcaññāni,",
  "atk-s0304a6:33_3": "nibbānampi ākiñcaññaṁ,",
  "atk-s0304a6:33_4": "cetovimutti pana na hoti,",
  "atk-s0304a6:33_5": "tasmā na gahitaṁ.",
  "atk-s0304a6:34_0": "Rāgo kho bhante nimittakaraṇotiādīsu yathā nāma dvinnaṁ kulānaṁ sadisā dve vacchakā honti.",
  "atk-s0304a6:34_1": "Yāva tesaṁ lakkhaṇaṁ na kataṁ hoti,",
  "atk-s0304a6:34_2": "tāva ‘‘ayaṁ asukakulassa vacchako,",
  "atk-s0304a6:34_3": "ayaṁ asukakulassā’’ti na sakkā hoti jānituṁ.",
  "atk-s0304a6:34_4": "Yadā pana tesaṁ tisūlādīsu aññataraṁ lakkhaṇaṁ kataṁ hoti,",
  "atk-s0304a6:34_5": "tadā sakkā hoti jānituṁ.",
  "atk-s0304a6:34_6": "Evameva yāva puggalassa rāgo nuppajjati,",
  "atk-s0304a6:34_7": "tāva na sakkā hoti jānituṁ ‘‘ariyo vā puthujjano vā’’ti.",
  "atk-s0304a6:34_8": "Rāgo panassa uppajjamānova ‘‘sarāgo nāma ayaṁ puggalo’’ti sañjānananimittaṁ karonto viya uppajjati,",
  "atk-s0304a6:34_9": "tasmā nimittakaraṇoti vutto.",
  "atk-s0304a6:34_10": "Dosamohesupi eseva nayo.",
  "atk-s0304a6:35_0": "Animittā cetovimuttiyo nāma terasa dhammā vipassanā,",
  "atk-s0304a6:35_1": "cattāro āruppā,",
  "atk-s0304a6:35_2": "cattāro maggā,",
  "atk-s0304a6:35_3": "cattāri phalāni.",
  "atk-s0304a6:35_4": "Tattha vipassanā niccanimittaṁ sukhanimittaṁ attanimittaṁ ugghāṭetīti animittā nāma.",
  "atk-s0304a6:35_5": "Cattāro āruppā rūpanimittassa abhāvā animittā nāma.",
  "atk-s0304a6:35_6": "Maggaphalāni nimittakarānaṁ kilesānaṁ abhāvena animittāni,",
  "atk-s0304a6:35_7": "nibbānampi animittameva,",
  "atk-s0304a6:35_8": "taṁ pana cetovimutti na hoti,",
  "atk-s0304a6:35_9": "tasmā na gahitaṁ.",
  "atk-s0304a6:35_10": "Atha kasmā suññatā cetovimutti na gahitāti?",
  "atk-s0304a6:35_11": "Sā ‘‘suññā rāgenā’’tiādivacanato sabbattha anupaviṭṭhāva,",
  "atk-s0304a6:35_12": "tasmā visuṁ na gahitāti.",
  "atk-s0304a6:36_0": "Ekatthāti ārammaṇavasena ekatthā ‘‘appamāṇaṁ ākiñcaññaṁ suññataṁ animitta’’nti hi sabbānetāni nibbānasseva nāmāni.",
  "atk-s0304a6:36_1": "Iti iminā pariyāyena ekatthā.",
  "atk-s0304a6:36_2": "Aññasmiṁ pana ṭhāne appamāṇāpi hoti,",
  "atk-s0304a6:36_3": "aññasmiṁ ākiñcaññā,",
  "atk-s0304a6:36_4": "aññasmiṁ suññatā,",
  "atk-s0304a6:36_5": "aññasmiṁ animittāti iminā pariyāyena nānābyañjanāti.",
  "atk-s0304a6:37_0": "8. Nigaṇṭhanāṭaputtasuttavaṇṇanā",
  "atk-s0304a6:38_0": "350.",
  "atk-s0304a6:38_1": "Aṭṭhame tenupasaṅkamīti sayaṁ āgatāgamo viññātasāsano anāgāmī ariyasāvako samāno kasmā naggabhoggaṁ nissirikaṁ nigaṇṭhaṁ upasaṅkamīti?",
  "atk-s0304a6:38_2": "Upavādamocanatthañceva vādāropanatthañca.",
  "atk-s0304a6:38_3": "Nigaṇṭhā kira ‘‘samaṇassa gotamassa sāvakā thaddhakhadirakhāṇukasadisā,",
  "atk-s0304a6:38_4": "kenaci saddhiṁ paṭisanthārampi na karontī’’ti upavadanti,",
  "atk-s0304a6:38_5": "tassa upavādassa mocanatthañca,",
  "atk-s0304a6:38_6": "‘‘vādañcassa āropessāmī’’ti upasaṅkami.",
  "atk-s0304a6:38_7": "Na khvāhaṁ ettha bhante bhagavato saddhāya gacchāmīti yassa ñāṇena asacchikataṁ hoti.",
  "atk-s0304a6:38_8": "So ‘‘evaṁ kireta’’nti aññassa saddhāya gaccheyya,",
  "atk-s0304a6:38_9": "mayā pana ñāṇenetaṁ sacchikataṁ,",
  "atk-s0304a6:38_10": "tasmā nāhaṁ ettha bhagavato saddhāya gacchāmīti dīpento evamāha.",
  "atk-s0304a6:39_0": "Ulloketvāti kāyaṁ unnāmetvā kucchiṁ nīharitvā gīvaṁ paggayha sabbaṁ disaṁ pekkhamāno ulloketvā.",
  "atk-s0304a6:39_1": "Bādhetabbaṁ maññeyyāti yathā vinivijjhitvā na nikkhamati,",
  "atk-s0304a6:39_2": "evaṁ paṭibāhitabbaṁ maññeyya bandhitabbaṁ vā.",
  "atk-s0304a6:39_3": "Sahadhammikāti sakāraṇā.",
  "atk-s0304a6:39_4": "Atha maṁ paṭihareyyāsi saddhiṁ nigaṇṭhaparisāyāti etesaṁ atthe ñāte atha me nigaṇṭhaparisāya saddhiṁ abhigaccheyyāsi,",
  "atk-s0304a6:39_5": "patīhārassa me santikaṁ āgantvā attano āgatabhāvaṁ jānāpeyyāsīti attho.",
  "atk-s0304a6:39_6": "Eko pañhoti eko pañhamaggo,",
  "atk-s0304a6:39_7": "ekaṁ pañhagavesananti attho.",
  "atk-s0304a6:39_8": "Eko uddesoti ekaṁ nāma kinti?",
  "atk-s0304a6:39_9": "Ayaṁ eko uddeso.",
  "atk-s0304a6:39_10": "Ekaṁ veyyākaraṇanti ‘‘sabbe sattā āhāraṭṭhitikā’’ti (khu. pā. 4.1; a. ni.",
  "atk-s0304a6:39_11": "10.27) idaṁ ekaṁ veyyākaraṇaṁ.",
  "atk-s0304a6:39_12": "Evaṁ sabbattha attho veditabbo.",
  "atk-s0304a6:40_0": "9. Acelakassapasuttavaṇṇanā",
  "atk-s0304a6:41_0": "351.",
  "atk-s0304a6:41_1": "Navame kīvaciraṁ pabbajitassāti kīvaciro kālo pabbajitassāti attho.",
  "atk-s0304a6:41_2": "Uttari manussadhammāti manussadhammo nāma dasakusalakammapathā,",
  "atk-s0304a6:41_3": "tato manussadhammato uttari.",
  "atk-s0304a6:41_4": "Alamariyañāṇadassanavisesoti ariyabhāvaṁ kātuṁ samatthatāya alamariyoti saṅkhāto ñāṇadassanaviseso.",
  "atk-s0304a6:41_5": "Naggeyyāti naggabhāvato.",
  "atk-s0304a6:41_6": "Muṇḍeyyāti muṇḍabhāvato.",
  "atk-s0304a6:41_7": "Pavāḷanipphoṭanāyāti pāvaḷanipphoṭanato,",
  "atk-s0304a6:41_8": "bhūmiyaṁ nisīdantassa ānisadaṭṭhāne laggānaṁ paṁsurajavālikānaṁ phoṭanatthaṁ gahitamorapiñchamattatoti attho.",
  "atk-s0304a6:42_0": "10. Gilānadassanasuttavaṇṇanā",
  "atk-s0304a6:43_0": "352.",
  "atk-s0304a6:43_1": "Dasame ārāmadevatāti pupphārāmaphalārāmesu adhivatthā devatā.",
  "atk-s0304a6:43_2": "Vanadevatāti vanasaṇḍesu adhivatthā devatā.",
  "atk-s0304a6:43_3": "Rukkhadevatāti mattarājakāle vessavaṇo ca devatāti evaṁ tesu tesu rukkhesu adhivatthā devatā.",
  "atk-s0304a6:43_4": "Osadhitiṇavanappatīsūti harītakāmalakīādīsu muñjapabbajādīsu vanajeṭṭharukkhesu ca adhivatthā devatā.",
  "atk-s0304a6:43_5": "Saṁgammāti sannipatitvā.",
  "atk-s0304a6:43_6": "Samāgammāti tato tato samāgantvā.",
  "atk-s0304a6:43_7": "Paṇidhehīti patthanāvasena ṭhapehi.",
  "atk-s0304a6:43_8": "Ijjhissati sīlavato cetopaṇidhīti samijjhissati sīlavantassa cittapatthanā.",
  "atk-s0304a6:43_9": "Dhammikoti dasakusaladhammasamannāgato agatigamanarahito.",
  "atk-s0304a6:43_10": "Dhammarājāti tasseva vevacanaṁ,",
  "atk-s0304a6:43_11": "dhammena vā laddharajjattā dhammarājā.",
  "atk-s0304a6:43_12": "Tasmāti ‘‘yasmā tena hi,",
  "atk-s0304a6:43_13": "ayyaputta,",
  "atk-s0304a6:43_14": "amhepi ovadāhī’’ti vadatha, tasmā.",
  "atk-s0304a6:43_15": "Appaṭivibhattanti ‘‘idaṁ bhikkhūnaṁ dassāma,",
  "atk-s0304a6:43_16": "idaṁ attanā bhuñjissāmā’’ti evaṁ avibhattaṁ bhikkhūhi saddhiṁ sādhāraṇameva bhavissatīti.",
  "atk-s0304a6:44_0": "Cittasaṁyuttavaṇṇanā niṭṭhitā."
}