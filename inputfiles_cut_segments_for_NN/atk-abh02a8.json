{
  "atk-abh02a8:0_0": "9. Iddhipādavibhaṅgo",
  "atk-abh02a8:1_0": "1. Suttantabhājanīyavaṇṇanā",
  "atk-abh02a8:2_0": "431.",
  "atk-abh02a8:2_1": "Idāni tadanantare iddhipādavibhaṅge cattāroti gaṇanaparicchedo.",
  "atk-abh02a8:2_2": "Iddhipādāti ettha ijjhatīti iddhi,",
  "atk-abh02a8:2_3": "samijjhati nipphajjatīti attho.",
  "atk-abh02a8:2_4": "Ijjhanti vā etāya sattā iddhā vuddhā ukkaṁsagatā hontītipi iddhi.",
  "atk-abh02a8:2_5": "Paṭhamenatthena iddhi eva pādo iddhipādo,",
  "atk-abh02a8:2_6": "iddhikoṭṭhāsoti attho.",
  "atk-abh02a8:2_7": "Dutiyenatthena iddhiyā pādoti iddhipādo;",
  "atk-abh02a8:2_8": "pādoti patiṭṭhā,",
  "atk-abh02a8:2_9": "adhigamupāyoti attho.",
  "atk-abh02a8:2_10": "Tena hi yasmā uparūparivisesasaṅkhātaṁ iddhiṁ pajjanti pāpuṇanti,",
  "atk-abh02a8:2_11": "tasmā pādoti vuccati.",
  "atk-abh02a8:2_12": "Evaṁ tāva “cattāro iddhipādā”ti ettha attho veditabbo.",
  "atk-abh02a8:3_0": "Idāni te bhājetvā dassetuṁ idha bhikkhūtiādi āraddhaṁ.",
  "atk-abh02a8:3_1": "Tattha idha bhikkhūti imasmiṁ sāsane bhikkhu.",
  "atk-abh02a8:3_2": "Chandasamādhipadhānasaṅkhārasamannāgatanti ettha chandahetuko chandādhiko vā samādhi chandasamādhi.",
  "atk-abh02a8:3_3": "Kattukamyatāchandaṁ adhipatiṁ karitvā paṭiladdhasamādhissetaṁ adhivacanaṁ.",
  "atk-abh02a8:3_4": "Padhānabhūtā saṅkhārā padhānasaṅkhārā.",
  "atk-abh02a8:3_5": "Catukiccasādhakassa sammappadhānavīriyassetaṁ adhivacanaṁ.",
  "atk-abh02a8:3_6": "Samannāgatanti chandasamādhinā ca padhānasaṅkhārehi ca upetaṁ.",
  "atk-abh02a8:3_7": "Iddhipādanti nipphattipariyāyena vā ijjhanakaṭṭhena ijjhanti etāya sattā iddhā vuddhā ukkaṁsagatā hontīti",
  "atk-abh02a8:3_8": "iminā vā pariyāyena iddhīti saṅkhaṁ gatānaṁ upacārajjhānādikusalacittasampayuttānaṁ chandasamādhipadhānasaṅkhārānaṁ",
  "atk-abh02a8:3_9": "adhiṭṭhānaṭṭhena pādabhūtaṁ sesacittacetasikarāsinti attho.",
  "atk-abh02a8:3_10": "Yañhi parato “iddhipādoti tathābhūtassa vedanākkhandho…pe…",
  "atk-abh02a8:3_11": "viññāṇakkhandho”ti vuttaṁ,",
  "atk-abh02a8:3_12": "taṁ iminā atthena yujjati.",
  "atk-abh02a8:3_13": "Iminā nayena sesesupi attho veditabbo.",
  "atk-abh02a8:3_14": "Yatheva hi chandaṁ adhipatiṁ karitvā paṭiladdhasamādhi chandasamādhīti vutto,",
  "atk-abh02a8:3_15": "evaṁ vīriyaṁ…pe… cittaṁ.",
  "atk-abh02a8:3_16": "Vīmaṁsaṁ adhipatiṁ karitvā paṭiladdhasamādhi vīmaṁsasamādhīti vuccati.",
  "atk-abh02a8:4_0": "Idāni chandasamādhiādīni padāni bhājetvā dassetuṁ kathañca bhikkhūtiādi āraddhaṁ.",
  "atk-abh02a8:4_1": "Tattha chandañce bhikkhu adhipatiṁ karitvāti yadi bhikkhu chandaṁ adhipatiṁ chandaṁ jeṭṭhakaṁ chandaṁ",
  "atk-abh02a8:4_2": "dhuraṁ chandaṁ pubbaṅgamaṁ katvā samādhiṁ paṭilabhati nibbatteti,",
  "atk-abh02a8:4_3": "evaṁ nibbattito ayaṁ samādhi chandasamādhi nāma vuccatīti attho.",
  "atk-abh02a8:4_4": "Vīriyañcetiādīsupi eseva nayo.",
  "atk-abh02a8:4_5": "Ime vuccanti padhānasaṅkhārāti ettāvatā chandiddhipādaṁ bhāvayamānassa bhikkhuno padhānābhisaṅkhārasaṅkhātacatukiccasādhakaṁ vīriyaṁ kathitaṁ.",
  "atk-abh02a8:4_6": "Tadekajjhaṁ abhisaññūhitvāti taṁ sabbaṁ ekato rāsiṁ katvāti attho.",
  "atk-abh02a8:4_7": "Saṅkhyaṁ gacchatīti etaṁ vohāraṁ gacchatīti veditabbanti attho.",
  "atk-abh02a8:5_0": "433.",
  "atk-abh02a8:5_1": "Idāni “chandasamādhipadhānasaṅkhāro”ti etasmiṁ padasamūhe chandādidhamme bhājetvā dassetuṁ tattha katamo chandotiādi āraddhaṁ.",
  "atk-abh02a8:5_2": "Taṁ uttānatthameva.",
  "atk-abh02a8:6_0": "Upeto hotīti iddhipādasaṅkhāto dhammarāsi upeto hoti.",
  "atk-abh02a8:6_1": "Tesaṁ dhammānanti tesaṁ sampayuttānaṁ chandādidhammānaṁ.",
  "atk-abh02a8:6_2": "Iddhi samiddhītiādīni sabbāni nipphattivevacanāneva.",
  "atk-abh02a8:6_3": "Evaṁ santepi ijjhanakaṭṭhena iddhi.",
  "atk-abh02a8:6_4": "Sampuṇṇā iddhi samiddhi;",
  "atk-abh02a8:6_5": "upasaggena vā padaṁ vaḍḍhitaṁ.",
  "atk-abh02a8:6_6": "Ijjhanākāro ijjhanā.",
  "atk-abh02a8:6_7": "Samijjhanāti upasaggena padaṁ vaḍḍhitaṁ.",
  "atk-abh02a8:6_8": "Attano santāne pātubhāvavasena labhanaṁ lābho.",
  "atk-abh02a8:6_9": "Parihīnānampi vīriyārambhavasena puna lābho paṭilābho;",
  "atk-abh02a8:6_10": "upasaggena vā padaṁ vaḍḍhitaṁ.",
  "atk-abh02a8:6_11": "Pattīti adhigamo.",
  "atk-abh02a8:6_12": "Aparihānavasena sammā pattīti sampatti.",
  "atk-abh02a8:6_13": "Phusanāti paṭilābhaphusanā.",
  "atk-abh02a8:6_14": "Sacchikiriyāti paṭilābhasacchikiriyāva.",
  "atk-abh02a8:6_15": "Upasampadāti paṭilābhaupasampadā evāti veditabbā.",
  "atk-abh02a8:7_0": "Tayābhūtassāti tena ākārena bhūtassa;",
  "atk-abh02a8:7_1": "te chandādidhamme paṭilabhitvā ṭhitassāti attho.",
  "atk-abh02a8:7_2": "Vedanākkhandhotiādīhi chandādayo anto katvā cattāropi khandhā kathitā.",
  "atk-abh02a8:7_3": "Te dhammeti te cattāro arūpakkhandhe;",
  "atk-abh02a8:7_4": "chandādayo vā tayo dhammetipi vuttaṁ.",
  "atk-abh02a8:7_5": "Āsevatītiādīni vuttatthāneva.",
  "atk-abh02a8:7_6": "Sesaiddhipādaniddesesupi imināva nayena attho veditabbo.",
  "atk-abh02a8:8_0": "Ettāvatā kiṁ kathitanti?",
  "atk-abh02a8:8_1": "Catunnaṁ bhikkhūnaṁ matthakappattaṁ kammaṭṭhānaṁ kathitaṁ.",
  "atk-abh02a8:8_2": "Eko hi bhikkhu chandaṁ avassayati;",
  "atk-abh02a8:8_3": "kattukamyatākusaladhammacchandena atthanipphattiyaṁ sati ‘ahaṁ lokuttaradhammaṁ nibbattessāmi,",
  "atk-abh02a8:8_4": "natthi mayhaṁ etassa nibbattane bhāro’ti chandaṁ jeṭṭhakaṁ chandaṁ dhuraṁ chandaṁ pubbaṅgamaṁ katvā lokuttaradhammaṁ nibbatteti.",
  "atk-abh02a8:8_5": "Eko vīriyaṁ avassayati.",
  "atk-abh02a8:8_6": "Eko cittaṁ,",
  "atk-abh02a8:8_7": "eko paññaṁ avassayati.",
  "atk-abh02a8:8_8": "Paññāya atthanipphattiyaṁ sati ‘ahaṁ lokuttaradhammaṁ nibbattessāmi,",
  "atk-abh02a8:8_9": "natthi mayhaṁ etassa nibbattane bhāro’ti paññaṁ jeṭṭhakaṁ paññaṁ dhuraṁ paññaṁ pubbaṅgamaṁ katvā lokuttaradhammaṁ nibbatteti.",
  "atk-abh02a8:9_0": "Kathaṁ?",
  "atk-abh02a8:9_1": "Yathā hi catūsu amaccaputtesu ṭhānantaraṁ patthetvā vicarantesu eko upaṭṭhānaṁ avassayi,",
  "atk-abh02a8:9_2": "eko sūrabhāvaṁ,",
  "atk-abh02a8:9_3": "eko jātiṁ,",
  "atk-abh02a8:9_4": "eko mantaṁ. Kathaṁ?",
  "atk-abh02a8:9_5": "Tesu hi paṭhamo ‘upaṭṭhāne appamādakāritāya atthanipphattiyā sati labbhamānaṁ lacchāmetaṁ ṭhānantara’nti upaṭṭhānaṁ avassayi.",
  "atk-abh02a8:9_6": "Dutiyo ‘upaṭṭhāne appamattopi ekacco saṅgāme paccupaṭṭhite saṇṭhātuṁ na sakkoti;",
  "atk-abh02a8:9_7": "avassaṁ kho pana rañño paccanto kuppissati;",
  "atk-abh02a8:9_8": "tasmiṁ kuppite rathadhure kammaṁ katvā rājānaṁ ārādhetvā āharāpessāmetaṁ ṭhānantara’nti sūrabhāvaṁ avassayi.",
  "atk-abh02a8:9_9": "Tatiyo ‘sūrabhāvepi sati ekacco hīnajātiko hoti;",
  "atk-abh02a8:9_10": "jātiṁ sodhetvā ṭhānantaraṁ dadantā mayhaṁ dassantī’ti jātiṁ avassayi.",
  "atk-abh02a8:9_11": "Catuttho ‘jātimāpi eko amantanīyo hoti;",
  "atk-abh02a8:9_12": "mantena kattabbakicce uppanne āharāpessāmetaṁ ṭhānantara’nti mantaṁ avassayi.",
  "atk-abh02a8:9_13": "Te sabbepi attano attano avassayabalena ṭhānantarāni pāpuṇiṁsu.",
  "atk-abh02a8:10_0": "Tattha upaṭṭhāne appamatto hutvā ṭhānantaraṁ patto viya chandaṁ avassāya kattukamyatākusaladhammacchandena",
  "atk-abh02a8:10_1": "atthanibbattiyaṁ sati ‘ahaṁ lokuttaradhammaṁ nibbattessāmi,",
  "atk-abh02a8:10_2": "natthi mayhaṁ etassa nibbattane bhāro’ti chandaṁ jeṭṭhakaṁ chandaṁ dhuraṁ chandaṁ pubbaṅgamaṁ katvā lokuttaradhammanibbattako daṭṭhabbo,",
  "atk-abh02a8:10_3": "raṭṭhapālatthero viya.",
  "atk-abh02a8:10_4": "So hi āyasmā chandaṁ dhuraṁ katvā lokuttaradhammaṁ nibbattesi.",
  "atk-abh02a8:10_5": "Sūrabhāvena rājānaṁ ārādhetvā ṭhānantaraṁ patto viya vīriyaṁ jeṭṭhakaṁ vīriyaṁ dhuraṁ vīriyaṁ pubbaṅgamaṁ katvā lokuttaradhammanibbattako daṭṭhabbo,",
  "atk-abh02a8:10_6": "soṇatthero viya.",
  "atk-abh02a8:10_7": "So hi āyasmā vīriyaṁ dhuraṁ katvā lokuttaradhammaṁ nibbattesi.",
  "atk-abh02a8:11_0": "Jātisampattiyā ṭhānantaraṁ patto viya cittaṁ jeṭṭhakaṁ cittaṁ dhuraṁ cittaṁ pubbaṅgamaṁ katvā lokuttaradhammanibbattako daṭṭhabbo,",
  "atk-abh02a8:11_1": "sambhūtatthero viya.",
  "atk-abh02a8:11_2": "So hi āyasmā cittaṁ dhuraṁ katvā lokuttaradhammaṁ nibbattesi.",
  "atk-abh02a8:11_3": "Mantaṁ avassāya ṭhānantarappatto viya vīmaṁsaṁ jeṭṭhakaṁ vīmaṁsaṁ dhuraṁ vīmaṁsaṁ pubbaṅgamaṁ katvā lokuttaradhammanibbattako daṭṭhabbo,",
  "atk-abh02a8:11_4": "thero mogharājā viya.",
  "atk-abh02a8:11_5": "So hi āyasmā vīmaṁsaṁ dhuraṁ katvā lokuttaradhammaṁ nibbattesi.",
  "atk-abh02a8:12_0": "Ettha ca tayo chandasamādhipadhānasaṅkhārasaṅkhātā dhammā iddhīpi honti iddhipādāpi.",
  "atk-abh02a8:12_1": "Sesā pana sampayuttakā cattāro khandhā iddhipādāyeva.",
  "atk-abh02a8:12_2": "Vīriyacittavīmaṁsasamādhipadhānasaṅkhārasaṅkhātāpi tayo dhammā iddhīpi honti iddhipādāpi.",
  "atk-abh02a8:12_3": "Sesā pana sampayuttakā cattāro khandhā iddhipādāyeva.",
  "atk-abh02a8:12_4": "Ayaṁ tāva abhedato kathā.",
  "atk-abh02a8:13_0": "Bhedato pana ‘chando’ iddhi nāma.",
  "atk-abh02a8:13_1": "Chandadhurena bhāvitā cattāro khandhā chandiddhipādo nāma.",
  "atk-abh02a8:13_2": "Samādhi padhānasaṅkhāroti dve dhammā saṅkhārakkhandhavasena chandiddhipāde pavisanti;",
  "atk-abh02a8:13_3": "pāde paviṭṭhātipi vattuṁ vaṭṭatiyeva.",
  "atk-abh02a8:13_4": "Tattheva ‘samādhi’ iddhi nāma.",
  "atk-abh02a8:13_5": "Samādhidhurena bhāvitā cattāro khandhā samādhiddhipādo nāma.",
  "atk-abh02a8:13_6": "Chando padhānasaṅkhāroti dve dhammā saṅkhārakkhandhavasena samādhiddhipāde pavisanti;",
  "atk-abh02a8:13_7": "pāde paviṭṭhātipi vattuṁ vaṭṭati eva.",
  "atk-abh02a8:13_8": "Tattheva ‘padhānasaṅkhāro’ iddhi nāma.",
  "atk-abh02a8:13_9": "Padhānasaṅkhārabhāvitā cattāro khandhā padhānasaṅkhāriddhipādo nāma.",
  "atk-abh02a8:13_10": "Chando samādhīti dve dhammā saṅkhārakkhandhavasena padhānasaṅkhāriddhipāde pavisanti;",
  "atk-abh02a8:13_11": "pāde paviṭṭhātipi vattuṁ vaṭṭati eva.",
  "atk-abh02a8:13_12": "Tattheva ‘vīriyaṁ’ iddhi nāma,",
  "atk-abh02a8:13_13": "‘cittaṁ’ iddhi nāma,",
  "atk-abh02a8:13_14": "‘vīmaṁsā’ iddhi nāma…pe…",
  "atk-abh02a8:13_15": "pāde paviṭṭhātipi vattuṁ vaṭṭati eva.",
  "atk-abh02a8:13_16": "Ayaṁ bhedato kathā nāma.",
  "atk-abh02a8:14_0": "Ettha pana abhinavaṁ natthi;",
  "atk-abh02a8:14_1": "gahitameva vibhūtadhātukaṁ kataṁ. Kathaṁ? Chando, samādhi,",
  "atk-abh02a8:14_2": "padhānasaṅkhāroti ime tayo dhammā iddhīpi honti iddhipādāpi.",
  "atk-abh02a8:14_3": "Sesā sampayuttakā cattāro khandhā iddhipādāyeva.",
  "atk-abh02a8:14_4": "Ime hi tayo dhammā ijjhamānā sampayuttakehi catūhi khandhehi saddhiṁyeva ijjhanti, na vinā.",
  "atk-abh02a8:14_5": "Sampayuttakā pana cattāro khandhā ijjhanakaṭṭhena iddhi nāma honti,",
  "atk-abh02a8:14_6": "patiṭṭhānaṭṭhena pādo nāma.",
  "atk-abh02a8:14_7": "‘Iddhī’ti vā ‘iddhipādo’ti vā na aññassa kassaci adhivacanaṁ,",
  "atk-abh02a8:14_8": "sampayuttakānaṁ catunnaṁ khandhānaṁyeva adhivacanaṁ. Vīriyaṁ, cittaṁ,",
  "atk-abh02a8:14_9": "vīmaṁsāsamādhipadhānasaṅkhāroti tayo dhammā…pe…",
  "atk-abh02a8:14_10": "catunnaṁ khandhānaṁyeva adhivacanaṁ.",
  "atk-abh02a8:15_0": "Apica pubbabhāgo pubbabhāgo iddhipādo nāma;",
  "atk-abh02a8:15_1": "paṭilābho paṭilābho iddhi nāmāti veditabbo.",
  "atk-abh02a8:15_2": "Ayamattho upacārena vā vipassanāya vā dīpetabbo.",
  "atk-abh02a8:15_3": "Paṭhamajjhānaparikammañhi iddhipādo nāma,",
  "atk-abh02a8:15_4": "paṭhamajjhānaṁ iddhi nāma.",
  "atk-abh02a8:15_5": "Dutiyatatiyacatutthaākāsānañcāyatana,",
  "atk-abh02a8:15_6": "viññāṇañcāyatanaākiñcaññāyatananevasaññānāsaññāyatanaparikammaṁ iddhipādo nāma,",
  "atk-abh02a8:15_7": "nevasaññānāsaññāyatanaṁ iddhi nāma.",
  "atk-abh02a8:15_8": "Sotāpattimaggassa vipassanā iddhipādo nāma,",
  "atk-abh02a8:15_9": "sotāpattimaggo iddhi nāma.",
  "atk-abh02a8:15_10": "Sakadāgāmi, anāgāmi,",
  "atk-abh02a8:15_11": "arahattamaggassa vipassanā iddhipādo nāma,",
  "atk-abh02a8:15_12": "arahattamaggo iddhi nāma.",
  "atk-abh02a8:15_13": "Paṭilābhenāpi dīpetuṁ vaṭṭatiyeva.",
  "atk-abh02a8:15_14": "Paṭhamajjhānañhi iddhipādo nāma,",
  "atk-abh02a8:15_15": "dutiyajjhānaṁ iddhi nāma;",
  "atk-abh02a8:15_16": "dutiyajjhānaṁ iddhipādo nāma,",
  "atk-abh02a8:15_17": "tatiyajjhānaṁ iddhi nāma…pe…",
  "atk-abh02a8:15_18": "anāgāmimaggo iddhipādo nāma,",
  "atk-abh02a8:15_19": "arahattamaggo iddhi nāma.",
  "atk-abh02a8:16_0": "Kenaṭṭhena iddhi?",
  "atk-abh02a8:16_1": "Kenaṭṭhena pādoti?",
  "atk-abh02a8:16_2": "Ijjhanakaṭṭheneva iddhi.",
  "atk-abh02a8:16_3": "Patiṭṭhānaṭṭheneva pādo.",
  "atk-abh02a8:16_4": "Evamidhāpi iddhīti vā pādoti vā na aññassa kassaci adhivacanaṁ,",
  "atk-abh02a8:16_5": "sampayuttakānaṁ catunnaṁ khandhānaṁyeva adhivacananti.",
  "atk-abh02a8:16_6": "Evaṁ vutte pana idamāhaṁsu –",
  "atk-abh02a8:16_7": "catunnaṁ khandhānameva adhivacanaṁ bhaveyya,",
  "atk-abh02a8:16_8": "yadi satthā parato uttaracūḷabhājanīyaṁ nāma na āhareyya.",
  "atk-abh02a8:16_9": "Uttaracūḷabhājanīye pana “chandoyeva chandiddhipādo,",
  "atk-abh02a8:16_10": "vīriyameva,",
  "atk-abh02a8:16_11": "cittameva,",
  "atk-abh02a8:16_12": "vīmaṁsāva vīmaṁsiddhipādo”ti kathitaṁ.",
  "atk-abh02a8:16_13": "Keci pana “iddhi nāma anipphannā,",
  "atk-abh02a8:16_14": "iddhipādo nipphanno”ti vadiṁsu.",
  "atk-abh02a8:16_15": "Tesaṁ vacanaṁ paṭikkhipitvā iddhīpi iddhipādopi ‘nipphanno tilakkhaṇabbhāhato’ti sanniṭṭhānaṁ kataṁ.",
  "atk-abh02a8:16_16": "Iti imasmiṁ suttantabhājanīye lokiyalokuttaramissakā iddhipādā kathitāti.",
  "atk-abh02a8:17_0": "Suttantabhājanīyavaṇṇanā.",
  "atk-abh02a8:18_0": "2. Abhidhammabhājanīyavaṇṇanā",
  "atk-abh02a8:19_0": "444.",
  "atk-abh02a8:19_1": "Abhidhammabhājanīyaṁ uttānatthameva.",
  "atk-abh02a8:19_2": "Nayā panettha gaṇetabbā.",
  "atk-abh02a8:19_3": "“Chandasamādhipadhānasaṅkhārasamannāgataṁ iddhipādaṁ bhāvetī”ti vuttaṭṭhānasmiñhi lokuttarāni cattāri nayasahassāni vibhattāni.",
  "atk-abh02a8:19_4": "Vīriyasamādhiādīsupi eseva nayo.",
  "atk-abh02a8:19_5": "Tathā uttaracūḷabhājanīye chandiddhipāde cattāri nayasahassāni vibhattāni,",
  "atk-abh02a8:19_6": "vīriyacittavīmaṁsiddhipāde cattāri cattārīti sabbānipi aṭṭhannaṁ catukkānaṁ vasena dvattiṁsa nayasahassāni vibhattāni.",
  "atk-abh02a8:19_7": "Evametaṁ nibbattitalokuttarānaṁyeva iddhipādānaṁ vasena dvattiṁsanayasahassappaṭimaṇḍitaṁ abhidhammabhājanīyaṁ kathitanti veditabbaṁ.",
  "atk-abh02a8:20_0": "3. Pañhāpucchakavaṇṇanā",
  "atk-abh02a8:21_0": "462.",
  "atk-abh02a8:21_1": "Pañhāpucchake pāḷianusāreneva iddhipādānaṁ kusalādibhāvo veditabbo.",
  "atk-abh02a8:21_2": "Ārammaṇattikesu pana sabbepete appamāṇaṁ nibbānaṁ ārabbha pavattito appamāṇārammaṇā eva,",
  "atk-abh02a8:21_3": "na maggārammaṇā;",
  "atk-abh02a8:21_4": "sahajātahetuvasena pana maggahetukā,",
  "atk-abh02a8:21_5": "na maggādhipatino.",
  "atk-abh02a8:21_6": "Cattāro hi adhipatayo aññamaññaṁ garuṁ na karonti. Kasmā?",
  "atk-abh02a8:21_7": "Sayaṁ jeṭṭhakattā.",
  "atk-abh02a8:21_8": "Yathā hi samajātikā samavayā samathāmā samasippā cattāro rājaputtā attano attano jeṭṭhakatāya aññamaññassa apacitiṁ na karonti,",
  "atk-abh02a8:21_9": "evamimepi cattāro adhipatayo pāṭiyekkaṁ pāṭiyekkaṁ jeṭṭhakadhammatāya aññamaññaṁ garuṁ na karontīti ekanteneva na maggādhipatino.",
  "atk-abh02a8:21_10": "Atītādīsu ekārammaṇabhāvepi na vattabbā.",
  "atk-abh02a8:21_11": "Nibbānassa pana bahiddhādhammattā bahiddhārammaṇā nāma hontīti.",
  "atk-abh02a8:21_12": "Evametasmiṁ pañhāpucchake nibbattitalokuttarāva iddhipādā kathitā.",
  "atk-abh02a8:21_13": "Sammāsambuddhena hi suttantabhājanīyasmiṁyeva lokiyalokuttaramissakā iddhipādā kathitā,",
  "atk-abh02a8:21_14": "abhidhammabhājanīyapañhāpucchakesu pana lokuttarāyevāti.",
  "atk-abh02a8:21_15": "Evamayaṁ iddhipādavibhaṅgopi teparivaṭṭaṁ nīharitvāva dassitoti.",
  "atk-abh02a8:22_0": "Sammohavinodaniyā vibhaṅgaṭṭhakathāya",
  "atk-abh02a8:23_0": "Iddhipādavibhaṅgavaṇṇanā niṭṭhitā."
}