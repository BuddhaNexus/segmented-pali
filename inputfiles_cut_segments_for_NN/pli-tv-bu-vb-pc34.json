{
  "pli-tv-bu-vb-pc34:0.1_0": "Theravāda Vinaya",
  "pli-tv-bu-vb-pc34:0.2_0": "Mahāvibhaṅga",
  "pli-tv-bu-vb-pc34:0.3_0": "Pācittiyakaṇḍa",
  "pli-tv-bu-vb-pc34:0.4_0": "Bhojanavagga",
  "pli-tv-bu-vb-pc34:0.5_0": "34. Kāṇamātusikkhāpada",
  "pli-tv-bu-vb-pc34:1.1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc34:1.1.2_0": "Tena kho pana samayena kāṇamātā upāsikā saddhā hoti pasannā.",
  "pli-tv-bu-vb-pc34:1.1.3_0": "Kāṇā gāmake aññatarassa purisassa dinnā hoti.",
  "pli-tv-bu-vb-pc34:1.1.4_0": "Atha kho kāṇā mātugharaṁ agamāsi kenacideva karaṇīyena.",
  "pli-tv-bu-vb-pc34:1.1.5_0": "Atha kho kāṇāya sāmiko kāṇāya santike dūtaṁ pāhesi—“āgacchatu kāṇā, icchāmi kāṇāya āgatan”ti.",
  "pli-tv-bu-vb-pc34:1.1.6_0": "Atha kho kāṇamātā upāsikā “kismiṁ viya rittahatthaṁ gantun”ti pūvaṁ paci.",
  "pli-tv-bu-vb-pc34:1.1.7_0": "Pakke pūve aññataro piṇḍacāriko bhikkhu kāṇamātāya upāsikāya nivesanaṁ pāvisi.",
  "pli-tv-bu-vb-pc34:1.1.7_1": "Atha kho kāṇamātā upāsikā tassa bhikkhuno pūvaṁ dāpesi.",
  "pli-tv-bu-vb-pc34:1.1.8_0": "So nikkhamitvā aññassa ācikkhi. Tassapi pūvaṁ dāpesi.",
  "pli-tv-bu-vb-pc34:1.1.9_0": "So nikkhamitvā aññassa ācikkhi. Tassapi pūvaṁ dāpesi.",
  "pli-tv-bu-vb-pc34:1.1.10_0": "Yathāpaṭiyattaṁ pūvaṁ parikkhayaṁ agamāsi.",
  "pli-tv-bu-vb-pc34:1.1.11_0": "Dutiyampi kho kāṇāya sāmiko kāṇāya santike dūtaṁ pāhesi—“āgacchatu kāṇā, icchāmi kāṇāya āgatan”ti.",
  "pli-tv-bu-vb-pc34:1.1.12_0": "Dutiyampi kho kāṇamātā upāsikā “kismiṁ viya rittahatthaṁ gantun”ti pūvaṁ paci.",
  "pli-tv-bu-vb-pc34:1.1.13_0": "Pakke pūve aññataro piṇḍacāriko bhikkhu kāṇamātāya upāsikāya nivesanaṁ pāvisi.",
  "pli-tv-bu-vb-pc34:1.1.14_0": "Atha kho kāṇamātā upāsikā tassa bhikkhuno pūvaṁ dāpesi.",
  "pli-tv-bu-vb-pc34:1.1.15_0": "So nikkhamitvā aññassa ācikkhi. Tassapi pūvaṁ dāpesi.",
  "pli-tv-bu-vb-pc34:1.1.16_0": "So nikkhamitvā aññassa ācikkhi. Tassapi pūvaṁ dāpesi.",
  "pli-tv-bu-vb-pc34:1.1.17_0": "Yathāpaṭiyattaṁ pūvaṁ parikkhayaṁ agamāsi.",
  "pli-tv-bu-vb-pc34:1.1.18_0": "Tatiyampi kho kāṇāya sāmiko kāṇāya santike dūtaṁ pāhesi—“āgacchatu kāṇā, icchāmi kāṇāya āgataṁ.",
  "pli-tv-bu-vb-pc34:1.1.19_0": "Sace kāṇā nāgacchissati,",
  "pli-tv-bu-vb-pc34:1.1.19_1": "ahaṁ aññaṁ pajāpatiṁ ānessāmī”ti.",
  "pli-tv-bu-vb-pc34:1.1.20_0": "Tatiyampi kho kāṇamātā upāsikā kismiṁ viya rittahatthaṁ gantunti pūvaṁ paci.",
  "pli-tv-bu-vb-pc34:1.1.21_0": "Pakke pūve aññataro piṇḍacāriko bhikkhu kāṇamātāya upāsikāya nivesanaṁ pāvisi.",
  "pli-tv-bu-vb-pc34:1.1.22_0": "Atha kho kāṇamātā upāsikā tassa bhikkhuno pūvaṁ dāpesi.",
  "pli-tv-bu-vb-pc34:1.1.23_0": "So nikkhamitvā aññassa ācikkhi. Tassapi pūvaṁ dāpesi.",
  "pli-tv-bu-vb-pc34:1.1.24_0": "So nikkhamitvā aññassa ācikkhi. Tassapi pūvaṁ dāpesi.",
  "pli-tv-bu-vb-pc34:1.1.25_0": "Yathāpaṭiyattaṁ pūvaṁ parikkhayaṁ agamāsi.",
  "pli-tv-bu-vb-pc34:1.1.26_0": "Atha kho kāṇāya sāmiko aññaṁ pajāpatiṁ ānesi.",
  "pli-tv-bu-vb-pc34:1.1.27_0": "Assosi kho kāṇā—“tena kira purisena aññā pajāpati ānītā”ti. Sā rodantī aṭṭhāsi.",
  "pli-tv-bu-vb-pc34:1.1.28_0": "Atha kho bhagavā pubbaṇhasamayaṁ nivāsetvā pattacīvaramādāya yena kāṇamātāya upāsikāya nivesanaṁ tenupasaṅkami;",
  "pli-tv-bu-vb-pc34:1.1.28_1": "upasaṅkamitvā paññatte āsane nisīdi.",
  "pli-tv-bu-vb-pc34:1.1.29_0": "Atha kho kāṇamātā upāsikā yena bhagavā tenupasaṅkami;",
  "pli-tv-bu-vb-pc34:1.1.29_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-bu-vb-pc34:1.1.30_0": "Ekamantaṁ nisinnaṁ kho kāṇamātaraṁ upāsikaṁ bhagavā etadavoca—“kissāyaṁ kāṇā rodatī”ti?",
  "pli-tv-bu-vb-pc34:1.1.30_1": "Atha kho kāṇamātā upāsikā bhagavato etamatthaṁ ārocesi.",
  "pli-tv-bu-vb-pc34:1.1.31_0": "Atha kho bhagavā kāṇamātaraṁ upāsikaṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.",
  "pli-tv-bu-vb-pc34:1.2.1_0": "Tena kho pana samayena aññataro sattho rājagahā paṭiyālokaṁ gantukāmo hoti.",
  "pli-tv-bu-vb-pc34:1.2.2_0": "Aññataro piṇḍacāriko bhikkhu taṁ satthaṁ piṇḍāya pāvisi.",
  "pli-tv-bu-vb-pc34:1.2.3_0": "Aññataro upāsako tassa bhikkhuno sattuṁ dāpesi.",
  "pli-tv-bu-vb-pc34:1.2.4_0": "So nikkhamitvā aññassa ācikkhi. Tassapi sattuṁ dāpesi.",
  "pli-tv-bu-vb-pc34:1.2.5_0": "So nikkhamitvā aññassa ācikkhi. Tassapi sattuṁ dāpesi.",
  "pli-tv-bu-vb-pc34:1.2.6_0": "Yathāpaṭiyattaṁ pātheyyaṁ parikkhayaṁ agamāsi.",
  "pli-tv-bu-vb-pc34:1.2.7_0": "Atha kho so upāsako te manusse etadavoca—",
  "pli-tv-bu-vb-pc34:1.2.8_0": "“ajjaṇho, ayyā, āgametha,",
  "pli-tv-bu-vb-pc34:1.2.8_1": "yathāpaṭiyattaṁ pātheyyaṁ ayyānaṁ dinnaṁ.",
  "pli-tv-bu-vb-pc34:1.2.9_0": "Pātheyyaṁ paṭiyādessāmī”ti.",
  "pli-tv-bu-vb-pc34:1.2.10_0": "“Nāyyo sakkā āgametuṁ, payāto sattho”ti agamaṁsu.",
  "pli-tv-bu-vb-pc34:1.2.11_0": "Atha kho tassa upāsakassa pātheyyaṁ paṭiyādetvā pacchā gacchantassa corā acchindiṁsu.",
  "pli-tv-bu-vb-pc34:1.2.12_0": "Manussā ujjhāyanti khiyyanti vipācenti—",
  "pli-tv-bu-vb-pc34:1.2.13_0": "“kathañhi nāma samaṇā sakyaputtiyā na mattaṁ jānitvā paṭiggahessanti.",
  "pli-tv-bu-vb-pc34:1.2.14_0": "Ayaṁ imesaṁ datvā pacchā gacchanto corehi acchinno”ti.",
  "pli-tv-bu-vb-pc34:1.2.15_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-pc34:1.2.16_0": "Atha kho te bhikkhū bhagavato etamatthaṁ ārocesuṁ.",
  "pli-tv-bu-vb-pc34:1.2.17_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc34:1.2.18_0": "“tena hi, bhikkhave,",
  "pli-tv-bu-vb-pc34:1.2.18_1": "bhikkhūnaṁ sikkhāpadaṁ paññapessāmi dasa atthavase paṭicca—",
  "pli-tv-bu-vb-pc34:1.2.19_0": "saṅghasuṭṭhutāya,",
  "pli-tv-bu-vb-pc34:1.2.19_1": "saṅghaphāsutāya …pe… vinayānuggahāya.",
  "pli-tv-bu-vb-pc34:1.2.20_0": "Evañca pana, bhikkhave,",
  "pli-tv-bu-vb-pc34:1.2.20_1": "imaṁ sikkhāpadaṁ uddiseyyātha—",
  "pli-tv-bu-vb-pc34:1.2.21.1_0": "“Bhikkhuṁ paneva kulaṁ upagataṁ pūvehi vā manthehi vā abhihaṭṭhuṁ pavāreyya,",
  "pli-tv-bu-vb-pc34:1.2.21.1_1": "ākaṅkhamānena bhikkhunā dvattipattapūrā paṭiggahetabbā tato ce uttari paṭiggaṇheyya pācittiyaṁ.",
  "pli-tv-bu-vb-pc34:1.2.22_0": "Dvattipattapūre paṭiggahetvā tato nīharitvā bhikkhūhi saddhiṁ saṁvibhajitabbaṁ. Ayaṁ tattha sāmīcī”ti.",
  "pli-tv-bu-vb-pc34:2.1.1_0": "Bhikkhuṁ paneva kulaṁ upagatanti",
  "pli-tv-bu-vb-pc34:2.1.2_0": "kulaṁ nāma cattāri kulāni—khattiyakulaṁ, brāhmaṇakulaṁ, vessakulaṁ, suddakulaṁ.",
  "pli-tv-bu-vb-pc34:2.1.3_0": "Upagatanti",
  "pli-tv-bu-vb-pc34:2.1.4_0": "tattha gataṁ.",
  "pli-tv-bu-vb-pc34:2.1.5_0": "Pūvaṁ nāma",
  "pli-tv-bu-vb-pc34:2.1.6_0": "yaṁ kiñci paheṇakatthāya paṭiyattaṁ.",
  "pli-tv-bu-vb-pc34:2.1.7_0": "Manthaṁ nāma",
  "pli-tv-bu-vb-pc34:2.1.8_0": "yaṁ kiñci pātheyyatthāya paṭiyattaṁ.",
  "pli-tv-bu-vb-pc34:2.1.9_0": "Abhihaṭṭhuṁ pavāreyyāti",
  "pli-tv-bu-vb-pc34:2.1.10_0": "yāvatakaṁ icchasi tāvatakaṁ gaṇhāhīti.",
  "pli-tv-bu-vb-pc34:2.1.11_0": "Ākaṅkhamānenāti",
  "pli-tv-bu-vb-pc34:2.1.12_0": "icchamānena.",
  "pli-tv-bu-vb-pc34:2.1.13_0": "Dvattipattapūrā paṭiggahetabbāti",
  "pli-tv-bu-vb-pc34:2.1.14_0": "dvetayo pattapūrā paṭiggahetabbā.",
  "pli-tv-bu-vb-pc34:2.1.15_0": "Tato ce uttari paṭigaṇheyyāti",
  "pli-tv-bu-vb-pc34:2.1.16_0": "tatuttari paṭiggaṇhāti, āpatti pācittiyassa.",
  "pli-tv-bu-vb-pc34:2.1.17_0": "Dvattipattapūre paṭiggahetvā",
  "pli-tv-bu-vb-pc34:2.1.18_0": "tato nikkhamantena bhikkhuṁ passitvā ācikkhitabbaṁ—“amutra mayā dvattipattapūrā paṭiggahitā, mā kho tattha paṭiggaṇhī”ti.",
  "pli-tv-bu-vb-pc34:2.1.19_0": "Sace passitvā na ācikkhati, āpatti dukkaṭassa.",
  "pli-tv-bu-vb-pc34:2.1.20_0": "Sace ācikkhite paṭiggaṇhāti, āpatti dukkaṭassa.",
  "pli-tv-bu-vb-pc34:2.1.21_0": "Tato nīharitvā bhikkhūhi saddhiṁ saṁvibhajitabbanti",
  "pli-tv-bu-vb-pc34:2.1.22_0": "paṭikkamanaṁ nīharitvā saṁvibhajitabbaṁ.",
  "pli-tv-bu-vb-pc34:2.1.23_0": "Ayaṁ tattha sāmīcīti",
  "pli-tv-bu-vb-pc34:2.1.24_0": "ayaṁ tattha anudhammatā.",
  "pli-tv-bu-vb-pc34:2.2.1_0": "Atirekadvattipattapūre atirekasaññī paṭiggaṇhāti, āpatti pācittiyassa.",
  "pli-tv-bu-vb-pc34:2.2.2_0": "Atirekadvattipattapūre vematiko paṭiggaṇhāti, āpatti pācittiyassa.",
  "pli-tv-bu-vb-pc34:2.2.3_0": "Atirekadvattipattapūre ūnakasaññī paṭiggaṇhāti, āpatti pācittiyassa.",
  "pli-tv-bu-vb-pc34:2.2.4_0": "Ūnakadvattipattapūre atirekasaññī, āpatti dukkaṭassa.",
  "pli-tv-bu-vb-pc34:2.2.5_0": "Ūnakadvattipattapūre vematiko, āpatti dukkaṭassa.",
  "pli-tv-bu-vb-pc34:2.2.6_0": "Ūnakadvattipattapūre ūnakasaññī, anāpatti.",
  "pli-tv-bu-vb-pc34:2.3.1_0": "Anāpatti—",
  "pli-tv-bu-vb-pc34:2.3.2_0": "dvattipattapūre paṭiggaṇhāti,",
  "pli-tv-bu-vb-pc34:2.3.3_0": "ūnakadvattipattapūre paṭiggaṇhāti,",
  "pli-tv-bu-vb-pc34:2.3.4_0": "na paheṇakatthāya na pātheyyatthāya paṭiyattaṁ denti,",
  "pli-tv-bu-vb-pc34:2.3.5_0": "paheṇakatthāya vā pātheyyatthāya vā paṭiyattasesakaṁ denti,",
  "pli-tv-bu-vb-pc34:2.3.6_0": "gamane paṭippassaddhe denti,",
  "pli-tv-bu-vb-pc34:2.3.7_0": "ñātakānaṁ,",
  "pli-tv-bu-vb-pc34:2.3.8_0": "pavāritānaṁ,",
  "pli-tv-bu-vb-pc34:2.3.9_0": "aññassatthāya,",
  "pli-tv-bu-vb-pc34:2.3.10_0": "attano dhanena,",
  "pli-tv-bu-vb-pc34:2.3.11_0": "ummattakassa,",
  "pli-tv-bu-vb-pc34:2.3.12_0": "ādikammikassāti.",
  "pli-tv-bu-vb-pc34:2.3.13_0": "Kāṇamātusikkhāpadaṁ niṭṭhitaṁ catutthaṁ."
}