{
  "tika-s0203t3:0_0": "4. Vibhaṅgavaggo",
  "tika-s0203t3:1_0": "1. Bhaddekarattasuttavaṇṇanā",
  "tika-s0203t3:2_0": "272. Ekā ratti ekaratto,",
  "tika-s0203t3:2_1": "bhaddo ekaratto etassāti bhaddekarattaṁ,",
  "tika-s0203t3:2_2": "vipassanaṁ paribrūhento puggalo.",
  "tika-s0203t3:2_3": "Tenāha – ‘‘vipassanānuyogasamannāgatattā’’ti.",
  "tika-s0203t3:2_4": "Taṁ uddissa pavattiyā pana bhaddekarattasahacaraṇato bhaddekaratto.",
  "tika-s0203t3:2_5": "Tenāha bhagavā – ‘‘bhaddekarattassa vo, bhikkhave,",
  "tika-s0203t3:2_6": "uddesañca vibhaṅgañca desessāmī’’ti.",
  "tika-s0203t3:2_7": "Desetabbamatthaṁ uddisati etenāti uddeso, saṅkhepadesanā eva.",
  "tika-s0203t3:2_8": "Yasmā pana niddesapadānaṁ jananiṭṭhāne ṭhitattā mātā viyāti mātikāti vuccati,",
  "tika-s0203t3:2_9": "tasmāha ‘‘uddesanti mātika’’nti.",
  "tika-s0203t3:2_10": "Uddiṭṭhamatthaṁ vibhajati etenāti vibhaṅgo vitthāradesanā,",
  "tika-s0203t3:2_11": "tenāha – ‘‘vitthārabhājaniya’’nti ‘‘yathāuddiṭṭhamatthaṁ vitthārato bhājeti vibhajati etenā’’ti katvā.",
  "tika-s0203t3:3_0": "Uppādādikhaṇattayaṁ patvā atikkamaṁ atikkantaṁ atītaṁ.",
  "tika-s0203t3:3_1": "Taṁ pana atthato vigataṁ khandhapañcakanti āha ‘‘atīte khandhapañcake’’ti.",
  "tika-s0203t3:3_2": "Taṇhādiṭṭhīhi nānugaccheyyāti taṇhādiṭṭhābhinandanāhi nānubhaveyya, nābhinandeyyāti attho.",
  "tika-s0203t3:3_3": "Yathā ‘‘nicca’’ntiādinā viparītaggāhavasena atītesu rūpādīsu micchāabhinivisanaṁ parāmāso diṭṭhābhinandanā;",
  "tika-s0203t3:3_4": "evaṁ ‘‘nicca’’ntiādinā viparītaggāhavasena anāgatesu rūpādīsu micchāabhinivisanaṁ parāmāso diṭṭhi kammasamādānaṁ diṭṭhipatthanāti taṁ paṭikkhipanto āha – ‘‘taṇhādiṭṭhīhi na pattheyyā’’ti.",
  "tika-s0203t3:3_5": "Yadatītanti ettha iti-saddo ādiattho.",
  "tika-s0203t3:3_6": "Tena ‘‘apatta’’nti padaṁ saṅgaṇhāti. Tampi hi kāraṇavacanaṁ. Tenāha ‘‘yasmā cā’’ti. Tatthāyamadhippāyo,",
  "tika-s0203t3:3_7": "‘‘atītaṁ taṇhādivasena nābhinanditabbaṁ sabbaso avijjamānattā sasavisāṇaṁ viya,",
  "tika-s0203t3:3_8": "tathā anāgatampi na patthetabba’’nti.",
  "tika-s0203t3:3_9": "Tattha siyā – atītaṁ nābhinanditabbaṁ abhinandanāya nippayojanattā,",
  "tika-s0203t3:3_10": "anāgatapatthanā pana saphalāpi siyāti na sabbaso paṭikkhipitabbāti? Na,",
  "tika-s0203t3:3_11": "tassāpi savighātabhāvena paṭikkhipitabbato. Tenāha ‘‘yasmā’’tiādi.",
  "tika-s0203t3:3_12": "Tattha pahīnanti nissaṭṭhasabhāvaṁ. Niruddhanti bhaggaṁ. Atthaṅgatanti vināsaṁ.",
  "tika-s0203t3:3_13": "Appattanti sabhāvaṁ uppādādikaṁ asampattaṁ. Ajātanti na jātaṁ.",
  "tika-s0203t3:3_14": "Anibbattanti tasseva vevacanaṁ.",
  "tika-s0203t3:4_0": "Yattha yatthāti yasmiṁ yasmiṁ khaṇe,",
  "tika-s0203t3:4_1": "yasmiṁ yasmiṁ vā dhammapuñje uppannaṁ, taṁ sabbampi asesetvā.",
  "tika-s0203t3:4_2": "Araññādīsu vāti vā-saddo aniyamattho.",
  "tika-s0203t3:4_3": "Tena araññe vā rukkhamūle vā pabbatakandarādīsu vāti ṭhānaniyamābhāvā anupassanāya sātaccakāritaṁ dasseti.",
  "tika-s0203t3:4_4": "Yamakādivasena paribrūhiyamānā vipassanā viya paṭipakkhehi akopaniyāva hotīti āha – ‘‘asaṁhīraṁ asaṁkuppanti idaṁ vipassanāpaṭivipassanādassanatthaṁ vutta’’nti.",
  "tika-s0203t3:4_5": "Gāthāyamayamattho vipassanāvasena yujjatīti āha – ‘‘vipassanā hī’’tiādi.",
  "tika-s0203t3:4_6": "Kiṁ etāya pariyāyakathāyāti nippariyāyatova asaṁhīraṁ asaṁkuppaṁ dassetuṁ, ‘‘atha vā’’tiādi vuttaṁ.",
  "tika-s0203t3:4_7": "Kathaṁ pana niccassa nibbānassa anubrūhanā hotīti āha ‘‘punappuna’’ntiādi.",
  "tika-s0203t3:4_8": "Etena tadārammaṇadhammā brūhanāya,",
  "tika-s0203t3:4_9": "tesaṁ ārammaṇampi atthato anubrūhitaṁ nāma hoti bahulaṁ manasikārenāti dasseti.",
  "tika-s0203t3:5_0": "Ādito tāpanaṁ ātāpanaṁ, tena ārambhadhātumāha. Parito tāpanaṁ paritāpanaṁ,",
  "tika-s0203t3:5_1": "tena nikkamadhātuparakkamadhātuyo cāti.",
  "tika-s0203t3:5_2": "Tassa senāti tassa maccuno sahakaraṇaṭṭhena senā viyāti senā.",
  "tika-s0203t3:5_3": "Saṅgarotiādīsu mittākāraggahaṇena sāmapayogamāha. Lañjaggahaṇena lañjadānaṁ, tena dānappayogaṁ.",
  "tika-s0203t3:5_4": "Balarāsīti hatthiassādibalakāyo. Tena daṇḍabhedāni vadati.",
  "tika-s0203t3:5_5": "Bhedopi hi balavato eva ijjhati,",
  "tika-s0203t3:5_6": "svāyaṁ catubbidhopi upāyayogena sampavattīyati.",
  "tika-s0203t3:5_7": "Tattha tattha ca saṅgaṁ āsattiṁ arati detīti saṅgaro pubbabhāge vā saṅgaraṇavasena tassa paṭijānanavasena pavattanato.",
  "tika-s0203t3:6_0": "Uṭṭhāhakaṁ uṭṭhānavīriyasampannaṁ.",
  "tika-s0203t3:6_1": "Saparahitasīvanalakkhaṇena asādhubhāvaparammukhabhāvagamanena vā santo.",
  "tika-s0203t3:7_0": "273.Manuññarūpavaseneva evaṁrūpo ahosīnti atītaṁ anvāgameti tattha nandiyāsamanvānayanato. Vedanādīsupi eseva nayo.",
  "tika-s0203t3:7_1": "Kusalasukhasomanassavedanāvasenāti kusalavedanāvasena sukhavedanāvasena somanassavedanāvasenāti paccekaṁ vedanāsaddo yojetabbo.",
  "tika-s0203t3:7_2": "Taṇhābhinandanāya sati diṭṭhābhinandanā siddhā evāti – ‘‘taṇhaṁ samanvāneti’’icceva vuttaṁ.",
  "tika-s0203t3:7_3": "Hīnarūpādi…pe… na maññati amanuññopi samāno samanuññabhāvasseva vasena maññanāya pavattanato.",
  "tika-s0203t3:7_4": "Nānupavattayati vikkhambhanavasena nandiyā dūrīkatattā.",
  "tika-s0203t3:8_0": "274.",
  "tika-s0203t3:8_1": "Uḷārasundarabhāvamukheneva anāgatesupi rūpādīsu taṇhādiṭṭhikappanā pavattatīti āha – ‘‘evaṁrūpo…pe… veditabbā’’ti.",
  "tika-s0203t3:9_0": "275.Vattabbaṁ siyāti yathā nandiyā asamanvānayanajotanaṁ byatirekamukhena patiṭṭhapetuṁ,",
  "tika-s0203t3:9_1": "‘‘atītaṁ na nvāgameyyā’’ti uddesassa, ‘‘kathañca, bhikkhave,",
  "tika-s0203t3:9_2": "atītaṁ anvāgametī’’tiādinā (ma. ni. 3.273) vibhaṅgo vutto,",
  "tika-s0203t3:9_3": "evaṁ ‘‘paccuppannañca yo dhamma’’ntiādikassa uddesassa byatirekamukhena vibhaṅge vuccamāne vipassanāpaṭikkhepavasena,",
  "tika-s0203t3:9_4": "‘‘kathañca…pe… vattabbaṁ siyā’’ti vuttaṁ.",
  "tika-s0203t3:9_5": "Tayidaṁ paramagambhīraṁ satthudesanānayaṁ anupadhāretvā coditaṁ,",
  "tika-s0203t3:9_6": "yasmā ‘‘paccuppannañca yo dhamma’’ntiādikassa uddesassa byatirekamukheneva vipassanāpaṭikkhepavasena, ‘‘kathañca, bhikkhave,",
  "tika-s0203t3:9_7": "paccuppannesū’’ti vibhaṅgadesanā sampavattati. Tenāha ‘‘yasmā panā’’tiādi.",
  "tika-s0203t3:9_8": "Tattha tassā evāti vipassanāya eva.",
  "tika-s0203t3:9_9": "Abhāvaṁ dassetuṁ saṁhīratīti mātikaṁ uddharitvāti kathetukamyatāya mātikāvasena paduddhāraṁ katvā, ‘‘idha, bhikkhave,",
  "tika-s0203t3:9_10": "asutavā sutavā’’ti ca ādinā vitthāro vutto.",
  "tika-s0203t3:9_11": "Vipassanāya abhāvatoti vipassanāya abhāvitatāya avikkhambhitatāya taṇhādiṭṭhīhi sapattehi viya tattha tattha ṭhapanāya ākaḍḍhīyati,",
  "tika-s0203t3:9_12": "tattha tattha visaye tato eva apāyasamuddaṁ saṁsārasamuddaṁ ānīyati.",
  "tika-s0203t3:9_13": "Sukkapakkho vuttavipariyāyena veditabbo. Sesaṁ suviññeyyameva.",
  "tika-s0203t3:10_0": "Bhaddekarattasuttavaṇṇanāya līnatthappakāsanā samattā.",
  "tika-s0203t3:11_0": "2. Ānandabhaddekarattasuttavaṇṇanā",
  "tika-s0203t3:12_0": "276.",
  "tika-s0203t3:12_1": "Bahiddhā puthuttārammaṇato nivattetvā ekasmiṁyeva ārammaṇe cittassa sammadeva layanaṁ appanaṁ paṭisallānaṁ, yo koci samāpattivihāro,",
  "tika-s0203t3:12_2": "idha pana ariyavihāro adhippetoti āha – ‘‘paṭisallānā vuṭṭhito’’tiādi.",
  "tika-s0203t3:12_3": "Jānantova bhagavā kathāsamuṭṭhāpanatthaṁ pucchi.",
  "tika-s0203t3:12_4": "Vuttañhetaṁ – ‘‘jānantāpi tathāgatā pucchanti,",
  "tika-s0203t3:12_5": "jānantāpi na pucchantī’’tiādi (pārā. 16).",
  "tika-s0203t3:13_0": "278.Sādhukāramadāsīti sādhusaddaṁ sāvesi.",
  "tika-s0203t3:13_1": "Taṁ pana pasaṁsā hotīti pasaṁsattho sādhusaddo.",
  "tika-s0203t3:13_2": "Tenāha ‘‘desanaṁ pasaṁsanto’’ti.",
  "tika-s0203t3:13_3": "Vijjamānehi vaṇṇehi guṇavante udaggatākaraṇaṁ sampahaṁsanaṁ,",
  "tika-s0203t3:13_4": "kevalaṁ guṇasaṁkittanavasena thomanā pasaṁsāti ayametesaṁ viseso.",
  "tika-s0203t3:14_0": "Ānandabhaddekarattasuttavaṇṇanāya līnatthappakāsanā samattā.",
  "tika-s0203t3:15_0": "3. Mahākaccānabhaddekarattasuttavaṇṇanā",
  "tika-s0203t3:16_0": "279.",
  "tika-s0203t3:16_1": "Uṇhabhāvena tapanato tapaṁ udakaṁ etassāti tapodā, rahado.",
  "tika-s0203t3:16_2": "Tenāha ‘‘tattodakassa rahadassā’’ti.",
  "tika-s0203t3:16_3": "Saṅkhepena vuttamatthaṁ vitthārato dassetuṁ,",
  "tika-s0203t3:16_4": "‘‘vebhārapabbatassā’’tiādi vuttaṁ. Tato udakarahadato,",
  "tika-s0203t3:16_5": "taṁ rahadaṁ upanissāyāti attho.",
  "tika-s0203t3:16_6": "Nāgabhavanāgatopi hi so rahado tato upari manussaloke jalāsayena sambaddho hoti.",
  "tika-s0203t3:16_7": "Tena vuttaṁ – ‘‘tapodā nāma nadī sandatī’’ti. Edisāti kuthitā uṇhā,",
  "tika-s0203t3:16_8": "anvatthanāmavasena tapodāti ca vuccatīti attho.",
  "tika-s0203t3:16_9": "Petalokoti petānaṁ vasanaṭṭhānaṁ paccekanirayaṁ sandhāyāha.",
  "tika-s0203t3:16_10": "Imassa pana ārāmassāti tapodārāmassa. Tatoti tapodāsaṅkhātanadito.",
  "tika-s0203t3:16_11": "Mahāudakarahadoti mahāudakabharitaṁ pallalaṁ.",
  "tika-s0203t3:17_0": "280.Samiddhoti uḷāro, paripuṇṇoyevāti attho.",
  "tika-s0203t3:17_1": "Ādimhi brahmacariyamassāti ādibrahmacariyo, so eva ādibrahmacariyako.",
  "tika-s0203t3:17_2": "Tenāha ‘‘pubbabhāgappaṭipattibhūto’’ti.",
  "tika-s0203t3:17_3": "‘‘Atītaṁ anāgataṁ paccuppanna’’nti addhabhedamukhena saṅkhatadhammabodhavacanaṁ.",
  "tika-s0203t3:18_0": "282.",
  "tika-s0203t3:18_1": "Kāmaṁ khandhādivasena vibhajanaṁ sādhāraṇaṁ,",
  "tika-s0203t3:18_2": "paṭhamadutiyacatutthasuttesu pana khandhavasena vibhajanaṁ katvā idha tathā akatvā evaṁ desanāya ṭhapanaṁ tato aññathā āyatanavasena vibhajanatthaṁ.",
  "tika-s0203t3:18_3": "Evaṁ vibhinnā hi saṅkhepavitthārato anavasesā sammasanupagā dhammā vibhajitvā dassitā honti;",
  "tika-s0203t3:18_4": "ayaṁ kirettha bhagavato ajjhāsayo therena nayato gahitoti dassetuṁ, ‘‘imasmiṁ kirā’’tiādi vuttaṁ.",
  "tika-s0203t3:18_5": "Tattha dvādasāyatanavaseneva mātikaṁ ṭhapesīti lokiyāni dvādasāyatanāni eva sandhāya mātikaṁ ṭhapesi,",
  "tika-s0203t3:18_6": "yathā tīsu suttesu khandhavasena vibhattaṁ,",
  "tika-s0203t3:18_7": "evaṁ yadi bhagavatā idhāpi vibhajanaṁ icchitaṁ siyā, tathā vibhajeyya,",
  "tika-s0203t3:18_8": "yasmā pana tathā avibhajitvāva gandhakuṭiṁ paviṭṭho,",
  "tika-s0203t3:18_9": "tasmā dvādasāyatanavasenevettha vibhajanaṁ bhagavatā ca adhippetanti nayaggāhe ṭhatvā thero vibhaji.",
  "tika-s0203t3:18_10": "Tenāha – ‘‘nayaṁ paṭilabhitvā evamāhā’’ti.",
  "tika-s0203t3:18_11": "Bhāriyaṁ katanti dukkaraṁ kataṁ.",
  "tika-s0203t3:18_12": "Apade padaṁ dassitaṁ ākāse padaṁ kataṁ sādhāraṇassa atthassa visiṭṭhavisayatāya dassitattā.",
  "tika-s0203t3:18_13": "Nikantiviññāṇanti nikantitaṇhāya sampayuttaṁ viññāṇaṁ,",
  "tika-s0203t3:18_14": "‘‘chandarāgappaṭibaddhaṁ hotī’’ti vacanato.",
  "tika-s0203t3:18_15": "Manoti bhavaṅgacittaṁ manodvārikajavanānaṁ dvārabhūtaṁ.",
  "tika-s0203t3:19_0": "283.Patthanāvasena ṭhapesīti patthanāvasena cittaṁ pavattesi.",
  "tika-s0203t3:20_0": "Mahākaccānabhaddekarattasuttavaṇṇanāya līnatthappakāsanā",
  "tika-s0203t3:21_0": "Samattā.",
  "tika-s0203t3:22_0": "4. Lomasakakaṅgiyabhaddekarattasuttavaṇṇanā",
  "tika-s0203t3:23_0": "286. Ghananicitalomo lomaso,",
  "tika-s0203t3:23_1": "ayaṁ pana appatāya lomasakoti āha – ‘‘īsakalomasākāratāyā’’ti,",
  "tika-s0203t3:23_2": "lomasako aṅgiko lomasakakaṅgiyo, paṭhamo ka-kāro appattho,",
  "tika-s0203t3:23_3": "dutiyaṁ pana padavaḍḍhanameva.",
  "tika-s0203t3:23_4": "Rattakambalasilāyanti rattakambalavaṇṇasilāyaṁ. Oruyhāti ākāsato otaritvā.",
  "tika-s0203t3:23_5": "Pāṭihāriyaṁ disvā dinnalābhasakkārassa asādiyanato manussapathe na vasanti.",
  "tika-s0203t3:24_0": "Dasahi cakkavāḷasahassehīti nissakkavacanato āgantvāti adhippāyo.",
  "tika-s0203t3:24_1": "Sannipatitāhi devatāhīti karaṇavacanaṁ.",
  "tika-s0203t3:24_2": "Paññāpayogamandatāya paṭivijjhituṁ asakkontānaṁ devānaṁ ñāṇassa tikkhavisadabhāvāpādanena samuttejetuṁ saṁvegajananatthaṁ…pe… abhāsi.",
  "tika-s0203t3:24_3": "Tatrāti tasmiṁ devasannipāte, tissaṁ vā desanāyaṁ. Devattassāti devabhāvassa, dibbasampattiyāti attho.",
  "tika-s0203t3:24_4": "Bhaddekarattassa suttassa etāti bhaddekarattiyā.",
  "tika-s0203t3:25_0": "Savanamukhena byañjanaso atthaso ca upadhāraṇaṁ uggaṇhananti āha – ‘‘tuṇhībhūto nisīditvā suṇanto uggaṇhāti nāmā’’ti.",
  "tika-s0203t3:25_1": "Vācuggatakaraṇaṁ pariyāpuṇananti āha – ‘‘vācāya sajjhāyaṁ karonto pariyāpuṇāti nāmā’’ti.",
  "tika-s0203t3:25_2": "Ganthassa parihaṇaṁ dhāraṇaṁ,",
  "tika-s0203t3:25_3": "taṁ pana paresu patiṭṭhāpanaṁ pākaṭaṁ hotīti āha – ‘‘aññesaṁ vācento dhāreti nāmā’’ti. Sesaṁ heṭṭhā vuttanayameva.",
  "tika-s0203t3:26_0": "Lomasakakaṅgiyabhaddekarattasuttavaṇṇanāya līnatthappakāsanā",
  "tika-s0203t3:27_0": "Samattā.",
  "tika-s0203t3:28_0": "5. Cūḷakammavibhaṅgasuttavaṇṇanā",
  "tika-s0203t3:29_0": "289.Aṅgasubhatāyāti aṅgānaṁ hatthapādādisarīrāvayavānaṁ sundarabhāvena.",
  "tika-s0203t3:29_1": "Yaṁ apaccaṁ kucchitaṁ muddhaṁ vā, tattha loke māṇavavohāro,",
  "tika-s0203t3:29_2": "yebhuyyena sattā daharakāle suddhadhātukā hontīti vuttaṁ, ‘‘taruṇakāle vohariṁsū’’ti. Adhipatittāti issarabhāvato.",
  "tika-s0203t3:30_0": "Samāhāranti sannicayaṁ.",
  "tika-s0203t3:30_1": "Paṇḍito gharamāvaseti yasmā appatarepi byayamāne bhogā khīyanti,",
  "tika-s0203t3:30_2": "appatarepi sañcayamāne vaḍḍhanti,",
  "tika-s0203t3:30_3": "tasmā viññujātiko kiñci byayaṁ akatvā ayameva uppādento gharāvāsaṁ anutiṭṭheyyāti lobhādesitamatthaṁ vadati.",
  "tika-s0203t3:31_0": "Dhanalobhena…pe… nibbatto.",
  "tika-s0203t3:31_1": "Lobhavasikassa hi gati nirayo vā tiracchānayoni vā.",
  "tika-s0203t3:31_2": "Vuttañhetaṁ – ‘‘nimittassādagathitaṁ vā, bhikkhave,",
  "tika-s0203t3:31_3": "viññāṇaṁ tiṭṭhamānaṁ tiṭṭhati anubyañjanassādagathitaṁ vā. Tasmiṁ samaye kālaṅkareyya,",
  "tika-s0203t3:31_4": "dvinnaṁ gatīnaṁ aññataraṁ gatiṁ vadāmi – nirayaṁ vā tiracchānayoniṁ vā’’ti (saṁ. ni. 4.235).",
  "tika-s0203t3:31_5": "Niraye nibbattissati katokāsassa kammassa paṭibāhituṁ asakkuṇeyyabhāvato.",
  "tika-s0203t3:32_0": "Pattakkhandhaadhomukhabhāvaṁ sandhāya ‘‘onāmetvā’’ti vuttaṁ.",
  "tika-s0203t3:32_1": "Brāhmaṇacārittassa bhāvitataṁ sandhāyāha ‘‘brahmaloke nibbatto’’ti.",
  "tika-s0203t3:32_2": "Taṁ pavattiṁ pucchīti sutametaṁ mayā,",
  "tika-s0203t3:32_3": "‘‘mayhaṁ pitā sunakho hutvā nibbatto’’ti, etaṁ bhotā gotamena vuttanti.",
  "tika-s0203t3:32_4": "Kimidaṁ vuttanti imaṁ pavattiṁ pucchi.",
  "tika-s0203t3:33_0": "Tatheva vatvāti yathā sunakhassa vuttaṁ, tatheva vatvā. Avisaṁvādanatthanti,",
  "tika-s0203t3:33_1": "‘‘todeyyabrāhmaṇo sunakho jāto’’ti attano vacanassa avisaṁvādanatthaṁ,",
  "tika-s0203t3:33_2": "visaṁvādanābhāvadassanatthanti adhippāyo.",
  "tika-s0203t3:33_3": "Ñātomhiimināti iminā mama puttena mayhaṁ purimajātiyaṁ pitāti evaṁ ñāto amhīti jānitvā.",
  "tika-s0203t3:33_4": "Buddhānubhāvena kira sunakho tathā dasseti, na jātissaratāya.",
  "tika-s0203t3:33_5": "Bhagavantaṁ disvā bhukkaraṇaṁ pana purimajātisiddhavāsanāya.",
  "tika-s0203t3:33_6": "Bhavapaṭicchannanti bhavantarabhāvena paṭicchannaṁ. Nāma-saddo sambhāvane.",
  "tika-s0203t3:33_7": "Paṭisandhiantaranti aññajātipaṭisandhiggahaṇena heṭṭhimajātaṁ gatiṁ. Aṅgavijjāpāṭhako kiresa,",
  "tika-s0203t3:33_8": "tena appāyukadīghāyukatādivasena cuddasa pañhe abhisaṅkhari; evaṁ kirassa ahosi,",
  "tika-s0203t3:33_9": "‘‘imesaṁ sattānaṁ appāyukatādayo visesā aṅgapaccaṅgavasena sallakkhiyanti.",
  "tika-s0203t3:33_10": "Na kho panetaṁ yuttaṁ ‘aṅgapaccaṅgāni yāva tesaṁ tesaṁ kāraṇa’nti;",
  "tika-s0203t3:33_11": "tasmā bhavitabbamettha aññeneva kāraṇena.",
  "tika-s0203t3:33_12": "Samaṇo gotamo taṁ kāraṇaṁ vibhajitvā kathessati,",
  "tika-s0203t3:33_13": "evāyaṁ sabbaññūti nicchayo me apaṇṇako bhavissatī’’ti. Apare pana bhaṇanti,",
  "tika-s0203t3:33_14": "‘‘tiracchānagataṁ manussaṁ vā āvisitvā icchitatthakasāvanaṁ nāma mahāmantavijjāvasena hoti;",
  "tika-s0203t3:33_15": "tasmā na ettāvatā samaṇassa gotamassa sabbaññutā sunicchitā hoti.",
  "tika-s0203t3:33_16": "Yaṁ nūnāhaṁ kammaphalamassa uddissa pañhaṁ puccheyyaṁ,",
  "tika-s0203t3:33_17": "tattha ca me cittaṁ ārādhento pañhaṁ byākarissati.",
  "tika-s0203t3:33_18": "Evāyaṁ sabbaññūti vinicchayo me bhavissatīti te pañhe pucchatī’’ti.",
  "tika-s0203t3:34_0": "Bhaṇḍakanti sāpateyyaṁ, santakanti attho.",
  "tika-s0203t3:34_1": "Kammunā dātabbaṁ ādiyantīti kammadāyādā,",
  "tika-s0203t3:34_2": "attanā katūpacitakammaphalabhāgīti attho.",
  "tika-s0203t3:34_3": "Taṁ pana kammadāyajjaṁ kāraṇopacārena vadanto,",
  "tika-s0203t3:34_4": "‘‘kammaṁ etesaṁ dāyajjaṁ bhaṇḍakanti attho’’ti āha – yathā ‘‘kusalānaṁ, bhikkhave,",
  "tika-s0203t3:34_5": "dhammānaṁ samādānahetu evamidaṁ puññaṁ pavaḍḍhatī’’ti (dī. ni. 3.80).",
  "tika-s0203t3:34_6": "Yavati phalaṁ sabhāvato bhinnampi abhinnaṁ viya missitaṁ hoti,",
  "tika-s0203t3:34_7": "etenāti yonīti āha – ‘‘kammaṁ etesaṁ yoni kāraṇa’’nti.",
  "tika-s0203t3:34_8": "Mamattavasena bajjhati saṁbajjhatīti bandhu, ñāti sālohito ca.",
  "tika-s0203t3:34_9": "Kammaṁ pana ekantasambandhamevāti āha – ‘‘kammaṁ etesaṁ bandhū’’ti. Patiṭṭhāti avassayo.",
  "tika-s0203t3:34_10": "Kammasadiso hi sattānaṁ avassayo natthi,",
  "tika-s0203t3:34_11": "añño koci issaro brahmā vā na karoti tādisaṁ kattuṁ sajjituṁ asamatthabhāvato. Yaṁ panettha vattabbaṁ,",
  "tika-s0203t3:34_12": "taṁ visuddhimaggasaṁvaṇṇanāyaṁ vuttanayena veditabbaṁ.",
  "tika-s0203t3:34_13": "Kammamevāti kasmā avadhāritaṁ,",
  "tika-s0203t3:34_14": "nanu kilesāpi sattānaṁ hīnapaṇītabhāvakāraṇaṁ, na kevalanti ? Saccametaṁ,",
  "tika-s0203t3:34_15": "kilesapayogena vipākavaṭṭaṁ nibbattaṁ kammapavattitamevāti katvā vuttaṁ.",
  "tika-s0203t3:34_16": "‘‘Kathitassa atthaṁ na sañjānāsī’’ti saṅkhepato vatvā nanu bhagavā mahākāruṇiko paresaṁ ñāpanatthameva dhammaṁ desetīti āha – ‘‘mānanissito kiresā’’tiādi.",
  "tika-s0203t3:35_0": "290.Samattenāti pariyattena,",
  "tika-s0203t3:35_1": "yathā taṁ phalaṁ dātuṁ samatthaṁ hoti, evaṁ katena, upacitenāti attho.",
  "tika-s0203t3:35_2": "Tādisaṁ pana attano kicce anūnaṁ nāma hotīti āha ‘‘paripuṇṇenā’’ti.",
  "tika-s0203t3:35_3": "Samādinnenāti ettha samādānaṁ nāma taṇhādiṭṭhīhi gahaṇaṁ parāmasananti āha – ‘‘gahitena parāmaṭṭhenā’’ti.",
  "tika-s0203t3:35_4": "Paṭipajjati etāya sugatiduggatīti paṭipadā, kammaṁ.",
  "tika-s0203t3:35_5": "Tathā hi taṁ ‘‘kammapatho’’ti vuccati.",
  "tika-s0203t3:36_0": "Esāti paṭipadā.",
  "tika-s0203t3:36_1": "Dubbalaṁ upaghātakameva siyāti upapīḷakassa visayaṁ dassetuṁ,",
  "tika-s0203t3:36_2": "‘‘balavakammenā’’tiādi vuttaṁ. Balavakammenāti puññakammena.",
  "tika-s0203t3:36_3": "Vadati nāmāti vadanto viya hoti .",
  "tika-s0203t3:36_4": "Nibbattāpeyyanti kasmā vuttaṁ,",
  "tika-s0203t3:36_5": "nanu upapīḷakasabhāvaṁ kammaṁ janakasabhāvaṁ na hotīti?",
  "tika-s0203t3:36_6": "Sabbametaṁ parikappanavacanaṁ,",
  "tika-s0203t3:36_7": "yathā manussā paccatthikaṁ paṭipakkhaṁ kiñci kātuṁ asamatthāpi keci ālambanavasena samatthā viya attānaṁ dassenti, evaṁsampadamidanti keci.",
  "tika-s0203t3:36_8": "Apare pana bhaṇanti – yassidaṁ kammassavipākaṁ pīḷeti,",
  "tika-s0203t3:36_9": "sace tasmiṁ anokāse eva sayaṁ vipaccituṁ okāsaṁ labheyya,",
  "tika-s0203t3:36_10": "apāyesu eva taṁsamaṅgipuggalaṁ nibbattāpeyya,",
  "tika-s0203t3:36_11": "yasmā taṁ kammaṁ balavaṁ hutvā avasesapaccayasamavāyena vipaccituṁ āraddhaṁ,",
  "tika-s0203t3:36_12": "tasmā itaraṁ tassa vipākaṁ vibādhentaṁ upapīḷakaṁ nāma jātaṁ.",
  "tika-s0203t3:36_13": "Etadatthameva cettha ‘‘balavakammena nibbatta’’nti balavaggahaṇaṁ kataṁ.",
  "tika-s0203t3:36_14": "Kiccavasena hi nesaṁ kammānaṁ etā samaññā,",
  "tika-s0203t3:36_15": "yadidaṁ upapīḷakaṁ upacchedakaṁ janakaṁ upatthambhakanti,",
  "tika-s0203t3:36_16": "na kusalāni viya upatthambhāni honti nibbattatthāya.",
  "tika-s0203t3:36_17": "Pīḷetvāti viheṭhetvā paṭighāṭanādivasena ucchutelayantādayo viya ucchutilādike vibādhetvā. Nirojanti nittejaṁ. Niyūsanti nirasaṁ. Kasaṭanti nissāraṁ. Parissayanti upaddavaṁ.",
  "tika-s0203t3:37_0": "Idāni parissayassa upanayanākāraṁ dassentena tattha,",
  "tika-s0203t3:37_1": "‘‘dārakassā’’tiādiṁ vatvā bhogānaṁ vināsanākāraṁ dassetuṁ,",
  "tika-s0203t3:37_2": "puna ‘‘dārakassā’’tiādi vuttaṁ.",
  "tika-s0203t3:37_3": "Kumbhadohanāti kumbhapūrakhīrā. Gomaṇḍaleti goyūthe.",
  "tika-s0203t3:38_0": "Aṭṭhusabhagamanaṁkatvāti aṭṭhausabhappamāṇaṁ padesaṁ paccatthikaṁ uddissa dhanuggaho anuyāyiṁ katvā. Tanti saraṁ. Aññoti paccatthiko.",
  "tika-s0203t3:38_1": "Tattheva pāteyya accāsannaṁ katvā sarassa khittattā.",
  "tika-s0203t3:38_2": "Vāḷamacchodakanti makarādivāḷamacchavantaṁ udakaṁ.",
  "tika-s0203t3:39_0": "Paṭisandhinibbattakaṁ kammaṁ janakakammaṁ nāma paripuṇṇavipākadāyibhāvato,",
  "tika-s0203t3:39_1": "na pavattivipākamattanibbattakaṁ.",
  "tika-s0203t3:39_2": "Bhogasampadādīti ādi-saddena ārogyasampadādi-parivārasampadādīni gaṇhāti.",
  "tika-s0203t3:39_3": "Na dīghāyukatādīni hi appāyukatāsaṁvattanikena kammunā nibbattāni;",
  "tika-s0203t3:39_4": "aññaṁ dīghāyukatākaraṇena upatthambhetuṁ sakkoti;",
  "tika-s0203t3:39_5": "na atidubbaṇṇaṁ appesakkhaṁ nīcakulīnaṁ duppaññaṁ vā vaṇṇavantatādivasena. Tathā hi vakkhati,",
  "tika-s0203t3:39_6": "‘‘imasmiṁ pana pañhavissajjane’’tiādi,",
  "tika-s0203t3:39_7": "taṁ pana nidassanavasena vuttanti daṭṭhabbaṁ.",
  "tika-s0203t3:40_0": "Purimānīti upapīḷakopacchedakāni.",
  "tika-s0203t3:40_1": "Upapīḷakupaghātā nāma kusalavipākapaṭibāhakāti adhippāyena ‘‘dve akusalānevā’’ti vuttaṁ.",
  "tika-s0203t3:40_2": "Upatthambhakaṁ kusalamevāti ettha yathā janakaṁ ubhayasabhāvaṁ,",
  "tika-s0203t3:40_3": "evaṁ itaresampi ubhayasabhāvatāya vuccamānāya na koci virodho.",
  "tika-s0203t3:40_4": "Devadattādīnañhi nāgādīnaṁ ito anuppavacchitānaṁ petādīnañca narakādīsu akusalakammavipākassa upatthambhanupapīḷanupaghātanāni na na sambhavanti.",
  "tika-s0203t3:40_5": "Evañca katvā yā heṭṭhā bahūsu ānantariyesu ekena gahitapaṭisandhikassa itaresaṁ tassa anubalappadāyitā vuttā, sāpi samatthitā hoti.",
  "tika-s0203t3:40_6": "Yasmiñhi kamme kate janakanibbattaṁ kusalaphalaṁ vā akusalaphalaṁ vā byādhidhātusamatādinimittaṁ vibādhīyati, tamupatthambhakaṁ.",
  "tika-s0203t3:40_7": "Yasmiṁ pana kate jātisamatthassa paṭisandhiyaṁ pavattiyañca vipākakaṭattārūpānaṁ uppatti hoti, taṁ janakaṁ.",
  "tika-s0203t3:40_8": "Yasmiṁ pana kate aññena janitassa iṭṭhassa vā aniṭṭhassa vā phalassa vibādhāvicchedapaccayānuppattiyā upabrūhanapaccayuppattiyā ca janakasāmatthiyānurūpaṁ parivutticiratarapabandhā hoti, etaṁ upatthambhakaṁ.",
  "tika-s0203t3:40_9": "Tathā yasmiṁ kate janakanibbattaṁ kusalaphalaṁ akusalaphalaṁ vā byādhidhātusamatādinimittaṁ vibādhīyati, taṁ upapīḷakaṁ.",
  "tika-s0203t3:40_10": "Yasmiṁ pana kate janakasāmatthiyavasena ciratarapabandhārahampi samānaṁ phalaṁ vicchedakapaccayuppattiyā vicchijjati,",
  "tika-s0203t3:40_11": "taṁ upaghātakanti ayamettha sāro.",
  "tika-s0203t3:41_0": "Tatthāti tesu kammesu.",
  "tika-s0203t3:41_1": "Upacchedakakammenāti āyuno upaghātakakammena.",
  "tika-s0203t3:41_2": "Svāyamupaghātakabhāvo dvidhā icchitabboti taṁ dassetuṁ ‘‘pāṇātipātinā’’tiādi vuttaṁ.",
  "tika-s0203t3:41_3": "Na sakkoti pāṇātipātakammunā santānassa tathābhisaṅkhatattā. Yasmiñhi santāne nibbattaṁ,",
  "tika-s0203t3:41_4": "tassa tena abhisaṅkhatatā avassaṁ icchitabbā tattheva tassa vipākassa vinibandhanato.",
  "tika-s0203t3:41_5": "Etena kusalassa kammassa āyūhanakkhaṇeyeva pāṇātipāto tādisaṁ sāmatthiyupaghātaṁ karotīti dasseti, tato kammaṁ appaphalaṁ hoti.",
  "tika-s0203t3:41_6": "‘‘Dīghāyukā’’tiādinā upaghātasāmatthiyena khette uppannasassaṁ viya upapattiniyāmakā dhammāti dasseti.",
  "tika-s0203t3:41_7": "Upapatti niyatavisese vipaccituṁ okāse karonte eva kusalakamme ākaḍḍhiyamānapaṭisandhikaṁ pāṇātipātakammaṁ appāyukatthāya niyametīti āha – ‘‘paṭisandhimeva vā niyāmetvā appāyukaṁ karotī’’ti.",
  "tika-s0203t3:41_8": "Pāṇātipātacetanāya accantakaṭukavipākattā sanniṭṭhānacetanāya niraye nibbattati tassā atthassa khīṇābhāvato;",
  "tika-s0203t3:41_9": "itare pana na tathā bhāriyāti āha – ‘‘pubbā…pe… hotī’’ti.",
  "tika-s0203t3:41_10": "Idha pana yaṁ heṭṭhā vuttasadisaṁ, taṁ vuttanayena veditabbaṁ.",
  "tika-s0203t3:42_0": "Manussāmanussaparissayāti mānusakā amānusakā ca upaddavā. Puratoti pubbadvārato. Pacchatoti pacchimavatthuto. Pavaṭṭamānāti parijanassa,",
  "tika-s0203t3:42_1": "devatānaṁ vā desena pavaṭṭamānā. Parehīti purātanehi parehi.",
  "tika-s0203t3:42_2": "Sammukhībhāvanti sāmibhāvavasena paccakkhattaṁ. Āharitvā denti iṇāyikā. Kammantāti vaṇijjādikammāni.",
  "tika-s0203t3:42_3": "Apāṇātipātakammanti pāṇātipātassa paṭipakkhabhūtaṁ kammaṁ;",
  "tika-s0203t3:42_4": "pāṇātipātā virativasena pavattitakammanti attho.",
  "tika-s0203t3:42_5": "Dīghāyukasaṁvattanikaṁ hoti vipākassa kammasarikkhabhāvato .",
  "tika-s0203t3:42_6": "Iminā nayenāti iminā appāyukadīghāyukasaṁvattanikesu kammesu yathāvuttena taṁ saṁvattanikavibhāvananayena.",
  "tika-s0203t3:43_0": "Viheṭhanakammādīnipīti pi-saddena kodhaissāmanakamaccherathaddhaaviddasubhāvavasena pavattitakammāni saṅgaṇhāti.",
  "tika-s0203t3:43_1": "Tathevāti yathā pāṇātipātakammaṁ atthato evaṁ vadati nāmāti vuttaṁ, tatheva vadamānāni viya. ‘‘Yaṁ yadevātipatthenti,",
  "tika-s0203t3:43_2": "sabbametena labbhatī’’ti (khu. pā.",
  "tika-s0203t3:43_3": "8.10) vacanato yathā sabbakusalaṁ sabbāsaṁ sampattīnaṁ upanissayo,",
  "tika-s0203t3:43_4": "evaṁ sabbaṁ akusalaṁ sabbāsaṁ vipattīnaṁ upanissayoti,",
  "tika-s0203t3:43_5": "‘‘upapīḷanena nibbhogataṁ āpādetvā’’tiādi vuttaṁ .",
  "tika-s0203t3:43_6": "Tathā hi pāṇātipātakammavasenapi ayaṁ nayo dassito.",
  "tika-s0203t3:43_7": "Aviheṭhanādīnīti ettha ādi-saddena akkodhana-anissāmana-dāna-anatimāna-viddasubhāvena pavattakammāni saṅgaṇhāti.",
  "tika-s0203t3:44_0": "293.",
  "tika-s0203t3:44_1": "Issā mano etassāti issāmanakoti āha ‘‘issāsampayuttacitto’’ti.",
  "tika-s0203t3:44_2": "Upakkosantoti akkosavatthūhi akkosanto.",
  "tika-s0203t3:44_3": "Issaṁ bandhatīti issaṁ anubandhati issāsahitameva cittaṁ anupavatteti.",
  "tika-s0203t3:44_4": "Appesakkhoti appānubhāvo appaññāto. Tenāha ‘‘na paññāyatī’’ti.",
  "tika-s0203t3:44_5": "Sā panassa appānubhāvatā parivārābhāvena pākaṭā hotīti āha ‘‘appaparivāro’’ti.",
  "tika-s0203t3:45_0": "294.Macchariyavasena na dātā hotīti sabbaso deyyadhammassa abhāvena na dātā na hoti.",
  "tika-s0203t3:45_1": "Amaccharī hi puggalo sati deyyadhamme yathārahaṁ detiyeva.",
  "tika-s0203t3:46_0": "295.",
  "tika-s0203t3:46_1": "Abhivādetabbaṁ khettavasena matthakappattaṁ dassetuṁ, ‘‘buddhaṁ vā’’tiādi vuttaṁ.",
  "tika-s0203t3:46_2": "Aññepi mātupitujeṭṭhabhātarādayo abhivādanādiarahā santi,",
  "tika-s0203t3:46_3": "tesu thaddhādivasena karaṇaṁ nīcakulasaṁvattanikameva.",
  "tika-s0203t3:46_4": "Na hi pavatte sakkā kātunti sambandho.",
  "tika-s0203t3:46_5": "Tena pavattivipākadāyino kammassa visayo esoti dasseti.",
  "tika-s0203t3:46_6": "Tenāha ‘‘paṭisandhimeva panā’’tiādi.",
  "tika-s0203t3:47_0": "296.Aparipucchanenāti aparipucchāmattena niraye na nibbattati;",
  "tika-s0203t3:47_1": "aparipucchāhetu pana kattabbākaraṇādīhi siyā nirayanibbattīti pāḷiyaṁ,",
  "tika-s0203t3:47_2": "‘‘na paripucchitā hotī’’tiādi vuttanti dassento,",
  "tika-s0203t3:47_3": "‘‘aparipucchako panā’’tiādimāha.",
  "tika-s0203t3:47_4": "Yathānusandhiṁ pāpesīti desanaṁ yathānusandhiniṭṭhānaṁ pāpesi.",
  "tika-s0203t3:47_5": "Sesaṁ vuttanayattā suviññeyyameva.",
  "tika-s0203t3:48_0": "Cūḷakammavibhaṅgasuttavaṇṇanāya līnatthappakāsanā samattā.",
  "tika-s0203t3:49_0": "6. Mahākammavibhaṅgasuttavaṇṇanā",
  "tika-s0203t3:50_0": "298.",
  "tika-s0203t3:50_1": "Kammassa moghabhāvo nāma phalena tucchatā phalābhāvoti āha – ‘‘moghanti tucchaṁ aphala’’nti.",
  "tika-s0203t3:50_2": "Tathaṁ bhūtanti saccasaddassa atthamāha.",
  "tika-s0203t3:50_3": "Paribbājako pana ‘‘sacca’’nti iminā tameva saphalanti vadati.",
  "tika-s0203t3:50_4": "Saphalañhi kammaṁ satthu abhimatamanokammanti adhippāyo.",
  "tika-s0203t3:50_5": "Idañca ‘‘moghaṁ kāyakamma’’ntiādivacanaṁ.",
  "tika-s0203t3:50_6": "Taṁ gahetvāti paramparāya gahetvā.",
  "tika-s0203t3:50_7": "Esāti potaliputto paribbājako.",
  "tika-s0203t3:50_8": "Abhisaññānirodhakathaṁ sandhāya vadati.",
  "tika-s0203t3:50_9": "Sāpi hi titthiyānaṁ antare pākaṭā jātāti. Theroti samiddhitthero. Yathā bhagavatā vuttaṁ,",
  "tika-s0203t3:50_10": "tato ca aññathāva dosāropanabhayena gahetvā tato bhagavantaṁ thero rakkhatīti adhippāyena paribbājako,",
  "tika-s0203t3:50_11": "‘‘parirakkhitabbaṁ maññissatī’’ti avocāti āha – ‘‘parirakkhitabbanti garahato mocanena rakkhitabba’’nti.",
  "tika-s0203t3:50_12": "Sañcetanā assa atthīti sañcetanikaṁ.",
  "tika-s0203t3:50_13": "Kammanti sañcetanikassapi kammassa attano samaye icchitattā paribbājakena vuttaṁ.",
  "tika-s0203t3:51_0": "Saṅkhatasaṅkhāratāya rūpameva ‘‘tilamattampi saṅkhāra’’nti vuttaṁ.",
  "tika-s0203t3:51_1": "Tenāha – ‘‘maṁsacakkhunāva passatī’’ti.",
  "tika-s0203t3:51_2": "Samāgamadassanaṁ sandhāyāti katthacipi tassa dassanaṁ sandhāya, na pariññādassanaṁ.",
  "tika-s0203t3:51_3": "Tenāha bhagavā – ‘‘kuto panevarūpaṁ kathāsallāpa’’nti.",
  "tika-s0203t3:52_0": "299.Vaṭṭadukkhanti saṁsāradukkhaṁ.",
  "tika-s0203t3:52_1": "Kilesadukkhanti kilesasambhavarāgapariḷāhadukkhaṁ.",
  "tika-s0203t3:52_2": "Saṅkhāradukkhanti yadaniccaṁ,",
  "tika-s0203t3:52_3": "taṁ dukkhanti evaṁ vuttadukkhaṁ.",
  "tika-s0203t3:52_4": "Sace bhāsitaṁ bhaveyyāti imaṁ īdisaṁ dukkhaṁ sandhāya āyasmatā samiddhinā bhāsitaṁ siyā nu bhagavā,",
  "tika-s0203t3:52_5": "avibhajitvā byākaraṇaṁ yuttamevāti adhippāyo.",
  "tika-s0203t3:53_0": "300.Ummaṅganti ummujjanaṁ,",
  "tika-s0203t3:53_1": "kathāmuḷhena antarā aññāṇavisayapañhā ummaṅgaṁ.",
  "tika-s0203t3:53_2": "Tenāha – ‘‘pañhāummaṅga’’nti neva dibbacakkhunāti kasmā vuttaṁ.",
  "tika-s0203t3:53_3": "Na hi taṁ ayoniso ummujjanaṁ dibbacakkhuvisayanti?",
  "tika-s0203t3:53_4": "Kāmañcetaṁ na dibbacakkhuvisayaṁ,",
  "tika-s0203t3:53_5": "dibbacakkhuparibhaṇḍañāvisayaṁ pana siyāti tathā vuttaṁ.",
  "tika-s0203t3:53_6": "Adhippāyenevāti udāyittherassa adhippāyeneva gayhamānena taṁ ayoniyo ummujjanaṁ aññāsi.",
  "tika-s0203t3:53_7": "Sannisīdituṁ pubbe nisinnākārena sannisīdituṁ na sakkoti.",
  "tika-s0203t3:53_8": "Samiddhittherena anabhisaṅkhatasseva atthassa kathitattā, ‘‘yaṁ abhūtaṁ, tadeva kathessatī’’ti vuttaṁ.",
  "tika-s0203t3:53_9": "Tenāha ‘‘ayoniso ummujjissatī’’ti. Tisso vedanā pucchitā,",
  "tika-s0203t3:53_10": "‘‘kiṁ so vediyatī’’ti avibhāgena vediyamānassa jātitattā.",
  "tika-s0203t3:53_11": "Sukhāya vedanāya hitanti sukhavedaniyaṁ.",
  "tika-s0203t3:53_12": "Tenāha – ‘‘sukhavedanāya paccayabhūta’’nti. Sesesūti, ‘‘dukkhavedaniya’’ntiādīsu.",
  "tika-s0203t3:54_0": "Heṭṭhā tikajjhānacetanāti ettha,",
  "tika-s0203t3:54_1": "‘‘kusalato’’ti adhikārato rūpāvacarakusalato heṭṭhā tikajjhānacetanāti attho.",
  "tika-s0203t3:54_2": "Etthāti etesu kāmāvacararūpāvacarasukhavedaniyakammesu.",
  "tika-s0203t3:54_3": "Adukkhamasukhampīti pi-saddena iṭṭhārammaṇe sukhampīti imamatthaṁ sampiṇḍeti.",
  "tika-s0203t3:55_0": "Yadi kāyadvāre pavattato aññattha adukkhamasukhaṁ janeti, atha kasmā,",
  "tika-s0203t3:55_1": "‘‘dukkhasseva jananato’’ti vuttanti āha – ‘‘sā pana vedanā’’tiādi.",
  "tika-s0203t3:56_0": "Catutthajjhānacetanāti ettha arūpāvacarakusalacetanātipi vattabbaṁ.",
  "tika-s0203t3:56_1": "Yathā hi ‘‘kāyena vācāya manasā’’ti ettha yathālābhaggahaṇavasena manasā sukhavedaniyaṁ adukkhamasukhavedaniyanti ayamattho arūpāvacarakusalepi labbhatīti sukhampi janeti ukkaṭṭhassa ñāṇasampayuttakusalassa soḷasavipākacittanibbattanato, ayañca nayo heṭṭhā,",
  "tika-s0203t3:56_2": "‘‘adukkhamasukhampī’’ti etthāpi vattabbo.",
  "tika-s0203t3:56_3": "Pubbe pariyāyato dukkhavedanā vuttā,",
  "tika-s0203t3:56_4": "suttantasaṁvaṇṇanā hesāti idāni nippariyāyato puna dassetuṁ, ‘‘apicā’’tiādi vuttaṁ.",
  "tika-s0203t3:56_5": "Tena ettha dukkhavedaniyaṁ pavattivaseneva vaṭṭatīti.",
  "tika-s0203t3:56_6": "Etassāti dukkhavedaniyassa pavattivaseneva yujjamānattā etassa vasena sabbaṁ sukhavedaniyaṁ adukkhamasukhavedaniyañca pavattivaseneva vattuṁ vaṭṭati.",
  "tika-s0203t3:57_0": "Ālayoti abhiruci.",
  "tika-s0203t3:57_1": "Mahākammavibhaṅgañāṇanti mahati kammavibhajane ñāṇaṁ,",
  "tika-s0203t3:57_2": "mahantaṁ vā kammavibhajanañāṇaṁ. Bhājanaṁ nāma niddeso,",
  "tika-s0203t3:57_3": "ayaṁ pana uddesoti katvā āha – ‘‘katame cattāro…pe… mātikāṭṭhapana’’nti.",
  "tika-s0203t3:58_0": "301.Pāṭiyekko anusandhi yathāuddiṭṭhassa mahākammavibhaṅgañāṇassa abhājanabhāvato,",
  "tika-s0203t3:58_1": "pucchānusandhiajjhāsayānusandhīsu ca anantogadhattā. Tenāha ‘‘idaṁ hī’’tiādi. Idaṁ ārammaṇaṁ katvāti idha,",
  "tika-s0203t3:58_2": "‘‘pāṇātipātiṁ adinnādāyi’’ntiādinā puggalādhiṭṭhānena vuttaṁ kammavibhaṅgaṁ ārabbha.",
  "tika-s0203t3:58_3": "Imaṁ paccayaṁ labhitvāti tasseva vevacanaṁ.",
  "tika-s0203t3:58_4": "Idaṁ dassanaṁ gaṇhantīti idaṁ, ‘‘atthi kira, bho, pāpakāni kammāni, natthi kira, bho,",
  "tika-s0203t3:58_5": "pāpakāni kammānī’’ti ca ādīni hatthidassakaandhāviya diṭṭhamatte eva ṭhatvā acittakadassanañca gaṇhanti.",
  "tika-s0203t3:58_6": "Vīriyaṁ kilesānaṁ ātāpanavasena ātappaṁ,",
  "tika-s0203t3:58_7": "tadeva padahavasena padhānaṁ,",
  "tika-s0203t3:58_8": "punappunaṁ yuñjanavasena anuyogo,",
  "tika-s0203t3:58_9": "tathā bhāvanāya nappamajjati etenāti appamādo,",
  "tika-s0203t3:58_10": "sammā yoniso manasi karoti etenāti sammāmanasikāroti vuccatīti adhippāyena,",
  "tika-s0203t3:58_11": "‘‘pañcapi vīriyasseva nāmānī’’ti āha.",
  "tika-s0203t3:58_12": "Appamādo vā satiyā avippavāso.",
  "tika-s0203t3:58_13": "Yasmiṁ manasikāre sati tassa dibbacakkhuñāṇaṁ ijjhati,",
  "tika-s0203t3:58_14": "ayamettha sammāmanasikāroti ettha attho daṭṭhabbo.",
  "tika-s0203t3:58_15": "Cetosamādhinti dibbacakkhuñāṇasahagataṁ cittasamādhiṁ.",
  "tika-s0203t3:58_16": "Tenāha ‘‘dibbacakkhusamādhi’’nti.",
  "tika-s0203t3:58_17": "Aññathāti akusalakammakaraṇato aññathā,",
  "tika-s0203t3:58_18": "taṁ pana kusalakammakaraṇaṁ hotīti āha – ‘‘ye dassannaṁ kusalānaṁ kammapathānaṁ pūritattā’’ti diṭṭhithāmenāti diṭṭhivasena diṭṭhibalena.",
  "tika-s0203t3:58_19": "Diṭṭhiparāmāsenāti diṭṭhivasena dhammasabhāvaṁ atikkamitvā parāmāsena. Adhiṭṭhahitvāti, ‘‘idameva saccaṁ,",
  "tika-s0203t3:58_20": "moghamañña’’nti adhiṭṭhāya abhinivisitvā.",
  "tika-s0203t3:58_21": "Ādiyitvāti daḷhaggāhaṁ gahetvā.",
  "tika-s0203t3:58_22": "Voharatīti attano gahitaggahaṇaṁ paresaṁ dīpento voharati.",
  "tika-s0203t3:59_0": "302.Tatrānandāti ettha iti-saddo ādiattho. Idampīti idaṁ vacanaṁ.",
  "tika-s0203t3:59_1": "‘‘Tatrānandā’’ti evamādivacanampīti attho.",
  "tika-s0203t3:59_2": "Na mahākammavibhaṅgañāṇassa bhājanaṁ tassa aniddesabhāvato.",
  "tika-s0203t3:59_3": "Assāti mahākammavibhaṅgañāṇassa mātikāṭṭhapanameva dibbacakkhukānaṁ samaṇabrāhmaṇānaṁ vasena anuññātabbassa ca dassanavasena uddesabhāvato. Tenāha ‘‘ettha panā’’tiādi.",
  "tika-s0203t3:59_4": "Tattha ettha panāti ‘‘tatrānandā’’tiādipāṭhe.",
  "tika-s0203t3:59_5": "Etesaṁ dibbacakkhukānanti etesaṁ heṭṭhā catūsupi vāresu āgatānaṁ dibbacakkhukānaṁ. Ettakāti ekacciyā saccagirā. Anuññātāti anujānitā. Ananuññātāti paṭikkhepitā.",
  "tika-s0203t3:59_6": "Idha ananuññātamukhena dīpitaṁ ananuññātabhāvamattaṁ.",
  "tika-s0203t3:59_7": "Tatrānandātiādike tatrāti niddhāraṇe bhummanti dassento,",
  "tika-s0203t3:59_8": "‘‘tesu catūsu samaṇabrāhmaṇesū’’ti āha. Idaṁ vacanaṁ ‘‘atthi kira,",
  "tika-s0203t3:59_9": "bho…pe… vipāko’’ti idaṁ evaṁ vuttaṁ.",
  "tika-s0203t3:59_10": "Assāti tathāvādino samaṇabrāhmaṇassa. Aññenākārenāti ‘‘yo kira,",
  "tika-s0203t3:59_11": "bho’’tiādinā vuttakāraṇato aññena kāraṇena.",
  "tika-s0203t3:59_12": "Dvīsu ṭhānesūti ‘‘atthi kira, bho…pe… vipāko’’ti ca,",
  "tika-s0203t3:59_13": "‘‘apāyaṁ…pe… nirayaṁ upapanna’’nti ca imesu dvīsu pāṭhapadesesu.",
  "tika-s0203t3:59_14": "Anuññātā tadatthassa atthibhāvato. Tīsu ṭhānesūti ‘‘yo kira,",
  "tika-s0203t3:59_15": "bho…pe… nirayaṁ upapajjati’’,",
  "tika-s0203t3:59_16": "‘‘yampi so…pe… te sañjānanti’’,",
  "tika-s0203t3:59_17": "‘‘yampi so yadeva…pe… moghamañña’’nti imesu tīsu pāṭhapadesesu.",
  "tika-s0203t3:59_18": "Ananuññātā tadatthassānekantikattā micchābhinivesato ca.",
  "tika-s0203t3:59_19": "Tenāha bhagavā – ‘‘aññathā hi, ānanda,",
  "tika-s0203t3:59_20": "tathāgatassa mahākammavibhaṅgañāṇa’’nti.",
  "tika-s0203t3:59_21": "Yathā te appahīnavipallāsā padesañāṇasamaṇabrāhmaṇā kammavibhaṅgaṁ sañjānanti,",
  "tika-s0203t3:59_22": "tato aññathāva sabbaso pahīnavipallāsassa tathā āgamanādiatthena tathāgatassa sammāsambuddhassa mahākammavibhaṅgañāṇaṁ hotīti attho.",
  "tika-s0203t3:60_0": "303.",
  "tika-s0203t3:60_1": "Iminā dibbacakkhukena yaṁ kammaṁ karonto diṭṭho, tato pubbeti yojanā.",
  "tika-s0203t3:60_2": "Tatoti tato kariyamānakammato pubbe. Khandoti kumāro. Sivoti issaro. Pitāmahoti brahmā.",
  "tika-s0203t3:60_3": "Issarādīhīti issarabrahmapajāpatiādīhi. Visaṭṭhoti nimmito.",
  "tika-s0203t3:60_4": "Micchādassanenāti micchādassanavasena. Yanti yaṁ kammaṁ.",
  "tika-s0203t3:60_5": "Tatthāti tesu pāṇātipātādivasena pavattakammesu.",
  "tika-s0203t3:60_6": "Diṭṭheva dhammeti tasmiṁyeva attabhāve vipākaṁ paṭisaṁvedetīti yojanā.",
  "tika-s0203t3:60_7": "Upapajjitvāti dutiyabhave nibbattitvā.",
  "tika-s0203t3:60_8": "Aparasmiṁ pariyāyeti aññasmiṁ yattha katthaci bhave.",
  "tika-s0203t3:61_0": "Ekaṁ kammarāsinti pāṇātipātādibhedena ekaṁ kammasamudāyaṁ.",
  "tika-s0203t3:61_1": "Ekaṁ vipākarāsinti tasseva aṅgena ekaṁ vipākasamudāyaṁ.",
  "tika-s0203t3:61_2": "Imināti yathāvuttena dibbacakkhukena samaṇena brāhmaṇena vā adiṭṭhā.",
  "tika-s0203t3:61_3": "Tayoti ‘‘pubbe vāssa taṁ kataṁ hotī’’tiādinā vuttā tayo.",
  "tika-s0203t3:61_4": "Dve vipākarāsīti diṭṭhadhammavedaniyo aparāpariyāyavedaniyoti dve vipākarāsī.",
  "tika-s0203t3:61_5": "Upapajjavedaniyaṁ pana tena diṭṭhaṁ, tasmā ‘‘dve’’ti vuttaṁ. Diṭṭho eko,",
  "tika-s0203t3:61_6": "adiṭṭhā tayoti diṭṭhe ca adiṭṭhe ca cattāro kammarāsī, tathā diṭṭho eko,",
  "tika-s0203t3:61_7": "adiṭṭhā dveti tayo vipākarāsī.",
  "tika-s0203t3:61_8": "Imāni satta ṭhānānīti yathāvuttāni satta ñāṇassa pavattanaṭṭhānāni.",
  "tika-s0203t3:61_9": "‘‘Imassa nāma kammassa idaṁ phalaṁ nibbatta’’nti kammassa, phalassa vā adiṭṭhattā,",
  "tika-s0203t3:61_10": "‘‘dutiyavāre dibbacakkhukena kiñci na diṭṭha’’nti vuttaṁ.",
  "tika-s0203t3:61_11": "Paṭhamaṁ vuttanayena tayo kammarāsī veditabbā,",
  "tika-s0203t3:61_12": "idha dibbacakkhukena diṭṭhassa abhāvato,",
  "tika-s0203t3:61_13": "‘‘paccattaṭṭhānānī’’ti vuttaṁ.",
  "tika-s0203t3:62_0": "Bhavati vaḍḍhati etenāti bhabbaṁ, vaḍḍhinimittaṁ.",
  "tika-s0203t3:62_1": "Na bhabbaṁ abhabbanti āha ‘‘bhūtavirahita’’nti.",
  "tika-s0203t3:62_2": "Attano phale bhāsanaṁ dibbanaṁ ābhāsananti āha – ‘‘ābhāsati abhibhavati paṭibāhatī’’ti.",
  "tika-s0203t3:62_3": "Balavakammanti mahāsāvajjaṁ kammaṁ garusamāsevitādibhedaṁ. Āsanneti maraṇe,",
  "tika-s0203t3:62_4": "abhiṇhaṁ upaṭṭhānena vā tassa maraṇacittassa āsanne.",
  "tika-s0203t3:62_5": "Balavakammanti garusamāsevitatādivasena balavaṁ kusalakammaṁ.",
  "tika-s0203t3:62_6": "Dubbalakammassāti attano dubbalassa.",
  "tika-s0203t3:62_7": "Āsanne kusalaṁ katanti idhāpi āsannatā pubbe vuttanayeneva veditabbā.",
  "tika-s0203t3:63_0": "Upaṭṭhānākārenāti maraṇassa āsannakāle kammassa upaṭṭhānākārena. Tassāti tassa puggalassa.",
  "tika-s0203t3:63_1": "Nibbattikāraṇabhūtaṁ hutvā upaṭṭhāti akusalanti yojanā.",
  "tika-s0203t3:63_2": "Titthiyā kammantaravipākantaresu akusalatāya yaṁ kiñci kammaṁ yassa kassaci vipākassa kāraṇaṁ katvā gaṇhanti hatthidassakaandhādayo viya diṭṭhamattābhinivesinoti,",
  "tika-s0203t3:63_3": "‘‘aññatitthiyā…pe… upaṭṭhātī’’ti vuttaṁ.",
  "tika-s0203t3:63_4": "Itarasminti bhabbañceva bhabbābhāsañca,",
  "tika-s0203t3:63_5": "bhabbaṁ abhabbābhāsanti imasmiṁ dvaye .",
  "tika-s0203t3:63_6": "Eseva nayo paṭhamadutiyapuggalavasena purimānaṁ dvinnaṁ kammānaṁ yojanānayo vutto upaṭṭhānākāravasena.",
  "tika-s0203t3:63_7": "Ayameva tatiyacatutthapuggalavasena pacchimānaṁ dvinnaṁ kammānaṁ yojanānayo.",
  "tika-s0203t3:63_8": "Tatiyassa hi kammassa kusalattā tassa ca sagge nibbattattā tattha kāraṇabhūtaṁ kusalaṁ hutvā upaṭṭhāti;",
  "tika-s0203t3:63_9": "tathā catutthassapi kammassa kusalattā,",
  "tika-s0203t3:63_10": "tassa pana niraye nibbattattā tattha nibbattikāraṇabhūtaṁ aññatitthiyānaṁ akusalaṁ hutvā upaṭṭhātīti.",
  "tika-s0203t3:63_11": "Yaṁ panettha atthato avibhattaṁ, taṁ suviññeyyameva.",
  "tika-s0203t3:64_0": "Mahākammavibhaṅgasuttavaṇṇanāya līnatthappakāsanā samattā.",
  "tika-s0203t3:65_0": "7. Saḷāyatanavibhaṅgasuttavaṇṇanā",
  "tika-s0203t3:66_0": "304.Veditabbānīti ettha yathā viditāni cha ajjhattikāni āyatanāni vaṭṭadukkhasamatikkamāya honti,",
  "tika-s0203t3:66_1": "tathā vedanaṁ adhippetanti āha – ‘‘sahavipassanena maggena jānitabbānī’’ti.",
  "tika-s0203t3:66_2": "Tattha vipassanāya ārammaṇato maggena asammohato jānanaṁ daṭṭhabbaṁ. Sesapadesupi eseva nayo.",
  "tika-s0203t3:66_3": "Mano savisesaṁ upavicarati ārammaṇe pavattati etehīti manopavicārā, vitakkavicārā.",
  "tika-s0203t3:66_4": "Ārammaṇe hi abhiniropanānumajjanehi vitakkavicārehi saha cittaṁ pavattati, na tabbirahitaṁ.",
  "tika-s0203t3:66_5": "Tenāha ‘‘vitakkavicārā’’tiādi.",
  "tika-s0203t3:66_6": "Sattā pajjanti etehi yathārahaṁ vaṭṭaṁ vivaṭṭañcāti sattapadā, gehanissitā vaṭṭapadā.",
  "tika-s0203t3:66_7": "Yoggānaṁ damanaācariyā yoggācariyā.",
  "tika-s0203t3:66_8": "Tenāha ‘‘dametabbadamakāna’’nti.",
  "tika-s0203t3:66_9": "Sesanti vuttāvasesaṁ ekasattatividhaviññāṇaṁ saphassarūpakasseva adhippetattā.",
  "tika-s0203t3:67_0": "305.Idhāti imissaṁ chaviññāṇakāyadesanāyaṁ.",
  "tika-s0203t3:67_1": "Manodhātuttayavinimuttameva manoviññāṇadhātūti veditabbaṁ.",
  "tika-s0203t3:68_0": "Cakkhumhi samphassoti cakkhuṁ nissāya uppanno samphasso.",
  "tika-s0203t3:68_1": "Tenāha – ‘‘cakkhuviñāṇasampayuttasamphassassetaṁ adhivacana’’nti.",
  "tika-s0203t3:69_0": "Yathā kevalena viññāṇena rūpadassanaṁ na hoti,",
  "tika-s0203t3:69_1": "evaṁ kevalena cakkhupasādenapīti vuttaṁ ‘‘cakkhuviññāṇenā’’ti.",
  "tika-s0203t3:69_2": "Tena pāḷiyaṁ cakkhunāti nissayamukhena nissitakiccaṁ vuttanti dasseti.",
  "tika-s0203t3:69_3": "Ārammaṇavasenāti ārammaṇapaccayabhāvena.",
  "tika-s0203t3:69_4": "‘‘Upavicarati’’cceva kasmā vuttaṁ,",
  "tika-s0203t3:69_5": "nanu tattha vitakkabyāpāropi atthīti? Saccaṁ atthi.",
  "tika-s0203t3:69_6": "So panettha taggatikoti āha – ‘‘vitakko taṁsampayutto cā’’ti.",
  "tika-s0203t3:69_7": "Sampayuttadhammānampi upavicaraṇaṁ vitakkavicārānaṁyevettha kiccanti ‘‘vitakkavicārasaṅkhātā manopavicārā’’ti vuttaṁ.",
  "tika-s0203t3:69_8": "Somanassayutto upavicāro somanassūpavicāro yathā ‘‘ājaññaratho’’ti āha ‘‘somanassena saddhi’’ntiādi.",
  "tika-s0203t3:70_0": "306.",
  "tika-s0203t3:70_1": "Upavicārānaṁ upassayaṭṭhena gehaṁ viyāti gehaṁ,",
  "tika-s0203t3:70_2": "rūpādayoti āha – ‘‘gehassitānīti kāmaguṇanissitānī’’ti.",
  "tika-s0203t3:70_3": "Niccasaññādinikkhamanato nekkhammaṁ vipassanāti,",
  "tika-s0203t3:70_4": "‘‘nekkhammassitānītivipassanānissitānī’’ti vuttaṁ.",
  "tika-s0203t3:70_5": "Iṭṭhānanti kasivaṇijjādivasena pariyiṭṭhānanti āha ‘‘pariyesitāna’’nti.",
  "tika-s0203t3:70_6": "Piyabhāvo pana kantasaddeneva kathitoti kāmitabbānaṁ mano rametīti manoramānaṁ.",
  "tika-s0203t3:70_7": "Lokena āmasīyatīti lokāmisaṁ, taṇhā.",
  "tika-s0203t3:70_8": "Tāya gahetabbatāya iṭṭhabhāvāpādanena paṭisaṅkhatatāya ca paṭisaṁyuttānaṁ.",
  "tika-s0203t3:70_9": "Atīte kataṁ uppajjati ārammaṇikaanubhavanassa asambhavatoti adhippāyo.",
  "tika-s0203t3:70_10": "Edisaṁ anussaraṇaṁ diṭṭhaggahaṇānussarena ca hotīti dassetuṁ, ‘‘yathāha’’ntiādi vuttaṁ.",
  "tika-s0203t3:71_0": "Aniccākāranti hutvā abhāvākāraṁ.",
  "tika-s0203t3:71_1": "Vipariṇāmavirāganirodhanti jarāya maraṇena cāti dvedhā vipariṇāmetabbañceva, tato eva palokitaṁ bhaṅgañca.",
  "tika-s0203t3:71_2": "Aṭṭhakathāyaṁ pana yasmā uppannaṁ rūpaṁ tenevākārena na tiṭṭhati ,",
  "tika-s0203t3:71_3": "atha kho uppādāvatthāsaṅkhātaṁ pakatiṁ vijahati,",
  "tika-s0203t3:71_4": "vijahitañca jarāvatthāya tato vigacchati,",
  "tika-s0203t3:71_5": "vigacchantañca bhaṅguppattiyā nirujjhatīti imaṁ visesaṁ dassetuṁ,",
  "tika-s0203t3:71_6": "‘‘pakativijahanenā’’tiādi vuttaṁ.",
  "tika-s0203t3:71_7": "Kāmañcettha ‘‘yathābhūtaṁ sammappaññāya passato’’ti vuttaṁ,",
  "tika-s0203t3:71_8": "anubodhañāṇaṁ pana adhippetaṁ vīthipaṭipannāya vipassanāya vasenāti ‘‘vipassanāpaññāyā’’ti vuttaṁ upavicāraniddesabhāvato.",
  "tika-s0203t3:71_9": "Tathā hi vakkhati – ‘‘chasudvāresu iṭṭhārammaṇe āpāthagate’’tiādi.",
  "tika-s0203t3:71_10": "Saṅkhārānaṁ bhedaṁ passatoti sabbesaṁ saṅkhārānaṁ khaṇe khaṇe bhijjanasabhāvaṁ vīthipaṭipannena vipassanāñāṇena passato.",
  "tika-s0203t3:71_11": "Tenāha ‘‘saṅkhāragatamhi tikkhe’’tiādi.",
  "tika-s0203t3:71_12": "Tattha saṅkhāgatamhīti saṅkhāragate visayabhūte.",
  "tika-s0203t3:71_13": "Tikkheti bhāvanābalena indriyānañca samatāya tibbe.",
  "tika-s0203t3:71_14": "Sūreti paṭipakkhehi anabhibhūtatāya,",
  "tika-s0203t3:71_15": "tesañca abhibhavanasamatthatāya visade paṭubhūte pavattante.",
  "tika-s0203t3:72_0": "Kilesānaṁ vikkhambhanavasena vūpasantatāya santacittassa,",
  "tika-s0203t3:72_1": "saṁsāre bhayassa ikkhanato bhikkhuno,",
  "tika-s0203t3:72_2": "uttarimanussadhammasannissitattā amānusī ratīti vivekarati nekkhammarati.",
  "tika-s0203t3:72_3": "Yato yatoti yathā yathā nayavipassanādīsu yena yena sammasanākārenāti attho.",
  "tika-s0203t3:72_4": "Khandhānaṁ udayabbayanti pañcupādānakkhandhānaṁ uppādañca bhaṅgañca.",
  "tika-s0203t3:72_5": "Amatantaṁ vijānatanti vijānantānaṁ viññūnaṁ āraddhavipassanānaṁ taṁ pītipāmojjaṁ amatādhigamahetutāya amatanti veditabbaṁ.",
  "tika-s0203t3:73_0": "Chasu dvāresu iṭṭhārammaṇe āpāthagateti rūpādivasena chabbidhe iṭṭhārammaṇe yathārahaṁ chasu dvāresu āpāthagate. Visaye cetaṁ bhummavacanaṁ.",
  "tika-s0203t3:74_0": "307.Paccuppannanti santatipaccuppannaṁ.",
  "tika-s0203t3:74_1": "Anuttaravimokkho nāma arahattaṁ idha adhippetaṁ ukkaṭṭhaniddesena.",
  "tika-s0203t3:74_2": "Kathaṁ pana tattha pihaṁ upaṭṭhapeti,",
  "tika-s0203t3:74_3": "na hi adhigataṁ arahattaṁ ārammaṇaṁ hoti,",
  "tika-s0203t3:74_4": "na ca taṁ ārabbha pihā pavattatīti?",
  "tika-s0203t3:74_5": "Ko vā evamāha – ‘‘arahattaṁ ārammaṇaṁ katvā pihaṁ upaṭṭhapetī’’ti.",
  "tika-s0203t3:74_6": "Anussutiladdhaṁ pana parikappasiddhaṁ arahattaṁ uddissa patthanaṁ ṭhapeti, tattha cittaṁ paṇidahati.",
  "tika-s0203t3:74_7": "Tenāha bhagavā – ‘‘kudāssu nāmāhaṁ tadāyatanaṁ upasampajja viharissāmī’’ti.",
  "tika-s0203t3:74_8": "Āyatananti arahattameva chaḷaṅgasamannāgamādikāraṇabhāvato,",
  "tika-s0203t3:74_9": "manāyatanadhammāyatanabhāvato ca tathā vuttaṁ,",
  "tika-s0203t3:74_10": "taṁ panetaṁ domanassaṁ patthanaṁ paṭṭhapentassa uppajjati patthanāya sahāvattanato.",
  "tika-s0203t3:74_11": "Na hi lobhadosānaṁ saha vutti atthi.",
  "tika-s0203t3:74_12": "Patthanāmūlakattāti iminā upaṭṭhāpayato padassa hetuatthajotakatamāha.",
  "tika-s0203t3:74_13": "Evanti ‘‘kudāssunāmā’’tiādinā vuttākārena.",
  "tika-s0203t3:74_14": "Ussukkāpetunti yathā maggena ghaṭeti, evaṁ ussukkāpetuṁ.",
  "tika-s0203t3:75_0": "308.Aññāṇupekkhāti aññāṇasahitā upekkhā asamapekkhanapavattā.",
  "tika-s0203t3:75_1": "Tena tena maggodhinā tassa tassa apāyagamanīyakilesodhissa anavasesato jitattā khīṇāsavo nippariyāyato odhijino nāma;",
  "tika-s0203t3:75_2": "tadabhāvato puthujjano nippariyāyatova anodhijino nāma;",
  "tika-s0203t3:75_3": "sekho pana siyā pariyāyato odhijinoti. Tampi nivattento,",
  "tika-s0203t3:75_4": "‘‘akhīṇāsavassāti attho’’ti āha.",
  "tika-s0203t3:75_5": "Āyatiṁ vipākaṁ jinitvāti appavattikaraṇavasena sabbaso āyatiṁ vipākaṁ jinitvā ṭhitattā khīṇāsavova nippariyāyato vipākajino nāma;",
  "tika-s0203t3:75_6": "tadabhāvato puthujjano nippariyāyato avipākajino nāma;",
  "tika-s0203t3:75_7": "sekho pana siyā pariyāyato vipākajinoti.",
  "tika-s0203t3:75_8": "Tampi nivattento ‘‘akhīṇāsavassevāti attho’’ti āha.",
  "tika-s0203t3:75_9": "Apassantassa rūpanti pāḷito padaṁ ānetvā sambandhitabbaṁ.",
  "tika-s0203t3:75_10": "Pāḷiyaṁ pubbe ‘‘puthujjanassā’’ti vatvā puna ‘‘assutavato puthujjanassā’’ti vacanaṁ andhaputhujjanassāyaṁ upekkhā,",
  "tika-s0203t3:75_11": "na kalyāṇaputhujjanassāti dassanatthaṁ.",
  "tika-s0203t3:75_12": "Gehassitā upekkhā hi yaṁ kiñci ārammaṇavatthuṁ apekkhasseva, na nirapekkhassāti iṭṭhe,",
  "tika-s0203t3:75_13": "iṭṭhamajjhatte vā ārammaṇe siyāti vuttaṁ ‘‘iṭṭhārammaṇe āpāthagate’’ti.",
  "tika-s0203t3:75_14": "Aññāṇena pana tattha ajjhupekkhanākārappatti hoti. Tenāha ‘‘guḷapiṇḍake’’tiādi.",
  "tika-s0203t3:76_0": "Iṭṭhe arajjantassa aniṭṭhe adussantassāti idaṁ yebhuyyena sattānaṁ iṭṭhe rajjanaṁ,",
  "tika-s0203t3:76_1": "aniṭṭhe dussananti katvā vuttaṁ.",
  "tika-s0203t3:76_2": "Ayoniyomanasikāro hi taṁtaṁārammaṇavasena na katthacipi javananiyamaṁ karotīti vuttaviparītepi ārammaṇe rajjanadussanaṁ sambhavati,",
  "tika-s0203t3:76_3": "tathāpissa rajjanadussanaṁ atthato paṭikkhittamevāti daṭṭhabbaṁ.",
  "tika-s0203t3:76_4": "Asamapekkhaneti asamaṁ ayuttadassane ayoniso sammohapubbakaṁ ārammaṇassa gahaṇe.",
  "tika-s0203t3:77_0": "309.Pavattanavasenāti uppādanavasena ceva bahulīkaraṇavasena ca.",
  "tika-s0203t3:77_1": "Nissāya ceva āgammacāti āgamanaṭṭhānabhūte nissayapaccayabhūte ca katvā.",
  "tika-s0203t3:77_2": "Atikkantāni nāma honti vikkhambhanena ussārentā samussārentā.",
  "tika-s0203t3:78_0": "Somanassabhāvasāmaññaṁ gahetvā,",
  "tika-s0203t3:78_1": "‘‘sarikkhakeneva sarikkhakaṁ jahāpetvā’’ti vuttaṁ.",
  "tika-s0203t3:78_2": "Idhāpi pahāyakaṁ nāma pahātabbato balavameva,",
  "tika-s0203t3:78_3": "saṁkilesadhammānaṁ balavabhāvato sātisayaṁ pana balavabhāvaṁ sandhāya ‘‘idāni balavatā’’tiādi vuttaṁ.",
  "tika-s0203t3:78_4": "Balavabhāvato vodānadhammānaṁ adhigamassa adhippetattā hettha nekkhammassitadomanassānampi pahānaṁ jotitaṁ.",
  "tika-s0203t3:79_0": "Upekkhāya pahāyakabhāvena adhippetattā ‘‘upekkhākathā veditabbā’’ti vuttaṁ.",
  "tika-s0203t3:79_1": "Jhānassa alābhino ca lābhino ca pakiṇṇakasaṅkhārasammasanaṁ sandhāya,",
  "tika-s0203t3:79_2": "‘‘suddhasaṅkhāre ca pādake katvā’’ti.",
  "tika-s0203t3:79_3": "Upekkhāsahagatāti bhāvanāya paguṇabhāvaṁ āgamma kadāci ajjhupekkhanavasenapi hi sammasanaṁ hotīti. Pādakajjhānavasena,",
  "tika-s0203t3:79_4": "sammasitadhammavasena vā āgamanavipassanāya bahulaṁ somanassasahagatabhāvato ‘‘vuṭṭhānagāminī pana vipassanā somanassasahagatāvā’’ti niyametvā vuttaṁ.",
  "tika-s0203t3:79_5": "Upekkhāsahagatā hotīti etthāpi eseva nayo.",
  "tika-s0203t3:79_6": "Catutthajjhānādīnīti ādi-saddena arūpajjhānāni saṅgaṇhāti.",
  "tika-s0203t3:79_7": "Purimasadisāvāti purimasadisā eva,",
  "tika-s0203t3:79_8": "upekkhāsahagatā vā hoti somanassasahagatā vāti attho.",
  "tika-s0203t3:79_9": "Idaṁ sandhāyāti yaṁ catutthajjhānādipādakato eva upekkhāsahagataṁ vuṭṭhānagāminivipassanaṁ nissāya somanassasahagatāya vipassanāya pahānaṁ, idaṁ sandhāya.",
  "tika-s0203t3:79_10": "Pahānanti cettha samatikkamalakkhaṇaṁ veditabbaṁ.",
  "tika-s0203t3:80_0": "Etaṁ visesaṁ vipassanāya āvajjanaṭṭhānabhūtaṁ.",
  "tika-s0203t3:80_1": "Vuṭṭhānagāminiyā āsanne samāpannajjhānavipassanā pādakajjhānavipassanā,",
  "tika-s0203t3:80_2": "sammasitadhammoti vipassanāya ārammaṇabhūtā khandhā.",
  "tika-s0203t3:80_3": "Puggalajjhāsayoti pādakajjhānassa sammasitajjhānassa ca bhede sati paṭipajjanakassa puggalassa,",
  "tika-s0203t3:80_4": "‘‘aho vata mayhaṁ pañcaṅgikaṁ jhānaṁ bhaveyya caturaṅgika’’ntiādinā pubbe pavattaajjhāsayo.",
  "tika-s0203t3:80_5": "Tesampi vādeti ettha paṭhamatheravāde.",
  "tika-s0203t3:80_6": "Ayameva…pe… niyameti tato tato dutiyādipādakajjhānato uppannassa saṅkhārupekkhāñāṇassa pādakajjhānātikkantānaṁ aṅgānaṁ asamāpajjitukāmatā virāgabhāvanābhāvato itarassa ca atabbhāvato.",
  "tika-s0203t3:80_7": "Eteneva hi paṭhamatheravāde apādakapaṭhamajjhānapādakamaggā paṭhamajjhānikāva honti,",
  "tika-s0203t3:80_8": "itare ca dutiyajjhānikādimaggā pādakajjhānavipassanāniyamehi taṁtaṁjhānikāva.",
  "tika-s0203t3:80_9": "Evaṁ sesavādesupi vipassanāniyamo yathāsambhavaṁ yojetabbo.",
  "tika-s0203t3:80_10": "Tenāha – ‘‘tesampi vāde ayameva pubbabhāge vuṭṭhānagāminivipassanāva niyametī’’ti. Vuttāva,",
  "tika-s0203t3:80_11": "tasmā na idha vattabbāti adhippāyo.",
  "tika-s0203t3:81_0": "310.Nānattādi kāmāvacarādikusalādivibhāgato nānāvidhā. Tenāha ‘‘anekappakārā’’ti.",
  "tika-s0203t3:81_1": "Nānattasitāti rūpasaddādinānārammaṇanissayā.",
  "tika-s0203t3:81_2": "Ekattā ekasabhāvā jātibhūmiādivibhāgābhāvato.",
  "tika-s0203t3:81_3": "Ekārammaṇanissitāti ekappakāreneva ārammaṇe pavattā.",
  "tika-s0203t3:81_4": "Heṭṭhā aññāṇupekkhā vuttā ‘‘bālassa muḷhassā’’tiādinā (ma. ni. 3.308).",
  "tika-s0203t3:81_5": "Upari chaḷaṅgupekkhā vakkhati ‘‘upekkhako viharatī’’tiādinā (ma. ni. 3.311).",
  "tika-s0203t3:81_6": "Dve upekkhā gahitā dvinnampi ekattā, ekajjhaṁ gahetabbato,",
  "tika-s0203t3:81_7": "nānattasitāya upekkhāya pakāsitabhāvato ca.",
  "tika-s0203t3:82_0": "Aññāṇupekkhā aññā saddādīsu tattha tattheva vijjamānattā.",
  "tika-s0203t3:82_1": "Rūpesūti ca iminā na kevalaṁ rūpāyatanavisesā eva gahitā,",
  "tika-s0203t3:82_2": "atha kho kasiṇarūpānipīti āha – ‘‘rūpe upekkhābhāvañca aññā’’tiādi.",
  "tika-s0203t3:82_3": "Ekattasitabhāvopi idha ekattavisayasampayogavaseneva icchito,",
  "tika-s0203t3:82_4": "na ārammaṇavasena cāti dassetuṁ, ‘‘yasmā panā’’tiādi vuttaṁ. Tenevāha ‘‘tatthā’’tiādi.",
  "tika-s0203t3:82_5": "Sampayuttavasenāti sampayogavasena.",
  "tika-s0203t3:82_6": "Ākāsānañcāyatanaṁ nissayatīti ākāsānañcāyatananissitā,",
  "tika-s0203t3:82_7": "ākāsānañcāyatanakhandhanissitā.",
  "tika-s0203t3:82_8": "Sesāsupīti viññāṇañcāyatananissitādīsupi.",
  "tika-s0203t3:83_0": "Arūpāvacaravipassanupekkhāyāti arūpāvacaradhammārammaṇāya vipassanupekkhāya.",
  "tika-s0203t3:83_1": "Rūpāvacaravipassanupekkhanti etthāpi eseva nayo.",
  "tika-s0203t3:83_2": "Tāya kāmarūpārūpabhedāya taṇhāya nibbattāti tammayā, tebhūmakadhammā, tesaṁ bhāvo tammayatā,",
  "tika-s0203t3:83_3": "taṇhā yassa guṇassa vasena atthe saddaniveso,",
  "tika-s0203t3:83_4": "tadabhidhānakoti āha – ‘‘tammayatā nāma taṇhā’’ti .",
  "tika-s0203t3:83_5": "Atammayatā tammayatāya paṭipakkhoti katvā. Vipassanupekkhanti, ‘‘yadatthi yaṁ bhūtaṁ,",
  "tika-s0203t3:83_6": "taṁ pajahati upekkhaṁ paṭilabhatī’’ti (dī. ni. 3.71; a. ni.",
  "tika-s0203t3:83_7": "7.55) evamāgataṁ saṅkhāravicinane majjhattabhūtaṁ upekkhaṁ.",
  "tika-s0203t3:84_0": "311.Yadariyoti ettha da-kāro padasandhikaro,",
  "tika-s0203t3:84_1": "upayogaputhuvacane ca ya-saddoti dassento,",
  "tika-s0203t3:84_2": "‘‘ye satipaṭṭhāne ariyo’’ti āha.",
  "tika-s0203t3:84_3": "Kāmaṁ ‘‘ariyo’’ti padaṁ sabbesampi paṭividdhasaccānaṁ sādhāraṇaṁ,",
  "tika-s0203t3:84_4": "vakkhamānassa pana visesassa buddhāveṇikattā,",
  "tika-s0203t3:84_5": "‘‘ariyo sammāsambuddho’’ti vuttaṁ.",
  "tika-s0203t3:84_6": "Na hi paccekabuddhādīnaṁ ayamānubhāvo atthi.",
  "tika-s0203t3:84_7": "Tīsu ṭhānesūti na sussūsantīti vā,",
  "tika-s0203t3:84_8": "ekacce na sussūsanti ekacce sussūsantīti vā, sussūsantīti vā,",
  "tika-s0203t3:84_9": "paṭipannāpaṭipannānaṁ sāvakānaṁ paṭipattisaṅkhātesu tīsu satipaṭṭhānesu.",
  "tika-s0203t3:84_10": "Satiṁ paṭṭhapentoti paṭighānunayehi anavassutattā tadubhayanivattattā sabbadā satiṁ upaṭṭhapento.",
  "tika-s0203t3:84_11": "Buddhānameva sā niccaṁ upaṭṭhitasatitā,",
  "tika-s0203t3:84_12": "na itaresaṁ āveṇikadhammabhāvato.",
  "tika-s0203t3:84_13": "Ādarena sotumicchā idha sussūsāti tadabhāvaṁ dassento,",
  "tika-s0203t3:84_14": "‘‘saddahitvā sotuṁ na icchantī’’ti āha.",
  "tika-s0203t3:84_15": "Na aññāti ‘‘na aññāyā’’ti vattabbe yakāralopena niddesoti āha ‘‘na jānanatthāyā’’ti.",
  "tika-s0203t3:84_16": "Satthu ovādassa anādiyanameva vokkamananti āha – ‘‘atikkamitvā…pe… maññantī’’ti.",
  "tika-s0203t3:85_0": "Gehassitadomanassavasenāti idaṁ idha paṭikkhipitabbamattadassanapadaṁ daṭṭhabbaṁ.",
  "tika-s0203t3:85_1": "Nekkhammassitadomanassassapi satthu pasaṅgavasena ‘‘na ceva attamano hotī’’ti attamanapaṭikkhepena anattamanatā vuttā viya hotīti taṁ paṭisedhento – ‘‘appatīto hotīti na evamattho daṭṭhabbo’’ti.",
  "tika-s0203t3:85_2": "Tassa setughāto hi tathāgatānaṁ.",
  "tika-s0203t3:85_3": "Yadi evaṁ kasmā attamanatāpaṭikkhepoti āha – ‘‘appaṭipannakesu pana anattamanatākāraṇassa abhāvenetaṁ vutta’’nti.",
  "tika-s0203t3:85_4": "Paṭighaavassavenāti chahi dvārehi paṭighavissandanena, paṭighappavattiyāti attho.",
  "tika-s0203t3:85_5": "Uppilāvitoti na evamattho daṭṭhabbo uppilāvitattassa bodhimūle eva pahīnattā.",
  "tika-s0203t3:85_6": "Paṭipannakesūti idaṁ adhikāravasena vuttaṁ,",
  "tika-s0203t3:85_7": "appaṭipannakesupi tathāgatassa anattamanatākāraṇaṁ nattheva.",
  "tika-s0203t3:85_8": "Etaṁ vuttanti etaṁ ‘‘attamano ceva hotī’’tiādivacanaṁ vuttaṁ sāvakānaṁ sammāpaṭipattiyā satthu anavajjāya cittārādhanāya sambhavato.",
  "tika-s0203t3:86_0": "312.Damitoti nibbisevanabhāvāpādanena sikkhāpito.",
  "tika-s0203t3:86_1": "Iriyāpathaparivattanavasena aparivattitvā ekadisāya eva sattadisāvidhāvanassa idhādhippetattā sāritānaṁ hatthidammādīnaṁ ekadisādhāvanampi anivattanavaseneva yuttanti āha – ‘‘anivattitvā dhāvanto ekaṁyeva disaṁ dhāvatī’’ti.",
  "tika-s0203t3:86_2": "Kāyena anivattitvāvāti kāyena aparivattitvā eva.",
  "tika-s0203t3:86_3": "Vimokkhavasena aṭṭha disā vidhāvati, na puratthimādidisāvasena.",
  "tika-s0203t3:86_4": "Ekappahārenevāti ekanīhāreneva,",
  "tika-s0203t3:86_5": "ekasmiṁyeva vā divase ekabhāgena.",
  "tika-s0203t3:86_6": "‘‘Pahāro’’ti hi divasassa tatiyo bhāgo vuccati.",
  "tika-s0203t3:86_7": "Vidhāvanañcettha jhānasamāpajjanavasena akalaṅkamappatisātaṁ javanacittapavattanti āha ‘‘samāpajjatiyevā’’ti. Sesaṁ suviññeyyameva.",
  "tika-s0203t3:87_0": "Saḷāyatanavibhaṅgasuttavaṇṇanāya līnatthappakāsanā samattā.",
  "tika-s0203t3:88_0": "8. Uddesavibhaṅgasuttavaṇṇanā",
  "tika-s0203t3:89_0": "313.",
  "tika-s0203t3:89_1": "Desetabbassa atthassa uddisanaṁ uddeso,",
  "tika-s0203t3:89_2": "vibhajanaṁ vibhaṅgoti āha – ‘‘mātikañca vibhajanañcā’’ti tuleyyātiādīni cattāripi padāni paññāvevacanāni.",
  "tika-s0203t3:89_3": "Atha vā tuleyyāti tulanabhūtāya paññāya tassa dhammassa paggahādividhinā parituleyya.",
  "tika-s0203t3:89_4": "Tīreyyāti tīraṇabhūtāya paññāya tattha ñāṇakiriyāsamāpanavasena tīreyya.",
  "tika-s0203t3:89_5": "Pariggaṇheyyāti tathāsamāpanno ānisaṁse assādaādīnave ca vicineyya.",
  "tika-s0203t3:89_6": "Paricchindeyyāti paricchindabhūtena ñāṇena atthaṁ paricchinditvā jāneyya.",
  "tika-s0203t3:89_7": "Ārammaṇesūti rūpādiputhuttārammaṇesu.",
  "tika-s0203t3:89_8": "Nikantivasenāti nikāmanavasena apekkhāvasena. Tiṭṭhamānanti pavattamānaṁ.",
  "tika-s0203t3:89_9": "Gocarajjhatteti jhānārammaṇabhūte.",
  "tika-s0203t3:89_10": "Tañhi bhāvanācittenābhibhuyya avissajjitvā gayhamānaṁ ajjhattaṁ viya hotīti ‘‘gocarajjhatta’’nti vuccati.",
  "tika-s0203t3:89_11": "Bhāvanaṁ āraddhassa bhikkhuno yadi bhāvanārammaṇe nikanti uppajjeyya,",
  "tika-s0203t3:89_12": "tāya nikantiyā upari bhāvanaṁ vissajjetvā cittasaṁkocavasena saṇṭhitaṁ nāma,",
  "tika-s0203t3:89_13": "tadabhāvena asaṇṭhitaṁ nāma hotīti,",
  "tika-s0203t3:89_14": "‘‘ajjhattaṁ asaṇṭhita’’nti vuttanti dassento,",
  "tika-s0203t3:89_15": "‘‘gocarajjhatte nikantivasena asaṇṭhita’’nti āha.",
  "tika-s0203t3:89_16": "Tathā hi vakkhati – ‘‘nikantivasena hi atiṭṭhamānaṁ hānabhāgiyaṁ na hoti, visesabhāgiyameva hotī’’ti.",
  "tika-s0203t3:89_17": "Aggahetvāti rūpādīsu kiñci taṇhādiggāhavasena aggahetvā.",
  "tika-s0203t3:89_18": "Tathā aggahaṇeneva hi taṇhāparitāsādivasena na paritasseyya.",
  "tika-s0203t3:89_19": "Avasesassa ca dukkhassāti sokādidukkhassa.",
  "tika-s0203t3:89_20": "Avasesassa ca dukkhassāti vā jātijarāmaraṇasīsena vipākadukkhassa gahitattā kilesadukkhassa ceva saṁsāradukkhassa cāti attho.",
  "tika-s0203t3:90_0": "316.",
  "tika-s0203t3:90_1": "Rūpameva kilesuppattiyā kāraṇabhāvato rūpanimittaṁ.",
  "tika-s0203t3:90_2": "Rāgādivasena taṁ anudhāvatīti rūpanimittānusārī.",
  "tika-s0203t3:91_0": "318.Nikantivasena asaṇṭhitanti apekkhāvasena saṇṭhitaṁ nikantiṁ pahāya pavattamānaṁ upari visesāvahatoti.",
  "tika-s0203t3:91_1": "Tenāha ‘‘nikantivasena hī’’tiādi.",
  "tika-s0203t3:92_0": "320.Aggahetvā aparitassanāti pañcupādānakkhandhe,",
  "tika-s0203t3:92_1": "‘‘etaṁ mamā’’tiādinā taṇhādiggāhavasena upādiyitvā taṇhāparitāsādivasena paritassanā,",
  "tika-s0203t3:92_2": "vuttavipariyāyena aggahetvā aparitassanā veditabbā.",
  "tika-s0203t3:92_3": "Kathaṁ panesā anupādāparitassanā hotīti mahātherassa adhippāyaṁ vivarituṁ codanaṁ samuṭṭhapeti?",
  "tika-s0203t3:92_4": "Upādātabbassa abhāvatoti tassa anupādāparitassanābhāve kāraṇavacanaṁ.",
  "tika-s0203t3:92_5": "Yadi hītiādi tassa samatthanaṁ.",
  "tika-s0203t3:92_6": "Upādāparitassanāva assa tathā upādātabbassa tatheva upādinnattā. Evanti niccādiākārena.",
  "tika-s0203t3:92_7": "Upādinnāpīti gahitaparāmaṭṭhāpi.",
  "tika-s0203t3:92_8": "Anupādinnāva honti ayoniso gahitattā,",
  "tika-s0203t3:92_9": "viññūsu nissāya jānitabbattā ca.",
  "tika-s0203t3:92_10": "Diṭṭhivasenāti micchādiṭṭhiyā gahaṇākāravasena,",
  "tika-s0203t3:92_11": "tassa pana ayathābhūtagāhitāya paramatthato ca abhāvato. Atthatoti paramatthato.",
  "tika-s0203t3:92_12": "Anupādāparitassanāyeva nāma hoti upādātabbākārassa abhāvena taṁ anupādiyitvā eva paritassanāti katvā.",
  "tika-s0203t3:93_0": "Parivattatīti na tadeva rūpaṁ aññathā pavattaṁ parivattati,",
  "tika-s0203t3:93_1": "atha kho pakatijahanena sabhāvavigamena nassati bhijjati.",
  "tika-s0203t3:93_2": "Vipariṇatanti aññathattaṁ gataṁ vinaṭṭhaṁ.",
  "tika-s0203t3:93_3": "Kammaviññāṇanti abhisaṅkhāraviññāṇaṁ.",
  "tika-s0203t3:93_4": "‘‘Rūpaṁ attā’’tiādi micchāgāhavasena viññāṇassa rūpabhedena vuttassa bhedānuparivatti hoti.",
  "tika-s0203t3:93_5": "Vipariṇāmaṁ anugantvā viparivattanataṁ ārabbha pavattaṁ vipariṇāmānuparivattaṁ;",
  "tika-s0203t3:93_6": "tato samuppannā paritassanā vipariṇāmānuparivattajā paritassanāti dassento āha – ‘‘vipariṇāmassa…pe… paritassanā’’ti. Akusaladhammasamuppādā cāti, ‘‘yaṁ ahu vata me,",
  "tika-s0203t3:93_7": "taṁ vata me natthī’’tiādinā pavattā akusalacittuppādadhammā.",
  "tika-s0203t3:93_8": "Khepetvāti pavattituṁ appadānavasena anuppattinimittatāya khepetvā.",
  "tika-s0203t3:93_9": "Bhayatāsenāti bhāyanavasenapi cittutrāsena. Taṇhātāsenāti tassanena.",
  "tika-s0203t3:93_10": "Savighātoti cittavighātanavighātena savighāto.",
  "tika-s0203t3:93_11": "Tato eva cetodukkhena sadukkho.",
  "tika-s0203t3:93_12": "Maṇikaraṇḍakasaññāyāti rittakaraṇḍaṁyeva maṇiparipuṇṇakaraṇḍoti uppannasaññāya.",
  "tika-s0203t3:93_13": "Aggahetvā paritassanāti gahetabbassa abhāvena gahaṇampi avijjamānapakkhiyamevāti aggahetvā paritassanā nāma hoti.",
  "tika-s0203t3:94_0": "321.Kammaviññāṇameva natthi sati kammaviññāṇe rūpabhedānuparivatti siyāti kammaviññāṇābhāvadassanamukhena khīṇāsavassa sabbaso kilesābhāvaṁ dasseti. Sesaṁ suviññeyyameva.",
  "tika-s0203t3:95_0": "Uddesavibhaṅgasuttavaṇṇanāya līnatthappakāsanā samattā.",
  "tika-s0203t3:96_0": "9. Araṇavibhaṅgasuttavaṇṇanā",
  "tika-s0203t3:97_0": "323.Gehassitavasenāti kilesanissitavasena anurodhavasena.",
  "tika-s0203t3:97_1": "Neva ukkhipeyyāti na anuggaṇheyya.",
  "tika-s0203t3:97_2": "Na avakkhipeyyāti gehassitavasena virodhavasena na niggaṇheyya.",
  "tika-s0203t3:97_3": "Anurodhena vinā sampahaṁsanavasena yathābhūtaguṇakathanaṁ nevussādanā vajjābhāvato;",
  "tika-s0203t3:97_4": "tathā virodhena vinā vivecanavasena yathābhūtadosakathanaṁ na apasādanaṁ.",
  "tika-s0203t3:97_5": "Sabhāvamevāti yathābhūtasabhāvameva kassaci puggalassa anādesakaraṇavasena katheyya,",
  "tika-s0203t3:97_6": "seyyathāpi āyasmā subhūtitthero. Vinicchitasukhanti,",
  "tika-s0203t3:97_7": "‘‘ajjhattaṁ anavajja’’ntiādinā visesato vinicchitasukhāya hoti.",
  "tika-s0203t3:97_8": "Parammukhā avaṇṇanti svāyaṁ rahovādo pesuññūpasaṁhāravasena pavatto idhādhippetoti āha ‘‘pisuṇavācanti attho’’ti. Khīṇātīti khīṇo, yo bhāsati, yañca uddissa bhāsati,",
  "tika-s0203t3:97_9": "dvepi hiṁsati vibādhatīti attho, taṁ khīṇavādaṁ.",
  "tika-s0203t3:97_10": "Svāyaṁ yasmā kilesehi ākiṇṇo saṁkiliṭṭho eva ca hoti,",
  "tika-s0203t3:97_11": "tasmā vuttaṁ – ‘‘ākiṇṇaṁsaṁkiliṭṭhaṁ vāca’’nti.",
  "tika-s0203t3:97_12": "Tena avasiṭṭhaṁ tividhampi vacīduccaritamāha. Adhiṭṭhahitvāti,",
  "tika-s0203t3:97_13": "‘‘idameva sacca’’nti ajjhosāya. Ādāyāti paggayha. Vohareyyāti samudācareyya. Lokasamaññanti lokasaṅketaṁ.",
  "tika-s0203t3:98_0": "324.",
  "tika-s0203t3:98_1": "Ārammaṇato sampayogato kāmehi paṭisaṁhitattā kāmapaṭisandhi, kāmasukhaṁ.",
  "tika-s0203t3:98_2": "Tenāha ‘‘kāmūpasaṁhitena sukhenā’’ti.",
  "tika-s0203t3:98_3": "Sadukkhoti vipākadukkhena saṁkilesadukkhena sadukkho.",
  "tika-s0203t3:98_4": "Tathā sapariḷāhoti vipākapariḷāhena ceva kilesapariḷāhena ca sapariḷāho.",
  "tika-s0203t3:99_0": "326.",
  "tika-s0203t3:99_1": "Vaṭṭato nissarituṁ adatvā tattheva sīdāpanato micchāpaṭipadābhāvena satte saṁyojetīti saṁyojanaṁ,",
  "tika-s0203t3:99_2": "visesato bhavasaṁyojanaṁ taṇhāti āha ‘‘taṇhāyetaṁ nāma’’nti.",
  "tika-s0203t3:99_3": "Na taṇhāyeva mānādayopi saṁyojanattaṁ sādhenti nāma sabbaso saṁyojanato suṭṭhu bandhanato.",
  "tika-s0203t3:99_4": "Tena vuttaṁ – ‘‘avijjānīvaraṇānaṁ, bhikkhave,",
  "tika-s0203t3:99_5": "sattānaṁ taṇhāsaṁyojanāna’’nti (saṁ. ni. 2.125-126).",
  "tika-s0203t3:100_0": "Imaṁ catukkanti,",
  "tika-s0203t3:100_1": "‘‘ye kāmapaṭisandhisukhino somanassānuyogaṁ anuyuttā,",
  "tika-s0203t3:100_2": "ye attakilamathānuyogaṁ anuyuttā’’ti evamāgataṁ imaṁ catukkaṁ nissāya. ‘‘Etadagge ṭhapito’’ti,",
  "tika-s0203t3:100_3": "vatvā taṁ nissāya ṭhapitabhāvaṁ vitthārato dassetuṁ, ‘‘bhagavato hī’’tiādi vuttaṁ.",
  "tika-s0203t3:100_4": "Ussādanāapasādanāpaññāyanti tathāgatena vinetabbapuggalavasena dhammadesanāya pavattetabbato.",
  "tika-s0203t3:100_5": "Ayaṁ puggalo…pe… ācārasampannoti vā natthi paresaṁ anuddesakavasena dhammadesanāya pavattanato.",
  "tika-s0203t3:101_0": "329.Parammukhā avaṇṇanti nindiyassa dosassa nindanaṁ.",
  "tika-s0203t3:101_1": "Na hi kadāci nindiyo pasaṁsiyo hoti,",
  "tika-s0203t3:101_2": "taṁ pana kālaṁ ñatvāva kathetabbanti āha,",
  "tika-s0203t3:101_3": "‘‘yuttapattakālaṁ ñatvāvā’’ti.",
  "tika-s0203t3:101_4": "Khīṇavādepi eseva nayo tassa rahovādena samānayogakkhamattā.",
  "tika-s0203t3:102_0": "330.Ghātīyatīti vadhīyati. Saddopi bhijjati nassati, bhedo hotīti attho.",
  "tika-s0203t3:102_1": "Gelaññappattoti khedaṁ parissamaṁ patto.",
  "tika-s0203t3:102_2": "Apalibuddhanti dosehi ananupatitaṁ.",
  "tika-s0203t3:103_0": "331.Abhinivissavoharatīti evametaṁ,",
  "tika-s0203t3:103_1": "na ito aññathāti taṁ janapadaniruttiṁ abhinivisitvā samudācarati.",
  "tika-s0203t3:103_2": "Atidhāvananti samaññaṁ nāmetaṁ lokasaṅketasiddhā paññattīti paññattimatte aṭṭhatvā paramatthato thāmasā parāmassa voharaṇaṁ.",
  "tika-s0203t3:104_0": "332.Aparāmasantoti anabhinivisanto samaññāmattatova voharati.",
  "tika-s0203t3:105_0": "333.Mariyādabhājanīyanti yathāvuttasammāpaṭipadāya micchāpaṭipadāya ca aññamaññaṁ saṅkarabhāvavibhājanaṁ.",
  "tika-s0203t3:105_1": "Raṇanti sattā etehi kandanti akandantāpi kandanakāraṇabhāvatoti raṇā; rāgadosamohā, dasapi vā kilesā, sabbepi vā ekantākusalā,",
  "tika-s0203t3:105_2": "tehi nānappakāradukkhanibbattakehi abhibhūtā sattā kandanti; saha raṇehīti saraṇo.",
  "tika-s0203t3:105_3": "Raṇasaddo vā rāgādireṇūsu niruḷho. Tenāha ‘‘sarajo sakileso’’ti.",
  "tika-s0203t3:105_4": "Pāḷiyaṁ pana ‘‘sadukkho eso dhammo’’tiādinā āgatattā kāmasukhānuyogādayopi ‘‘saraṇo’’ti vuttāti dukkhādīnaṁ raṇabhāvo tannibbattakasabhāvānaṁ akusalānaṁ saraṇatā ca veditabbā.",
  "tika-s0203t3:105_5": "Araṇotiādīnaṁ padānaṁ vuttavipariyāyena attho veditabbo.",
  "tika-s0203t3:106_0": "Vatthuṁ sodhetīti nirodhasamāpajjanena mahapphalabhāvakaraṇena dakkhiṇeyyavatthubhūtaṁ attānaṁ visodheti;",
  "tika-s0203t3:106_1": "nirodhasamāpattiyā vatthuvisodhanaṁ nirodhaṁ samāpajjitvā vuṭṭhitānaṁ paccekabuddhānaṁ mahākassapattherādīnaṁ dinnadakkhiṇāvisuddhiyā dīpetabbaṁ. Tenāha ‘‘tathā hī’’tiādi.",
  "tika-s0203t3:106_2": "Tathevāti iminā ‘‘piṇḍāya caranto’’tiādiṁ upasaṁharati.",
  "tika-s0203t3:106_3": "Mettābhāvanāya mudubhūtacittabahumānapubbakaṁ dentīti ,",
  "tika-s0203t3:106_4": "‘‘subhūtitthero dakkhiṇaṁ visodhetī’’ti vuttaṁ.",
  "tika-s0203t3:106_5": "Tena dāyakatopi dakkhiṇāvisuddhiṁ dasseti.",
  "tika-s0203t3:106_6": "Vatthusodhanaṁ pana paṭibhāgato.",
  "tika-s0203t3:106_7": "Evaṁ pana kātuṁ sakkāti sāvakānampi kimevaṁ lahuvuṭṭhānādhiṭṭhānaṁ sāvakesu ciṇṇavasībhāvo sambhavatīti pucchati.",
  "tika-s0203t3:106_8": "Itaro aggasāvakamahāsāvakesu kiṁ vattabbaṁ,",
  "tika-s0203t3:106_9": "pakatisāvakesupi vasippattesu labbhatīti te dassento, ‘‘āma sakkā’’tiādimāha. Sesaṁ suviññeyyameva.",
  "tika-s0203t3:107_0": "Araṇavibhaṅgasuttavaṇṇanāya līnatthappakāsanā samattā.",
  "tika-s0203t3:108_0": "10. Dhātuvibhaṅgasuttavaṇṇanā",
  "tika-s0203t3:109_0": "342.",
  "tika-s0203t3:109_1": "Aparikkhīṇāyukaṁ pukkusātikulaputtaṁ uddissa gamananti katvā vuttaṁ ‘‘turitagamanacārika’’nti.",
  "tika-s0203t3:109_2": "Mama vāsupagamanena tava cittassa aphāsukaṁ aniṭṭhaṁ sace natthi. Soti pubbupagato.",
  "tika-s0203t3:109_3": "Dinnaṁ dinnameva vaṭṭatīti ekavāraṁ dinnaṁ dinnameva yuttaṁ, na puna dātabbanti adhippāyo.",
  "tika-s0203t3:109_4": "Kataṁ katamevāti saṅgahatthaṁ kataṁ anucchavikakammaṁ katameva,",
  "tika-s0203t3:109_5": "na taṁ puna viparivattetabbanti adhippāyo.",
  "tika-s0203t3:110_0": "Pukkusātimhi ubhayathāpi kulaputtabhāvo paripuṇṇo evāti āha – ‘‘jātikulaputtopi ācārakulaputtopī’’ti.",
  "tika-s0203t3:110_1": "Tatrāti tasmiṁ takkasīlato āgamane.",
  "tika-s0203t3:110_2": "Aṅke nipannadārakaṁ viya janaṁ toseti tuṭṭhiṁ pāpeti.",
  "tika-s0203t3:110_3": "Ratanāni uppajjanti pabbatasamuddādisannissitattā paccantadesassa.",
  "tika-s0203t3:110_4": "Dassanīyanti dassaneneva sukhāvahaṁ.",
  "tika-s0203t3:110_5": "Evarūpanti dassanīyaṁ savanīyañca.",
  "tika-s0203t3:111_0": "Anagghakambale mahagghakambale.",
  "tika-s0203t3:111_1": "Sārakaraṇḍaketi candanasārādisāramayakaraṇḍake. Likhāpetvā ukkirāpetvā.",
  "tika-s0203t3:111_2": "Lākhāya vaṭṭāpetvāti mukhaṁ pidahitvā lākhāparikammaṁ kāretvā.",
  "tika-s0203t3:112_0": "Anto dussabhaṇḍikaṁ atthīti aññāsi nātigarukabhāvato.",
  "tika-s0203t3:112_1": "Anagghā ahesunti vaṇṇasampattiphassasampattipamāṇamahattadunnimmāpiyatāhi mahagghā ahesuṁ,",
  "tika-s0203t3:112_2": "mahāpuñño rājā tassa atthevāti adhippāyo.",
  "tika-s0203t3:113_0": "Yadi evaṁ,",
  "tika-s0203t3:113_1": "‘‘kinnu kho pesemī’’ti kasmā vīmaṁsaṁ āpajjīti āha – ‘‘apica kho panā’’tiādi. Soti bimbisāro rājā.",
  "tika-s0203t3:113_2": "Vicinituṁ āraddho ratanassa anekavidhattā uttaruttariñca paṇītatarādibhāvato.",
  "tika-s0203t3:113_3": "Suvaṇṇarajatādīti suvaṇṇarajatapavāḷamaṇimuttāveḷuriyādi.",
  "tika-s0203t3:113_4": "Indriyabaddhanti cakkhādiindriyapaṭibaddhaṁ.",
  "tika-s0203t3:113_5": "Padesanti guṇavasena ekadesaṁ na pāpuṇāti.",
  "tika-s0203t3:114_0": "Sāmaṁ saccānaṁ abhisambuddhatāsāmaññena,",
  "tika-s0203t3:114_1": "‘‘buddharatanampi duvidha’’nti vuttaṁ.",
  "tika-s0203t3:114_2": "Buddharatanasamaṁ ratanaṁ nāma natthi,",
  "tika-s0203t3:114_3": "yasmā pana imasmiṁ loke parasmiṁ vā pana buddhena sadiso na vijjatīti.",
  "tika-s0203t3:114_4": "Paṭhamabodhiyaṁyeva pavattatīti katvā vuttaṁ ‘‘ghosopī’’tiādi.",
  "tika-s0203t3:115_0": "Rājātuṭṭho cintesi,",
  "tika-s0203t3:115_1": "‘‘tattha avijjamānaṁyeva pesetuṁ laddha’’nti.",
  "tika-s0203t3:115_2": "Tasmāti yasmā paripuṇṇaṁ ekadivasampi tasmiṁ padese buddhānaṁ āvāsapariggaho natthi, tasmā.",
  "tika-s0203t3:115_3": "Pubbadisāmukhanti pubbadisābhimukhaṁ sīhapañjaraṁ.",
  "tika-s0203t3:115_4": "Tenassa suvibhūtālokataṁ dasseti.",
  "tika-s0203t3:116_0": "Evaṁ anaññasādhāraṇassa bhagavato īdiso samudāgamoti dassetuṁ,",
  "tika-s0203t3:116_1": "‘‘evaṁ dasa pāramiyo pūretvā’’tiādi vuttaṁ.",
  "tika-s0203t3:116_2": "Evaṁ sampannasamudāgamassa tadanurūpā ayaṁ phalasampadāti dassetuṁ,",
  "tika-s0203t3:116_3": "‘‘tusitabhavanato’’tiādi vuttaṁ.",
  "tika-s0203t3:117_0": "Ariyadhammo nāma ariyamaggappadhāno,",
  "tika-s0203t3:117_1": "ariyamaggo ca sattatiṁsabodhipakkhiyasaṅgaho,",
  "tika-s0203t3:117_2": "te ca uddesamatteneva gahitāti āha – ‘‘sattatiṁsabodhipakkhiye ekadesena likhitvā’’ti. Cūḷasīlādīni brahmajāle (dī. ni.",
  "tika-s0203t3:117_3": "1.8-9) āgatanayena veditabbāni.",
  "tika-s0203t3:117_4": "Chadvārasaṁvaraṁ satisampajaññanti manacchaṭṭhānaṁ dvārānaṁ saṁvaraṇavasena sattaṭṭhānikaṁ satisampajaññaṁ.",
  "tika-s0203t3:117_5": "Dvādasappabhedaṁ cīvarādicatuppaccayasantosaṁ.",
  "tika-s0203t3:117_6": "Araññarukkhamūlādīnañca vibhaṅgaṁ bhāvanānukūlaṁ senāsanaṁ.",
  "tika-s0203t3:117_7": "‘‘Abhijjhaṁ loke pahāyā’’tiādinā vuttaṁ nīvaraṇappahānaṁ.",
  "tika-s0203t3:117_8": "Parikammanti kasiṇādiparikammaṁ.",
  "tika-s0203t3:117_9": "Pāḷiyaṁ āgatanayena aṭṭhatiṁsa kammaṭṭhānāni.",
  "tika-s0203t3:117_10": "Visuddhipaṭipāṭiyā yāva āsavakkhayā imaṁ paṭipattiṁ ekadesena likhi.",
  "tika-s0203t3:117_11": "Soḷasavidhanti soḷasavidhabhāvanāya payogaṁ.",
  "tika-s0203t3:118_0": "Kilañjamayeti nānāvidhabhittivibhatte saṇhasukhumaratanaparisibbite kilañjamayasamugge.",
  "tika-s0203t3:118_1": "Bahi vatthena veṭhetvāti paṭhamaṁ sukhumakambalena veṭhetvā paṭipāṭiyā tettiṁsāya samuggesu pakkhipitvā tato bahi sukhumavatthena veṭhetvā chādetvā.",
  "tika-s0203t3:118_2": "Tiṇagacchapahānasammajjanādinā sodhitamattakameva hotu,",
  "tika-s0203t3:118_3": "kadalipuṇṇaghaṭaṭhapanadhajapaṭākussāpanādialaṅkaraṇena mā niṭṭhāpethāti attho.",
  "tika-s0203t3:118_4": "Rājānubhāvena paṭiyādethāti mama rājānurūpaṁ sajjetha, alaṅkarothāti attho.",
  "tika-s0203t3:118_5": "Antarabhogikānanti anuyuttarājamahāmattānaṁ.",
  "tika-s0203t3:118_6": "Javanadūteti khippaṁ gacchantakadūtapurise.",
  "tika-s0203t3:118_7": "Tāḷehi saha avacarantīti tāḷāvacarā.",
  "tika-s0203t3:119_0": "Raññā paṇṇākāraṁ uddissa katapūjāsakkārassa amaccato sutattā paṇṇākāraṁ uccaṭṭhāne ṭhapetvā sayaṁ nīcāsane nisinno.",
  "tika-s0203t3:119_1": "Nāyaṁ aññassa ratanassa bhavissatīti ayaṁ parihāro aññassa maṇimuttādibhedassa ratanassa na bhavissati maṇimuttādīhi abhisaṅkhatattā.",
  "tika-s0203t3:119_2": "Balavasomanassaṁuppajji ciratanakālaṁ buddhasāsane bhāvitabhāvanatāya vāsitavāsanatāya ghaṭe dīpo viya abbhantare eva samujjalamānaparipakkatihetukabhāvato.",
  "tika-s0203t3:120_0": "Dhāremīti icchāmi, gaṇhāmīti attho.",
  "tika-s0203t3:120_1": "Dvejjhavacananti dveḷhakabhāvo.",
  "tika-s0203t3:120_2": "Antaraṁ karotīti dvinnaṁ pādānaṁ antaraṁ taṁ lekhaṁ karoti,",
  "tika-s0203t3:120_3": "ekena pādena atikkamīti attho.",
  "tika-s0203t3:120_4": "Tassā gatamaggenāti tāya deviyā vivaṭṭamānāya nāsitāya gatamaggena.",
  "tika-s0203t3:120_5": "Taṁ pana lekhanti pukkusātinā katalekhaṁ.",
  "tika-s0203t3:120_6": "Paṇṇacchattakanti tālapattamuṭṭhiṁ.",
  "tika-s0203t3:121_0": "Satthugāravenāti satthari uppannapasādapemabahumānasambhavena.",
  "tika-s0203t3:121_1": "Tadā satthāraṁyeva manasi katvā tanninnabhāvena gacchanto,",
  "tika-s0203t3:121_2": "‘‘pucchissāmī’’tipi cittaṁ na uppādesi,",
  "tika-s0203t3:121_3": "‘‘ettha nu kho satthā vasatī’’ti parivitakkasseva abhāvato;",
  "tika-s0203t3:121_4": "rājagahaṁ pana patvā rañño pesitasāsanavasena tattha ca vihārassa bahubhāvato satthā kahaṁ vasatīti pucchi.",
  "tika-s0203t3:121_5": "Satthu ekakasseva nikkhamanaṁ pañcacattālīsa yojanāni padasā gamanañca dhammapūjāvasena katanti daṭṭhabbaṁ.",
  "tika-s0203t3:121_6": "Dhammapūjāya ca buddhānaṁ āciṇṇabhāvo heṭṭhā vitthāritoyeva.",
  "tika-s0203t3:121_7": "Buddhasobhaṁ pana paṭicchādetvā aññātakavesena tattha gamanaṁ tassa kulaputtassa vissatthavasena maggadarathapaṭipassambhanatthaṁ.",
  "tika-s0203t3:121_8": "Appaṭipassaddhamaggadaratho hi dhammadesanāya bhājanaṁ na hotīti. Tathāhi vakkhati, ‘‘nanu ca bhagavā’’tiādi.",
  "tika-s0203t3:122_0": "Uruddhanti visālanti keci.",
  "tika-s0203t3:122_1": "Atirekatiyojanasatantiādinā anvayato byatirekato ca maccheravinayane sabrahmacārīnaṁ ovādadānaṁ.",
  "tika-s0203t3:122_2": "Accantasukhumālotiādinā satthu dhammagāravena saddhiṁ kulaputtassapi dhammagāravaṁ saṁsandati sametīti dasseti.",
  "tika-s0203t3:122_3": "Tena bhagavato katassa paccuggamanassa ṭhānagatabhāvaṁ vibhāvento aññesampi bhabbarūpānaṁ kulaputtānaṁ yathārahaṁ saṅgaho kātabboti dasseti.",
  "tika-s0203t3:123_0": "Brahmalokappamāṇanti uccabhāvena.",
  "tika-s0203t3:123_1": "Ānubhāvenāti iddhānubhāvena yathā so sotapathaṁ na upagacchati, evaṁ vūpasametuṁ sakkoti.",
  "tika-s0203t3:123_2": "Avibbhantanti vibbhamarahitaṁ nilloluppaṁ.",
  "tika-s0203t3:123_3": "‘‘Bhāvanapuṁsakaṁ paneta’’nti vatvā tassa vivaraṇatthaṁ,",
  "tika-s0203t3:123_4": "‘‘pāsādikena iriyāpathenā’’ti vuttaṁ.",
  "tika-s0203t3:123_5": "Itthambhūtalakkhaṇe etaṁ karaṇavacanaṁ daṭṭhabbaṁ.",
  "tika-s0203t3:123_6": "Tenāha ‘‘yathā iriyato’’tiādi. Amanāpohoti passantānaṁ.",
  "tika-s0203t3:123_7": "Sīhaseyyāya nipannassapi hi ekacce sarīrāvayavā adhokhittavikkhittā viya dissanti.",
  "tika-s0203t3:123_8": "Kaṭiyaṁ dvinnaṁ ūrusandhīnaṁ dvinnañca jāṇusandhīnaṁ vasena catusandhikapallaṅkaṁ.",
  "tika-s0203t3:123_9": "Na patiṭṭhātīti nappavattati,",
  "tika-s0203t3:123_10": "‘‘kaṁsi tva’’ntiādinā apucchite kathāpavatti eva na hoti.",
  "tika-s0203t3:123_11": "Appatiṭṭhitāya kathāya na sañjāyatīti tathā pana pucchāvasena kathāya appavattitāya upari dhammakathā na sañjāyati na uppajjati. Itīti tasmā.",
  "tika-s0203t3:123_12": "Kathāpatiṭṭhāpanatthaṁ kathāpavattanatthaṁ kathāsamuṭṭhāpanatthaṁ vā pucchi.",
  "tika-s0203t3:124_0": "Sabhāvamevakathetīti attano bhagavato adiṭṭhapubbattā ‘‘adiṭṭhapubbakaṁ kathamahaṁ jāneyya’’nti sabhāvameva kevalaṁ attano ajjhāsayameva katheti;",
  "tika-s0203t3:124_1": "na pana sadevakassa lokassa supākaṭaṁ sabhāvasiddhaṁ buddharūpakāyasabhāvaṁ.",
  "tika-s0203t3:124_2": "Atha vā sabhāvameva kathetīti ‘‘idameva’’nti jānantopi tadā bhagavato ruciyā tathāpavattamānaṁ rūpakāyasabhāvameva katheti appavikkhambhanti adhippāyo.",
  "tika-s0203t3:124_3": "Tenāha – ‘‘tathā hi na’’ntiādi,",
  "tika-s0203t3:124_4": "vipassanālakkhaṇameva paṭipadanti adhippāyo.",
  "tika-s0203t3:125_0": "343.‘‘Pubbabhāgapaṭipadaṁ akathetvā’’ti vatvā pubbabhāgapaṭipadāya akathane kāraṇaṁ pubbabhāgapaṭipadañca sarūpato dassetuṁ, ‘‘yassa hī’’tiādi vuttaṁ.",
  "tika-s0203t3:125_1": "Aparisuddhāyapi pubbabhāgapaṭipadāya vipassanā tathā na kiccakārī, pageva avijjamānāyāti,",
  "tika-s0203t3:125_2": "‘‘yassa hi…pe… aparisuddhā hoti’’cceva vuttaṁ.",
  "tika-s0203t3:125_3": "Pubbabhāgapaṭipadā ca nāma saṅkhepato pannarasa caraṇadhammāti āha – ‘‘sīlasaṁvaraṁ…pe… imaṁ pubbabhāgapaṭipadaṁ ācikkhatī’’ti.",
  "tika-s0203t3:125_4": "Yānakiccaṁ sādheti maggagamanena akilantabhāvasādhanattā.",
  "tika-s0203t3:125_5": "Cirakālaṁ paribhāvitāya paripakkagatāya hetusampadāya upaṭṭhāpitaṁ sāmaṇerasīlampi paripuṇṇaṁ akhaṇḍādibhāvappattiyā,",
  "tika-s0203t3:125_6": "yaṁ pubbahetuttā ‘‘sīla’’nti vuccati.",
  "tika-s0203t3:126_0": "Dhātuyo paramatthato vijjamānā,",
  "tika-s0203t3:126_1": "paññattimattho puriso avijjamāno.",
  "tika-s0203t3:126_2": "Atha kasmā bhagavā arahattassa padaṭṭhānabhūtaṁ vipassanaṁ kathento ‘‘chadhāturo’’ti avijjamānappadhānaṁ desanaṁ ārabhīti āha – ‘‘bhagavā hī’’tiādi.",
  "tika-s0203t3:126_3": "Katthaci ‘‘tevijjo chaḷabhiñño’’tiādīsu vijjamānena avijjamānaṁ dasseti. Katthaci – ‘‘itthirūpaṁ, bhikkhave,",
  "tika-s0203t3:126_4": "purisassa cittaṁ pariyādāya tiṭṭhatī’’tiādīsu (a. ni.",
  "tika-s0203t3:126_5": "1.1) avijjamānena vijjamānaṁ dasseti.",
  "tika-s0203t3:126_6": "Katthaci ‘‘cakkhuviññāṇaṁ sotaviññāṇa’’ntiādīsu (vibha.",
  "tika-s0203t3:126_7": "121) vijjamānena vijjamānaṁ dasseti.",
  "tika-s0203t3:126_8": "Katthaci – ‘‘khattiyakumāro brāhmaṇakaññāya saddhiṁ saṁvāsaṁ kappetī’’tiādīsu (dī. ni.",
  "tika-s0203t3:126_9": "1.275) avijjamānena avijjamānaṁ dasseti.",
  "tika-s0203t3:126_10": "Idha pana vijjamānena avijjamānaṁ dasseti.",
  "tika-s0203t3:126_11": "‘‘Chadhāturo’’ti hi samāsattho avijjamāno puggalavisayattā,",
  "tika-s0203t3:126_12": "tassa padassa avayavattho pana appadhānattho vijjamāno,",
  "tika-s0203t3:126_13": "so saddakkamena appadhānopi atthakkamena padhānoti āha – ‘‘vijjamānena avijjamānaṁ dassento’’ti.",
  "tika-s0203t3:126_14": "Puggalādhiṭṭhānāyettha desanāya kāraṇaṁ dassetuṁ, ‘‘sace hī’’tiādi vuttaṁ.",
  "tika-s0203t3:126_15": "Upaṭṭhāpeyyāti – ‘‘dhātuyo’’icceva kulaputtassa cittaṁ niveseyya tathā sañjāneyya, evaṁ dhammaṁ deseyyāti attho.",
  "tika-s0203t3:126_16": "Sandehaṁ kareyyāti asati purise ko karoti? Ko paṭisaṁvedeti,",
  "tika-s0203t3:126_17": "dhātuyo evāti kiṁ nu kho idaṁ,",
  "tika-s0203t3:126_18": "kathaṁ nu kho idanti saṁsayaṁ uppādeyya?",
  "tika-s0203t3:126_19": "Sammohaṁ āpajjeyyāti caturaṅgasamannāgate andhakāre vattamānaṁ viya desiyamāne atthe sammohaṁ āpajjeyya .",
  "tika-s0203t3:126_20": "Tathābhūto ca desanāya abhājanabhūtattā desanaṁ sampaṭicchituṁ na sakkuṇeyya.",
  "tika-s0203t3:126_21": "Evamāhāti evaṁ ‘‘chadhāturo’’ti āha.",
  "tika-s0203t3:127_0": "Yaṁ tvaṁ purisoti sañjānāsīti yaṁ rūpārūpadhammasamūhaṁ pabandhavasena pavattamānaṁ adhiṭṭhānavisesavisiṭṭhaṁ – ‘‘puriso satto itthī’’tiādinā tvaṁ sañjānāsi, so chadhāturo.",
  "tika-s0203t3:127_1": "Santesupi chadhātuvinimuttesu dhātvantaresu sukhāvaggahaṇatthaṁ tathā vuttaṁ taggahaṇeneva ca tesaṁ gahetabbato,",
  "tika-s0203t3:127_2": "svāyamattho heṭṭhā dassito eva.",
  "tika-s0203t3:127_3": "Sesapadesūti ‘‘chaphassāyatano’’tiādipadesupi.",
  "tika-s0203t3:127_4": "Cattāri adhiṭṭhānāni catasso patiṭṭhā etassāti caturādhiṭṭhāno,",
  "tika-s0203t3:127_5": "adhitiṭṭhati patiṭṭhahati etenāti adhiṭṭhānaṁ,",
  "tika-s0203t3:127_6": "yesu patiṭṭhāya uttamatthaṁ arahattaṁ adhigacchati,",
  "tika-s0203t3:127_7": "tesaṁ paññādīnaṁ etaṁ adhivacanaṁ.",
  "tika-s0203t3:127_8": "Tenāha ‘‘svāyaṁ bhikkhū’’tiādi. Ettoti vaṭṭato.",
  "tika-s0203t3:127_9": "Vivaṭṭitvāti vinivaṭṭitvā apasakkitvā.",
  "tika-s0203t3:127_10": "Ettoti vā etehi chadhātuādīhi.",
  "tika-s0203t3:127_11": "Ettha hi niviṭṭhassa āyattassa uttamāya siddhiyā asambhavoti.",
  "tika-s0203t3:127_12": "Patiṭṭhitanti ariyamaggādhigamavasena suppatiṭṭhitaṁ.",
  "tika-s0203t3:127_13": "Evañhi sabbaso paṭipakkhasamucchindanena tattha patiṭṭhito hoti.",
  "tika-s0203t3:127_14": "Maññassavā nappavattantīti chahipi dvārehi pavattamānasotāya maggena visositāya sabbaso vigatāya sabbaso vicchedappattiyā na sandanti. Tenāha ‘‘nappavattantī’’ti.",
  "tika-s0203t3:127_15": "Yasmā māne sabbaso samucchinne asamucchinno anupasanto kileso nāma natthi,",
  "tika-s0203t3:127_16": "tasmā āha – ‘‘muni santoti vuccatī’’ti rāgaggiādīnaṁ nibbānena nibbuto.",
  "tika-s0203t3:128_0": "Paññaṁ nappamajjeyyāti,",
  "tika-s0203t3:128_1": "‘‘divasaṁ caṅkamena nisajjāya āvaraṇīyehi dhammehi cittaṁ parisodhetī’’tiādinayappavattāya (ma. ni. 1.423; 2.24; 3.75; saṁ. ni. 4.120; a. ni. 3.15; vibha. 519; mahāni.",
  "tika-s0203t3:128_2": "161) appamādappaṭipattiyā samādhivipassanāpaññaṁ nappamajjeyya.",
  "tika-s0203t3:128_3": "Etena pubbabhāgiyaṁ samathavipassanābhāvanamāha.",
  "tika-s0203t3:128_4": "Saccamanurakkheyyāti saccānurakkhanāpadesena sīlavisodhanamāha;",
  "tika-s0203t3:128_5": "sacce ṭhito samādinnasīlaṁ avikopetvā paripūrento samādhisaṁvattaniyataṁ karoti.",
  "tika-s0203t3:128_6": "Tenāha ‘‘vacīsaccaṁ rakkheyyā’’ti.",
  "tika-s0203t3:128_7": "Kilesapariccāgaṁ brūheyyāti tadaṅgādivasena kilesānaṁ pariccajanavidhiṁ vaḍḍheyya.",
  "tika-s0203t3:128_8": "Kilesavūpasamanaṁ sikkheyyāti yathā te kilesā tadaṅgādivasena pariccattā yathāsamudācārappavattiyā santāne pariḷāhaṁ na janenti;",
  "tika-s0203t3:128_9": "evaṁ kilesānaṁ vūpasamanavidhiṁ sikkheyya paññādhiṭṭhānādīnanti lokuttarānaṁ paññādhiṭṭhānādīnaṁ.",
  "tika-s0203t3:128_10": "Adhigamatthāyāti paṭilābhatthāya.",
  "tika-s0203t3:129_0": "347.Pubbevuttānanti, ‘‘caturādhiṭṭhāno,",
  "tika-s0203t3:129_1": "yattha ṭhitaṁ maññassavā nappavattantī’’ti (ma. ni. 3.343) evaṁ pubbe vuttānaṁ.",
  "tika-s0203t3:130_0": "348.Vattabbaṁ bhaveyyāti niddesavasena vattabbaṁ bhaveyya. Ādīhīti evamādīhi. Kiccaṁ natthi kiccābhāvato.",
  "tika-s0203t3:130_1": "Uppaṭipāṭidhātukanti ayathānupubbikaṁ.",
  "tika-s0203t3:130_2": "Yathādhammavasenevāti desetabbadhammānaṁ yathāsabhāveneva.",
  "tika-s0203t3:130_3": "Sappāyaṁ dhutaṅganti attano kilesaniggaṇhanayoggaṁ dhutaṅgaṁ.",
  "tika-s0203t3:130_4": "Cittarucitanti attano cittapakatiyā ācariyehi virocetabbaṁ, cariyānukūlanti attho.",
  "tika-s0203t3:130_5": "Hatthipadopamasuttādīsūti ādi-saddena visuddhimaggadhātuvibhaṅgādiṁ saṅgaṇhāti.",
  "tika-s0203t3:131_0": "354.Ayampetthāti pi-saddo sampiṇḍanattho.",
  "tika-s0203t3:131_1": "Tena ‘‘athāparaṁ upekkhāyeva avasissatī’’ti uparidesanaṁ sampiṇḍeti.",
  "tika-s0203t3:131_2": "Sopi hi pāṭiyekko anusandhīti.",
  "tika-s0203t3:131_3": "Nanu cāyaṁ yathāuddiṭṭhāya viññāṇadhātuyā niddesopi bhavissatīti yathānusandhinayo vijjatīti? Na,",
  "tika-s0203t3:131_4": "viññāṇadhātuniddesanayena desanāya appavattattā tenāha ‘‘heṭṭhato’’tiādi.",
  "tika-s0203t3:131_5": "Yaṁ vā panātiādinā pana desanāya sānusandhitaṁ vibhāveti.",
  "tika-s0203t3:131_6": "Na hi buddhā bhagavanto ananusandhikaṁ desanaṁ desenti.",
  "tika-s0203t3:131_7": "Āgamanīyavipassanāvasenāti yassā pubbe pavattattā āgamanīyaṭṭhāne ṭhitā vipassanā, tassā vasena.",
  "tika-s0203t3:131_8": "Kammakārakaviññāṇanti ‘‘netaṁ mama nesohamasmi,",
  "tika-s0203t3:131_9": "na meso attā’’ti evaṁ vipassanākiccakārakaṁ vipassanāsahitaṁ viññāṇaṁ.",
  "tika-s0203t3:131_10": "Viññāṇadhātuvasenāti yathāuddiṭṭhāya viññāṇadhātuyā bhājanavasena.",
  "tika-s0203t3:131_11": "Satthu kathanatthāyāti satthārā uddesameva katvā ṭhapitattā niddesavasena kathanatthāya.",
  "tika-s0203t3:131_12": "Akathitabhāvo eva hissa avasiṭṭhatā kathanatthāya paṭivijjhanatthāya ca.",
  "tika-s0203t3:131_13": "Paṭipakkhavigamena tassa cittassa parisuddhatāti āha ‘‘nirupakkilesa’’nti.",
  "tika-s0203t3:131_14": "Upakkilesānaṁ pana pahīnabhāvato pariyodātaṁ.",
  "tika-s0203t3:131_15": "Samudayavasena udayadassanatthañceva paccayanirodhavasena atthaṅgamadassanatthañca.",
  "tika-s0203t3:131_16": "Kāraṇabhāvena sukhāya vedanāya hitanti sukhavedaniyaṁ.",
  "tika-s0203t3:131_17": "Tenāha ‘‘sukhavedanāya paccayabhūta’’nti.",
  "tika-s0203t3:132_0": "360.Rūpakammaṭṭhānampi catudhātuvavatthānavasena,",
  "tika-s0203t3:132_1": "arūpakammaṭṭhānampi sukhadukkhavedanāmukhena paguṇaṁ jātaṁ.",
  "tika-s0203t3:133_0": "Satthu kathanatthaṁyeva avasissatīti,",
  "tika-s0203t3:133_1": "‘‘kulaputtassa paṭivijjhanattha’’nti vuttamevatthaṁ nisedheti,",
  "tika-s0203t3:133_2": "tasmā vuttamevatthaṁ samatthetuṁ, ‘‘imasmiṁ hī’’tiādi vuttaṁ.",
  "tika-s0203t3:133_3": "Kulaputtassa rūpāvacarajjhāneti kulaputtena adhigatarūpāvacarajjhāne.",
  "tika-s0203t3:133_4": "Tenāha – ‘‘bhikkhu paguṇaṁ tava idaṁ rūpāvacaracatutthajjhāna’’nti.",
  "tika-s0203t3:133_5": "Yaṁ kiñci suvaṇṇatāpanayogyaṁ aṅgārabhājanaṁ idha ‘‘ukkā’’ti adhippetanti āha ‘‘aṅgārakapalla’’nti.",
  "tika-s0203t3:133_6": "Sajjeyyāti yathā tattha pakkhittasuvaṇṇañca tappati, evaṁ paṭiyādiyeyya.",
  "tika-s0203t3:133_7": "Nīhaṭadosanti vigatībhūtakāḷakaṁ.",
  "tika-s0203t3:133_8": "Apanītakasāvanti apagatasukhumakāḷakaṁ.",
  "tika-s0203t3:134_0": "Ariyamagge patiṭṭhāpetukāmena nāma sabbasmimpi lokiyadhamme virajjanatthāya dhammo kathetabboti adhippāyena,",
  "tika-s0203t3:134_1": "‘‘kasmā panā’’tiādinā codanā katā.",
  "tika-s0203t3:134_2": "Vineyyadamanakusalena bhagavatā veneyyajjhāsayavasena tāva catutthajjhānupekkhāya vaṇṇo kathitoti tassa parihāraṁ vadanto, ‘‘kulaputtassā’’tiādimāha.",
  "tika-s0203t3:135_0": "361.Tadanudhammanti tassa arūpāvacarassa kusalassa anurūpadhammaṁ,",
  "tika-s0203t3:135_1": "yāya paṭipadāya tassa adhigamo hoti,",
  "tika-s0203t3:135_2": "tassa pubbabhāgapaṭipadanti attho.",
  "tika-s0203t3:135_3": "Tenāha ‘‘rūpāvacarajjhāna’’nti.",
  "tika-s0203t3:135_4": "Taggahaṇāti tassa gahaṇena tassā paṭipattiyā paṭipajjamānena.",
  "tika-s0203t3:135_5": "Ito uttarinti ‘‘viññāṇañcāyatana’’ntiādīsu.",
  "tika-s0203t3:136_0": "362.Tassevāti arūpāvacarajjhānassa.",
  "tika-s0203t3:136_1": "Etaṁ pana savipākaṁ arūpāvacarajjhānaṁ samecca sambhuyya paccayehi katattā saṅkhataṁ.",
  "tika-s0203t3:136_2": "Pakappitanti paccayavasena savihitaṁ. Āyūhitanti sampiṇḍitaṁ.",
  "tika-s0203t3:136_3": "Karontena karīyatīti paṭipajjanakena paṭipajjīyati saṅkharīyati.",
  "tika-s0203t3:136_4": "Nibbānaṁ viya na niccaṁ na sassataṁ.",
  "tika-s0203t3:136_5": "Atha kho khaṇe khaṇe bhijjanasabhāvatāya tāvakālikaṁ.",
  "tika-s0203t3:136_6": "Tato eva cavanādisabhāvanti sabbametaṁ rūpāvacaradhammesu ādīnavavibhāvanaṁ.",
  "tika-s0203t3:136_7": "Dukkhe patiṭṭhitanti saṅkhāradukkhe patiṭṭhitaṁ.",
  "tika-s0203t3:136_8": "Atāṇanti cavanasabhāvāditāya tāṇarahitaṁ.",
  "tika-s0203t3:136_9": "Aleṇanti tato arakkhattā līyanaṭṭhānarahitaṁ. Asaraṇanti appaṭisaraṇaṁ.",
  "tika-s0203t3:136_10": "Asaraṇībhūtanti sabbakālampi appaṭisaraṇaṁ.",
  "tika-s0203t3:137_0": "Samattapattavise khandhādīsu gahite duttikicchā siyāti,",
  "tika-s0203t3:137_1": "‘‘khandhaṁ vā sīsaṁ vā gahetuṁ adatvā’’ti vuttaṁ.",
  "tika-s0203t3:137_2": "Evamevāti etthāyaṁ upamāsaṁsandanā – cheko bhisakko viya sammāsambuddho.",
  "tika-s0203t3:137_3": "Visavikāro viya kilesadukkhānubandho,",
  "tika-s0203t3:137_4": "bhisakkassa visaṁ ṭhānato cāvetvā upari āropanaṁ viya bhagavato desanānubhāvena kulaputtassa kāmabhave nikantiṁ pariyādāya arūpajjhāne bhavanaṁ.",
  "tika-s0203t3:137_5": "Bhisakkassa visaṁ otāretvā pathaviyaṁ pātanaṁ viya kulaputtassa orambhāgiyakilesadukkhāpanayanaṁ.",
  "tika-s0203t3:138_0": "Asampattassāti arūpāvacarajjhānaṁ anadhigatassa.",
  "tika-s0203t3:138_1": "Appaṭiladdhassevāti tassa vevacanaṁ.",
  "tika-s0203t3:138_2": "Sabbametanti ‘‘aniccaṁ adhuva’’ntiādinā vitthārato vuttaṁ sabbametaṁ ādīnavaṁ.",
  "tika-s0203t3:138_3": "Ekapadeneva ‘‘saṅkhatameta’’nti kathesi saṅkhatapadeneva tassa atthassa anavasesato pariyādinnattā.",
  "tika-s0203t3:139_0": "Nāyūhatīti bhavakāraṇacetanāvasena byāpāraṁ na samūheti na sampiṇḍeti.",
  "tika-s0203t3:139_1": "Tenāha – ‘‘na rāsiṁ karotī’’ti.",
  "tika-s0203t3:139_2": "Abhisaṅkharaṇaṁ nāma cetanābyāpāroti āha – ‘‘na abhisañcetayatī’’ti.",
  "tika-s0203t3:139_3": "Taṁ pana phaluppādanasamatthatāya phalena kappananti āha ‘‘na kappetī’’ti.",
  "tika-s0203t3:139_4": "Sace abhisaṅkhāracetanā uḷārā,",
  "tika-s0203t3:139_5": "phalamahattasaṅkhātāya vuḍḍhiyā hoti,",
  "tika-s0203t3:139_6": "anuḷārā ca avuḍḍhiyāti āha – ‘‘vuḍḍhiyā vā parihāniyā vā’’ti.",
  "tika-s0203t3:139_7": "Buddhavisaye ṭhatvāti bhagavā attano buddhasubuddhatāya sīhasamānavuttitāya ca desanaṁ ukkaṁsato sāvakehi pattabbaṁ visesaṁ anavasesento tathā vadati,",
  "tika-s0203t3:139_8": "na sāvakavisayaṁ atikkamitvā attano buddhavisayameva desento.",
  "tika-s0203t3:139_9": "Tenāha – ‘‘arahattanikūṭaṁ gaṇhī’’ti.",
  "tika-s0203t3:139_10": "Yadi kulaputto attano…pe… paṭivijjhi,",
  "tika-s0203t3:139_11": "atha kasmā bhagavā desanāya arahattanikūṭaṁ gaṇhīti āha ‘‘yathā nāmā’’tiādi.",
  "tika-s0203t3:140_0": "Ito pubbeti ito anāgāmiphalādhigamato uttari upari. Assāti kulaputtassa.",
  "tika-s0203t3:140_1": "Kathentassa bhagavato dhamme neva kaṅkhā na vimati paṭhamamaggeneva kaṅkhāya samucchinnattā.",
  "tika-s0203t3:140_2": "Ekaccesu ṭhānesūti tathā vineyyaṭhānesu.",
  "tika-s0203t3:140_3": "Tathā hi ayampi kulaputto anāgāmiphalaṁ patvā bhagavantaṁ sañjāni.",
  "tika-s0203t3:140_4": "Tena vuttaṁ ‘‘yato anenā’’tiādi.",
  "tika-s0203t3:141_0": "363.Anajjhositāti anajjhosanīyāti ayamatthoti āha – ‘‘gilitvā pariniṭṭhāpetvā gahetuṁ na yuttā’’ti.",
  "tika-s0203t3:142_0": "364. Rāgova anusayo rāgānusayo,",
  "tika-s0203t3:142_1": "so ca paccayasamavāye uppajjanārahoti vattabbataṁ labhatīti vuttaṁ – ‘‘sukhavedanaṁ ārabbha rāgānusayo uppajjeyyā’’ti.",
  "tika-s0203t3:142_2": "Na pana tassa uppādanaṁ atthi khaṇattayasamāyogāsambhavato. Esa nayo sesesupi.",
  "tika-s0203t3:142_3": "Itaranti adukkhamasukhavedanaṁ.",
  "tika-s0203t3:142_4": "Visaṁyuttoti kenaci saññojanena asaṁyuttatāya eva niyatavippayutto.",
  "tika-s0203t3:142_5": "Kāyassa koṭi paramo anto etassāti kāyakoṭikaṁ.",
  "tika-s0203t3:142_6": "Dutiyapadeti ‘‘jīvitapariyantika’’nti imasmiṁ pade. Visevanassāti upādānassa.",
  "tika-s0203t3:142_7": "Sītībhavissantīti padassa ‘‘nirujjhissantī’’ti attho vutto,",
  "tika-s0203t3:142_8": "kathaṁ pana vedayitānaṁ dvādasasu āyatanesu nirujjhanaṁ sītibhāvappattīti codanaṁ sandhāyāha – ‘‘kilesā hī’’tiādi.",
  "tika-s0203t3:142_9": "Samudayapañhenāti mahāsatipaṭṭhāne (dī. ni. 2.400; ma. ni.",
  "tika-s0203t3:142_10": "1.133) samudayasaccanirodhapañhena.",
  "tika-s0203t3:142_11": "Nanu sabbaso kilesapariḷāhavigame sītibhāvo nāma vedanānirodhamattena adhippeto;",
  "tika-s0203t3:142_12": "tena idha vedayitāni vuttāni,",
  "tika-s0203t3:142_13": "na kilesāti vedayitānaṁ accantanirodhasaṅkhāto sītibhāvopi kilesasamucchedenevāti āha ‘‘vedayitānipī’’tiādi.",
  "tika-s0203t3:143_0": "365.Idaṁopammasaṁsandananti ettha saññojanā dīpasikhā viya,",
  "tika-s0203t3:143_1": "adhiṭṭhānakapallikā viya vedanāya nissayabhūtā cattāro khandhā, telaṁ viya kilesā, vaṭṭi viya kammavaṭṭaṁ,",
  "tika-s0203t3:143_2": "upaharaṇakapuriso viya vaṭṭagāmī puthujjano,",
  "tika-s0203t3:143_3": "tassa sīsacchedakapuriso viya arahattamaggo santānassa samucchedakaraṇato,",
  "tika-s0203t3:143_4": "anāhārāya dīpasikhāya nibbāyanaṁ viya kammakilesānaṁ anantarapaccayato anāhārāya vedanāya anupādisesavasena nibbāyanaṁ.",
  "tika-s0203t3:144_0": "Ādimhi samādhivipassanāpaññāhīti pubbabhāgapaṭipadābhūtā tayā paguṇasamādhito arahattassa padaṭṭhānabhūtavipassanāpaññāto ca. Uttaritarāti visiṭṭhatarā.",
  "tika-s0203t3:144_1": "Evaṁ samannāgatoti ettha evaṁ-saddo idaṁsaddatthavacanoti āha – ‘‘iminā uttamena arahattaphalapaññādhiṭṭhānenā’’ti.",
  "tika-s0203t3:144_2": "Sabbaṁ vaṭṭadukkhaṁ khepetīti sabbadukkhakkhayo, aggamaggo,",
  "tika-s0203t3:144_3": "taṁpariyāpannatāya tattha ñāṇanti āha – ‘‘sabbadukkhakkhaye ñāṇaṁ nāma arahattamagge ñāṇa’’nti.",
  "tika-s0203t3:144_4": "Arahattaphale ñāṇaṁ adhippetaṁ vuttanayena sabbadukkhakkhaye sante tannimittaṁ vā uppannañāṇanti katvā. Tassāti,",
  "tika-s0203t3:144_5": "‘‘evaṁ samannāgato bhikkhu iminā paramena paññādhiṭṭhānena samannāgato hotī’’ti vuttabhikkhuno.",
  "tika-s0203t3:145_0": "366.Hīti yasmā.",
  "tika-s0203t3:145_1": "Vimuttīti arahattaphalavimutti,",
  "tika-s0203t3:145_2": "tasmā sabbadukkhakkhaye ñāṇanti arahattaphalañāṇaṁ adhippetaṁ.",
  "tika-s0203t3:145_3": "Saccanti paramatthasaccaṁ nibbānaṁ, na maggasaccaṁ.",
  "tika-s0203t3:145_4": "Kāmaṁ arahattaphalavimutti paṭipakkhehi akopanīyatāya akuppā,",
  "tika-s0203t3:145_5": "‘‘sacce ṭhitā’’ti pana vacanato,",
  "tika-s0203t3:145_6": "‘‘akuppārammaṇakaraṇena akuppāti vuttā’’ti āha. Vitathanti naṭṭhaṁ,",
  "tika-s0203t3:145_7": "jarāya maraṇena ca vipariṇāmetabbatāya yādisaṁ uppādāvatthāya jātaṁ, tato aññādisanti attho.",
  "tika-s0203t3:145_8": "Tathā hi taṁ jarāmaraṇehi parimusitabbarūpatāya ‘‘musā’’ti vuttaṁ.",
  "tika-s0203t3:145_9": "Tenāha – ‘‘mosadhammanti nassanasabhāva’’nti.",
  "tika-s0203t3:145_10": "Taṁ avitathanti taṁ vuttanayena avitathaṁ nāma,",
  "tika-s0203t3:145_11": "taṁ sabhāvo sabbakālaṁ teneva labbhanato.",
  "tika-s0203t3:145_12": "Samathavipassanāvasena vacīsaccatoti samathavipassanāvasena yaṁ visuddhimattaṁ vacīsaccaṁ, tato.",
  "tika-s0203t3:145_13": "Dukkhasaccasamudayasaccehi tacchavipallāsabhūtasabhāvehi.",
  "tika-s0203t3:145_14": "Iti nesaṁ yathāsakaṁ sabhāvena avitathabhāve amosadhammatāya tehipi avitathabhāvā paramatthasaccaṁ nibbānameva uttaritaraṁ.",
  "tika-s0203t3:145_15": "Tasmāti nibbānasseva uttaritarabhāvato.",
  "tika-s0203t3:146_0": "367.",
  "tika-s0203t3:146_1": "Upadhīyati ettha dukkhanti upadhī, khandhā kāmaguṇā ca. Upadahanti dukkhanti upadhī, kilesābhisaṅkhārā.",
  "tika-s0203t3:146_2": "Paripūrā gahitā parāmaṭṭhāti pariyattabhāvena taṇhāya gahitā diṭṭhiyā parāmaṭṭhā.",
  "tika-s0203t3:146_3": "Samathavipassanāvasena kilesapariccāgatoti vikkhambhanavasena tadaṅgappahānavasena ca kilesānaṁ pariccajanato.",
  "tika-s0203t3:146_4": "Uttaritaro visiṭṭhatarassa pahānappakārassa abhāvato.",
  "tika-s0203t3:147_0": "368.Āghātakaraṇavasenāti cetasikāghātassa uppajjanavasena.",
  "tika-s0203t3:147_1": "Byāpajjanavasenāti cittassa vipattibhāvavasena.",
  "tika-s0203t3:147_2": "Sampadussanavasenāti sabbaso dussanavasena.",
  "tika-s0203t3:147_3": "Tīhi padehi yadi arahattamaggena kilesānaṁ pariccāgo cāgādhiṭṭhānaṁ,",
  "tika-s0203t3:147_4": "arahattamaggeneva nesaṁ vūpasamo upasamādhiṭṭhānaṁ hotīti dasseti.",
  "tika-s0203t3:147_5": "Ettha visesena pariccāgo sampajahanaṁ anuppattidhammatāpādanaṁ cāgo,",
  "tika-s0203t3:147_6": "tathā pana pariccāgena yo so nesaṁ tadā vūpasantatāya abhāvo,",
  "tika-s0203t3:147_7": "ayaṁ upasamoti ayametesaṁ viseso.",
  "tika-s0203t3:148_0": "369.Maññitanti maññanā,",
  "tika-s0203t3:148_1": "‘‘etaṁ mamā’’tiādinā kappanāti attho.",
  "tika-s0203t3:148_2": "Avijjāvibandhanataṇhāgāhādīnaṁ sādhāraṇabhāvato ayamahanti ettha ahanti diṭṭhimaññanādassanaṁ,",
  "tika-s0203t3:148_3": "sā pana diṭṭhi mānamaññanāya attaniyagāhavasena hotīti sveva ‘‘aya’’nti iminā gahitoti āha – ‘‘ayamahanti ekaṁ taṇhāmaññitameva vaṭṭatī’’ti.",
  "tika-s0203t3:148_4": "Ābādhaṭṭhenāti paṭipīḷanaṭṭhena.",
  "tika-s0203t3:148_5": "Maññanāvasena hi sattānaṁ tathā hoti.",
  "tika-s0203t3:148_6": "Antodosaṭṭhenāti abbhantaraduṭṭhabhāvena.",
  "tika-s0203t3:148_7": "Maññanādūsitattā hi sattānaṁ attabhāvo dukkhatāmūlāyatto,",
  "tika-s0203t3:148_8": "kilesāsucipaggharaṇato uppādanirodhabhaṅgehi uddhamuddhaṁ pakkapabhinno hotīti phalūpacārena ‘‘maññitaṁ gaṇḍo’’ti vutto.",
  "tika-s0203t3:148_9": "Anupaviṭṭhaṭṭhenāti anupavisitvā hadayamāhacca adhiṭṭhānena.",
  "tika-s0203t3:148_10": "Maññitañhi pīḷājananato antotudanato duruddharaṇato sallaṁ.",
  "tika-s0203t3:148_11": "Khīṇāsavamuni sabbaso kilesānaṁ santattā,",
  "tika-s0203t3:148_12": "tato eva pariḷāhānaṁ parinibbutattā vūpasantattā santo upasanto nibbutoti vuccati.",
  "tika-s0203t3:148_13": "Yattha ṭhitanti yasmiṁ asekkhabhūmiyaṁ ṭhitaṁ.",
  "tika-s0203t3:148_14": "Yadi bhagavā attano desanāñāṇānurūpaṁ desanaṁ pavattāpeyya,",
  "tika-s0203t3:148_15": "mahāpathaviṁ pattharantassa viya, ākāsaṁ pasārentassa viya,",
  "tika-s0203t3:148_16": "anantāparimeyyalokadhātuyo paṭicca tesaṁ ṭhitākāraṁ anuppūraṁ vicinantassa viya desanā pariyosānaṁ na gaccheyya.",
  "tika-s0203t3:148_17": "Yasmā panassa vineyyajjhāsayānurūpameva desanā pavatti,",
  "tika-s0203t3:148_18": "na tato paraṁ aṇumattampi vaḍḍhati.",
  "tika-s0203t3:148_19": "Tasmā vuttaṁ – ‘‘sabbāpi dhammadesanā saṁkhittāva,",
  "tika-s0203t3:148_20": "vitthāradesanā nāma natthī’’ti.",
  "tika-s0203t3:148_21": "Nanu sattapakaraṇadesanā vitthārakathāti?",
  "tika-s0203t3:148_22": "Na sāpi vitthārakathāti āha – ‘‘samantapaṭṭhānakathāpi saṁkhittāyevā’’ti.",
  "tika-s0203t3:148_23": "Sannipatitadevaparisāya ajjhāsayānurūpameva hi tassāpi pavatti, na satthudesanāñāṇānurūpanti.",
  "tika-s0203t3:148_24": "Yathānusandhiṁpāpesi yathāuddiṭṭhe anupubbena anavasesato vibhajanavasena desanāya niṭṭhāpitattā.",
  "tika-s0203t3:148_25": "Vipañcitaññū…pe… kathesi nātisaṅkhepavitthāravasena desitattā.",
  "tika-s0203t3:149_0": "370.Aṭṭhannaṁ parikkhārānanti nayidamanavasesapariyādānaṁ, lakkhaṇavacanaṁ panetaṁ, aññatarassāti vacanaseso. Tathā hi,",
  "tika-s0203t3:149_1": "‘‘mayhaṁ iddhimayaparikkhāralābhāya paccayo hotū’’ti patthanaṁ paṭṭhapetvā pattacīvaraṁ, pattaṁ,",
  "tika-s0203t3:149_2": "cīvarameva vā dinne carimabhave iddhimayaparikkhāro nibbattatīti vadanti. Adinnattāti kecivādo, tenāha ‘‘kulaputto’’tiādi.",
  "tika-s0203t3:149_3": "Okāsābhāvatoti upasampadālakkhaṇassa asambhavato.",
  "tika-s0203t3:149_4": "Tenāha – ‘‘kulaputtassa āyuparikkhīṇa’’nti.",
  "tika-s0203t3:149_5": "Udakatittha…pe… āraddho paramappicchabhāvato.",
  "tika-s0203t3:150_0": "Vibbhantāti bhantacittā.",
  "tika-s0203t3:150_1": "Siṅgena vijjhitvā ghātesi purimajātibaddhāghātatāyāti vadanti.",
  "tika-s0203t3:151_0": "Mānusaṁ yoganti manussattabhāvaṁ.",
  "tika-s0203t3:151_1": "Attabhāvo hi yujjati kammakilesehīti ‘‘yogo’’ti vuccati. Upaccagunti upagacchiṁsu. Upakotiādi tesaṁ nāmāni.",
  "tika-s0203t3:152_0": "Gandhakaṭṭhehīti candanāgarusaḷaladevadāruādīhi gandhadārūhi. Sesaṁ suviññeyyameva.",
  "tika-s0203t3:153_0": "Dhātuvibhaṅgasuttavaṇṇanāya līnatthappakāsanā samattā.",
  "tika-s0203t3:154_0": "11. Saccavibhaṅgasuttavaṇṇanā",
  "tika-s0203t3:155_0": "371.Ācikkhanāti – ‘‘idaṁ dukkhaṁ ariyasaccaṁ,",
  "tika-s0203t3:155_1": "ayaṁ dukkhanirodhagāminī paṭipadā ariyasacca’’nti ādito kathanaṁ.",
  "tika-s0203t3:155_2": "Desanāti tasseva atthassa atisajjanaṁ pabodhanaṁ. Paññāpanāti pakārehi ñāpanā,",
  "tika-s0203t3:155_3": "sā pana yasmā itthamidanti veneyyānaṁ paccakkhato dassanā,",
  "tika-s0203t3:155_4": "tesaṁ vā santāne patiṭṭhāpanā hoti,",
  "tika-s0203t3:155_5": "tasmā āha – ‘‘dukkhasaccādīnaṁ ṭhapanā’’ti. Paṭṭhapanāti patiṭṭhāpanā.",
  "tika-s0203t3:155_6": "Yasmā paṭṭhapiyamānasabhāvā desanā bhājanaṁ upagacchantī viya hoti,",
  "tika-s0203t3:155_7": "tasmā vuttaṁ – ‘‘paññāpanā’’ti, jānāpanāti attho.",
  "tika-s0203t3:155_8": "Vivaṭakaraṇāti desiyamānassa atthassa vivaṭabhāvakaraṇaṁ.",
  "tika-s0203t3:155_9": "Vibhāgakiriyāti yathāvuttassa atthavibhāgassa vitthārakaraṇaṁ.",
  "tika-s0203t3:155_10": "Pākaṭabhāvakaraṇanti agambhīrabhāvāpādanaṁ.",
  "tika-s0203t3:155_11": "Aparo nayo – catusaccasaññitassa atthassa paccekaṁ sarūpato dassanavasena idanti ādito sikkhāpanaṁ kathanaṁ ācikkhanā,",
  "tika-s0203t3:155_12": "evaṁ parasantāne pabodhanavasena pavattāpanā desanā,",
  "tika-s0203t3:155_13": "evaṁ vineyyānaṁ cittaparitosajananena tesaṁ buddhiparipācanaṁ ‘‘paññāpanā’’ti vuccati.",
  "tika-s0203t3:155_14": "Evaṁ paññāpentī ca sā desiyamānaṁ atthaṁ veneyyasantāne pakārato ṭhapeti patiṭṭhapetīti ‘‘paṭṭhapanā’’ti vuccati.",
  "tika-s0203t3:155_15": "Pakārato ṭhapentī pana saṁkhittassa vitthārato paṭivuttassa punābhidhānato ‘‘vivaraṇā’’ti,",
  "tika-s0203t3:155_16": "tassevatthassa vibhāgakaraṇato ‘‘vibhajanā’’ti,",
  "tika-s0203t3:155_17": "vuttassa vitthārenābhidhānato vibhattassa hetudāharaṇadassanato, ‘‘uttānīkamma’’nti vuccati.",
  "tika-s0203t3:155_18": "Tenāha – ‘‘pākaṭabhāvakaraṇa’’nti,",
  "tika-s0203t3:155_19": "hetūpamāvasenatthassa pākaṭabhāvakaraṇatoti attho.",
  "tika-s0203t3:156_0": "Anuggāhakāti anuggaṇhanakāmā.",
  "tika-s0203t3:156_1": "Svāyamanuggaho saṅgahavatthuvasena pākaṭo hotīti āha ‘‘āmisasaṅgahenā’’tiādi.",
  "tika-s0203t3:156_2": "Janetā janettīti āha ‘‘janikā mātā’’ti.",
  "tika-s0203t3:156_3": "Vuddhiṁ parisaṁ āpādetīti āpādetā. Tenāha ‘‘posetā’’ti.",
  "tika-s0203t3:156_4": "Idāni dvinnaṁ mahātherānaṁ yathākkamaṁ sabrahmacārīnaṁ bhagavatā vuttehi janikaposikamātuṭṭhāniyehi saṅgāhakataṁ vitthārato dassetuṁ,",
  "tika-s0203t3:156_5": "‘‘janikamātā hī’’tiādi vuttaṁ.",
  "tika-s0203t3:156_6": "Paratoghosena vināpi uparimaggādhigamo hotīti ‘‘paccattapurisakārenā’’ti vuttaṁ.",
  "tika-s0203t3:156_7": "Paṭhamamaggo eva hi sāvakānaṁ ekantato ghosāpekkhoti.",
  "tika-s0203t3:156_8": "Pattesupīti pi-saddena pageva appattesūti dasseti.",
  "tika-s0203t3:156_9": "Bhavassa appamattakatā nāma ittarakālatāyāti āha ‘‘accharāsaṅghātamattampī’’ti. Janetāti janako, thero pana ariyāya janayitā.",
  "tika-s0203t3:156_10": "Āpādetāti vaḍḍhetā paribrūhetā.",
  "tika-s0203t3:156_11": "Purimasmiṁ saccadvaye sammasanaggahaṇaṁ lokiyattā tassa,",
  "tika-s0203t3:156_12": "itarasmiṁ tassa aggahaṇaṁ lokuttarattā.",
  "tika-s0203t3:157_0": "Kāmehi nikkhanto saṅkappo nekkhammasaṅkappo.",
  "tika-s0203t3:157_1": "Svāyamassa tato nikkhamanattho tesaṁ paṭipakkhabhāvato tehi visaṁsaggato virajjanato samucchindanato sabbaso vivittabhāvato ca hotīti dassetuṁ,",
  "tika-s0203t3:157_2": "‘‘kāmapaccanīkaṭṭhenā’’tiādi vuttaṁ.",
  "tika-s0203t3:157_3": "Tattha kāmapadaghātanti yathā kāmo padaṁ patiṭṭhaṁ na labhati, evaṁ hananaṁ, kāmasamucchedanti attho.",
  "tika-s0203t3:157_4": "Kāmehi sabbaso vivittattā kāmavivitto, ariyamaggo, tassa anto, ariyaphalaṁ, tasmiṁ kāmavivittante.",
  "tika-s0203t3:157_5": "Eseva nayoti iminā ‘‘byāpādapaccanīkaṭṭhenā’’tiādiyojanaṁ atidisati.",
  "tika-s0203t3:157_6": "Sabbe cete nekkhammasaṅkappādayo nānācittesu labbhantīti yojanā. Yadi ekacitte labbhanti,",
  "tika-s0203t3:157_7": "kathaṁ tividhamicchāsaṅkappānaṁ samugghātoti āha ‘‘tatra hī’’tiādi.",
  "tika-s0203t3:157_8": "Na nānā labbhatīti iminā tividhakiccakāritaṁ sammāsaṅkappassa dasseti.",
  "tika-s0203t3:157_9": "Kiccavasena hi tassa nāmassa lābho.",
  "tika-s0203t3:157_10": "Sammāvācādīnampi maggakkhaṇe ekacitte labbhamānānampi catukiccakāritāya catubbidhanāmāditā veditabbā. Sesaṁ suviññeyyameva.",
  "tika-s0203t3:158_0": "Saccavibhaṅgasuttavaṇṇanāya līnatthappakāsanā samattā.",
  "tika-s0203t3:159_0": "12. Dakkhiṇāvibhaṅgasuttavaṇṇanā",
  "tika-s0203t3:160_0": "376.Mahāpajāpatigotamīti ettha gotamīti tassa gotamagottato āgataṁ nāmaṁ, mahāpajāpati pana guṇato. Taṁ vivarituṁ,",
  "tika-s0203t3:160_1": "‘‘nāmakaraṇadivase panassā’’tiādi vuttaṁ.",
  "tika-s0203t3:160_2": "Mahatiṁ uḷāraṁ pajaṁ jananaposanehi parirakkhatīti mahāpajāpati.",
  "tika-s0203t3:160_3": "Paribhogavasena na haññatīti ahataṁ. Sippikānanti tantavāyānaṁ. Vāyanaṭṭhānanti vīnaṭṭhānaṁ.",
  "tika-s0203t3:160_4": "Tāni maṁ na tosenti kāyikassa puññassa abhāvato.",
  "tika-s0203t3:160_5": "Tenāha – ‘‘sahatthā katamevamaṁ tosetī’’ti. Pisitvā nibbattanaṁ katvā.",
  "tika-s0203t3:160_6": "Pothetvāti sukhumabhāvāpādanatthaṁ dhanukena netvā.",
  "tika-s0203t3:160_7": "Kālānukālañca dhātigaṇaparivutā gantvā vemakoṭiṁ aggahesi ekadivasanti adhippāyo.",
  "tika-s0203t3:160_8": "Evañhi ‘‘ekadivasaṁ pana…pe… akāsī’’ti purimavacanena taṁ na virujjheyya.",
  "tika-s0203t3:161_0": "Cha cetanāti chabbidhā cetanā. Na hi tā chayeva cetanāti.",
  "tika-s0203t3:161_1": "Saṅghe gotami dehi…pe… saṅgho cāti idameva suttapadaṁ.",
  "tika-s0203t3:161_2": "Saṅghe gotami dehīti saṅghassa dānāya niyojesi,",
  "tika-s0203t3:161_3": "tasmā saṅghova dakkhiṇeyyataroti ayamevettha attho.",
  "tika-s0203t3:161_4": "Yadi evantiādinā tattha byabhicāraṁ dasseti.",
  "tika-s0203t3:161_5": "Rājamahāmattādayotiādinā tattha byatirekato nidassanaṁ āha.",
  "tika-s0203t3:161_6": "Mahantatarā bhaveyyunti ānubhāvādinā mahantatarā bhaveyyuṁ, na ca taṁ atthīti.",
  "tika-s0203t3:161_7": "Tasmāti yasmā guṇavisiṭṭhahetukaṁ dakkhiṇeyyataṁ anapekkhitvā attano dīyamānassa dāpanaṁ labhati, tasmā.",
  "tika-s0203t3:161_8": "Mā evaṁ gaṇhāti sammāsambuddhato saṅghova dakkhiṇeyyo’’ti mā gaṇha.",
  "tika-s0203t3:162_0": "Tattha nicchayasādhakaṁ suttapadaṁ dassento,",
  "tika-s0203t3:162_1": "‘‘nayimasmiṁ loke…pe… vipulaphalesina’’nti āha. Svāyamattho ratanasutte (khu. pā. 6.3; su. ni. 226),",
  "tika-s0203t3:162_2": "‘‘yaṁ kiñci vitta’’nti gāthāya, aggapasādasuttādīhi (itivu. 90) ca vibhāvetabboti.",
  "tika-s0203t3:162_3": "Tenāha – ‘‘satthārā uttaritaro dakkhiṇeyyo nāma natthī’’ti.",
  "tika-s0203t3:163_0": "Gotamiyā antimabhavikatāya dānassa dīgharattaṁ hitāya sukhāya anuppādanato na taṁ garutaraṁ saṅghassa pādāpane kāraṇanti āha – ‘‘pacchimāya janatāyā’’tiādi.",
  "tika-s0203t3:163_1": "Vacanatopīti tassa vatthayugassa satthu eva paṭiggahaṇāya vacanatopi. Tenāha ‘‘na hī’’tiādi.",
  "tika-s0203t3:164_0": "Satthāsaṅghapariyāpannova īdise ṭhāne aggaphalaṭṭhatāya aṭṭha-ariyapuggalabhāvato,",
  "tika-s0203t3:164_1": "sace panassa na sayaṁ saṅghapariyāpannatā,",
  "tika-s0203t3:164_2": "kathaṁ saṅghe pūjite satthā pūjito nāma siyāti adhippāyo.",
  "tika-s0203t3:164_3": "Tīṇi saraṇagamanāni tayo eva aggapasādāti vakkhatīti adhippāyo.",
  "tika-s0203t3:164_4": "Abhidheyyānurūpāni hi liṅgavacanāni.",
  "tika-s0203t3:164_5": "Na ruhati ayāthāvapaṭipattibhāvato,",
  "tika-s0203t3:164_6": "na gihivesaggahaṇādinā gihibhāvassa paṭikkhipitattā.",
  "tika-s0203t3:164_7": "Na vattabbametaṁ ‘‘satthā saṅghapariyāpanno’’ti satthubhāvato. Sāvakasamūho hi saṅgho .",
  "tika-s0203t3:164_8": "Saṅghagaṇe hi satthā uttaritaro anaññasādhāraṇaguṇehi samannāgatabhāvato mūlaratanabhāvato ca.",
  "tika-s0203t3:165_0": "377.",
  "tika-s0203t3:165_1": "Sampatijātassa mahāsattassa sattapadavītihāragamanaṁ dhammatāvasena jātaṁ,",
  "tika-s0203t3:165_2": "paraṁ tadaññadaharasadisī paṭipattīti āha – ‘‘hatthapādakiccaṁ asādhentesū’’ti.",
  "tika-s0203t3:166_0": "378.Paccūpakāraṁ na sukaraṁ vadāmi anucchavikakiriyāya kātuṁ asakkuṇeyyattā.",
  "tika-s0203t3:166_1": "Abhivādenti etenāti abhivādanaṁ.",
  "tika-s0203t3:166_2": "Vandamānehi antevāsikehi ācariyaṁ ‘‘sukhī hotū’’tiādinā abhivādenti nāma.",
  "tika-s0203t3:166_3": "Tena vuttaṁ ‘‘abhivādana’’nti.",
  "tika-s0203t3:166_4": "Tadabhimukho…pe… vanditvā nipajjati, seyyathāpi āyasmā sāriputto.",
  "tika-s0203t3:166_5": "Kālānukālaṁ upaṭṭhānaṁ bījayanapādasambāhanādi anucchavikakammassa karaṇaṁ nāma.",
  "tika-s0203t3:166_6": "Anucchavikaṁ kiriyaṁ kātuṁ na sakkotiyeva,",
  "tika-s0203t3:166_7": "yasmā ācariyena katassa dhammānuggahassa antevāsinā kariyamāno āmisānuggaho saṅkhampi kalampi kalabhāgampi na upetiyevāti.",
  "tika-s0203t3:166_8": "Tena vuttaṁ ‘‘na suppatikāraṁ vadāmī’’ti.",
  "tika-s0203t3:167_0": "379.Pāṭipuggalikaṁ dakkhiṇaṁ ārabbha samuṭṭhitaṁ,",
  "tika-s0203t3:167_1": "‘‘taṁ me bhagavā paṭiggaṇhatū’’ti mahāpajāpatigotamiyā vacanaṁ nimittaṁ katvā desanāya uṭṭhitattā.",
  "tika-s0203t3:167_2": "Na kevalañca tassā eva vacanaṁ,",
  "tika-s0203t3:167_3": "atha kho ānandattheropi…pe… samādapesi,",
  "tika-s0203t3:167_4": "tasmā vibhāgato cuddasasu…pe… hotīti dassetuṁ, imaṁ desanaṁ ārabhi.",
  "tika-s0203t3:167_5": "Tattha patipaccekaṁ puggalaṁ dīyatīti pāṭipuggalikaṁ. Paṭhamasaddo yathā aggattho,",
  "tika-s0203t3:167_6": "evaṁ seṭṭhapariyāyopīti āha ‘‘jeṭṭhakavasenapī’’ti.",
  "tika-s0203t3:167_7": "Aggā uttame khette pavattattā.",
  "tika-s0203t3:167_8": "Dutiyatatiyāpi paramadakkhiṇāyeva sabbaso sammāvikkhambhitarāgādikilesattā.",
  "tika-s0203t3:167_9": "Rāgādayo hi adakkhiṇeyyabhāvassa kāraṇaṁ.",
  "tika-s0203t3:167_10": "Tenevāha – ‘‘tiṇadosāni khettāni,",
  "tika-s0203t3:167_11": "rāgadosā ayaṁ pajā’’tiādi (dha. pa. 356).",
  "tika-s0203t3:167_12": "Yasmā pana savāsanaṁ sabbaso samucchinnakilesehi tato eva sabbaso appaṭihatañāṇacārehi anantāparimeyyaguṇagaṇādhārehi sammāsambuddhehi sadiso sadevake loke koci dakkhiṇeyyo natthi.",
  "tika-s0203t3:167_13": "Tasmā ‘‘paramadakkhiṇāyevā’’ti sāsaṅkaṁ vadati.",
  "tika-s0203t3:167_14": "Yasmā pañcābhiñño aṭṭhasamāpattilābhī eva hoti lokiyābhiññānaṁ aṭṭhasamāpattiadhiṭṭhānattā,",
  "tika-s0203t3:167_15": "tasmā ‘‘lokiyapañcābhiññe’’icceva vuttaṁ,",
  "tika-s0203t3:167_16": "na ‘‘aṭṭhasamāpattilābhimhī’’ti tāya avuttasiddhattā.",
  "tika-s0203t3:167_17": "Gosīladhātukoti gosīlasabhāvo, sīlavatā sadisasīloti attho. Tenāha ‘‘asaṭho’’tiādi.",
  "tika-s0203t3:167_18": "Tena na alajjidhātuko pakatisiddho idha puthujjanasīlavāti adhippetoti dasseti.",
  "tika-s0203t3:168_0": "Paricchindantoti ettakoti paccekappamāṇato tato eva aññamaññaṁ asaṅkaratova paricchindanto.",
  "tika-s0203t3:168_1": "Kathaṁ pana asaṅkhyeyyabhāvena vuccamāno vipāko paricchinno hoti?",
  "tika-s0203t3:168_2": "Sopi tassa paricchedo eva itarehi asaṁkiṇṇabhāvadīpanato,",
  "tika-s0203t3:168_3": "etadatthameva pubbe asaṅkaraggahaṇaṁ kataṁ.",
  "tika-s0203t3:168_4": "Guṇavasenāti lakkhaṇasampannādiguṇavasena.",
  "tika-s0203t3:168_5": "Upakāravasenāti bhogarakkhādiupakāravasena. Yaṁ posanatthaṁ dinnaṁ,",
  "tika-s0203t3:168_6": "idaṁ na gahitaṁ dānalakkhaṇāyogato.",
  "tika-s0203t3:168_7": "Anuggahapūjanicchāvasena hi attano deyyavatthupariccāgo dānaṁ bhayarāgaladdhukāmakulādivasena sāvajjābhāvato.",
  "tika-s0203t3:168_8": "Tampi na gahitaṁ ayāvadatthatāaparipuṇṇabhāvena yathādhippetaphaladānāsamatthabhāvato. Sampattassāti santikāgatassa.",
  "tika-s0203t3:168_9": "Tena sampattipayojane anapekkhataṁ dasseti.",
  "tika-s0203t3:168_10": "Phalaṁ paṭikaṅkhitvāti ‘‘idaṁ me dānamayaṁ puññaṁ āyatiṁ sukhahitabhāvāya hotū’’tiādinā phalaṁ paccāsīsitvā.",
  "tika-s0203t3:168_11": "Tenassa phaladāne namiyataṁ dasseti,",
  "tika-s0203t3:168_12": "yāvadatthanti iminā paripuṇṇaphalataṁ.",
  "tika-s0203t3:168_13": "Sataguṇāti ettha guṇasaddo na ‘‘guṇena nāmaṁ uddhareyya’’ntiādīsu (dha. sa. aṭṭha. 1313; udā. aṭṭha. 53; paṭi. ma. aṭṭha. 1.1.76; netti. aṭṭha. 4.38) viya sampattiattho,",
  "tika-s0203t3:168_14": "‘‘taddiguṇa’’ntiādīsu viya na vaḍḍhanattho, ‘‘pañca kāmaguṇā loke,",
  "tika-s0203t3:168_15": "manochaṭṭhā paveditā’’tiādīsu (su. ni. 173) viya na koṭṭhāsattho,",
  "tika-s0203t3:168_16": "‘‘antaṁ antaguṇa’’ntiādīsu (dī. ni. 2.377; ma. ni. 1.110; khu. pā. 3) viya na antabhāgattho,",
  "tika-s0203t3:168_17": "atha kho ānisaṁsatthoti dassento, ‘‘satānisaṁsā’’ti āha,",
  "tika-s0203t3:168_18": "te ānisaṁse sarūpato dassetuṁ, ‘‘āyusata’’ntiādi vuttaṁ.",
  "tika-s0203t3:168_19": "Sataguṇāti vā satavaḍḍhikāti evamettha attho daṭṭhabbo.",
  "tika-s0203t3:168_20": "Nipparitasaṁ karotīti āyuādīnaṁ ānisaṁsānaṁ aparittāsaṁ karoti.",
  "tika-s0203t3:168_21": "Atha vā nipparitasaṁ karotīti āyuādinimittaṁ aparittāsaṁ karoti.",
  "tika-s0203t3:168_22": "Atha vā nipparitasaṁ karotīti āyuādīni tato uttarimpi āhārādihetu aparittāsaṁ karoti.",
  "tika-s0203t3:168_23": "Attabhāvavinimuttasañcaraṇassa abhāvā,",
  "tika-s0203t3:168_24": "‘‘bhavasatepi vutte ayamevattho’’ti vuttaṁ. Sabbatthāti,",
  "tika-s0203t3:168_25": "‘‘puthujjanadussīle’’tiādīsu sabbavāresu. Nayo netabboti,",
  "tika-s0203t3:168_26": "‘‘āyusahassaṁ vaṇṇasahassa’’ntiādiko nayo.",
  "tika-s0203t3:169_0": "Sāsanāvataraṇaṁ nāma yāvadeva vaṭṭadukkhanittharaṇatthaṁ, tañca maggapaṭivedhanaṁ,",
  "tika-s0203t3:169_1": "tasmā nibbedhabhāgiyasaraṇagamanaṁ sikkhāpadasamādānaṁ pabbajjā upasampadā sīlaparipūraṇaṁ adhicittasikkhānuyogo vipassanābhāvanāti sabbāpesā sotāpattiphalasacchikiriyāya paṭipatti eva hotīti āha – ‘‘tisaraṇaṁ gato upāsakopī’’tiādi.",
  "tika-s0203t3:169_2": "Tattha yathā nibbedhabhāgiyo samādhi tāva nāma paramparāya ariyamaggādhigamassa paccayabhāvato upanissayo;",
  "tika-s0203t3:169_3": "tathā nibbedhabhāgiyaṁ sīlaparipūraṇaṁ upasampadā pabbajjā upāsakassa dasasu pañcasu sīlesu patiṭṭhānaṁ antamaso saraṇādigamanampi nibbedhabhāgiyaṁ ariyamaggādhigamassa upanissayo hotiyevāti,",
  "tika-s0203t3:169_4": "‘‘sabbāpesā sotāpattiphalasacchikiriyāya paṭipattī’’ti vuttā.",
  "tika-s0203t3:169_5": "Tattha anaññasādhāraṇa-vijjācaraṇādi-asaṅkhyeyyaaparimeyya-guṇa-samudayapūrite bhagavati saddhamme ariyasaṅghe uḷāratarabahumānagāravataṁ gato. ‘‘Sammāsambuddho bhagavā, svākhāto dhammo,",
  "tika-s0203t3:169_6": "suppaṭipanno saṅgho’’ti tapparāyaṇatādiākārappatto ñāṇaparisodhito pasādo saraṇagamananti tena vatthugatena pasādena paribhāvite santāne kataṁ puññakkhettasampattiyā mahapphalaṁ mahānisaṁsameva hotīti āha – ‘‘tasmiṁ dinnadānampi asaṅkhyeyyaṁ appameyya’’nti.",
  "tika-s0203t3:169_7": "Tayidaṁ saraṇaṁ vatthuttaye pasādabhāvena ajjhāsayasampattimattaṁ,",
  "tika-s0203t3:169_8": "tādisassa pana pañcasīlaṁ ajjhāsayasampattiupathambhito kāyavacīsaṁyamoti tattha dinnaṁ tato uttari mahapphalanti,",
  "tika-s0203t3:169_9": "dasasīlaṁ pana paripuṇṇuposathasīlaṁ, tattha dinnaṁ mahapphalanti,",
  "tika-s0203t3:169_10": "‘‘tato uttari mahapphala’’nti vuttaṁ.",
  "tika-s0203t3:169_11": "Sāmaṇerasīlādīnaṁ pana uttari visiṭṭhatarādibhāvato tattha tattha dinnassa visesamahapphalatā vuttā.",
  "tika-s0203t3:170_0": "Maggasamaṅgitā nāma maggacittakkhaṇaparicchinnā,",
  "tika-s0203t3:170_1": "tasmiñca khaṇe kathaṁ dātuṁ paṭiggahetuñca sambhavatīti codeti ‘‘kiṁ pana maggasamaṅgissa sakkā dānaṁ dātu’’nti.",
  "tika-s0203t3:170_2": "Itaro tādise sati samayeti dassento, ‘‘āma sakkā’’ti paṭijānitvā,",
  "tika-s0203t3:170_3": "‘‘āraddhavipassako’’tiādinā tamatthaṁ vivarati.",
  "tika-s0203t3:170_4": "Tasmiṁ khaṇeti tasmiṁ pakkhipanakkhaṇe.",
  "tika-s0203t3:170_5": "Yadi aṭṭhamakassa sotāpannassa dinnadānaṁ phalato asaṅkhyeyyameva,",
  "tika-s0203t3:170_6": "ko nesaṁ visesoti āha ‘‘tatthā’’tiādi.",
  "tika-s0203t3:170_7": "Tena satipi asaṅkhyeyyabhāvasāmaññe atthi nesaṁ appabahubhāvo saṁvaṭṭaṭṭhāyī asaṅkhyeyyamahākappāsaṅkhyeyyānaṁ viyāti dasseti.",
  "tika-s0203t3:170_8": "Maggasamaṅgīnaṁ tena tena odhinā saṁkilesadhammānaṁ pahīyamānattā vodānadhammānaṁ vaḍḍhamānattā apariyositakiccattā aparipuṇṇaguṇatā,",
  "tika-s0203t3:170_9": "pariyositakiccattā phalasamaṅgīnaṁ paripuṇṇaguṇatāti taṁtaṁmaggaṭṭhehi phalaṭṭhānaṁ khettātisayatā veditabbā.",
  "tika-s0203t3:170_10": "Heṭṭhimaheṭṭhimehi pana maggaṭṭhehi uparimānaṁ maggaṭṭhānaṁ phalaṭṭhehi phalaṭṭhānaṁ uttaritaratā pākaṭā eva.",
  "tika-s0203t3:170_11": "Tathā hi uparimānaṁ dinnadānassa mahapphalatā vuttā.",
  "tika-s0203t3:171_0": "380.",
  "tika-s0203t3:171_1": "Kāmañcettha buddhappamukhe ubhatosaṅghe kevale ca bhikkhusaṅghe dānaṁ atthi eva,",
  "tika-s0203t3:171_2": "na pana buddhappamukhe bhikkhusaṅghe,",
  "tika-s0203t3:171_3": "taṁ pana buddhappamukhaubhatosaṅgheneva saṅgahitanti aviruddhaṁ.",
  "tika-s0203t3:171_4": "Na pāpuṇanti mahapphalabhāvena sadisatampi, kuto adhikataṁ.",
  "tika-s0203t3:172_0": "‘‘Tathāgate parinibbute ubhatosaṅghassa’’ icceva vuttattā – ‘‘kiṁ panā’’tiādinā codeti .",
  "tika-s0203t3:172_1": "Itaro parinibbute tathāgate taṁ uddissa gandhapupphādipariccāgo viya cīvarādipariccāgopi mahapphalo hotiyevāti katvā paṭipajjanavidhiṁ dassetuṁ,",
  "tika-s0203t3:172_2": "‘‘ubhatosaṅghassā’’tiādi vuttaṁ. ‘‘Ettakāyeva,",
  "tika-s0203t3:172_3": "bhikkhū uddisathā’’ti evaṁ paricchedassa akaraṇena upacārasīmāpariyāpannānaṁ khettapariyāpannānaṁ vasena aparicchinnakamahābhikkhusaṅghe.",
  "tika-s0203t3:173_0": "Gottaṁ vuccati sādhāraṇanāmaṁ, mattasaddo luttaniddiṭṭho,",
  "tika-s0203t3:173_1": "tasmā samaṇāti gottamattaṁ anubhavanti dhārentīti gotrabhuno. Tenāha ‘‘nāmamattasamaṇā’’ti.",
  "tika-s0203t3:173_2": "Diṭṭhisīlasāmaññena saṁhato samaṇagaṇo saṅgho,",
  "tika-s0203t3:173_3": "tasmā saṅgho dussīlo nāma natthi.",
  "tika-s0203t3:173_4": "Guṇasaṅkhāyāti ānisaṁsagaṇanāya, mahapphalatāyāti attho.",
  "tika-s0203t3:173_5": "Kāsāva…pe… asaṅkhyeyyāti vuttā saṅghaṁ uddissa dinnattā.",
  "tika-s0203t3:173_6": "Yathā pana saṅghaṁ uddissa dānaṁ hoti, taṁ vidhiṁ dassetuṁ,",
  "tika-s0203t3:173_7": "‘‘saṅghagatā dakkhiṇā’’tiādi vuttaṁ. Tattha cittīkāranti gāravaṁ.",
  "tika-s0203t3:174_0": "Saṅghato na puggalato.",
  "tika-s0203t3:174_1": "Aññathattaṁ āpajjatīti ‘‘imassa mayā dinnaṁ saṅghassa dinnaṁ hotī’’ti evaṁ cittaṁ anuppādetvā,",
  "tika-s0203t3:174_2": "‘‘saṅghassa dassāmī’’ti deyyadhammaṁ paṭiyādetvā sāmaṇerassa nāma dātabbaṁ jātanti aññathattaṁ āpajjati;",
  "tika-s0203t3:174_3": "tasmā tassa dakkhiṇā saṅghagatā na hotiyeva puggalavasena cittassa pariṇāmitattā.",
  "tika-s0203t3:174_4": "Nibbematiko hutvāti ‘‘kiṁ nu kho mayā imassa dinnaṁ hoti vā na vā’’ti vimatiṁ anuppādetvā,",
  "tika-s0203t3:174_5": "‘‘yo panā’’tiādinā vuttākārena karoti.",
  "tika-s0203t3:175_0": "Tatthātiādinā vuttassevatthassa pākaṭakaraṇatthaṁ vatthuṁ nidasseti, ‘‘parasamuddavāsino’’tiādinā.",
  "tika-s0203t3:175_1": "Opuñjāpetvā paribhaṇḍaṁ kāretvā,",
  "tika-s0203t3:175_2": "haritagomayena upalimpitvāti attho.",
  "tika-s0203t3:175_3": "Kāsāvakaṇṭhasaṅghassāti kāsāvakaṇṭhasamūhassa.",
  "tika-s0203t3:175_4": "Ko sodhetīti mahapphalabhāvakaraṇena ko visodheti.",
  "tika-s0203t3:175_5": "Mahapphalabhāvāpattiyā hi dakkhiṇā visujjhati nāma. Tattha yesaṁ hatthe dinnaṁ,",
  "tika-s0203t3:175_6": "tesaṁ vasena paṭiggāhakato dakkhiṇāya visuddhattā, – ‘‘tadāpāhaṁ, ānanda,",
  "tika-s0203t3:175_7": "saṅghagataṁ dakkhiṇaṁ asaṅkhyeyyaṁ appameyyaṁ vadāmī’’ti (ma. ni. 3.380) ca vuttaṁ,",
  "tika-s0203t3:175_8": "tasmā kammavaseneva dakkhiṇāvisuddhiṁ pucchati.",
  "tika-s0203t3:175_9": "Itaro ariyasaṅghe dinnadakkhiṇāya nibbisiṭṭhaṁ katvā vuttattā matthakappattasseva ariyasaṅghassa vasena dakkhiṇāvisuddhiṁ dassento,",
  "tika-s0203t3:175_10": "‘‘sāriputta…pe… sodhentī’’ti vatvā puna,",
  "tika-s0203t3:175_11": "‘‘ye keci arahanto sodhentī’’ti dassento, ‘‘apicā’’tiādimāha.",
  "tika-s0203t3:175_12": "Therā ciraparinibbutāti idaṁ ajjatanānampi ariyānaṁ sāvakataṁ dassentena maggasodhanavasena vuttanti daṭṭhabbaṁ,",
  "tika-s0203t3:175_13": "na uddissa puññakaraṇe sati akaraṇappattiyā.",
  "tika-s0203t3:175_14": "Evañhi ‘‘asītimahātherā sodhentī’’ti idaṁ suvuttaṁ hoti, na aññathā.",
  "tika-s0203t3:176_0": "‘‘Saṅghagatāya dakkhiṇāyā’’ti kāmañcetaṁ sādhāraṇavacanaṁ,",
  "tika-s0203t3:176_1": "tathāpi tattha tattha puggalaviseso ñātabboti dassento,",
  "tika-s0203t3:176_2": "‘‘atthi buddhappamukho saṅgho’’tiādimāha.",
  "tika-s0203t3:176_3": "Na upanetabbo bhagavato kāle bhikkhūnaṁ abhiññāpaṭisambhidāguṇavasena ativiya uḷārabhāvato, etarahi tadabhāvato.",
  "tika-s0203t3:176_4": "Etarahi saṅgho…pe… na upanetabboti ettha nayānusārena attho vattabbo.",
  "tika-s0203t3:176_5": "Tena teneva samayenāti tassa tassa kālassa sampattivipattimukhena paṭipattiyā uḷārataṁ anuḷāratañca ulliṅgeti.",
  "tika-s0203t3:176_6": "Yattha hi bhikkhū guṇehi sabbaso paripuṇṇā honti,",
  "tika-s0203t3:176_7": "tasmiṁ samaye saṅghagatā dakkhiṇā itarasmiṁ samaye dakkhiṇato mahapphalatarāti daṭṭhabbā.",
  "tika-s0203t3:176_8": "Saṅghe cittīkāraṁ kātuṁ sakkontassāti suppaṭipannatādiṁ saṅghe āvajjitvā saṅghagatena pasādena saṅghassa sammukhā viya tasmiṁ puggale ca gāravavasena dentassa puthujjanasamaṇe dinnaṁ mahapphalataraṁ saṅghato uddisitvā gahitattā,",
  "tika-s0203t3:176_9": "‘‘saṅghassa demī’’tiyeva dinnattā ca.",
  "tika-s0203t3:177_0": "Eseva nayoti iminā,",
  "tika-s0203t3:177_1": "‘‘sotāpanne dinnaṁ mahapphalatara’’nti evamādiṁ atidisati.",
  "tika-s0203t3:177_2": "Ādi-saddena uddisitvā gahito sakadāgāmī,",
  "tika-s0203t3:177_3": "pāṭipuggaliko anāgāmīti evamādi saṅgahitaṁ. Mahapphalatarameva.",
  "tika-s0203t3:177_4": "Tenāha bhagavā – ‘‘na tvevāhaṁ, ānanda,",
  "tika-s0203t3:177_5": "kenaci pariyāyena saṅghagatāya dakkhiṇāya pāṭipuggalikaṁ dānaṁ mahapphalataraṁ vadāmī’’ti (ma. ni. 3.380).",
  "tika-s0203t3:177_6": "Yadi khīṇāsave dinnadānato saṅghato uddisitvā gahitadussīlepi dinnadānaṁ mahapphalaṁ, evaṁ sante – ‘‘sīlavato, mahārāja, dinnaṁ mahapphalaṁ,",
  "tika-s0203t3:177_7": "no tathā dussīle’’ti idaṁ kathanti āha – ‘‘taṁ imaṁ nayaṁ gahāyā’’tiādi.",
  "tika-s0203t3:177_8": "Saṅghato uddisitvā gahaṇavidhiṁ pahāya dussīlasseva gahaṇavasena vuttaṁ.",
  "tika-s0203t3:177_9": "Imasmiṁ catukke daṭṭhabbanti imassa padassa vasena daṭṭhabbaṁ.",
  "tika-s0203t3:177_10": "Tattha hi ‘‘paṭiggāhakā honti dussīlā pāpadhammā’’ti āgataṁ.",
  "tika-s0203t3:178_0": "381.Visujjhatīti na kilissati,",
  "tika-s0203t3:178_1": "mahājutikārī mahāvipphārā hotīti attho.",
  "tika-s0203t3:178_2": "Sucidhammoti rāgādiasucividhamanena sucisabhāvo.",
  "tika-s0203t3:178_3": "Na pāpadhammoti na nihīnasabhāvo pāpakiriyāya.",
  "tika-s0203t3:178_4": "Akusaladhammo hi ekantanihīno.",
  "tika-s0203t3:178_5": "Jūjako sīlavā kalyāṇadhammo na hoti.",
  "tika-s0203t3:178_6": "Tassa mahābodhisattassa attano puttadānaṁ dānapāramiyā matthakaṁ gaṇhantaṁ mahāpathavīkampanasamatthaṁ jātaṁ,",
  "tika-s0203t3:178_7": "svāyaṁ dānaguṇo vessantaramahāraññā kathetabboti.",
  "tika-s0203t3:179_0": "Uddharatīti bahulaṁ katapāpakammavasena laddhavinipātato uddharati.",
  "tika-s0203t3:179_1": "Tasmā natthi mayhaṁ kiñci cittassa aññathattanti adhippāyo.",
  "tika-s0203t3:180_0": "Petadakkhiṇanti pete uddissa dātabbadakkhiṇaṁ. Pāpitakāleyevāti,",
  "tika-s0203t3:180_1": "‘‘idaṁ dānaṁ asukassa petassa hotū’’ti uddisanavasena patte pāpitakāleyeva. Assāti petassa.",
  "tika-s0203t3:180_2": "Pāpuṇīti phalasamāpattiyā vasena pāpuṇi.",
  "tika-s0203t3:180_3": "Ayañhi pete uddissa dāne dhammatā.",
  "tika-s0203t3:181_0": "Tadā kosalarañño pariccāgavasena ativiya uḷārajjhāsayataṁ,",
  "tika-s0203t3:181_1": "buddhappamukhassa ca bhikkhusaṅghassa ukkaṁsagataguṇavisiṭṭhataṁ sandhāyāha,",
  "tika-s0203t3:181_2": "‘‘asadisadānaṁ kathetabba’’nti.",
  "tika-s0203t3:182_0": "Asārampi khettanti sārahīnaṁ dukkhettaṁ. Samayeti kasanārahe kāle.",
  "tika-s0203t3:182_1": "Paṁsuṁ apanetvāti nissāraṁ paṁsuṁ nīharitvā.",
  "tika-s0203t3:182_2": "Sārabījānīti sabhāvato abhisaṅkhārato ca sārabhūtāni bījāni. Patiṭṭhapetvāti vapitvā.",
  "tika-s0203t3:182_3": "Evanti yathā kassako attano payogasampattiyā asārepi khette phalaṁ adhigacchati.",
  "tika-s0203t3:182_4": "Evaṁ sīlavā attano payogasampattiyā dussīlassapi datvā phalaṁ mahantaṁ adhigacchati.",
  "tika-s0203t3:182_5": "Iminā upāyenāti iminā paṭhamapade vuttanayena.",
  "tika-s0203t3:182_6": "Sabbapadesūti sabbakoṭṭhāsesu visujjhanaṁ vuttaṁ,",
  "tika-s0203t3:182_7": "tatiyapade pana visujjhanaṁ paṭikkhittameva.",
  "tika-s0203t3:183_0": "382.",
  "tika-s0203t3:183_1": "Arahato dinnadānameva aggaṁ dānacetanāya kenaci upakkilesena anupakkiliṭṭhattā,",
  "tika-s0203t3:183_2": "paṭiggāhakassa aggadakkhiṇeyyattā.",
  "tika-s0203t3:183_3": "Tenāha – ‘‘bhavālayassa bhavapatthanāya abhāvato’’ti, ‘‘ubhinnampī’’ti vacanaseso.",
  "tika-s0203t3:183_4": "Khīṇāsavo dānaphalaṁ na saddahatīti idaṁ tassa appahīnakilesajanassa viya kammakammaphalānaṁ saddahanākārena pavatti natthīti katvā vuttaṁ,",
  "tika-s0203t3:183_5": "yato arahā ‘‘asaddho akataññū ca…pe… poriso’’ti (dha. pa. 97) thomīyati.",
  "tika-s0203t3:183_6": "Asaddahanaṁ anumānapakkhikaṁ, anumānañca saṁsayapubbakaṁ,",
  "tika-s0203t3:183_7": "nissandiddho ca kammakammaphalesu paccakkhabhāvaṁ gato.",
  "tika-s0203t3:183_8": "Tameva hi nicchitabhāvasiddhaṁ nissandiddhataṁ sandhāya – ‘‘dānaphalaṁ saddahantā’’tiādi vuttaṁ.",
  "tika-s0203t3:183_9": "Yadi evaṁ tena katakammaṁ kammalakkhaṇappattaṁ hotīti āha ‘‘khīṇāsavenā’’tiādi.",
  "tika-s0203t3:183_10": "Tenevāha – ‘‘nicchandarāgattā’’ti, etañca lakkhaṇavacanaṁ,",
  "tika-s0203t3:183_11": "kenaci kilesena anupakkiliṭṭhattāti adhippāyo. Assāti khīṇāsavassa dānaṁ.",
  "tika-s0203t3:184_0": "Kiṁ pana sammāsambuddhenātiādinā dāyakato dakkhiṇāvisuddhi coditā,",
  "tika-s0203t3:184_1": "sāriputtattherenātiādinā pana paṭiggāhakatoti vadanti; tadayuttaṁ,",
  "tika-s0203t3:184_2": "sāvakassa mahapphalabhāve saṁsayābhāvato, heṭṭhā nicchitattā ca,",
  "tika-s0203t3:184_3": "tasmā ubhayenapi dāyakato dakkhiṇāvisuddhi eva coditā.",
  "tika-s0203t3:184_4": "Sā hi idha sādhāraṇavasena nicchitattā saṁsayavatthu.",
  "tika-s0203t3:184_5": "Tenāha – ‘‘sammāsambuddhena…pe… vadantī’’ti.",
  "tika-s0203t3:184_6": "Sammāsambuddhaṁ hītiādi yathāvuttaatthassa kāraṇavacanaṁ.",
  "tika-s0203t3:184_7": "Añño dānassa vipākaṁ jānituṁ samattho nāma natthi sabbaso sattānaṁ kammavipākavibhāgajānanañāṇassa ananuññātattā.",
  "tika-s0203t3:184_8": "Tenāha bhagavā – ‘‘yasmā ca kho, bhikkhave, sattā na jānanti,",
  "tika-s0203t3:184_9": "dānasaṁvibhāgassa vipākaṁ yathāhaṁ jānāmi,",
  "tika-s0203t3:184_10": "tasmā adatvā bhuñjantī’’tiādi (itivu. 26).",
  "tika-s0203t3:184_11": "Etena ettha ñāṇavisodhanaṁ nāma kathitaṁ,",
  "tika-s0203t3:184_12": "na dakkhiṇāya visuddhi nāma dāyakato paṭiggāhakato ca vasena hotīti;",
  "tika-s0203t3:184_13": "sammāsambuddhena sāriputtattherassa dinnadānaṁ sabbaso upakkilesavisuddhiyā ñāṇassa ca ativiya uḷārattā mahānubhāvaṁ nāma siyā mahātejavantañca;",
  "tika-s0203t3:184_14": "na mahapphalaṁ tesaṁ santāne paripuṇṇaphalassa asambhavato.",
  "tika-s0203t3:184_15": "Yadi dinnadānaṁ paripuṇṇaphalaṁ na hoti ubhayavipākadānābhāvato,",
  "tika-s0203t3:184_16": "pavattivipākadāyī pana hotīti dassento, ‘‘dānaṁ hī’’tiādimāha.",
  "tika-s0203t3:185_0": "Catūhīti sahayoge karaṇavacanaṁ,",
  "tika-s0203t3:185_1": "catūhi sampadāhi sahagatā sahitaṁ katvāti attho.",
  "tika-s0203t3:185_2": "Imā catasso sampadā sabbasādhāraṇavasena vuttā, na yathādhigatapuggalavasena.",
  "tika-s0203t3:185_3": "Tenāha – ‘‘deyyadhammassa dhammenā’’tiādi.",
  "tika-s0203t3:185_4": "Tasmiṁyeva attabhāveti yasmiṁ attabhāve taṁ dānamayaṁ puññaṁ uppannaṁ,",
  "tika-s0203t3:185_5": "tasmiṁyeva attabhāve vipākaṁ deti,",
  "tika-s0203t3:185_6": "cetanāya mahantattā diṭṭhadhammavedanīyaṁ hutvā vipaccatīti attho.",
  "tika-s0203t3:185_7": "Pubbacetanādivasenāti sanniṭṭhāpakajavanavīthito pubbāparavīthicetanāvasena,",
  "tika-s0203t3:185_8": "aññathā sanniṭṭhāpakavīthiyaṁyeva pubbacetanādivasenāti vattabbaṁ siyā.",
  "tika-s0203t3:185_9": "Sā hi cetanā diṭṭhadhammavedanīyabhūtā tasmiṁyeva attabhāve vipākaṁ deti, na itarā.",
  "tika-s0203t3:185_10": "Mahattatāti pubbābhisaṅkhāravasena ñāṇasampayogādivasena cetanāya uḷāratā.",
  "tika-s0203t3:185_11": "Khīṇāsavabhāvenāti yassa deti, tassa khīṇāsavabhāvena.",
  "tika-s0203t3:185_12": "Vatthusampannatāti ettha yathā paṭighasaññā nānattasaññānaṁ vigamena dibbavihārānaṁ vasena,",
  "tika-s0203t3:185_13": "byāpādasaññādīnaṁ vigamena brahmavihārānaṁ vasena,",
  "tika-s0203t3:185_14": "sabbaso rūpasaññānānattasaññānaṁ vigamena āneñjavihārānaṁ vasena sabbaso niccasaññādīnaṁ paṭippassaddhiyā sabbasaṅkhāravimukhatāya ariyavihārānaṁ vasena vatthusampannatā icchitā.",
  "tika-s0203t3:185_15": "Taṁtaṁsamāpattisamāpajjanena santānassa nirodhasādhanatā taṁ divasaṁ nirodhassa sādhanatā nāma.",
  "tika-s0203t3:185_16": "Vatthusampannatāti sabbaso nirodhasamāpattisamāpajjanena vatthusampannatā icchitā;",
  "tika-s0203t3:185_17": "na sabbaso anavasesasaññānirodhatāyāti āha – ‘‘taṁ divasaṁ nirodhato vuṭṭhitabhāvena vatthusampannatā’’ti.",
  "tika-s0203t3:185_18": "Saññānirodhassa cettha accāsannataṁ sandhāya, ‘‘taṁ divasa’’nti vuttaṁ.",
  "tika-s0203t3:185_19": "Yaṁ panettha atthato avibhattaṁ, taṁ suviññeyyameva.",
  "tika-s0203t3:186_0": "Dakkhiṇāvibhaṅgasuttavaṇṇanāya līnatthappakāsanā samattā.",
  "tika-s0203t3:187_0": "Niṭṭhitā ca vibhaṅgavaggavaṇṇanā."
}