{
  "mn8:0.1_0": "Majjhima Nikāya 8",
  "mn8:0.2_0": "Sallekhasutta",
  "mn8:1.1_0": "Evaṁ me sutaṁ—",
  "mn8:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "mn8:2.1_0": "Atha kho āyasmā mahācundo sāyanhasamayaṁ paṭisallānā vuṭṭhito yena bhagavā tenupasaṅkami;",
  "mn8:2.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn8:2.1_2": "Ekamantaṁ nisinno kho āyasmā mahācundo bhagavantaṁ etadavoca:",
  "mn8:3.1_0": "“yā imā, bhante, anekavihitā diṭṭhiyo loke uppajjanti—",
  "mn8:3.2_0": "attavādapaṭisaṁyuttā vā lokavādapaṭisaṁyuttā vā—",
  "mn8:3.3_0": "ādimeva nu kho, bhante,",
  "mn8:3.3_1": "bhikkhuno manasikaroto evametāsaṁ diṭṭhīnaṁ pahānaṁ hoti,",
  "mn8:3.3_2": "evametāsaṁ diṭṭhīnaṁ paṭinissaggo hotī”ti?",
  "mn8:3.4_0": "“Yā imā, cunda, anekavihitā diṭṭhiyo loke uppajjanti—",
  "mn8:3.5_0": "attavādapaṭisaṁyuttā vā lokavādapaṭisaṁyuttā vā—",
  "mn8:3.6_0": "yattha cetā diṭṭhiyo uppajjanti yattha ca anusenti yattha ca samudācaranti taṁ ‘netaṁ mama,",
  "mn8:3.6_1": "nesohamasmi,",
  "mn8:3.6_2": "na me so attā’ti—evametaṁ yathābhūtaṁ sammappaññā passato evametāsaṁ diṭṭhīnaṁ pahānaṁ hoti,",
  "mn8:3.6_3": "evametāsaṁ diṭṭhīnaṁ paṭinissaggo hoti.",
  "mn8:4.1_0": "Ṭhānaṁ kho panetaṁ, cunda,",
  "mn8:4.1_1": "vijjati yaṁ idhekacco bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ",
  "mn8:4.1_2": "pītisukhaṁ paṭhamaṁ jhānaṁ upasampajja vihareyya.",
  "mn8:4.2_0": "Tassa evamassa:",
  "mn8:4.3_0": "‘sallekhena viharāmī’ti.",
  "mn8:4.4_0": "Na kho panete, cunda, ariyassa vinaye sallekhā vuccanti.",
  "mn8:4.5_0": "Diṭṭhadhammasukhavihārā ete ariyassa vinaye vuccanti.",
  "mn8:5.1_0": "Ṭhānaṁ kho panetaṁ, cunda,",
  "mn8:5.1_1": "vijjati yaṁ idhekacco bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ",
  "mn8:5.1_2": "avicāraṁ samādhijaṁ pītisukhaṁ dutiyaṁ jhānaṁ upasampajja vihareyya.",
  "mn8:5.2_0": "Tassa evamassa:",
  "mn8:5.3_0": "‘sallekhena viharāmī’ti.",
  "mn8:5.4_0": "Na kho panete, cunda, ariyassa vinaye sallekhā vuccanti.",
  "mn8:5.5_0": "Diṭṭhadhammasukhavihārā ete ariyassa vinaye vuccanti.",
  "mn8:6.1_0": "Ṭhānaṁ kho panetaṁ, cunda,",
  "mn8:6.1_1": "vijjati yaṁ idhekacco bhikkhu pītiyā ca virāgā upekkhako ca vihareyya,",
  "mn8:6.1_2": "sato ca sampajāno sukhañca kāyena paṭisaṁvedeyya,",
  "mn8:6.1_3": "yaṁ taṁ ariyā ācikkhanti:",
  "mn8:6.1_4": "‘upekkhako satimā sukhavihārī’ti tatiyaṁ jhānaṁ upasampajja vihareyya.",
  "mn8:6.2_0": "Tassa evamassa:",
  "mn8:6.3_0": "‘sallekhena viharāmī’ti.",
  "mn8:6.4_0": "Na kho panete, cunda, ariyassa vinaye sallekhā vuccanti.",
  "mn8:6.5_0": "Diṭṭhadhammasukhavihārā ete ariyassa vinaye vuccanti.",
  "mn8:7.1_0": "Ṭhānaṁ kho panetaṁ, cunda,",
  "mn8:7.1_1": "vijjati yaṁ idhekacco bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā",
  "mn8:7.1_2": "adukkhamasukhaṁ upekkhāsatipārisuddhiṁ catutthaṁ jhānaṁ upasampajja vihareyya.",
  "mn8:7.2_0": "Tassa evamassa:",
  "mn8:7.3_0": "‘sallekhena viharāmī’ti.",
  "mn8:7.4_0": "Na kho panete, cunda, ariyassa vinaye sallekhā vuccanti.",
  "mn8:7.5_0": "Diṭṭhadhammasukhavihārā ete ariyassa vinaye vuccanti.",
  "mn8:8.1_0": "Ṭhānaṁ kho panetaṁ, cunda,",
  "mn8:8.1_1": "vijjati yaṁ idhekacco bhikkhu sabbaso rūpasaññānaṁ samatikkamā,",
  "mn8:8.1_2": "paṭighasaññānaṁ atthaṅgamā,",
  "mn8:8.1_3": "nānattasaññānaṁ amanasikārā,",
  "mn8:8.1_4": "‘ananto ākāso’ti ākāsānañcāyatanaṁ upasampajja vihareyya.",
  "mn8:8.2_0": "Tassa evamassa:",
  "mn8:8.3_0": "‘sallekhena viharāmī’ti.",
  "mn8:8.4_0": "Na kho panete, cunda, ariyassa vinaye sallekhā vuccanti.",
  "mn8:8.5_0": "Santā ete vihārā ariyassa vinaye vuccanti.",
  "mn8:9.1_0": "Ṭhānaṁ kho panetaṁ, cunda,",
  "mn8:9.1_1": "vijjati yaṁ idhekacco bhikkhu sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja vihareyya.",
  "mn8:9.2_0": "Tassa evamassa:",
  "mn8:9.3_0": "‘sallekhena viharāmī’ti.",
  "mn8:9.4_0": "Na kho panete, cunda, ariyassa vinaye sallekhā vuccanti.",
  "mn8:9.5_0": "Santā ete vihārā ariyassa vinaye vuccanti.",
  "mn8:10.1_0": "Ṭhānaṁ kho panetaṁ, cunda,",
  "mn8:10.1_1": "vijjati yaṁ idhekacco bhikkhu sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja vihareyya.",
  "mn8:10.2_0": "Tassa evamassa:",
  "mn8:10.3_0": "‘sallekhena viharāmī’ti.",
  "mn8:10.4_0": "Na kho panete, cunda, ariyassa vinaye sallekhā vuccanti.",
  "mn8:10.5_0": "Santā ete vihārā ariyassa vinaye vuccanti.",
  "mn8:11.1_0": "Ṭhānaṁ kho panetaṁ, cunda,",
  "mn8:11.1_1": "vijjati yaṁ idhekacco bhikkhu sabbaso ākiñcaññāyatanaṁ samatikkamma nevasaññānāsaññāyatanaṁ upasampajja vihareyya.",
  "mn8:11.2_0": "Tassa evamassa:",
  "mn8:11.3_0": "‘sallekhena viharāmī’ti.",
  "mn8:11.4_0": "Na kho panete, cunda, ariyassa vinaye sallekhā vuccanti.",
  "mn8:11.5_0": "Santā ete vihārā ariyassa vinaye vuccanti.",
  "mn8:12.0_0": "1. Sallekhapariyāya",
  "mn8:12.1_0": "Idha kho pana vo, cunda, sallekho karaṇīyo.",
  "mn8:12.2_0": "‘Pare vihiṁsakā bhavissanti, mayamettha avihiṁsakā bhavissāmā’ti sallekho karaṇīyo.",
  "mn8:12.3_0": "‘Pare pāṇātipātī bhavissanti, mayamettha pāṇātipātā paṭiviratā bhavissāmā’ti sallekho karaṇīyo.",
  "mn8:12.4_0": "‘Pare adinnādāyī bhavissanti, mayamettha adinnādānā paṭiviratā bhavissāmā’ti sallekho karaṇīyo.",
  "mn8:12.5_0": "‘Pare abrahmacārī bhavissanti, mayamettha brahmacārī bhavissāmā’ti sallekho karaṇīyo.",
  "mn8:12.6_0": "‘Pare musāvādī bhavissanti, mayamettha musāvādā paṭiviratā bhavissāmā’ti sallekho karaṇīyo.",
  "mn8:12.7_0": "‘Pare pisuṇavācā bhavissanti, mayamettha pisuṇāya vācāya paṭiviratā bhavissāmā’ti sallekho karaṇīyo.",
  "mn8:12.8_0": "‘Pare pharusavācā bhavissanti,",
  "mn8:12.8_1": "mayamettha pharusāya vācāya paṭiviratā bhavissāmā’ti sallekho karaṇīyo.",
  "mn8:12.9_0": "‘Pare samphappalāpī bhavissanti,",
  "mn8:12.9_1": "mayamettha samphappalāpā paṭiviratā bhavissāmā’ti sallekho karaṇīyo.",
  "mn8:12.10_0": "‘Pare abhijjhālū bhavissanti, mayamettha anabhijjhālū bhavissāmā’ti sallekho karaṇīyo.",
  "mn8:12.11_0": "‘Pare byāpannacittā bhavissanti, mayamettha abyāpannacittā bhavissāmā’ti sallekho karaṇīyo.",
  "mn8:12.12_0": "‘Pare micchādiṭṭhī bhavissanti, mayamettha sammādiṭṭhī bhavissāmā’ti sallekho karaṇīyo.",
  "mn8:12.13_0": "‘Pare micchāsaṅkappā bhavissanti, mayamettha sammāsaṅkappā bhavissāmā’ti sallekho karaṇīyo.",
  "mn8:12.14_0": "‘Pare micchāvācā bhavissanti, mayamettha sammāvācā bhavissāmā’ti sallekho karaṇīyo.",
  "mn8:12.15_0": "‘Pare micchākammantā bhavissanti, mayamettha sammākammantā bhavissāmā’ti sallekho karaṇīyo.",
  "mn8:12.16_0": "‘Pare micchāājīvā bhavissanti, mayamettha sammāājīvā bhavissāmā’ti sallekho karaṇīyo.",
  "mn8:12.17_0": "‘Pare micchāvāyāmā bhavissanti, mayamettha sammāvāyāmā bhavissāmā’ti sallekho karaṇīyo.",
  "mn8:12.18_0": "‘Pare micchāsatī bhavissanti, mayamettha sammāsatī bhavissāmā’ti sallekho karaṇīyo.",
  "mn8:12.19_0": "‘Pare micchāsamādhi bhavissanti, mayamettha sammāsamādhī bhavissāmā’ti sallekho karaṇīyo.",
  "mn8:12.20_0": "‘Pare micchāñāṇī bhavissanti, mayamettha sammāñāṇī bhavissāmā’ti sallekho karaṇīyo.",
  "mn8:12.21_0": "‘Pare micchāvimuttī bhavissanti, mayamettha sammāvimuttī bhavissāmā’ti sallekho karaṇīyo.",
  "mn8:12.22_0": "‘Pare thinamiddhapariyuṭṭhitā bhavissanti,",
  "mn8:12.22_1": "mayamettha vigatathinamiddhā bhavissāmā’ti sallekho karaṇīyo.",
  "mn8:12.23_0": "‘Pare uddhatā bhavissanti, mayamettha anuddhatā bhavissāmā’ti sallekho karaṇīyo.",
  "mn8:12.24_0": "‘Pare vicikicchī bhavissanti, mayamettha tiṇṇavicikicchā bhavissāmā’ti sallekho karaṇīyo.",
  "mn8:12.25_0": "‘Pare kodhanā bhavissanti, mayamettha akkodhanā bhavissāmā’ti sallekho karaṇīyo.",
  "mn8:12.26_0": "‘Pare upanāhī bhavissanti, mayamettha anupanāhī bhavissāmā’ti sallekho karaṇīyo.",
  "mn8:12.27_0": "‘Pare makkhī bhavissanti, mayamettha amakkhī bhavissāmā’ti sallekho karaṇīyo.",
  "mn8:12.28_0": "‘Pare paḷāsī bhavissanti, mayamettha apaḷāsī bhavissāmā’ti sallekho karaṇīyo.",
  "mn8:12.29_0": "‘Pare issukī bhavissanti, mayamettha anissukī bhavissāmā’ti sallekho karaṇīyo.",
  "mn8:12.30_0": "‘Pare maccharī bhavissanti, mayamettha amaccharī bhavissāmā’ti sallekho karaṇīyo.",
  "mn8:12.31_0": "‘Pare saṭhā bhavissanti, mayamettha asaṭhā bhavissāmā’ti sallekho karaṇīyo.",
  "mn8:12.32_0": "‘Pare māyāvī bhavissanti, mayamettha amāyāvī bhavissāmā’ti sallekho karaṇīyo.",
  "mn8:12.33_0": "‘Pare thaddhā bhavissanti, mayamettha atthaddhā bhavissāmā’ti sallekho karaṇīyo.",
  "mn8:12.34_0": "‘Pare atimānī bhavissanti, mayamettha anatimānī bhavissāmā’ti sallekho karaṇīyo.",
  "mn8:12.35_0": "‘Pare dubbacā bhavissanti, mayamettha suvacā bhavissāmā’ti sallekho karaṇīyo.",
  "mn8:12.36_0": "‘Pare pāpamittā bhavissanti, mayamettha kalyāṇamittā bhavissāmā’ti sallekho karaṇīyo.",
  "mn8:12.37_0": "‘Pare pamattā bhavissanti, mayamettha appamattā bhavissāmā’ti sallekho karaṇīyo.",
  "mn8:12.38_0": "‘Pare assaddhā bhavissanti, mayamettha saddhā bhavissāmā’ti sallekho karaṇīyo.",
  "mn8:12.39_0": "‘Pare ahirikā bhavissanti, mayamettha hirimanā bhavissāmā’ti sallekho karaṇīyo.",
  "mn8:12.40_0": "‘Pare anottāpī bhavissanti, mayamettha ottāpī bhavissāmā’ti sallekho karaṇīyo.",
  "mn8:12.41_0": "‘Pare appassutā bhavissanti, mayamettha bahussutā bhavissāmā’ti sallekho karaṇīyo.",
  "mn8:12.42_0": "‘Pare kusītā bhavissanti, mayamettha āraddhavīriyā bhavissāmā’ti sallekho karaṇīyo.",
  "mn8:12.43_0": "‘Pare muṭṭhassatī bhavissanti, mayamettha upaṭṭhitassatī bhavissāmā’ti sallekho karaṇīyo.",
  "mn8:12.44_0": "‘Pare duppaññā bhavissanti, mayamettha paññāsampannā bhavissāmā’ti sallekho karaṇīyo.",
  "mn8:12.45_0": "‘Pare sandiṭṭhiparāmāsī ādhānaggāhī duppaṭinissaggī bhavissanti,",
  "mn8:12.45_1": "mayamettha asandiṭṭhiparāmāsī anādhānaggāhī suppaṭinissaggī bhavissāmā’ti sallekho karaṇīyo.",
  "mn8:13.0_0": "2. Cittupapādapariyāya",
  "mn8:13.1_0": "Cittuppādampi kho ahaṁ, cunda,",
  "mn8:13.1_1": "kusalesu dhammesu bahukāraṁ vadāmi,",
  "mn8:13.1_2": "ko pana vādo kāyena vācāya anuvidhīyanāsu.",
  "mn8:13.2_0": "Tasmātiha, cunda,",
  "mn8:13.2_1": "‘pare vihiṁsakā bhavissanti,",
  "mn8:13.2_2": "mayamettha avihiṁsakā bhavissāmā’ti cittaṁ uppādetabbaṁ.",
  "mn8:13.3_0": "‘Pare pāṇātipātī bhavissanti,",
  "mn8:13.3_1": "mayamettha pāṇātipātā paṭiviratā bhavissāmā’ti cittaṁ uppādetabbaṁ …pe…",
  "mn8:13.4_0": "‘pare sandiṭṭhiparāmāsī ādhānaggāhī duppaṭinissaggī bhavissanti,",
  "mn8:13.4_1": "mayamettha asandiṭṭhiparāmāsī anādhānaggāhī suppaṭinissaggī bhavissāmā’ti cittaṁ uppādetabbaṁ.",
  "mn8:14.0_0": "3. Parikkamanapariyāya",
  "mn8:14.1_0": "Seyyathāpi, cunda, visamo maggo assa, tassa añño samo maggo parikkamanāya;",
  "mn8:14.2_0": "seyyathā vā pana, cunda, visamaṁ titthaṁ assa, tassa aññaṁ samaṁ titthaṁ parikkamanāya;",
  "mn8:14.3_0": "evameva kho, cunda,",
  "mn8:14.3_1": "vihiṁsakassa purisapuggalassa avihiṁsā hoti parikkamanāya,",
  "mn8:14.3_2": "pāṇātipātissa purisapuggalassa pāṇātipātā veramaṇī hoti parikkamanāya,",
  "mn8:14.3_3": "adinnādāyissa purisapuggalassa adinnādānā veramaṇī hoti parikkamanāya,",
  "mn8:14.3_4": "abrahmacārissa purisapuggalassa abrahmacariyā veramaṇī hoti parikkamanāya,",
  "mn8:14.3_5": "musāvādissa purisapuggalassa musāvādā veramaṇī hoti parikkamanāya,",
  "mn8:14.3_6": "pisuṇavācassa purisapuggalassa pisuṇāya vācāya veramaṇī hoti parikkamanāya,",
  "mn8:14.3_7": "pharusavācassa purisapuggalassa pharusāya vācāya veramaṇī hoti parikkamanāya,",
  "mn8:14.3_8": "samphappalāpissa purisapuggalassa samphappalāpā veramaṇī hoti parikkamanāya,",
  "mn8:14.3_9": "abhijjhālussa purisapuggalassa anabhijjhā hoti parikkamanāya,",
  "mn8:14.3_10": "byāpannacittassa purisapuggalassa abyāpādo hoti parikkamanāya.",
  "mn8:14.4_0": "Micchādiṭṭhissa purisapuggalassa sammādiṭṭhi hoti parikkamanāya,",
  "mn8:14.4_1": "micchāsaṅkappassa purisapuggalassa sammāsaṅkappo hoti parikkamanāya,",
  "mn8:14.4_2": "micchāvācassa purisapuggalassa sammāvācā hoti parikkamanāya,",
  "mn8:14.4_3": "micchākammantassa purisapuggalassa sammākammanto hoti parikkamanāya,",
  "mn8:14.4_4": "micchāājīvassa purisapuggalassa sammāājīvo hoti parikkamanāya,",
  "mn8:14.4_5": "micchāvāyāmassa purisapuggalassa sammāvāyāmo hoti parikkamanāya,",
  "mn8:14.4_6": "micchāsatissa purisapuggalassa sammāsati hoti parikkamanāya,",
  "mn8:14.4_7": "micchāsamādhissa purisapuggalassa sammāsamādhi hoti parikkamanāya,",
  "mn8:14.4_8": "micchāñāṇissa purisapuggalassa sammāñāṇaṁ hoti parikkamanāya,",
  "mn8:14.4_9": "micchāvimuttissa purisapuggalassa sammāvimutti hoti parikkamanāya.",
  "mn8:14.5_0": "Thinamiddhapariyuṭṭhitassa purisapuggalassa vigatathinamiddhatā hoti parikkamanāya,",
  "mn8:14.5_1": "uddhatassa purisapuggalassa anuddhaccaṁ hoti parikkamanāya,",
  "mn8:14.5_2": "vicikicchissa purisapuggalassa tiṇṇavicikicchatā hoti parikkamanāya,",
  "mn8:14.5_3": "kodhanassa purisapuggalassa akkodho hoti parikkamanāya,",
  "mn8:14.5_4": "upanāhissa purisapuggalassa anupanāho hoti parikkamanāya,",
  "mn8:14.5_5": "makkhissa purisapuggalassa amakkho hoti parikkamanāya,",
  "mn8:14.5_6": "paḷāsissa purisapuggalassa apaḷāso hoti parikkamanāya,",
  "mn8:14.5_7": "issukissa purisapuggalassa anissukitā hoti parikkamanāya,",
  "mn8:14.5_8": "maccharissa purisapuggalassa amacchariyaṁ hoti parikkamanāya,",
  "mn8:14.5_9": "saṭhassa purisapuggalassa asāṭheyyaṁ hoti parikkamanāya,",
  "mn8:14.5_10": "māyāvissa purisapuggalassa amāyā hoti parikkamanāya,",
  "mn8:14.5_11": "thaddhassa purisapuggalassa atthaddhiyaṁ hoti parikkamanāya,",
  "mn8:14.5_12": "atimānissa purisapuggalassa anatimāno hoti parikkamanāya,",
  "mn8:14.5_13": "dubbacassa purisapuggalassa sovacassatā hoti parikkamanāya,",
  "mn8:14.5_14": "pāpamittassa purisapuggalassa kalyāṇamittatā hoti parikkamanāya,",
  "mn8:14.5_15": "pamattassa purisapuggalassa appamādo hoti parikkamanāya,",
  "mn8:14.5_16": "assaddhassa purisapuggalassa saddhā hoti parikkamanāya,",
  "mn8:14.5_17": "ahirikassa purisapuggalassa hirī hoti parikkamanāya,",
  "mn8:14.5_18": "anottāpissa purisapuggalassa ottappaṁ hoti parikkamanāya,",
  "mn8:14.5_19": "appassutassa purisapuggalassa bāhusaccaṁ hoti parikkamanāya,",
  "mn8:14.5_20": "kusītassa purisapuggalassa vīriyārambho hoti parikkamanāya,",
  "mn8:14.5_21": "muṭṭhassatissa purisapuggalassa upaṭṭhitassatitā hoti parikkamanāya,",
  "mn8:14.5_22": "duppaññassa purisapuggalassa paññāsampadā hoti parikkamanāya,",
  "mn8:14.5_23": "sandiṭṭhiparāmāsiādhānaggāhiduppaṭinissaggissa purisapuggalassa asandiṭṭhiparāmāsianādhānaggāhisuppaṭinissaggitā hoti parikkamanāya.",
  "mn8:15.0_0": "4. Uparibhāgapariyāya",
  "mn8:15.1_0": "Seyyathāpi, cunda,",
  "mn8:15.1_1": "ye keci akusalā dhammā sabbe te adhobhāgaṅgamanīyā,",
  "mn8:15.1_2": "ye keci kusalā dhammā sabbe te uparibhāgaṅgamanīyā;",
  "mn8:15.2_0": "evameva kho, cunda,",
  "mn8:15.2_1": "vihiṁsakassa purisapuggalassa avihiṁsā hoti uparibhāgāya,",
  "mn8:15.2_2": "pāṇātipātissa purisapuggalassa pāṇātipātā veramaṇī hoti uparibhāgāya …pe…",
  "mn8:15.3_0": "sandiṭṭhiparāmāsiādhānaggāhiduppaṭinissaggissa purisapuggalassa asandiṭṭhiparāmāsianādhānaggāhisuppaṭinissaggitā hoti uparibhāgāya.",
  "mn8:16.0_0": "5. Parinibbānapariyāya",
  "mn8:16.1_0": "So vata, cunda, attanā palipapalipanno paraṁ palipapalipannaṁ uddharissatīti netaṁ ṭhānaṁ vijjati.",
  "mn8:16.2_0": "So vata, cunda, attanā apalipapalipanno paraṁ palipapalipannaṁ uddharissatīti ṭhānametaṁ vijjati.",
  "mn8:16.3_0": "So vata, cunda,",
  "mn8:16.3_1": "attanā adanto avinīto aparinibbuto paraṁ damessati vinessati parinibbāpessatīti netaṁ ṭhānaṁ vijjati.",
  "mn8:16.4_0": "So vata, cunda,",
  "mn8:16.4_1": "attanā danto vinīto parinibbuto paraṁ damessati vinessati parinibbāpessatīti ṭhānametaṁ vijjati.",
  "mn8:16.5_0": "Evameva kho, cunda,",
  "mn8:16.5_1": "vihiṁsakassa purisapuggalassa avihiṁsā hoti parinibbānāya,",
  "mn8:16.5_2": "pāṇātipātissa purisapuggalassa pāṇātipātā veramaṇī hoti parinibbānāya.",
  "mn8:16.6_0": "Adinnādāyissa purisapuggalassa adinnādānā veramaṇī hoti parinibbānāya.",
  "mn8:16.7_0": "Abrahmacārissa purisapuggalassa abrahmacariyā veramaṇī hoti parinibbānāya.",
  "mn8:16.8_0": "Musāvādissa purisapuggalassa musāvādā veramaṇī hoti parinibbānāya.",
  "mn8:16.9_0": "Pisuṇavācassa purisapuggalassa pisuṇāya vācāya veramaṇī hoti parinibbānāya.",
  "mn8:16.10_0": "Pharusavācassa purisapuggalassa pharusāya vācāya veramaṇī hoti parinibbānāya.",
  "mn8:16.11_0": "Samphappalāpissa purisapuggalassa samphappalāpā veramaṇī hoti parinibbānāya.",
  "mn8:16.12_0": "Abhijjhālussa purisapuggalassa anabhijjhā hoti parinibbānāya.",
  "mn8:16.13_0": "Byāpannacittassa purisapuggalassa abyāpādo hoti parinibbānāya.",
  "mn8:16.14_0": "Micchādiṭṭhissa purisapuggalassa sammādiṭṭhi hoti parinibbānāya.",
  "mn8:16.15_0": "Micchāsaṅkappassa purisapuggalassa sammāsaṅkappo hoti parinibbānāya.",
  "mn8:16.16_0": "Micchāvācassa purisapuggalassa sammāvācā hoti parinibbānāya.",
  "mn8:16.17_0": "Micchākammantassa purisapuggalassa sammākammanto hoti parinibbānāya.",
  "mn8:16.18_0": "Micchāājīvassa purisapuggalassa sammāājīvo hoti parinibbānāya.",
  "mn8:16.19_0": "Micchāvāyāmassa purisapuggalassa sammāvāyāmo hoti parinibbānāya.",
  "mn8:16.20_0": "Micchāsatissa purisapuggalassa sammāsati hoti parinibbānāya.",
  "mn8:16.21_0": "Micchāsamādhissa purisapuggalassa sammāsamādhi hoti parinibbānāya.",
  "mn8:16.22_0": "Micchāñāṇissa purisapuggalassa sammāñāṇaṁ hoti parinibbānāya.",
  "mn8:16.23_0": "Micchāvimuttissa purisapuggalassa sammāvimutti hoti parinibbānāya.",
  "mn8:16.24_0": "Thinamiddhapariyuṭṭhitassa purisapuggalassa vigatathinamiddhatā hoti parinibbānāya.",
  "mn8:16.25_0": "Uddhatassa purisapuggalassa anuddhaccaṁ hoti parinibbānāya.",
  "mn8:16.26_0": "Vicikicchissa purisapuggalassa tiṇṇavicikicchatā hoti parinibbānāya.",
  "mn8:16.27_0": "Kodhanassa purisapuggalassa akkodho hoti parinibbānāya.",
  "mn8:16.28_0": "Upanāhissa purisapuggalassa anupanāho hoti parinibbānāya.",
  "mn8:16.29_0": "Makkhissa purisapuggalassa amakkho hoti parinibbānāya.",
  "mn8:16.30_0": "Paḷāsissa purisapuggalassa apaḷāso hoti parinibbānāya.",
  "mn8:16.31_0": "Issukissa purisapuggalassa anissukitā hoti parinibbānāya.",
  "mn8:16.32_0": "Maccharissa purisapuggalassa amacchariyaṁ hoti parinibbānāya.",
  "mn8:16.33_0": "Saṭhassa purisapuggalassa asāṭheyyaṁ hoti parinibbānāya.",
  "mn8:16.34_0": "Māyāvissa purisapuggalassa amāyā hoti parinibbānāya.",
  "mn8:16.35_0": "Thaddhassa purisapuggalassa atthaddhiyaṁ hoti parinibbānāya.",
  "mn8:16.36_0": "Atimānissa purisapuggalassa anatimāno hoti parinibbānāya.",
  "mn8:16.37_0": "Dubbacassa purisapuggalassa sovacassatā hoti parinibbānāya.",
  "mn8:16.38_0": "Pāpamittassa purisapuggalassa kalyāṇamittatā hoti parinibbānāya.",
  "mn8:16.39_0": "Pamattassa purisapuggalassa appamādo hoti parinibbānāya.",
  "mn8:16.40_0": "Assaddhassa purisapuggalassa saddhā hoti parinibbānāya.",
  "mn8:16.41_0": "Ahirikassa purisapuggalassa hirī hoti parinibbānāya.",
  "mn8:16.42_0": "Anottāpissa purisapuggalassa ottappaṁ hoti parinibbānāya.",
  "mn8:16.43_0": "Appassutassa purisapuggalassa bāhusaccaṁ hoti parinibbānāya.",
  "mn8:16.44_0": "Kusītassa purisapuggalassa vīriyārambho hoti parinibbānāya.",
  "mn8:16.45_0": "Muṭṭhassatissa purisapuggalassa upaṭṭhitassatitā hoti parinibbānāya.",
  "mn8:16.46_0": "Duppaññassa purisapuggalassa paññāsampadā hoti parinibbānāya.",
  "mn8:16.47_0": "Sandiṭṭhiparāmāsiādhānaggāhiduppaṭinissaggissa purisapuggalassa asandiṭṭhiparāmāsianādhānaggāhisuppaṭinissaggitā hoti parinibbānāya.",
  "mn8:17.1_0": "Iti kho, cunda,",
  "mn8:17.1_1": "desito mayā sallekhapariyāyo,",
  "mn8:17.1_2": "desito cittuppādapariyāyo,",
  "mn8:17.1_3": "desito parikkamanapariyāyo,",
  "mn8:17.1_4": "desito uparibhāgapariyāyo,",
  "mn8:17.1_5": "desito parinibbānapariyāyo.",
  "mn8:17.2_0": "Yaṁ kho, cunda,",
  "mn8:17.2_1": "satthārā karaṇīyaṁ sāvakānaṁ hitesinā anukampakena anukampaṁ upādāya,",
  "mn8:17.2_2": "kataṁ vo taṁ mayā.",
  "mn8:17.3_0": "Etāni, cunda,",
  "mn8:17.3_1": "rukkhamūlāni,",
  "mn8:17.3_2": "etāni suññāgārāni, jhāyatha, cunda,",
  "mn8:17.3_3": "mā pamādattha,",
  "mn8:17.3_4": "mā pacchāvippaṭisārino ahuvattha—ayaṁ kho amhākaṁ anusāsanī”ti.",
  "mn8:17.4_0": "Idamavoca bhagavā.",
  "mn8:17.5_0": "Attamano āyasmā mahācundo bhagavato bhāsitaṁ abhinandīti.",
  "mn8:17.6_0": "Catuttālīsapadā vuttā,",
  "mn8:17.7_0": "sandhayo pañca desitā;",
  "mn8:17.8_0": "Sallekho nāma suttanto,",
  "mn8:17.9_0": "gambhīro sāgarūpamoti.",
  "mn8:17.10_0": "Sallekhasuttaṁ niṭṭhitaṁ aṭṭhamaṁ."
}