{
  "tika-vin07t54:0_0": "Aparadutiyagāthāsaṅgaṇikaṁ",
  "tika-vin07t54:1_0": "Kāyikādiāpattivaṇṇanā",
  "tika-vin07t54:2_0": "474.“Katiāpattiyo”tiādinā upālittherena vinayassa pāṭavatthaṁ sayameva pucchitvā vissajjanaṁ kataṁ.",
  "tika-vin07t54:2_1": "Bhikkhunīnaṁyeva…pe…",
  "tika-vin07t54:2_2": "aṭṭhavatthukā nāmāti bhikkhunīnaṁ paññattā ekā eva āpatti aṭṭhavatthukā nāmāti attho.",
  "tika-vin07t54:3_0": "475.Kammañca kammapādakā cāti ettha yasmā ñattikammesu ñatti sayameva kammaṁ hoti,",
  "tika-vin07t54:3_1": "ñattidutiyañatticatutthesu kammesu anussāvanasaṅkhātassa kammassa ñattipādakabhāvena tiṭṭhati,",
  "tika-vin07t54:3_2": "tasmā imāni dve “ñattikiccānī”ti vuttāni.",
  "tika-vin07t54:4_0": "Pācittiyena saddhiṁ dukkaṭā katāti dasasupi sikkhāpadesu ekatoupasampannāya vasena vuttadukkaṭaṁ sandhāya vuttaṁ.",
  "tika-vin07t54:4_1": "Paṭhamasikkhāpadamhīti bhikkhunovādavaggassa paṭhamasikkhāpadavibhaṅge.",
  "tika-vin07t54:4_2": "Adhammakammeti bhikkhunovādakasammutikamme adhammakamme jāte āpajjitabbā dve āpattinavakā,",
  "tika-vin07t54:4_3": "dhammakamme dve āpattinavakāti cattāro navakā vuttā.",
  "tika-vin07t54:4_4": "Āmakadhaññaṁ viññāpetvā bhuñjantiyā viññāpanādipubbapayoge dukkaṭaṁ,",
  "tika-vin07t54:4_5": "ajjhohāre pācittiyaṁ.",
  "tika-vin07t54:4_6": "Pācittiyena saddhiṁ dukkaṭā katāyevāti vuttaṁ.",
  "tika-vin07t54:5_0": "Vijahantī tiṭṭhatītiādīsu yadā bhikkhuniyā ekena pādena hatthapāsaṁ vijahitvā ṭhatvā kiñci kammaṁ katvā",
  "tika-vin07t54:5_1": "tato aparena pādena vijahitvā ṭhātukāmatā uppajjati,",
  "tika-vin07t54:5_2": "tadā sā yathākkamaṁ “vijahantī tiṭṭhati,",
  "tika-vin07t54:5_3": "vijahitvā tiṭṭhatī”ti imaṁ vohāraṁ labhati.",
  "tika-vin07t54:5_4": "Aññathā hissā gāmūpacāramokkantiyā viseso na siyā hatthapāsavijahanassāpi gamanattā.",
  "tika-vin07t54:5_5": "Nisīdati vā nipajjati vāti etthāpi yathāvuttādhippāyena addhāsanena hatthapāsaṁ vijahantī nisīdati,",
  "tika-vin07t54:5_6": "sakalena vā āsanena vijahitvā nisīdati,",
  "tika-vin07t54:5_7": "addhasarīrena vijahantī nipajjati,",
  "tika-vin07t54:5_8": "sakalena sarīrena vijahitvā nipajjatīti yojetabbaṁ.",
  "tika-vin07t54:6_0": "Kāyikādiāpattivaṇṇanā niṭṭhitā.",
  "tika-vin07t54:7_0": "Pācittiyavaṇṇanā",
  "tika-vin07t54:8_0": "476.Sabbāninānāvatthukānīti sappinavanītādīnaṁ pañcannaṁ vatthūnaṁ bhedena pācittiyāni pañca nānāvatthukāni.",
  "tika-vin07t54:8_1": "Esa nayo paṇītabhojanavisaye nava pācittiyānītiādīsupi.",
  "tika-vin07t54:8_2": "Etena bhesajjapaṇītabhojanasikkhāpadāni ekekasikkhāpadavasena paññattānipi vatthubhedena paccekaṁ pañcasikkhāpadanavasikkhāpadasadisāni",
  "tika-vin07t54:8_3": "bhikkhunīnaṁ pāṭidesanīyāpattiyo viyāti dasseti.",
  "tika-vin07t54:8_4": "Teneva “nānāvatthukānī”ti vuttaṁ.",
  "tika-vin07t54:8_5": "Sappiṁ eva paṭiggahetvā anekabhājanesu ṭhapetvā sattāhaṁ atikkāmentassa bhājanagaṇanāya sambhavantiyo bahukāpi āpattiyo ekavatthukā eva honti,",
  "tika-vin07t54:8_6": "evaṁ sappibhojanameva bahūsu ṭhānesu viññāpetvā ekato vā visuṁ visumeva vā bhuñjantassa āpattiyo ekavatthukā evāti daṭṭhabbā.",
  "tika-vin07t54:9_0": "Pāḷiyaṁ ekavācāya deseyya,",
  "tika-vin07t54:9_1": "vuttā ādiccabandhunāti ettha “deseyyāti vuttā”ti iti-saddaṁ ajjhāharitvā yojetabbaṁ.",
  "tika-vin07t54:9_2": "Evaṁ sesesupi.",
  "tika-vin07t54:10_0": "Bhedānuvattakānanti ettha ādi-saddo luttaniddiṭṭho.",
  "tika-vin07t54:10_1": "Yāvatatiyakā ca sabbe ubhatovibhaṅge āgatā,",
  "tika-vin07t54:10_2": "saṅghādisesasāmaññena ekaṁ,",
  "tika-vin07t54:10_3": "pācittiyasāmaññena ca ekaṁ katvā “yāvatatiyake tisso”ti vuttanti daṭṭhabbaṁ.",
  "tika-vin07t54:10_4": "Ettha ca ñattiyā dukkaṭaṁ,",
  "tika-vin07t54:10_5": "dvīhi kammavācāhi thullaccayāpi santi eva.",
  "tika-vin07t54:10_6": "Tāni mātikāya na āgatāni.",
  "tika-vin07t54:10_7": "Mātikāgatavasena hettha “tisso”ti vuttaṁ.",
  "tika-vin07t54:11_0": "Saṅghādīhīti saṅghagaṇapuggalehi kāraṇabhūtehi.",
  "tika-vin07t54:11_1": "Abbhuṇhasīloti parisuddhabhāvūpagamanena abhinavuppannasīlo.",
  "tika-vin07t54:11_2": "Abhinavuppannañhi “abbhuṇha”nti vuccati,",
  "tika-vin07t54:11_3": "parisuddhasīloti attho.",
  "tika-vin07t54:11_4": "Tenāha “pākatiko”ti.",
  "tika-vin07t54:12_0": "“Kosambakakkhandhake vuttānisaṁse”ti idaṁ kosambakakkhandhake “sace maṁ ime bhikkhū āpattiyā adassane ukkhipissanti,",
  "tika-vin07t54:12_1": "na mayā saddhiṁ uposathaṁ karissantī”tiādinā āpattiyā adassane ādīnavaṁ dassetvā paresampi saddhāya āpattidesanāvidhānamukhena sāmatthiyato pakāsito.",
  "tika-vin07t54:12_2": "Ekato uposathakaraṇa,",
  "tika-vin07t54:12_3": "pavāraṇākaraṇa,",
  "tika-vin07t54:12_4": "saṅghakammakaraṇa,",
  "tika-vin07t54:12_5": "āsanenisīdana,",
  "tika-vin07t54:12_6": "yāgupānenisīdana,",
  "tika-vin07t54:12_7": "bhattaggenisīdana,",
  "tika-vin07t54:12_8": "ekacchannesayana,",
  "tika-vin07t54:12_9": "yathāvuḍḍhaabhivādanādikaraṇasaṅkhāte aṭṭhānisaṁse sandhāya vuttaṁ.",
  "tika-vin07t54:13_0": "Catunnanti vinayapiṭake āgatānaṁ vasena vuttaṁ.",
  "tika-vin07t54:13_1": "Katamā pana sāti sā catubbidhā accayadesanā katamāti attho.",
  "tika-vin07t54:13_2": "Abhimārānanti māraṇatthāya payojitadhanuggahānaṁ.",
  "tika-vin07t54:13_3": "Upaṭṭhāyikāyāti sahaseyyasikkhāpadavatthusmiṁ āgatāya.",
  "tika-vin07t54:14_0": "Aṭṭhannaṁ bhikkhunīnanti therāsanato paṭṭhāya aṭṭhahi bhikkhunīhi itarāya āgatāya vuḍḍhāya bhikkhuniyā āsanaṁ dātabbaṁ.",
  "tika-vin07t54:14_1": "Aṭṭhannaṁ pana bhikkhunīnaṁ navakāya āgatāya adātumpi vaṭṭati.",
  "tika-vin07t54:14_2": "Tāya pana saṅghanavakāsane laddhokāse nisīditabbaṁ.",
  "tika-vin07t54:14_3": "Atha vā aṭṭhannaṁ vuḍḍhānaṁ bhikkhunīnaṁ itarāya navakatarāya āsanaṁ dātabbaṁ.",
  "tika-vin07t54:14_4": "Kammāni navāti osāraṇādīni nava eva.",
  "tika-vin07t54:15_0": "Pācittiyavaṇṇanā niṭṭhitā.",
  "tika-vin07t54:16_0": "Avandanīyapuggalādivaṇṇanā",
  "tika-vin07t54:17_0": "477.Dasa janāti “dasa ime,",
  "tika-vin07t54:17_1": "bhikkhave,",
  "tika-vin07t54:17_2": "avandiyā”tiādinā vuttā navakaanupasampannanānāsaṁvāsakamātugāmapaṇḍakā pañca,",
  "tika-vin07t54:17_3": "pārivāsikādayo ca pañcāti dasa janā.",
  "tika-vin07t54:18_0": "Dvādasa kammadosāti dosayuttakammāni dvādasāti attho.",
  "tika-vin07t54:18_1": "Kammasampattiyoti sampannakammāni,",
  "tika-vin07t54:18_2": "visuddhakammānīti attho.",
  "tika-vin07t54:18_3": "Etadevāti dhammena samaggameva.",
  "tika-vin07t54:19_0": "Anantaṁ nibbānaṁ ajini jinitvā paṭilabhatīti anantajinoti āha “pariyanta”iccādi.",
  "tika-vin07t54:19_1": "Svevāti so eva bhagavā.",
  "tika-vin07t54:20_0": "“Vinayaṁ paṭijānantassa,",
  "tika-vin07t54:20_1": "vinayāni suṇoma te”tiādinā upālitthereneva ekaṁ vinayadharaṁ sammukhe ṭhitaṁ pucchantena viya pucchitvā tena vissajjitaṁ viya vissajjanaṁ kataṁ.",
  "tika-vin07t54:20_2": "Tattha vinayaṁ paṭijānantassāti vinayaṁ jānāmīti paṭijānantassa.",
  "tika-vin07t54:20_3": "Vinayānīti vinaye tayā vuccamāne suṇoma.",
  "tika-vin07t54:21_0": "478. Pāḷiyaṁ pārājikātiādi ubhatovibhaṅgesu āgatesu aggahitaggahaṇavasena vuttaṁ.",
  "tika-vin07t54:22_0": "Avandanīyapuggalādivaṇṇanā niṭṭhitā."
}