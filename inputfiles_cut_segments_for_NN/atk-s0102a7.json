{
  "atk-s0102a7:0_0": "8. Sakkapañhasuttavaṇṇanā",
  "atk-s0102a7:1_0": "Nidānavaṇṇanā",
  "atk-s0102a7:2_0": "344.Evaṁme sutanti sakkapañhasuttaṁ.",
  "atk-s0102a7:2_1": "Tatrāyamanuttānapadavaṇṇanā –",
  "atk-s0102a7:2_2": "ambasaṇḍā nāma brāhmaṇagāmoti so kira gāmo ambasaṇḍānaṁ avidūre niviṭṭho,",
  "atk-s0102a7:2_3": "tasmā “ambasaṇḍā” tveva vuccati.",
  "atk-s0102a7:2_4": "Vediyake pabbateti so kira pabbato pabbatapāde jātena maṇivedikāsadisena nīlavanasaṇḍena samantā parikkhitto,",
  "atk-s0102a7:2_5": "tasmā ‘vediyakapabbato’ tveva saṅkhyaṁ gato.",
  "atk-s0102a7:2_6": "Indasālaguhāyanti pubbepi sā dvinnaṁ pabbatānaṁ antare guhā,",
  "atk-s0102a7:2_7": "indasālarukkho cassā dvāre,",
  "atk-s0102a7:2_8": "tasmā ‘indasālaguhā’ti saṅkhyaṁ gatā.",
  "atk-s0102a7:2_9": "Atha naṁ kuṭṭehi parikkhipitvā dvāravātapānāni yojetvā supariniṭṭhitasudhākammamālākammalatākammavicittaṁ leṇaṁ katvā bhagavato adaṁsu.",
  "atk-s0102a7:2_10": "Purimavohāravasena pana “indasālaguhā” tveva naṁ sañjānanti.",
  "atk-s0102a7:2_11": "Taṁ sandhāya vuttaṁ ‘indasālaguhāya’nti.",
  "atk-s0102a7:3_0": "Ussukkaṁ udapādīti dhammiko ussāho uppajji.",
  "atk-s0102a7:3_1": "Nanu ca esa abhiṇhadassāvī bhagavato,",
  "atk-s0102a7:3_2": "na so devatāsannipāto nāma atthi,",
  "atk-s0102a7:3_3": "yatthāyaṁ na āgatapubbo,",
  "atk-s0102a7:3_4": "sakkena sadiso appamādavihārī devaputto nāma natthi.",
  "atk-s0102a7:3_5": "Atha kasmā buddhadassanaṁ anāgatapubbassa viya assa ussāho udapādīti?",
  "atk-s0102a7:3_6": "Maraṇabhayena santajjitattā.",
  "atk-s0102a7:3_7": "Tasmiṁ kirassa samaye āyu parikkhīṇo,",
  "atk-s0102a7:3_8": "so pañca pubbanimittāni disvā “parikkhīṇo dāni me āyū”ti aññāsi.",
  "atk-s0102a7:3_9": "Yesañca devaputtānaṁ maraṇanimittāni āvi bhavanti,",
  "atk-s0102a7:3_10": "tesu ye parittakena puññakammena devaloke nibbattā,",
  "atk-s0102a7:3_11": "te “kuhiṁ nu kho idāni nibbattissāmā”ti bhayaṁ santāsaṁ āpajjanti.",
  "atk-s0102a7:3_12": "Ye katabhīruttānā bahuṁ puññaṁ katvā nibbattā,",
  "atk-s0102a7:3_13": "te attanā dinnadānaṁ rakkhitasīlaṁ bhāvitabhāvanañca āgamma “uparidevaloke sampattiṁ anubhavissāmā”ti na bhāyanti.",
  "atk-s0102a7:4_0": "Sakko pana devarājā pubbanimittāni disvā dasayojanasahassaṁ devanagaraṁ,",
  "atk-s0102a7:4_1": "yojanasahassubbedhaṁ vejayantaṁ,",
  "atk-s0102a7:4_2": "tiyojanasatikaṁ sudhammadevasabhaṁ,",
  "atk-s0102a7:4_3": "yojanasatubbedhaṁ pāricchattakaṁ,",
  "atk-s0102a7:4_4": "saṭṭhiyojanikaṁ paṇḍukambalasilaṁ,",
  "atk-s0102a7:4_5": "aḍḍhatiyā nāṭakakoṭiyo dvīsu devalokesu devaparisaṁ,",
  "atk-s0102a7:4_6": "nandanavanaṁ,",
  "atk-s0102a7:4_7": "cittalatāvanaṁ,",
  "atk-s0102a7:4_8": "missakavanaṁ,",
  "atk-s0102a7:4_9": "phārusakavananti etaṁ sabbasampattiṁ oloketvā “nassati vata bho me ayaṁ sampattī”ti bhayābhibhūto ahosi.",
  "atk-s0102a7:5_0": "Tato “atthi nu kho koci samaṇo vā brāhmaṇo vā lokapitāmaho mahābrahmā vā,",
  "atk-s0102a7:5_1": "yo me hadayanissitaṁ sokasallaṁ samuddharitvā imaṁ sampattiṁ thāvaraṁ kareyyā”ti olokento kañci adisvā",
  "atk-s0102a7:5_2": "puna addasa “mādisānaṁ satasahassānampi uppannaṁ sokasallaṁ sammāsambuddho uddharituṁ paṭibalo”ti.",
  "atk-s0102a7:5_3": "Athevaṁ parivitakkentassa tena kho pana samayena sakkassa devānamindassa ussukkaṁ udapādi bhagavantaṁ dassanāya.",
  "atk-s0102a7:6_0": "Kahaṁ nu kho bhagavā etarahi viharatīti katarasmiṁ janapade kataraṁ nagaraṁ upanissāya kassa paccaye",
  "atk-s0102a7:6_1": "paribhuñjanto kassa amataṁ dhammaṁ desayamāno viharatīti.",
  "atk-s0102a7:6_2": "Addasā khoti addakkhi paṭivijjhi.",
  "atk-s0102a7:6_3": "Mārisāti piyavacanametaṁ,",
  "atk-s0102a7:6_4": "devatānaṁ pāṭiyekko vohāro.",
  "atk-s0102a7:6_5": "Niddukkhātipi vuttaṁ hoti.",
  "atk-s0102a7:6_6": "Kasmā panesa deve āmantesi?",
  "atk-s0102a7:6_7": "Sahāyatthāya.",
  "atk-s0102a7:6_8": "Pubbe kiresa bhagavati saḷalaghare viharante ekakova dassanāya agamāsi.",
  "atk-s0102a7:6_9": "Satthā “aparipakkaṁ tāvassa ñāṇaṁ,",
  "atk-s0102a7:6_10": "katipāhaṁ pana atikkamitvā mayi indasālaguhāyaṁ viharante pañca pubbanimittāni disvā maraṇabhayabhīto",
  "atk-s0102a7:6_11": "dvīsu devalokesu devatāhi saddhiṁ upasaṅkamitvā cuddasa pañhe pucchitvā upekkhāpañhavissajjanāvasāne",
  "atk-s0102a7:6_12": "asītiyā devatāsahassehi saddhiṁ sotāpattiphale patiṭṭhahissatī”ti cintetvā okāsaṁ nākāsi.",
  "atk-s0102a7:6_13": "So “mama pubbepi ekakassa gatattā satthārā okāso na kato,",
  "atk-s0102a7:6_14": "addhā me natthi maggaphalassa upanissayo,",
  "atk-s0102a7:6_15": "ekassa pana upanissaye sati cakkavāḷapariyantāyapi parisāya bhagavā dhammaṁ desetiyeva.",
  "atk-s0102a7:6_16": "Avassaṁ kho pana dvīsu devalokesu kassaci devassa upanissayo bhavissati,",
  "atk-s0102a7:6_17": "taṁ sandhāya satthā dhammaṁ desessati.",
  "atk-s0102a7:6_18": "Taṁ sutvā ahampi attano domanassaṁ vūpasamessāmī”ti cintetvā sahāyatthāya āmantesi.",
  "atk-s0102a7:7_0": "Evaṁ bhaddaṁ tavāti kho devā tāvatiṁsāti evaṁ hotu mahārāja,",
  "atk-s0102a7:7_1": "gacchāma bhagavantaṁ dassanāya,",
  "atk-s0102a7:7_2": "dullabho buddhuppādo,",
  "atk-s0102a7:7_3": "bhaddaṁ tava,",
  "atk-s0102a7:7_4": "yo tvaṁ “pabbatakīḷaṁ nadīkīḷaṁ gacchāmā”ti avatvā amhe evarūpesu ṭhānesu niyojesīti.",
  "atk-s0102a7:7_5": "Paccassosunti tassa vacanaṁ sirasā sampaṭicchiṁsu.",
  "atk-s0102a7:8_0": "345.Pañcasikhaṁgandhabbadevaputtaṁ āmantesīti deve tāva āmantetu,",
  "atk-s0102a7:8_1": "imaṁ kasmā visuṁ āmantesi?",
  "atk-s0102a7:8_2": "Okāsakaraṇatthaṁ.",
  "atk-s0102a7:8_3": "Evaṁ kirassa ahosi “dvīsu devalokesu devatā gahetvā dhurena paharantassa viya satthāraṁ upasaṅkamituṁ na yuttaṁ,",
  "atk-s0102a7:8_4": "ayaṁ pana pañcasikho dasabalassa upaṭṭhāko vallabho icchiticchitakkhaṇe gantvā pañhaṁ pucchitvā dhammaṁ suṇāti,",
  "atk-s0102a7:8_5": "imaṁ purato pesetvā okāsaṁ kāretvā iminā katokāse upasaṅkamitvā pañhaṁ pucchissāmī”ti okāsakaraṇatthaṁ āmantesi.",
  "atk-s0102a7:9_0": "Evaṁ bhaddaṁ tavāti so “evaṁ mahārāja, hotu,",
  "atk-s0102a7:9_1": "bhaddaṁ tava,",
  "atk-s0102a7:9_2": "yo tvaṁ maṁ ‘ehi, mārisa,",
  "atk-s0102a7:9_3": "uyyānakīḷādīni vā naṭasamajjādīni vā dassanāya gacchāmā’ti avatvā ‘buddhaṁ passissāma,",
  "atk-s0102a7:9_4": "dhammaṁ sossāmā’ti vadasī”ti daḷhataraṁ upatthambhento devānamindassa vacanaṁ paṭissutvā anucariyaṁ sahacaraṇaṁ ekato gamanaṁ upāgami.",
  "atk-s0102a7:10_0": "Tattha beluvapaṇḍunti beluvapakkaṁ viya paṇḍuvaṇṇaṁ.",
  "atk-s0102a7:10_1": "Tassa kira sovaṇṇamayaṁ pokkharaṁ,",
  "atk-s0102a7:10_2": "indanīlamayo daṇḍo,",
  "atk-s0102a7:10_3": "rajatamayā tantiyo,",
  "atk-s0102a7:10_4": "pavāḷamayā veṭhakā,",
  "atk-s0102a7:10_5": "vīṇāpattakaṁ gāvutaṁ,",
  "atk-s0102a7:10_6": "tantibandhanaṭṭhānaṁ gāvutaṁ,",
  "atk-s0102a7:10_7": "upari daṇḍako gāvutanti tigāvutappamāṇā vīṇā.",
  "atk-s0102a7:10_8": "Iti so taṁ vīṇaṁ ādāya samapaññāsamucchanā mucchetvā agganakhehi paharitvā madhuraṁ gītassaraṁ nicchāretvā",
  "atk-s0102a7:10_9": "sesadeve sakkassa gamanakālaṁ jānāpento ekamantaṁ aṭṭhāsi.",
  "atk-s0102a7:10_10": "Evaṁ tassa gītavāditasaññāya sannipatite devagaṇe atha kho sakko devānamindo…pe…",
  "atk-s0102a7:10_11": "vediyake pabbate paccuṭṭhāsi.",
  "atk-s0102a7:11_0": "346.Atiriva obhāsajātoti aññesu divasesu ekasseva devassa vā mārassa vā brahmuno vā obhāsena obhāsajāto hoti,",
  "atk-s0102a7:11_1": "taṁdivasaṁ pana dvīsu devalokesu devatānaṁ obhāsena atiriva obhāsajāto ekapajjoto sahassacandasūriyauggatakālasadiso ahosi.",
  "atk-s0102a7:11_2": "Parito gāmesu manussāti samantā gāmesu manussā.",
  "atk-s0102a7:11_3": "Pakatisāyamāsakāleyeva kira gāmamajjhe dārakesu kīḷantesu tattha sakko agamāsi,",
  "atk-s0102a7:11_4": "tasmā manussā passitvā evamāhaṁsu.",
  "atk-s0102a7:11_5": "Nanu ca majjhimayāme devatā bhagavantaṁ upasaṅkamanti,",
  "atk-s0102a7:11_6": "ayaṁ kasmā paṭhamayāmassāpi purimabhāgeyeva āgatoti?",
  "atk-s0102a7:11_7": "Maraṇabhayeneva tajjitattā.",
  "atk-s0102a7:11_8": "Kiṁsu nāmāti kiṁsu nāma bho etaṁ,",
  "atk-s0102a7:11_9": "ko nu kho ajja mahesakkho devo vā brahmā vā bhagavantaṁ pañhaṁ pucchituṁ dhammaṁ sotuṁ upasaṅkamanto,",
  "atk-s0102a7:11_10": "kathaṁsu nāma bho bhagavā pañhaṁ vissajjessati dhammaṁ desessati,",
  "atk-s0102a7:11_11": "lābhā amhākaṁ,",
  "atk-s0102a7:11_12": "yesaṁ no evaṁ devatānaṁ kaṅkhāvinodako satthā avidūre vihāre vasati,",
  "atk-s0102a7:11_13": "ye labhāma thālakabhikkhampi kaṭacchubhikkhampi dātunti saṁviggā lomahaṭṭhajātā uddhaggalomā hutvā dasanakhasamodhānasamujjalaṁ",
  "atk-s0102a7:11_14": "añjaliṁ sirasmiṁ patiṭṭhapetvā namassamānā aṭṭhaṁsu.",
  "atk-s0102a7:12_0": "347.Durupasaṅkamāti dupayirupāsiyā.",
  "atk-s0102a7:12_1": "Ahaṁ sarāgo sadoso samoho,",
  "atk-s0102a7:12_2": "satthā vītarāgo vītadoso vītamoho,",
  "atk-s0102a7:12_3": "tasmā dupayirupāsiyā tathāgatā mādisena.",
  "atk-s0102a7:12_4": "Jhāyīti lakkhaṇūpanijjhānena ca ārammaṇūpanijjhānena ca jhāyī.",
  "atk-s0102a7:12_5": "Tasmiññeva jhāne ratāti jhānaratā.",
  "atk-s0102a7:12_6": "Tadantaraṁ paṭisallīnāti tadantaraṁ paṭisallīnā sampati paṭisallīnā vā.",
  "atk-s0102a7:12_7": "Tasmā na kevalaṁ jhāyī jhānaratāti durupasaṅkamā,",
  "atk-s0102a7:12_8": "idānimeva paṭisallīnātipi durupasaṅkamā.",
  "atk-s0102a7:12_9": "Pasādeyyāsīti ārādheyyāsi,",
  "atk-s0102a7:12_10": "okāsaṁ me kāretvā dadeyyāsīti vadati.",
  "atk-s0102a7:12_11": "Beluvapaṇḍuvīṇaṁ ādāyāti nanu pubbeva ādinnāti? Āma, ādinnā.",
  "atk-s0102a7:12_12": "Maggagamanavasena pana aṁsakūṭe laggitā,",
  "atk-s0102a7:12_13": "idāni naṁ vāmahatthe ṭhapetvā vādanasajjaṁ katvā ādiyi.",
  "atk-s0102a7:12_14": "Tena vuttaṁ “ādāyā”ti.",
  "atk-s0102a7:13_0": "Pañcasikhagītagāthāvaṇṇanā",
  "atk-s0102a7:14_0": "348.Assāvesīti sāvesi.",
  "atk-s0102a7:14_1": "Buddhūpasañhitāti buddhaṁ ārabbha buddhaṁ nissayaṁ katvā pavattāti attho.",
  "atk-s0102a7:14_2": "Sesapadesupi eseva nayo.",
  "atk-s0102a7:15_0": "Vande te pitaraṁ bhadde,",
  "atk-s0102a7:15_1": "timbaruṁ sūriyavacchaseti ettha sūriyavacchasāti sūriyasamānasarīrā.",
  "atk-s0102a7:15_2": "Tassā kira devadhītāya pādantato rasmi uṭṭhahitvā kesantaṁ ārohati,",
  "atk-s0102a7:15_3": "tasmā bālasūriyamaṇḍalasadisā khāyati,",
  "atk-s0102a7:15_4": "iti naṁ “sūriyavacchasā”ti sañjānanti.",
  "atk-s0102a7:15_5": "Taṁ sandhāyāha – “bhadde,",
  "atk-s0102a7:15_6": "sūriyavacchase,",
  "atk-s0102a7:15_7": "tava pitaraṁ timbaruṁ gandhabbadevarājānaṁ vandāmī”ti.",
  "atk-s0102a7:15_8": "Yena jātāsi kalyāṇīti yena kāraṇabhūtena yaṁ timbaruṁ devarājānaṁ nissāya tvaṁ jātā,",
  "atk-s0102a7:15_9": "kalyāṇī sabbaṅgasobhanā.",
  "atk-s0102a7:15_10": "Ānandajananī mamāti mayhaṁ pītisomanassavaḍḍhanī.",
  "atk-s0102a7:16_0": "Vātova sedataṁ kantoti yathā sañjātasedānaṁ sedaharaṇatthaṁ vāto iṭṭho hoti kanto manāpo,",
  "atk-s0102a7:16_1": "evanti attho.",
  "atk-s0102a7:16_2": "Pānīyaṁva pipāsatoti pātumicchantassa pipāsato pipāsābhibhūtassa.",
  "atk-s0102a7:16_3": "Aṅgīrasīti aṅge rasmiyo assāti aṅgīrasī,",
  "atk-s0102a7:16_4": "tameva ārabbha ālapanto vadati.",
  "atk-s0102a7:16_5": "Dhammo arahatāmivāti arahantānaṁ navalokuttaradhammo viya.",
  "atk-s0102a7:17_0": "Jighacchatoti bhuñjitukāmassa khudābhibhūtassa.",
  "atk-s0102a7:17_1": "Jalantamiva vārināti yathā koci jalantaṁ jātavedaṁ udakakumbhena nibbāpeyya,",
  "atk-s0102a7:17_2": "evaṁ tava kāraṇā uppannaṁ mama kāmarāgapariḷāhaṁ nibbāpehīti vadati.",
  "atk-s0102a7:18_0": "Yuttaṁ kiñjakkhareṇunāti padumakesarareṇunā yuttaṁ.",
  "atk-s0102a7:18_1": "Nāgo ghammābhitatto vāti ghammābhitattahatthī viya.",
  "atk-s0102a7:18_2": "Ogāhe te thanūdaranti yathā so nāgo pokkharaṇiṁ ogāhitvā pivitvā aggasoṇḍamattaṁ paññāyamānaṁ katvā nimuggo sukhaṁ sātaṁ vindati,",
  "atk-s0102a7:18_3": "evaṁ kadā nu kho te thanūdaraṁ thanavemajjhaṁ udarañca otaritvā ahaṁ sukhaṁ sātaṁ paṭilabhissāmīti vadati.",
  "atk-s0102a7:19_0": "“Accaṅkusova nāgova, jitaṁ me tuttatomaraṁ;",
  "atk-s0102a7:20_0": "Kāraṇaṁ nappajānāmi, sammatto lakkhaṇūruyā”ti. –",
  "atk-s0102a7:21_0": "Ettha tuttaṁ vuccati kaṇṇamūle vijjhanaayadaṇḍako.",
  "atk-s0102a7:21_1": "Tomaranti pādādīsu vijjhanadaṇḍatomaraṁ.",
  "atk-s0102a7:21_2": "Aṅkusoti matthake vijjhanakuṭilakaṇṭako.",
  "atk-s0102a7:21_3": "Yo ca nāgo pabhinnamatto accaṅkuso hoti,",
  "atk-s0102a7:21_4": "aṅkusaṁ atīto;",
  "atk-s0102a7:21_5": "aṅkusena vijjhiyamānopi vasaṁ na gacchati,",
  "atk-s0102a7:21_6": "so “jitaṁ mayā tuttatomaraṁ,",
  "atk-s0102a7:21_7": "yo ahaṁ aṅkusassapi vasaṁ na gacchāmī”ti madadappena kiñci kāraṇaṁ na bujjhati.",
  "atk-s0102a7:21_8": "Yathā so accaṅkuso nāgo “jitaṁ me tuttatomara”nti kiñci kāraṇaṁ nappajānāti,",
  "atk-s0102a7:21_9": "evaṁ ahampi lakkhaṇasampannaūrutāya lakkhaṇūruyā sammatto matto pamatto ummatto viya kiñci kāraṇaṁ nappajānāmīti vadati.",
  "atk-s0102a7:21_10": "Atha vā accaṅkusova nāgo ahampi sammatto lakkhaṇūruyā kiñci tato virāgakāraṇaṁ nappajānāmi. Kasmā?",
  "atk-s0102a7:21_11": "Yasmā tena nāgena viya jitaṁ me tuttatomaraṁ,",
  "atk-s0102a7:21_12": "na kassaci vadato vacanaṁ ādiyāmi.",
  "atk-s0102a7:22_0": "Tayi gedhitacittosmīti bhadde lakkhaṇūru tayi baddhacittosmi.",
  "atk-s0102a7:22_1": "Gedhitacittoti vā gedhaṁ ajjhupetacitto.",
  "atk-s0102a7:22_2": "Cittaṁ vipariṇāmitanti pakatiṁ jahitvā ṭhitaṁ.",
  "atk-s0102a7:22_3": "Paṭigantuṁ na sakkomīti nivattituṁ na sakkomi.",
  "atk-s0102a7:22_4": "Vaṅkaghastova ambujoti baḷisaṁ gilitvā ṭhitamaccho viya.",
  "atk-s0102a7:22_5": "“Ghaso”tipi pāṭho,",
  "atk-s0102a7:22_6": "ayamevattho.",
  "atk-s0102a7:23_0": "Vāmūrūti vāmākārena saṇṭhitaūru,",
  "atk-s0102a7:23_1": "kadalikkhandhasadisaūrūti vā attho.",
  "atk-s0102a7:23_2": "Sajāti āliṅga.",
  "atk-s0102a7:23_3": "Mandalocaneti itthiyo na tikhiṇaṁ nijjhāyanti mandaṁ ālocenti olokenti,",
  "atk-s0102a7:23_4": "tasmā “mandalocanā”ti vuccanti.",
  "atk-s0102a7:23_5": "Palissajāti sabbatobhāgena āliṅga.",
  "atk-s0102a7:23_6": "Etaṁ me abhipatthitanti etaṁ mayā abhiṇhaṁ patthitaṁ.",
  "atk-s0102a7:24_0": "Appako vata me santoti pakatiyāva mando samāno.",
  "atk-s0102a7:24_1": "Vellitakesiyāti kesā muñcitvā piṭṭhiyaṁ vissaṭṭhakāle sappo viya vellantā gacchantā assāti vellitakesī,",
  "atk-s0102a7:24_2": "tassā vellitakesiyā.",
  "atk-s0102a7:24_3": "Anekabhāvo samuppādīti anekavidho jāto.",
  "atk-s0102a7:24_4": "Anekabhāgoti vā pāṭho.",
  "atk-s0102a7:24_5": "Arahanteva dakkhiṇāti arahantamhi dinnadānaṁ viya nānappakārato pabhinno.",
  "atk-s0102a7:25_0": "Yaṁ me atthi kataṁ puññanti yaṁ mayā kataṁ puññamatthi.",
  "atk-s0102a7:25_1": "Arahantesu tādisūti tādilakkhaṇappattesu arahantesu.",
  "atk-s0102a7:25_2": "Tayā saddhiṁ vipaccatanti sabbaṁ tayā saddhimeva vipākaṁ detu.",
  "atk-s0102a7:26_0": "Ekodīti ekībhāvaṁ gato.",
  "atk-s0102a7:26_1": "Nipako satoti nepakkaṁ vuccati paññā,",
  "atk-s0102a7:26_2": "tāya samannāgatoti nipako.",
  "atk-s0102a7:26_3": "Satiyā samannāgatattā sato.",
  "atk-s0102a7:26_4": "Amataṁ muni jigīsānoti yathā so buddhamuni amataṁ nibbānaṁ jigīsati pariyesati,",
  "atk-s0102a7:26_5": "evaṁ taṁ ahaṁ sūriyavacchase jigīsāmi pariyesāmi.",
  "atk-s0102a7:26_6": "Yathā vā so amataṁ jigīsāno esanto gavesanto vicarati,",
  "atk-s0102a7:26_7": "evāhaṁ taṁ esanto gavesanto vicarāmītipi attho.",
  "atk-s0102a7:27_0": "Yathāpi muni nandeyya,",
  "atk-s0102a7:27_1": "patvā sambodhimuttamanti yathā buddhamuni bodhipallaṅke nisinno sabbaññutaññāṇaṁ patvā nandeyya toseyya.",
  "atk-s0102a7:27_2": "Evaṁ nandeyyanti evameva ahampi tayā missībhāvaṁ gato nandeyyaṁ,",
  "atk-s0102a7:27_3": "pītisomanassajāto bhaveyyanti vadati.",
  "atk-s0102a7:28_0": "Tāhaṁ bhadde vareyyāheti aheti āmantanaṁ,",
  "atk-s0102a7:28_1": "ahe bhadde sūriyavacchase,",
  "atk-s0102a7:28_2": "sakkena devānamindena “kiṁ dvīsu devalokesu devarajjaṁ gaṇhasi,",
  "atk-s0102a7:28_3": "suriyavacchasa”nti,",
  "atk-s0102a7:28_4": "evaṁ vare dinne devarajjaṁ pahāya “sūriyavacchasaṁ gaṇhāmī”ti evaṁ taṁ ahaṁ vareyyaṁ iccheyyaṁ gaṇheyyanti attho.",
  "atk-s0102a7:29_0": "Sālaṁva na ciraṁ phullanti tava pitu nagaradvāre naciraṁ pupphito sālo atthi.",
  "atk-s0102a7:29_1": "So ativiya manoharo.",
  "atk-s0102a7:29_2": "Taṁ naciraṁ phullasālaṁ viya.",
  "atk-s0102a7:29_3": "Pitaraṁ te sumedhaseti atisassirīkaṁ tava pitaraṁ vandamāno namassāmi namo karomi.",
  "atk-s0102a7:29_4": "Yassāsetādisī pajāti yassa āsi etādisī dhītā.",
  "atk-s0102a7:30_0": "349.Saṁsandatīti kasmā gītasaddassa ceva vīṇāsaddassa ca vaṇṇaṁ kathesi?",
  "atk-s0102a7:30_1": "Kiṁ tattha bhagavato sārāgo atthīti? Natthi.",
  "atk-s0102a7:30_2": "Chaḷaṅgupekkhāya upekkhako bhagavā etādisesu ṭhānesu,",
  "atk-s0102a7:30_3": "kevalaṁ iṭṭhāniṭṭhaṁ jānāti,",
  "atk-s0102a7:30_4": "na tattha rajjati.",
  "atk-s0102a7:30_5": "Vuttampi cetaṁ “saṁvijjati kho, āvuso,",
  "atk-s0102a7:30_6": "bhagavato cakkhu,",
  "atk-s0102a7:30_7": "passati bhagavā cakkhunā rūpaṁ,",
  "atk-s0102a7:30_8": "chandarāgo bhagavato natthi,",
  "atk-s0102a7:30_9": "suvimuttacitto bhagavā.",
  "atk-s0102a7:30_10": "Saṁvijjati kho, āvuso,",
  "atk-s0102a7:30_11": "bhagavato sota”ntiādi.",
  "atk-s0102a7:30_12": "Sace pana vaṇṇaṁ na katheyya,",
  "atk-s0102a7:30_13": "pañcasikho “okāso me kato”ti na jāneyya.",
  "atk-s0102a7:30_14": "Atha sakko “bhagavatā pañcasikhassa okāso na kato”ti devatā gahetvā tatova paṭinivatteyya,",
  "atk-s0102a7:30_15": "tato mahājāniyo bhaveyya.",
  "atk-s0102a7:30_16": "Vaṇṇe pana kathite “kato bhagavatā pañcasikhassa okāso”ti devatāhi saddhiṁ upasaṅkamitvā pañhaṁ pucchitvā",
  "atk-s0102a7:30_17": "vissajjanāvasāne asītiyā devatāsahassehi saddhiṁ sotāpattiphale patiṭṭhahissatīti ñatvā vaṇṇaṁ kathesi.",
  "atk-s0102a7:31_0": "Tattha kadā saṁyūḷhāti kadā ganthitā piṇḍitā.",
  "atk-s0102a7:31_1": "Tena kho panāhaṁ, bhante,",
  "atk-s0102a7:31_2": "samayenāti tena samayena tasmiṁ tumhākaṁ sambodhippattito paṭṭhāya aṭṭhame sattāhe.",
  "atk-s0102a7:31_3": "Bhaddā nāma sūriyavacchasāti nāmato bhaddā sarīrasampattiyā sūriyavacchasā.",
  "atk-s0102a7:31_4": "Bhaginīti vohāravacanametaṁ,",
  "atk-s0102a7:31_5": "devadhītāti attho.",
  "atk-s0102a7:31_6": "Parakāminīti paraṁ kāmeti abhikaṅkhati.",
  "atk-s0102a7:32_0": "Upanaccantiyāti naccamānāya.",
  "atk-s0102a7:32_1": "Sā kira ekasmiṁ samaye cātumahārājikadevehi saddhiṁ sakkassa devarājassa naccaṁ dassanatthāya gatā,",
  "atk-s0102a7:32_2": "tasmiñca khaṇe sakko tathāgatassa aṭṭha yathābhucce guṇe payirudāhāsi.",
  "atk-s0102a7:32_3": "Evaṁ tasmiṁ divase gantvā naccantī assosi.",
  "atk-s0102a7:33_0": "Sakkūpasaṅkamavaṇṇanā",
  "atk-s0102a7:34_0": "350.Paṭisammodatīti “saṁsandati kho te”tiādīni vadanto bhagavā sammodati,",
  "atk-s0102a7:34_1": "pañcasikho paṭisammodati.",
  "atk-s0102a7:34_2": "Gāthā ca bhāsanto pañcasikho sammodati,",
  "atk-s0102a7:34_3": "bhagavā paṭisammodati.",
  "atk-s0102a7:34_4": "Āmantesīti jānāpesi.",
  "atk-s0102a7:34_5": "Tassa kirevaṁ ahosi “ayaṁ pañcasikho mayā mama kammena pesito attano kammaṁ karoti.",
  "atk-s0102a7:34_6": "Evarūpassa satthu santike ṭhatvā kāmaguṇūpasañhitaṁ ananucchavikaṁ kathesi,",
  "atk-s0102a7:34_7": "naṭā nāma nillajjā honti,",
  "atk-s0102a7:34_8": "kathento vippakārampi dasseyya,",
  "atk-s0102a7:34_9": "handa naṁ mama kammaṁ jānāpemī”ti cintetvā āmantesi.",
  "atk-s0102a7:35_0": "351.Evañcapana tathāgatāti dhammasaṅgāhakattherehi ṭhapitavacanaṁ.",
  "atk-s0102a7:35_1": "Abhivadantīti abhivādanasampaṭicchanena vaḍḍhitavacanena vadanti.",
  "atk-s0102a7:35_2": "Abhivaditoti vaḍḍhitavacanena vutto.",
  "atk-s0102a7:36_0": "Urundā samapādīti mahantā vivaṭā ahosi,",
  "atk-s0102a7:36_1": "andhakāro guhāyaṁ antaradhāyi.",
  "atk-s0102a7:36_2": "Āloko udapādīti yo pakatiyā guhāyaṁ andhakāro,",
  "atk-s0102a7:36_3": "so antarahito,",
  "atk-s0102a7:36_4": "āloko jāto.",
  "atk-s0102a7:36_5": "Sabbametaṁ dhammasaṅgāhakānaṁ vacanaṁ.",
  "atk-s0102a7:37_0": "352.Cirapaṭikāhaṁ,",
  "atk-s0102a7:37_1": "bhanteti cirato ahaṁ,",
  "atk-s0102a7:37_2": "cirato paṭṭhāyāhaṁ dassanakāmoti attho.",
  "atk-s0102a7:37_3": "Kehici kehici kiccakaraṇīyehīti devānaṁ dhītā ca puttā ca aṅke nibbattanti,",
  "atk-s0102a7:37_4": "pādaparicārikā itthiyo sayane nibbattanti,",
  "atk-s0102a7:37_5": "tāsaṁ maṇḍanapasādhanakārikā devatā sayanaṁ parivāretvā nibbattanti,",
  "atk-s0102a7:37_6": "veyyāvaccakarā antovimāne nibbattanti,",
  "atk-s0102a7:37_7": "etesaṁ atthāya aḍḍakaraṇaṁ nāma natthi.",
  "atk-s0102a7:37_8": "Ye pana sīmantare nibbattanti,",
  "atk-s0102a7:37_9": "te “tava santakā,",
  "atk-s0102a7:37_10": "mama santakā”ti nicchetuṁ asakkontā aḍḍaṁ karonti,",
  "atk-s0102a7:37_11": "sakkaṁ devarājānaṁ pucchanti.",
  "atk-s0102a7:37_12": "So “yassa vimānaṁ āsannataraṁ,",
  "atk-s0102a7:37_13": "tassa santakā”ti vadati.",
  "atk-s0102a7:37_14": "Sace dvepi samaṭṭhāne honti,",
  "atk-s0102a7:37_15": "“yassa vimānaṁ olokentī ṭhitā,",
  "atk-s0102a7:37_16": "tassa santakā”ti vadati.",
  "atk-s0102a7:37_17": "Sace ekampi na oloketi,",
  "atk-s0102a7:37_18": "taṁ ubhinnaṁ kalahupacchedanatthaṁ attano santakaṁ karoti.",
  "atk-s0102a7:37_19": "Kīḷādīnipi kiccāni karaṇīyāneva.",
  "atk-s0102a7:37_20": "Evarūpāni tāni karaṇīyāni sandhāya “kehici kehici kiccakaraṇīyehī”ti āha.",
  "atk-s0102a7:38_0": "Salaḷāgāraketi salaḷamayagandhakuṭiyaṁ.",
  "atk-s0102a7:38_1": "Aññatarena samādhināti tadā kira bhagavā sakkasseva aparipākagataṁ ñāṇaṁ viditvā okāsaṁ akāretukāmo phalasamāpattivihārena nisīdi.",
  "atk-s0102a7:38_2": "Taṁ esa ajānanto “aññatarena samādhinā”ti āha.",
  "atk-s0102a7:38_3": "Bhūjati ca nāmāti bhūjatīti tassā nāmaṁ.",
  "atk-s0102a7:38_4": "Paricārikāti pādaparicārikā devadhītā.",
  "atk-s0102a7:38_5": "Sā kira dve phalāni pattā,",
  "atk-s0102a7:38_6": "tenassā devaloke abhiratiyeva natthi.",
  "atk-s0102a7:38_7": "Niccaṁ bhagavato upaṭṭhānaṁ āgantvā añjaliṁ sirasi ṭhapetvā bhagavantaṁ namassamānā tiṭṭhati.",
  "atk-s0102a7:38_8": "Nemisaddena tamhā samādhimhā vuṭṭhitoti “samāpanno saddaṁ suṇātī”ti no vata re vattabbe,",
  "atk-s0102a7:38_9": "nanu bhagavā sakkassa devānamindassa “apicāhaṁ āyasmato cakkanemisaddena tamhā samādhimhā vuṭṭhito”ti bhaṇatīti.",
  "atk-s0102a7:38_10": "Tiṭṭhatu nemisaddo,",
  "atk-s0102a7:38_11": "samāpanno nāma antosamāpattiyaṁ kaṇṇamūle dhamamānassa saṅkhayugaḷassāpi asanisannipātassāpi saddaṁ na suṇāti.",
  "atk-s0102a7:38_12": "Bhagavā pana “ettakaṁ kālaṁ sakkassa okāsaṁ na karissāmī”ti paricchinditvā kālavasena phalasamāpattiṁ samāpanno.",
  "atk-s0102a7:38_13": "Sakko “na dāni me satthā okāsaṁ karotī”ti gandhakuṭiṁ padakkhiṇaṁ katvā rathaṁ nivattetvā devalokābhimukhaṁ pesesi.",
  "atk-s0102a7:38_14": "Gandhakuṭipariveṇaṁ rathasaddena samohitaṁ pañcaṅgikatūriyaṁ viya ahosi.",
  "atk-s0102a7:38_15": "Bhagavato yathāparicchinnakālavasena samāpattito vuṭṭhitassa rathasaddeneva paṭhamāvajjanaṁ uppajji,",
  "atk-s0102a7:38_16": "tasmā evamāha.",
  "atk-s0102a7:39_0": "Gopakavatthuvaṇṇanā",
  "atk-s0102a7:40_0": "353.Sīlesu paripūrakārinīti pañcasu sīlesu paripūrakārinī.",
  "atk-s0102a7:40_1": "Itthittaṁ virājetvāti itthittaṁ nāma alaṁ,",
  "atk-s0102a7:40_2": "na hi itthitte ṭhatvā cakkavattisiriṁ,",
  "atk-s0102a7:40_3": "na sakkamārabrahmasiriyo paccanubhavituṁ,",
  "atk-s0102a7:40_4": "na paccekabodhiṁ,",
  "atk-s0102a7:40_5": "na sammāsambodhiṁ gantuṁ sakkāti evaṁ itthittaṁ virājeti nāma.",
  "atk-s0102a7:40_6": "Mahantamidaṁ purisattaṁ nāma seṭṭhaṁ uttamaṁ,",
  "atk-s0102a7:40_7": "ettha ṭhatvā sakkā etā sampattiyo pāpuṇitunti evaṁ pana purisattaṁ bhāveti nāma.",
  "atk-s0102a7:40_8": "Sāpi evamakāsi.",
  "atk-s0102a7:40_9": "Tena vuttaṁ –",
  "atk-s0102a7:40_10": "“itthittaṁ virājetvā purisattaṁ bhāvetvā”ti.",
  "atk-s0102a7:40_11": "Hīnaṁ gandhabbakāyanti hīnaṁ lāmakaṁ gandhabbanikāyaṁ.",
  "atk-s0102a7:40_12": "Kasmā pana te parisuddhasīlā tattha uppannāti?",
  "atk-s0102a7:40_13": "Pubbanikantiyā.",
  "atk-s0102a7:40_14": "Pubbepi kira nesaṁ etadeva vasitaṭṭhānaṁ,",
  "atk-s0102a7:40_15": "tasmā nikantivasena tattha uppannā.",
  "atk-s0102a7:40_16": "Upaṭṭhānanti upaṭṭhānasālaṁ.",
  "atk-s0102a7:40_17": "Pāricariyanti paricaraṇabhāvaṁ.",
  "atk-s0102a7:40_18": "Gītavāditehi amhe paricarissāmāti āgacchanti.",
  "atk-s0102a7:41_0": "Paṭicodesīti sāresi.",
  "atk-s0102a7:41_1": "So kira te disvā “ime devaputtā ativiya virocenti ativaṇṇavanto,",
  "atk-s0102a7:41_2": "kiṁ nu kho kammaṁ katvā āgatā”ti āvajjanto “bhikkhū ahesu”nti addasa.",
  "atk-s0102a7:41_3": "Tato “bhikkhū hontu,",
  "atk-s0102a7:41_4": "sīlesu paripūrakārino”ti upadhārento “paripūrakārino”ti addasa.",
  "atk-s0102a7:41_5": "“Paripūrakārino hontu,",
  "atk-s0102a7:41_6": "añño guṇo atthi natthī”ti upadhārento “jhānalābhino”ti addasa.",
  "atk-s0102a7:41_7": "“Jhānalābhino hontu,",
  "atk-s0102a7:41_8": "kuhiṁ vāsikā”ti upadhārento “mayhaṁva kulūpakā”ti addasa.",
  "atk-s0102a7:41_9": "Parisuddhasīlā nāma chasu devalokesu yatthicchanti,",
  "atk-s0102a7:41_10": "tattha nibbattanti.",
  "atk-s0102a7:41_11": "Ime pana uparidevaloke ca na nibbattā.",
  "atk-s0102a7:41_12": "Jhānalābhino nāma brahmaloke nibbattanti,",
  "atk-s0102a7:41_13": "ime ca brahmaloke na nibbattā.",
  "atk-s0102a7:41_14": "Ahaṁ pana etesaṁ ovāde ṭhatvā devalokasāmikassa sakkassa devānamindassa pallaṅke putto hutvā nibbatto,",
  "atk-s0102a7:41_15": "ime hīne gandhabbakāye nibbattā.",
  "atk-s0102a7:41_16": "Aṭṭhivedhapuggalā nāmete vaṭṭetvā vaṭṭetvā gāḷhaṁ vijjhitabbāti cintetvā kutomukhā nāmātiādīhi vacanehi paṭicodesi.",
  "atk-s0102a7:42_0": "Tattha kutomukhāti bhagavati abhimukhe dhammaṁ desente tumhe kutomukhā kiṁ aññā vihitā ito cito ca olokayamānā udāhu niddāyamānā?",
  "atk-s0102a7:42_1": "Duddiṭṭharūpanti duddiṭṭhasabhāvaṁ daṭṭhuṁ ayuttaṁ.",
  "atk-s0102a7:42_2": "Sahadhammiketi ekassa satthu sāsane samāciṇṇadhamme katapuññe.",
  "atk-s0102a7:42_3": "Tesaṁ bhanteti tesaṁ gopakena devaputtena evaṁ vatvā puna “aho tumhe nillajjā ahirikā”tiādīhi vacanehi",
  "atk-s0102a7:42_4": "paṭicoditānaṁ dve devā diṭṭheva dhamme satiṁ paṭilabhiṁsu.",
  "atk-s0102a7:43_0": "Kāyaṁ brahmapurohitanti te kira cintayiṁsu –",
  "atk-s0102a7:43_1": "“naṭehi nāma naccantehi gāyantehi vādentehi āgantvā dāyo nāma labhitabbo assa,",
  "atk-s0102a7:43_2": "ayaṁ pana amhākaṁ diṭṭhakālato paṭṭhāya pakkhittaloṇaṁ uddhanaṁ viya taṭataṭāyateva,",
  "atk-s0102a7:43_3": "kiṁ nu kho ida”nti āvajjantā attano samaṇabhāvaṁ parisuddhasīlataṁ jhānalābhitaṁ tasseva kulūpakabhāvañca",
  "atk-s0102a7:43_4": "disvā “parisuddhasīlā nāma chasu devalokesu yathārucite ṭhāne nibbattanti,",
  "atk-s0102a7:43_5": "jhānalābhino brahmaloke.",
  "atk-s0102a7:43_6": "Mayaṁ uparidevalokepi brahmalokepi nibbattituṁ nāsakkhimha.",
  "atk-s0102a7:43_7": "Amhākaṁ ovāde ṭhatvā ayaṁ itthikā upari nibbattā,",
  "atk-s0102a7:43_8": "mayaṁ bhikkhū samānā bhagavati brahmacariyaṁ caritvā hīne gandhabbakāye nibbattā.",
  "atk-s0102a7:43_9": "Tena no ayaṁ evaṁ niggaṇhātī”ti ñatvā tassa kathaṁ suṇantāyeva tesu dve janā paṭhamajjhānasatiṁ paṭilabhitvā",
  "atk-s0102a7:43_10": "jhānaṁ pādakaṁ katvā saṅkhāre sammasantā anāgāmiphaleyeva patiṭṭhahiṁsu.",
  "atk-s0102a7:43_11": "Atha nesaṁ so paritto kāmāvacarattabhāvo dhāretuṁ nāsakkhi.",
  "atk-s0102a7:43_12": "Tasmā tāvadeva cavitvā brahmapurohitesu nibbattā.",
  "atk-s0102a7:43_13": "So ca nesaṁ kāyo tattha ṭhitānaṁyeva nibbatto.",
  "atk-s0102a7:43_14": "Tena vuttaṁ – “tesaṁ, bhante,",
  "atk-s0102a7:43_15": "gopakena devaputtena paṭicoditānaṁ dve devā diṭṭheva dhamme satiṁ paṭilabhiṁsu kāyaṁ brahmapurohita”nti.",
  "atk-s0102a7:44_0": "Tattha diṭṭheva dhammeti tasmiññeva attabhāve jhānasatiṁ paṭilabhiṁsu.",
  "atk-s0102a7:44_1": "Tattheva ṭhatvā cutā pana kāyaṁ brahmapurohitaṁ brahmapurohitasarīraṁ paṭilabhiṁsūti evamattho daṭṭhabbo.",
  "atk-s0102a7:44_2": "Eko pana devoti eko devaputto nikantiṁ chindituṁ asakkonto kāme ajjhavasi,",
  "atk-s0102a7:44_3": "tattheva āvāsiko ahosi.",
  "atk-s0102a7:45_0": "354.Saṅghañcupaṭṭhāsinti saṅghañca upaṭṭhāsiṁ.",
  "atk-s0102a7:46_0": "Sudhammatāyāti dhammassa sundarabhāvena.",
  "atk-s0102a7:46_1": "Tidivūpapannoti tidive tidasapure upapanno.",
  "atk-s0102a7:46_2": "Gandhabbakāyūpagate vasīneti gandhabbakāyaṁ āvāsiko hutvā upagate.",
  "atk-s0102a7:46_3": "Ye ca mayaṁ pubbe manussabhūtāti ye pubbe manussabhūtā mayaṁ annena pānena upaṭṭhahimhāti iminā saddhiṁ yojetvā attho veditabbo.",
  "atk-s0102a7:47_0": "Pādūpasaṅgayhāti pāde upasaṅgayha pādadhovanapādamakkhanānuppadānena pūjetvā ceva vanditvā ca.",
  "atk-s0102a7:47_1": "Sake nivesaneti attano ghare.",
  "atk-s0102a7:47_2": "Imassāpi padassa upaṭṭhahimhāti imināva sambandho.",
  "atk-s0102a7:48_0": "Paccattaṁ veditabboti attanāva veditabbo.",
  "atk-s0102a7:48_1": "Ariyāna subhāsitānīti tumhehi vuccamānāni buddhānaṁ bhagavantānaṁ subhāsitāni.",
  "atk-s0102a7:49_0": "Tumhepana seṭṭhamupāsamānāti uttamaṁ buddhaṁ bhagavantaṁ upāsamānā anuttare buddhasāsane vā.",
  "atk-s0102a7:49_1": "Brahmacariyanti seṭṭhacariyaṁ.",
  "atk-s0102a7:49_2": "Bhavatūpapattīti bhavantānaṁ upapatti.",
  "atk-s0102a7:50_0": "Agāre vasato mayhanti gharamajjhe vasantassa mayhaṁ.",
  "atk-s0102a7:51_0": "Svajjāti so ajja. Gotamasāvakenāti idha gopako gotamasāvakoti vutto. Sameccāti samāgantvā.",
  "atk-s0102a7:52_0": "Handaviyāyāma byāyāmāti handa uyyamāma byāyamāma.",
  "atk-s0102a7:52_1": "Mā no mayaṁ parapessā ahumhāti noti nipātamattaṁ,",
  "atk-s0102a7:52_2": "mā mayaṁ parassa pesanakārakāva ahumhāti attho.",
  "atk-s0102a7:52_3": "Gotamasāsanānīti idha pakatiyā paṭividdhaṁ paṭhamajjhānameva gotamasāsanānīti vuttaṁ,",
  "atk-s0102a7:52_4": "taṁ anussaraṁ anussaritvāti attho.",
  "atk-s0102a7:53_0": "Cittāni virājayitvāti pañcakāmaguṇikacittāni virājayitvā.",
  "atk-s0102a7:53_1": "Kāmesu ādīnavanti vikkhambhanavasena paṭhamajjhānena kāmesu ādīnavaṁ addasaṁsu,",
  "atk-s0102a7:53_2": "samucchedavasena tatiyamaggena.",
  "atk-s0102a7:53_3": "Kāmasaṁyojanabandhanānīti kāmasaññojanāni ca kāmabandhanāni ca.",
  "atk-s0102a7:53_4": "Pāpimayogānīti pāpimato mārassa yogabhūtāni,",
  "atk-s0102a7:53_5": "bandhanabhūtānīti attho.",
  "atk-s0102a7:53_6": "Duraccayānīti duratikkamāni.",
  "atk-s0102a7:53_7": "Saindā devā sapajāpatikāti indaṁ jeṭṭhakaṁ katvā upaviṭṭhā saindā pajāpatiṁ devarājānaṁ jeṭṭhakaṁ katvā upaviṭṭhā sapajāpatikā.",
  "atk-s0102a7:53_8": "Sabhāyupaviṭṭhāti sabhāyaṁ upaviṭṭhā,",
  "atk-s0102a7:53_9": "nisinnāti attho.",
  "atk-s0102a7:54_0": "Vīrāti sūrā.",
  "atk-s0102a7:54_1": "Virāgāti vītarāgā.",
  "atk-s0102a7:54_2": "Virajaṁ karontāti virajaṁ anāgāmimaggaṁ karontā uppādentā.",
  "atk-s0102a7:54_3": "Nāgova sannāni guṇānīti kāmasaññojanabandhanāni chetvā deve tāvatiṁse atikkamiṁsu.",
  "atk-s0102a7:54_4": "Saṁvegajātassāti jātasaṁvegassa sakkassa.",
  "atk-s0102a7:55_0": "Kāmābhibhūti duvidhānampi kāmānaṁ abhibhū. Satiyā vihīnāti jhānasativirahitā.",
  "atk-s0102a7:56_0": "Tiṇṇaṁ tesanti tesu tīsu janesu.",
  "atk-s0102a7:56_1": "Āvasinettha ekoti tattha hīne kāye ekoyeva āvāsiko jāto.",
  "atk-s0102a7:56_2": "Sambodhipathānusārinoti anāgāmimaggānusārino.",
  "atk-s0102a7:56_3": "Devepi hīḷentīti dve devaloke hīḷentā adhokarontā upacārappanāsamādhīhi samāhitattā attano pādapaṁsuṁ",
  "atk-s0102a7:56_4": "devatānaṁ matthake okirantā ākāse uppatitvā gatāti.",
  "atk-s0102a7:57_0": "Etādisī dhammappakāsanetthāti ettha sāsane evarūpā dhammappakāsanā,",
  "atk-s0102a7:57_1": "yāya sāvakā etehi guṇehi samannāgatā honti.",
  "atk-s0102a7:57_2": "Natattha kiṁ kaṅkhati koci sāvakoti kiṁ tattha tesu sāvakesu koci ekasāvakopi buddhādīsu vā cātuddisabhāve",
  "atk-s0102a7:57_3": "vā na kaṅkhati “sabbadisāsu asajjamāno agayhamāno viharatī”ti.",
  "atk-s0102a7:57_4": "Idāni bhagavato vaṇṇaṁ bhaṇanto “nitiṇṇaoghaṁ vicikicchachinnaṁ,",
  "atk-s0102a7:57_5": "buddhaṁ namassāma jinaṁ janinda”nti āha.",
  "atk-s0102a7:57_6": "Tattha vicikicchachinnanti chinnavicikicchaṁ.",
  "atk-s0102a7:57_7": "Janindanti sabbalokuttamaṁ.",
  "atk-s0102a7:58_0": "Yaṁ te dhammanti yaṁ tava dhammaṁ.",
  "atk-s0102a7:58_1": "Ajjhagaṁsu teti te devaputtā adhigatā.",
  "atk-s0102a7:58_2": "Kāyaṁ brahmapurohitanti amhākaṁ passantānaṁyeva brahmapurohitasarīraṁ.",
  "atk-s0102a7:58_3": "Idaṁ vuttaṁ hoti –",
  "atk-s0102a7:58_4": "yaṁ tava dhammaṁ jānitvā tesaṁ tiṇṇaṁ janānaṁ te dve visesagū amhākaṁ passantānaṁyeva kāyaṁ brahmapurohitaṁ adhigantvā maggaphalavisesaṁ ajjhagaṁsu,",
  "atk-s0102a7:58_5": "mayampi tassa dhammassa pattiyā āgatamhāsi mārisāti.",
  "atk-s0102a7:58_6": "Āgatamhaseti sampattamha.",
  "atk-s0102a7:58_7": "Katāvakāsā bhagavatā,",
  "atk-s0102a7:58_8": "pañhaṁ pucchemu mārisāti sace no bhagavā okāsaṁ karoti,",
  "atk-s0102a7:58_9": "atha bhagavatā katāvakāsā hutvā pañhaṁ, mārisa,",
  "atk-s0102a7:58_10": "puccheyyāmāti attho.",
  "atk-s0102a7:59_0": "Maghamāṇavavatthu",
  "atk-s0102a7:60_0": "355.Dīgharattaṁ visuddho kho ayaṁ yakkhoti cirakālato pabhuti visuddho.",
  "atk-s0102a7:60_1": "Kīva cirakālato?",
  "atk-s0102a7:60_2": "Anuppanne buddhe magadharaṭṭhe macalagāmake maghamāṇavakālato paṭṭhāya.",
  "atk-s0102a7:60_3": "Tadā kiresa ekadivasaṁ kālasseva vuṭṭhāya gāmamajjhe manussānaṁ gāmakammakaraṇaṭṭhānaṁ gantvā attano",
  "atk-s0102a7:60_4": "ṭhitaṭṭhānaṁ pādanteneva paṁsukacavaraṁ apanetvā ramaṇīyamakāsi,",
  "atk-s0102a7:60_5": "añño āgantvā tattha aṭṭhāsi.",
  "atk-s0102a7:60_6": "So tāvatakeneva satiṁ paṭilabhitvā majjhe gāmassa khalamaṇḍalamattaṁ ṭhānaṁ sodhetvā vālukaṁ okiritvā dārūni āharitvā sītakāle aggiṁ karoti,",
  "atk-s0102a7:60_7": "daharā ca mahallakā ca āgantvā tattha nisīdanti.",
  "atk-s0102a7:61_0": "Athassa ekadivasaṁ etadahosi –",
  "atk-s0102a7:61_1": "“mayaṁ nagaraṁ gantvā rājarājamahāmattādayo passāma,",
  "atk-s0102a7:61_2": "imesupi candimasūriyesu ‘cando nāma devaputto,",
  "atk-s0102a7:61_3": "sūriyo nāma devaputto’ti vadanti.",
  "atk-s0102a7:61_4": "Kiṁ nu kho katvā ete etā sampattiyo adhigatā”ti?",
  "atk-s0102a7:61_5": "Tato “nāññaṁ kiñci,",
  "atk-s0102a7:61_6": "puññakammameva katvā”ti cintetvā “mayāpi evaṁvidhasampattidāyakaṁ puññakammameva kattabba”nti cintesi.",
  "atk-s0102a7:62_0": "So kālasseva vuṭṭhāya yāguṁ pivitvā vāsipharasukudālamusalahattho catumahāpathaṁ gantvā musalena pāsāṇe uccāletvā pavaṭṭeti,",
  "atk-s0102a7:62_1": "yānānaṁ akkhapaṭighātarukkhe harati,",
  "atk-s0102a7:62_2": "visamaṁ samaṁ karoti,",
  "atk-s0102a7:62_3": "catumahāpathe sālaṁ karoti,",
  "atk-s0102a7:62_4": "pokkharaṇiṁ khaṇati,",
  "atk-s0102a7:62_5": "setuṁ bandhati,",
  "atk-s0102a7:62_6": "evaṁ divasaṁ kammaṁ katvā atthaṅgate sūriye gharaṁ eti.",
  "atk-s0102a7:62_7": "Taṁ añño pucchi – “bho, magha,",
  "atk-s0102a7:62_8": "tvaṁ pātova nikkhamitvā sāyaṁ araññato esi,",
  "atk-s0102a7:62_9": "kiṁ kammaṁ karosī”ti?",
  "atk-s0102a7:62_10": "Puññakammaṁ karomi.",
  "atk-s0102a7:62_11": "Saggagāmimaggaṁ sodhemīti. Kimidaṁ, bho,",
  "atk-s0102a7:62_12": "puññaṁ nāmāti?",
  "atk-s0102a7:62_13": "Tvaṁ na jānāsīti? Āma,",
  "atk-s0102a7:62_14": "na jānāmīti.",
  "atk-s0102a7:62_15": "Nagaraṁ gatakāle diṭṭhapubbā te rājarājamahāmattādayoti? Āma,",
  "atk-s0102a7:62_16": "diṭṭhapubbāti.",
  "atk-s0102a7:62_17": "Puññakammaṁ katvā tehi taṁ ṭhānaṁ laddhaṁ,",
  "atk-s0102a7:62_18": "ahampi evaṁvidhasampattidāyakaṁ kammaṁ karomi.",
  "atk-s0102a7:62_19": "“Cando nāma devaputto,",
  "atk-s0102a7:62_20": "sūriyo nāma devaputto”ti sutapubbaṁ tayāti?",
  "atk-s0102a7:62_21": "Āma sutapubbanti.",
  "atk-s0102a7:62_22": "Etassa saggassa gamanamaggaṁ ahaṁ sodhemīti.",
  "atk-s0102a7:62_23": "Idaṁ pana puññakammaṁ kiṁ taveva vaṭṭati,",
  "atk-s0102a7:62_24": "aññassa na vaṭṭatīti?",
  "atk-s0102a7:62_25": "Na kassacetaṁ vāritanti.",
  "atk-s0102a7:62_26": "Yadi evaṁ sve araññaṁ gamanakāle mayhampi saddaṁ dehīti.",
  "atk-s0102a7:62_27": "Punadivase taṁ gahetvā gato,",
  "atk-s0102a7:62_28": "evaṁ tasmiṁ gāme tettiṁsa manussā taruṇavayā sabbe tasseva anuvattakā ahesuṁ.",
  "atk-s0102a7:62_29": "Te ekacchandā hutvā puññakammāni karontā vicaranti.",
  "atk-s0102a7:62_30": "Yaṁ disaṁ gacchanti,",
  "atk-s0102a7:62_31": "maggaṁ samaṁ karontā ekadivaseneva karonti,",
  "atk-s0102a7:62_32": "pokkharaṇiṁ khaṇantā,",
  "atk-s0102a7:62_33": "sālaṁ karontā,",
  "atk-s0102a7:62_34": "setuṁ bandhantā ekadivaseneva niṭṭhāpenti.",
  "atk-s0102a7:63_0": "Atha nesaṁ gāmabhojako cintesi –",
  "atk-s0102a7:63_1": "“ahaṁ pubbe etesu suraṁ pivantesu pāṇaghātādīni karontesu ca kahāpaṇādivasena ceva daṇḍabalivasena ca dhanaṁ labhāmi.",
  "atk-s0102a7:63_2": "Idāni etesaṁ puññakaraṇakālato paṭṭhāya ettako āyo natthi,",
  "atk-s0102a7:63_3": "handa ne rājakule paribhindāmī”ti rājānaṁ upasaṅkamitvā core, mahārāja,",
  "atk-s0102a7:63_4": "passāmīti. Kuhiṁ, tātāti?",
  "atk-s0102a7:63_5": "Mayhaṁ gāmeti.",
  "atk-s0102a7:63_6": "Kiṁ corā nāma, tātāti?",
  "atk-s0102a7:63_7": "Rājāparādhikā devāti.",
  "atk-s0102a7:63_8": "Kiṁ jātikāti?",
  "atk-s0102a7:63_9": "Gahapatijātikā devāti.",
  "atk-s0102a7:63_10": "Gahapatikā kiṁ karissanti,",
  "atk-s0102a7:63_11": "tayā jānamānena kasmā mayhaṁ na kathitanti? Bhayena, mahārāja,",
  "atk-s0102a7:63_12": "na kathemi,",
  "atk-s0102a7:63_13": "idāni mā mayhaṁ dosaṁ kareyyāthāti.",
  "atk-s0102a7:63_14": "Atha rājā “ayaṁ mayhaṁ mahāravaṁ ravatī”ti saddahitvā “tena hi gaccha,",
  "atk-s0102a7:63_15": "tvameva ne ānehī”ti balaṁ datvā pesesi.",
  "atk-s0102a7:63_16": "So gantvā divasaṁ araññe kammaṁ katvā sāyamāsaṁ bhuñjitvā gāmamajjhe nisīditvā “sve kiṁ kammaṁ karissāma,",
  "atk-s0102a7:63_17": "kiṁ maggaṁ samaṁ karoma,",
  "atk-s0102a7:63_18": "pokkharaṇiṁ khaṇāma,",
  "atk-s0102a7:63_19": "setuṁ bandhāmā”ti mantayamāneyeva te parivāretvā “mā phandittha,",
  "atk-s0102a7:63_20": "rañño āṇā”ti bandhitvā pāyāsi.",
  "atk-s0102a7:63_21": "Atha kho nesaṁ itthiyo “sāmikā kira vo ‘rājāparādhikā corā’ti bandhitvā niyyantī”ti sutvā “aticirena",
  "atk-s0102a7:63_22": "kūṭā ete ‘puññakammaṁ karomā’ti divase divase araññeva acchanti,",
  "atk-s0102a7:63_23": "sabbakammantā parihīnā,",
  "atk-s0102a7:63_24": "gehe na kiñci vaḍḍhati,",
  "atk-s0102a7:63_25": "suṭṭhu baddhā suṭṭhu gahitā”ti vadiṁsu.",
  "atk-s0102a7:64_0": "Gāmabhojakopi te netvā rañño dassesi.",
  "atk-s0102a7:64_1": "Rājā anupaparikkhitvāyeva “hatthinā maddāpethā”ti āha.",
  "atk-s0102a7:64_2": "Tesu nīyamānesu magho itare āha – “bho,",
  "atk-s0102a7:64_3": "sakkhissatha mama vacanaṁ kātu”nti?",
  "atk-s0102a7:64_4": "Tava vacanaṁ karontāyevamha imaṁ bhayaṁ pattā,",
  "atk-s0102a7:64_5": "evaṁ santepi tava vacanaṁ karoma,",
  "atk-s0102a7:64_6": "bhaṇa bho,",
  "atk-s0102a7:64_7": "kiṁ karomāti?",
  "atk-s0102a7:64_8": "Ettha bho vaṭṭe carantānaṁ nāma nibaddhaṁ etaṁ,",
  "atk-s0102a7:64_9": "kiṁ pana tumhe corāti?",
  "atk-s0102a7:64_10": "Na coramhāti.",
  "atk-s0102a7:64_11": "Imassa lokassa saccakiriyā nāma avassayo,",
  "atk-s0102a7:64_12": "tasmā sabbepi “yadi amhe corā,",
  "atk-s0102a7:64_13": "hatthī maddatu,",
  "atk-s0102a7:64_14": "atha na corā,",
  "atk-s0102a7:64_15": "mā maddatū”ti saccakiriyaṁ karothāti.",
  "atk-s0102a7:64_16": "Te tathā akaṁsu.",
  "atk-s0102a7:64_17": "Hatthī upagantumpi na sakkoti,",
  "atk-s0102a7:64_18": "viravanto palāyati,",
  "atk-s0102a7:64_19": "hatthiṁ tuttatomaraṅkusehi koṭṭentāpi upanetuṁ na sakkonti.",
  "atk-s0102a7:64_20": "“Hatthiṁ upanetuṁ na sakkomā”ti rañño ārocesuṁ.",
  "atk-s0102a7:64_21": "Tena hi upari kaṭena paṭicchādetvā maddāpethāti.",
  "atk-s0102a7:64_22": "Upari kaṭe dinne diguṇaravaṁ viravanto palāyati.",
  "atk-s0102a7:65_0": "Rājā sutvā pesuññakārakaṁ pakkosāpetvā āha – “tāta,",
  "atk-s0102a7:65_1": "hatthī maddituṁ na icchatī”ti? Āma, deva,",
  "atk-s0102a7:65_2": "jeṭṭhakamāṇavo mantaṁ jānāti,",
  "atk-s0102a7:65_3": "mantasseva ayamānubhāvoti.",
  "atk-s0102a7:65_4": "Rājā taṁ pakkosāpetvā “manto kira te atthī”ti pucchi? Natthi, deva,",
  "atk-s0102a7:65_5": "mayhaṁ manto,",
  "atk-s0102a7:65_6": "saccakiriyaṁ pana mayaṁ karimha –",
  "atk-s0102a7:65_7": "“yadi amhe rañño corā, maddatu,",
  "atk-s0102a7:65_8": "atha na corā,",
  "atk-s0102a7:65_9": "mā maddatū”ti,",
  "atk-s0102a7:65_10": "saccakiriyāya no esa ānubhāvoti. Kiṁ pana, tāta,",
  "atk-s0102a7:65_11": "tumhe kammaṁ karothāti? Amhe, deva,",
  "atk-s0102a7:65_12": "maggaṁ samaṁ karoma,",
  "atk-s0102a7:65_13": "catumahāpathe sālaṁ karoma,",
  "atk-s0102a7:65_14": "pokkharaṇiṁ khaṇāma,",
  "atk-s0102a7:65_15": "setuṁ bandhāma,",
  "atk-s0102a7:65_16": "evarūpāni puññakammāni karontā vicarimhāti.",
  "atk-s0102a7:66_0": "Ayaṁ tumhe kimatthaṁ pisuṇesīti?",
  "atk-s0102a7:66_1": "Amhākaṁ pamattakāle idañcidañca labhati,",
  "atk-s0102a7:66_2": "appamattakāle taṁ natthi,",
  "atk-s0102a7:66_3": "etena kāraṇenāti. Tāta,",
  "atk-s0102a7:66_4": "ayaṁ hatthī nāma tiracchāno,",
  "atk-s0102a7:66_5": "sopi tumhākaṁ guṇe jānāti.",
  "atk-s0102a7:66_6": "Ahaṁ manusso hutvāpi na jānāmi,",
  "atk-s0102a7:66_7": "tumhākaṁ vasanagāmaṁ tumhākaṁyeva puna aharaṇīyaṁ katvā demi,",
  "atk-s0102a7:66_8": "ayampi hatthī tumhākaṁyeva hotu,",
  "atk-s0102a7:66_9": "pesuññakārakopi tumhākaṁyeva dāso hotu.",
  "atk-s0102a7:66_10": "Ito paṭṭhāya mayhampi puññakammaṁ karothāti dhanaṁ datvā vissajjesi.",
  "atk-s0102a7:66_11": "Te dhanaṁ gahetvā vārena vārena hatthiṁ āruyha gacchantā mantayanti “bho puññakammaṁ nāma anāgatabhavatthāya kariyati,",
  "atk-s0102a7:66_12": "amhākaṁ pana antoudake pupphitaṁ nīluppalaṁ viya imasmiññeva attabhāve vipākaṁ deti.",
  "atk-s0102a7:66_13": "Idāni atirekaṁ puññaṁ karissāmā”ti,",
  "atk-s0102a7:66_14": "kiṁ karomāti?",
  "atk-s0102a7:66_15": "Catumahāpathe thāvaraṁ katvā mahājanassa vissamanasālaṁ karoma,",
  "atk-s0102a7:66_16": "itthīhi pana saddhiṁ apattikaṁ katvā karissāma,",
  "atk-s0102a7:66_17": "amhesu hi “corā”ti gahetvā nīyamānesu itthīnaṁ ekāpi cintāmattakampi akatvā “subaddhā sugahitā”ti uṭṭhahiṁsu,",
  "atk-s0102a7:66_18": "tasmā tāsaṁ pattiṁ na dassāmāti.",
  "atk-s0102a7:66_19": "Te attano gehāni gantvā hatthino tettiṁsapiṇḍaṁ denti,",
  "atk-s0102a7:66_20": "tettiṁsa tiṇamuṭṭhiyo āharanti,",
  "atk-s0102a7:66_21": "taṁ sabbaṁ hatthissa kucchipūraṁ jātaṁ.",
  "atk-s0102a7:66_22": "Te araññaṁ pavisitvā rukkhe chindanti,",
  "atk-s0102a7:66_23": "chinnaṁ chinnaṁ hatthī kaḍḍhitvā sakaṭapathe ṭhapesi.",
  "atk-s0102a7:66_24": "Te rukkhe tacchetvā sālāya kammaṁ ārabhiṁsu.",
  "atk-s0102a7:67_0": "Maghassa gehe sujātā, sudhammā, cittā,",
  "atk-s0102a7:67_1": "nandāti catasso bhariyāyo ahesuṁ.",
  "atk-s0102a7:67_2": "Sudhammā vaḍḍhakiṁ pucchati – “tāta,",
  "atk-s0102a7:67_3": "ime sahāyā kālasseva gantvā sāyaṁ enti,",
  "atk-s0102a7:67_4": "kiṁ kammaṁ karontī”ti?",
  "atk-s0102a7:67_5": "“Sālaṁ karonti, ammā”ti. “Tāta,",
  "atk-s0102a7:67_6": "mayhampi sālāya pattiṁ katvā dehī”ti.",
  "atk-s0102a7:67_7": "“Itthīhi apattikaṁ karomā”ti ete vadantīti.",
  "atk-s0102a7:67_8": "Sā vaḍḍhakissa aṭṭha kahāpaṇe datvā “tāta,",
  "atk-s0102a7:67_9": "yena kenaci upāyena mayhaṁ pattikaṁ karohī”ti āha.",
  "atk-s0102a7:67_10": "So “sādhu ammā”ti vatvā puretaraṁ vāsipharasuṁ gahetvā gāmamajjhe ṭhatvā “kiṁ bho ajja imasmimpi kāle",
  "atk-s0102a7:67_11": "na nikkhamathā”ti uccāsaddaṁ katvā “sabbe maggaṁ āruḷhā”ti ñatvā “gacchatha tāva tumhe,",
  "atk-s0102a7:67_12": "mayhaṁ papañco atthī”ti te purato katvā aññaṁ maggaṁ āruyha kaṇṇikūpagaṁ rukkhaṁ chinditvā tacchetvā maṭṭhaṁ katvā āharitvā sudhammāya gehe ṭhapesi –",
  "atk-s0102a7:67_13": "“mayā dehīti vuttadivase nīharitvā dadeyyāsī”ti.",
  "atk-s0102a7:68_0": "Atha niṭṭhite dabbasambhārakamme bhūmikammato paṭṭhāya cayabandhanathambhussāpana saṅghāṭayojana kaṇṇikamañcabandhanesu",
  "atk-s0102a7:68_1": "katesu so vaḍḍhakī kaṇṇikamañce nisīditvā catūhi disāhi gopānasiyo ukkhipitvā “bho ekaṁ pamuṭṭhaṁ atthī”ti āha.",
  "atk-s0102a7:68_2": "Kiṁ bho pamuṭṭhaṁ,",
  "atk-s0102a7:68_3": "sabbameva tvaṁ pamussasīti.",
  "atk-s0102a7:68_4": "Imā bho gopānasiyo kattha patiṭṭhahissantīti?",
  "atk-s0102a7:68_5": "Kaṇṇikā nāma laddhuṁ vaṭṭatīti.",
  "atk-s0102a7:68_6": "Kuhiṁ bho idāni sakkā laddhunti?",
  "atk-s0102a7:68_7": "Kulānaṁ gehe sakkā laddhunti.",
  "atk-s0102a7:68_8": "Āhiṇḍantā pucchathāti.",
  "atk-s0102a7:68_9": "Te antogāmaṁ pavisitvā pucchitvā sudhammāya gharadvāre “imasmiṁ ghare kaṇṇikā atthī”ti āhaṁsu.",
  "atk-s0102a7:68_10": "Sā “atthī”ti āha.",
  "atk-s0102a7:68_11": "Handa mūlaṁ gaṇhāhīti.",
  "atk-s0102a7:68_12": "Mūlaṁ na gaṇhāmi,",
  "atk-s0102a7:68_13": "sace mama pattiṁ karotha,",
  "atk-s0102a7:68_14": "dassāmīti.",
  "atk-s0102a7:68_15": "Etha bho mātugāmassa pattiṁ na karoma,",
  "atk-s0102a7:68_16": "araññaṁ gantvā rukkhaṁ chindissāmāti nikkhamiṁsu.",
  "atk-s0102a7:69_0": "Tato vaḍḍhakī “kiṁ na laddhā, tāta,",
  "atk-s0102a7:69_1": "kaṇṇikā”ti pucchi.",
  "atk-s0102a7:69_2": "Te tamatthaṁ ārocayiṁsu.",
  "atk-s0102a7:69_3": "Vaḍḍhakī kaṇṇikamañce nisinnova ākāsaṁ ulloketvā “bho ajja nakkhattaṁ sundaraṁ,",
  "atk-s0102a7:69_4": "idaṁ aññaṁ saṁvaccharaṁ atikkamitvā sakkā laddhuṁ,",
  "atk-s0102a7:69_5": "tumhehi ca dukkhena ābhatā dabbasambhārā,",
  "atk-s0102a7:69_6": "te sakalasaṁvaccharena imasmiññeva ṭhāne pūtikā bhavissanti.",
  "atk-s0102a7:69_7": "Devaloke nibbattakāle tassāpi ekasmiṁ koṇe sālā hotu,",
  "atk-s0102a7:69_8": "āharatha na”nti āha.",
  "atk-s0102a7:69_9": "Sāpi yāva te na puna āgacchanti,",
  "atk-s0102a7:69_10": "tāva kaṇṇikāya heṭṭhimatale “ayaṁ sālā sudhammā nāmā”ti akkharāni chindāpetvā ahatena vatthena veṭhetvā ṭhapesi.",
  "atk-s0102a7:69_11": "Kammikā āgantvā – “āhara,",
  "atk-s0102a7:69_12": "re kaṇṇikaṁ,",
  "atk-s0102a7:69_13": "yaṁ hotu taṁ hotu.",
  "atk-s0102a7:69_14": "Tuyhampi pattiṁ karissāmā”ti āhaṁsu.",
  "atk-s0102a7:69_15": "Sā nīharitvā “tātā,",
  "atk-s0102a7:69_16": "yāva aṭṭha vā soḷasa vā gopānasiyo na ārohanti,",
  "atk-s0102a7:69_17": "tāva imaṁ vatthaṁ mā nibbeṭhayitthā”ti vatvā adāsi.",
  "atk-s0102a7:69_18": "Te “sādhū”ti sampaṭicchitvā gahetvā gopānasiyo āropetvāva vatthaṁ nibbeṭhesuṁ.",
  "atk-s0102a7:70_0": "Eko mahāgāmikamanusso uddhaṁ ullokento akkharāni disvā “kiṁ, bho,",
  "atk-s0102a7:70_1": "ida”nti akkharaññuṁ manussaṁ pakkosāpetvā dassesi.",
  "atk-s0102a7:70_2": "So “sudhammā nāma ayaṁ sālā”ti āha. “Haratha, bho,",
  "atk-s0102a7:70_3": "mayaṁ ādito paṭṭhāya sālaṁ katvā nāmamattampi na labhāma,",
  "atk-s0102a7:70_4": "esā ratanamattena kaṇṇikarukkhena sālaṁ attano nāmena kāretī”ti viravanti.",
  "atk-s0102a7:70_5": "Vaḍḍhakī tesaṁ viravantānaṁyeva gopānasiyo pavesetvā āṇiṁ datvā sālākammaṁ niṭṭhāpesi.",
  "atk-s0102a7:71_0": "Sālaṁ tidhā vibhajiṁsu,",
  "atk-s0102a7:71_1": "ekasmiṁ koṭṭhāse issarānaṁ vasanaṭṭhānaṁ akaṁsu,",
  "atk-s0102a7:71_2": "ekasmiṁ duggatānaṁ,",
  "atk-s0102a7:71_3": "ekasmiṁ gilānānaṁ.",
  "atk-s0102a7:71_4": "Tettiṁsa janā tettiṁsa phalakāni paññapetvā hatthissa saññaṁ adaṁsu –",
  "atk-s0102a7:71_5": "“āgantuko āgantvā yassa atthate phalake nisīdati,",
  "atk-s0102a7:71_6": "taṁ gahetvā phalakasāmikasseva gehe patiṭṭhapehi.",
  "atk-s0102a7:71_7": "Tassa pādaparikammapiṭṭhiparikammakhādanīyabhojanīyasayanāni sabbāni phalakasāmikasseva bhāro bhavissatī”ti.",
  "atk-s0102a7:71_8": "Hatthī āgatāgataṁ gahetvā phalakasāmikassa gehaṁ neti,",
  "atk-s0102a7:71_9": "so tassa taṁ divasaṁ kattabbaṁ karoti.",
  "atk-s0102a7:72_0": "Maghamāṇavo sālato avidūre ṭhāne koviḷārarukkhaṁ ropāpesi,",
  "atk-s0102a7:72_1": "mūle cassa pāsāṇaphalakaṁ atthari.",
  "atk-s0102a7:72_2": "Nandā nāmassa bhariyā avidūre pokkharaṇiṁ khaṇāpesi,",
  "atk-s0102a7:72_3": "cittā mālāvacche ropāpesi,",
  "atk-s0102a7:72_4": "sabbajeṭṭhikā pana ādāsaṁ gahetvā attabhāvaṁ maṇḍayamānāva vicarati.",
  "atk-s0102a7:72_5": "Magho taṁ āha – “bhadde, sudhammā,",
  "atk-s0102a7:72_6": "sālāya pattikā jātā,",
  "atk-s0102a7:72_7": "nandā pokkharaṇiṁ khaṇāpesi,",
  "atk-s0102a7:72_8": "cittā mālāvacche ropāpesi.",
  "atk-s0102a7:72_9": "Tava pana puññakammaṁ nāma natthi,",
  "atk-s0102a7:72_10": "ekaṁ puññaṁ karohi,",
  "atk-s0102a7:72_11": "bhadde”ti sā “tvaṁ kassa kāraṇā karosi,",
  "atk-s0102a7:72_12": "nanu tayā kataṁ mayhamevā”ti vatvā attabhāvamaṇḍanameva anuyuñjati.",
  "atk-s0102a7:73_0": "Magho yāvatāyukaṁ ṭhatvā tato cavitvā tāvatiṁsabhavane sakko hutvā nibbatti,",
  "atk-s0102a7:73_1": "tepi tettiṁsa gāmikamanussā kālaṅkatvā tettiṁsa devaputtā hutvā tasseva santike nibbattā.",
  "atk-s0102a7:73_2": "Sakkassa vejayanto nāma pāsādo satta yojanasatāni uggacchi,",
  "atk-s0102a7:73_3": "dhajo tīṇi yojanasatāni uggacchi,",
  "atk-s0102a7:73_4": "koviḷārarukkhassa nissandena samantā tiyojanasataparimaṇḍalo pañcadasayojanapariṇāhakkhandho pāricchattako nibbatti,",
  "atk-s0102a7:73_5": "pāsāṇaphalakassa nissandena pāricchattakamūle saṭṭhiyojanikā paṇḍukambalasilā nibbatti.",
  "atk-s0102a7:73_6": "Sudhammāya kaṇṇikarukkhassa nissandena tiyojanasatikā sudhammā devasabhā nibbatti.",
  "atk-s0102a7:73_7": "Nandāya pokkharaṇiyā nissandena paññāsayojanā nandā nāma pokkharaṇī nibbatti.",
  "atk-s0102a7:73_8": "Cittāya mālāvacchavatthunissandena saṭṭhiyojanikaṁ cittalatāvanaṁ nāma uyyānaṁ nibbatti.",
  "atk-s0102a7:74_0": "Sakko devarājā sudhammāya devasabhāya yojanike suvaṇṇapallaṅke nisinno tiyojanike setacchatte dhāriyamāne",
  "atk-s0102a7:74_1": "tehi devaputtehi tāhi devakaññāhi aḍḍhatiyāhi nāṭakakoṭīhi dvīsu devalokesu devatāhi ca parivārito mahāsampattiṁ",
  "atk-s0102a7:74_2": "olokento tā tisso itthiyo disvā “imā tāva paññāyanti,",
  "atk-s0102a7:74_3": "sujātā kuhi”nti olokento “ayaṁ mama vacanaṁ akatvā girikandarāya bakasakuṇikā hutvā nibbattā”ti disvā devalokato otaritvā tassā santikaṁ gato.",
  "atk-s0102a7:74_4": "Sā disvāva sañjānitvā adhomukhā jātā. “Bāle,",
  "atk-s0102a7:74_5": "idāni kiṁ sīsaṁ na ukkhipasi?",
  "atk-s0102a7:74_6": "Tvaṁ mama vacanaṁ akatvā attabhāvameva maṇḍayamānā vītināmesi.",
  "atk-s0102a7:74_7": "Sudhammāya ca nandāya ca cittāya ca mahāsampatti nibbattā,",
  "atk-s0102a7:74_8": "ehi amhākaṁ sampattiṁ passā”ti devalokaṁ netvā nandāya pokkharaṇiyā pakkhipitvā pallaṅke nisīdi.",
  "atk-s0102a7:75_0": "Nāṭakitthiyo “kuhiṁ gatattha,",
  "atk-s0102a7:75_1": "mahārājā”ti pucchiṁsu.",
  "atk-s0102a7:75_2": "So anārocetukāmopi tāhi nippīḷiyamāno “sujātāya santika”nti āha.",
  "atk-s0102a7:75_3": "Kuhiṁ nibbattā,",
  "atk-s0102a7:75_4": "mahārājāti?",
  "atk-s0102a7:75_5": "Kandarapādeti.",
  "atk-s0102a7:75_6": "Idāni kuhinti?",
  "atk-s0102a7:75_7": "Nandāpokkharaṇiyaṁ me vissaṭṭhāti. Etha, bho,",
  "atk-s0102a7:75_8": "amhākaṁ ayyaṁ passāmāti sabbā tattha agamaṁsu.",
  "atk-s0102a7:75_9": "Sā pubbe sabbajeṭṭhikā hutvā tā avamaññittha.",
  "atk-s0102a7:75_10": "Idāni tāpi taṁ disvā –",
  "atk-s0102a7:75_11": "“passatha,",
  "atk-s0102a7:75_12": "bho amhākaṁ ayyāya mukhaṁ kakkaṭakavijjhanasūlasadisa”ntiādīni vadantiyo keḷiṁ akaṁsu.",
  "atk-s0102a7:75_13": "Sā ativiya aṭṭiyamānā sakkaṁ devarājānaṁ āha –",
  "atk-s0102a7:75_14": "“mahārāja,",
  "atk-s0102a7:75_15": "imāni suvaṇṇarajatamaṇivimānāni vā nandāpokkharaṇī vā mayhaṁ kiṁ karissati,",
  "atk-s0102a7:75_16": "jātibhūmiyeva mahārāja sattānaṁ sukhā,",
  "atk-s0102a7:75_17": "maṁ tattheva kandarapāde vissajjehī”ti.",
  "atk-s0102a7:75_18": "Sakko taṁ tattha vissajjetvā “mama vacanaṁ karissasī”ti āha.",
  "atk-s0102a7:75_19": "Karissāmi,",
  "atk-s0102a7:75_20": "mahārājāti.",
  "atk-s0102a7:75_21": "Pañca sīlāni gahetvā akhaṇḍāni katvā rakkha,",
  "atk-s0102a7:75_22": "katipāhena taṁ etāsaṁ jeṭṭhikaṁ karissāmīti.",
  "atk-s0102a7:75_23": "Sā tathā akāsi.",
  "atk-s0102a7:76_0": "Sakko katipāhassa accayena “sakkā nu kho sīlaṁ rakkhitu”nti gantvā maccharūpena uttānako hutvā tassā purato udakapiṭṭhe osarati,",
  "atk-s0102a7:76_1": "sā “matamacchako bhavissatī”ti gantvā sīse aggahesi.",
  "atk-s0102a7:76_2": "Maccho naṅguṭṭhaṁ cālesi.",
  "atk-s0102a7:76_3": "Sā “jīvati maññe”ti udake vissajjesi.",
  "atk-s0102a7:76_4": "Sakko ākāse ṭhatvā “sādhu, sādhu,",
  "atk-s0102a7:76_5": "rakkhasi sikkhāpadaṁ,",
  "atk-s0102a7:76_6": "evaṁ taṁ rakkhamānaṁ katipāheneva nāṭakānaṁ jeṭṭhikaṁ karissāmī”ti āha.",
  "atk-s0102a7:76_7": "Tassāpi pañca vassasatāni āyu ahosi.",
  "atk-s0102a7:76_8": "Ekadivasampi udarapūraṁ nālatthaṁ,",
  "atk-s0102a7:76_9": "sukkhitvā parisukkhitvā milāyamānāpi sīlaṁ akhaṇḍetvā kālaṅkatvā bārāṇasiyaṁ kumbhakāragehe nibbatti.",
  "atk-s0102a7:77_0": "Sakko “kuhiṁ nibbattā”ti olokento disvā “tato idha ānetuṁ na sakkā,",
  "atk-s0102a7:77_1": "jīvitavuttimassā dassāmī”ti suvaṇṇaeḷālukānaṁ yānakaṁ pūretvā majjhe gāmassa mahallakavesena nisīditvā “eḷālukāni gaṇhathā”ti ukkuṭṭhimakāsi.",
  "atk-s0102a7:77_2": "Samantā gāmavāsikā āgantvā “dehi,",
  "atk-s0102a7:77_3": "tātā”ti āhaṁsu.",
  "atk-s0102a7:77_4": "Ahaṁ sīlarakkhakānaṁ demi,",
  "atk-s0102a7:77_5": "tumhe sīlaṁ rakkhathāti.",
  "atk-s0102a7:77_6": "Tāta mayaṁ sīlaṁ nāma kīdisantipi na jānāma,",
  "atk-s0102a7:77_7": "mūlena dehīti.",
  "atk-s0102a7:77_8": "“Sīlarakkhakānaṁyeva dammī”ti āha. “Etha,",
  "atk-s0102a7:77_9": "re kosi ayaṁ eḷālukamahallako”ti sabbe nivattiṁsu.",
  "atk-s0102a7:78_0": "Sā dārikā pucchi – “amma,",
  "atk-s0102a7:78_1": "tumhe eḷālukatthāya gatā tucchahatthāva āgatā”ti. Kosi, amma,",
  "atk-s0102a7:78_2": "eḷālukamahallako “ahaṁ sīlarakkhakānaṁ dammī”ti vadati,",
  "atk-s0102a7:78_3": "nūnimassa dārikā sīlaṁ khāditvā vattanti,",
  "atk-s0102a7:78_4": "mayaṁ sīlameva na jānāmāti.",
  "atk-s0102a7:78_5": "Sā “mayhaṁ ānītaṁ bhavissatī”ti gantvā “eḷālukaṁ, tāta,",
  "atk-s0102a7:78_6": "dehī”ti āha.",
  "atk-s0102a7:78_7": "“Tvaṁ sīlāni rakkhasi ammā”ti? “Āma,",
  "atk-s0102a7:78_8": "tāta rakkhāmī”ti.",
  "atk-s0102a7:78_9": "Idaṁ mayā tuyhameva ābhatanti gehadvāre yānena saddhiṁ ṭhapetvā pakkāmi.",
  "atk-s0102a7:78_10": "Sāpi yāvajīvaṁ sīlaṁ rakkhitvā cavitvā vepacittiasurassa dhītā hutvā nibbatti.",
  "atk-s0102a7:78_11": "Sīlanissandena pāsādikā ahosi.",
  "atk-s0102a7:78_12": "So “dhītuvivāhamaṅgalaṁ karissāmī”ti asure sannipātesi.",
  "atk-s0102a7:79_0": "Sakko “kuhiṁ nibbattā”ti olokento “asurabhavane nibbattā,",
  "atk-s0102a7:79_1": "ajjassā vivāhamaṅgalaṁ karissantī”ti disvā “idāni yaṁkiñci katvā ānetabbā mayā”ti asuravaṇṇaṁ nimminitvā gantvā asurānaṁ antare aṭṭhāsi.",
  "atk-s0102a7:79_2": "“Tava sāmikaṁ vadehī”ti tassā hatthe pitā pupphadāmaṁ adāsi “yaṁ icchasi,",
  "atk-s0102a7:79_3": "tassūpari khipāhī”ti.",
  "atk-s0102a7:79_4": "Sā olokentī sakkaṁ disvā pubbasannivāsena sañjātasinehā “ayaṁ me sāmiko”ti tassūpari dāmaṁ khipi.",
  "atk-s0102a7:79_5": "So taṁ bāhāya gahetvā ākāse uppati,",
  "atk-s0102a7:79_6": "tasmiṁ khaṇe asurā sañjāniṁsu.",
  "atk-s0102a7:79_7": "Te “gaṇhatha, gaṇhatha,",
  "atk-s0102a7:79_8": "jarasakkaṁ,",
  "atk-s0102a7:79_9": "veriko amhākaṁ,",
  "atk-s0102a7:79_10": "na mayaṁ etassa dārikaṁ dassāmā”ti anubandhiṁsu.",
  "atk-s0102a7:79_11": "Vepacitti pucchi “kenāhaṭā”ti?",
  "atk-s0102a7:79_12": "“Jarasakkena mahārājā”ti.",
  "atk-s0102a7:79_13": "“Avasesesu ayameva seṭṭho,",
  "atk-s0102a7:79_14": "apethā”ti āha.",
  "atk-s0102a7:79_15": "Sakko naṁ netvā aḍḍhatiyakoṭināṭakānaṁ jeṭṭhikaṭṭhāne ṭhapesi.",
  "atk-s0102a7:79_16": "Sā sakkaṁ varaṁ yāci –",
  "atk-s0102a7:79_17": "“mahārāja,",
  "atk-s0102a7:79_18": "mayhaṁ imasmiṁ devaloke mātā vā pitā vā bhātā vā bhaginī vā natthi,",
  "atk-s0102a7:79_19": "yattha yattha gacchasi,",
  "atk-s0102a7:79_20": "tattha tattha maṁ gahetvāva gaccha mahārājā”ti.",
  "atk-s0102a7:79_21": "Sakko “sādhū”ti paṭiññaṁ adāsi.",
  "atk-s0102a7:80_0": "Evaṁ macalagāmake maghamāṇavakālato paṭṭhāya visuddhabhāvamassa sampassanto bhagavā “dīgharattaṁ visuddho kho ayaṁ yakkho”ti āha.",
  "atk-s0102a7:80_1": "Atthasañhitanti atthanissitaṁ kāraṇanissitaṁ.",
  "atk-s0102a7:81_0": "Pañhaveyyākaraṇavaṇṇanā",
  "atk-s0102a7:82_0": "357.Kiṁ saṁyojanāti kiṁ bandhanā,",
  "atk-s0102a7:82_1": "kena bandhanena baddhā hutvā.",
  "atk-s0102a7:82_2": "Puthukāyāti bahujanā.",
  "atk-s0102a7:82_3": "Averāti appaṭighā.",
  "atk-s0102a7:82_4": "Adaṇḍāti āvudhadaṇḍadhanadaṇḍavinimuttā.",
  "atk-s0102a7:82_5": "Asapattāti apaccatthikā.",
  "atk-s0102a7:82_6": "Abyāpajjāti vigatadomanassā.",
  "atk-s0102a7:82_7": "Viharemu averinoti aho vata kenaci saddhiṁ averino vihareyyāma,",
  "atk-s0102a7:82_8": "katthaci kopaṁ na uppādetvā accharāya gahitakaṁ jaṅghasahassena saddhiṁ paribhuñjeyyāmāti dānaṁ datvā pūjaṁ katvā ca patthayanti.",
  "atk-s0102a7:82_9": "Iti ca nesaṁ hotīti evañca nesaṁ ayaṁ patthanā hoti.",
  "atk-s0102a7:82_10": "Atha ca panāti evaṁ patthanāya satipi.",
  "atk-s0102a7:83_0": "Issāmacchariyasaṁyojanāti parasampattikhīyanalakkhaṇā issā,",
  "atk-s0102a7:83_1": "attasampattiyā parehi sādhāraṇabhāvassa asahanalakkhaṇaṁ macchariyaṁ,",
  "atk-s0102a7:83_2": "issā ca macchariyañca saṁyojanaṁ etesanti issāmacchariyasaṁyojanā.",
  "atk-s0102a7:83_3": "Ayamettha saṅkhepo.",
  "atk-s0102a7:83_4": "Vitthārato pana issāmacchariyāni abhidhamme vuttāneva.",
  "atk-s0102a7:84_0": "Āvāsamacchariyena panettha yakkho vā peto vā hutvā tasseva āvāsassa saṅkāraṁ sīsena ukkhipitvā vicarati.",
  "atk-s0102a7:84_1": "Kulamacchariyena tasmiṁ kule aññesaṁ dānādīni karonte disvā “bhinnaṁ vatidaṁ kulaṁ mamā”ti cintayato lohitampi mukhato uggacchati,",
  "atk-s0102a7:84_2": "kucchivirecanampi hoti,",
  "atk-s0102a7:84_3": "antānipi khaṇḍākhaṇḍāni hutvā nikkhamanti.",
  "atk-s0102a7:84_4": "Lābhamacchariyena saṅghassa vā gaṇassa vā santake lābhe maccharāyitvā puggalikaparibhogena paribhuñjitvā",
  "atk-s0102a7:84_5": "yakkho vā peto vā mahāajagaro vā hutvā nibbattati.",
  "atk-s0102a7:84_6": "Sarīravaṇṇaguṇavaṇṇamacchariyena pana pariyattidhammamacchariyena ca attanova vaṇṇaṁ vaṇṇeti,",
  "atk-s0102a7:84_7": "na paresaṁ vaṇṇaṁ,",
  "atk-s0102a7:84_8": "“kiṁ vaṇṇo eso”ti taṁ taṁ dosaṁ vadanto pariyattiñca kassaci kiñci adento dubbaṇṇo ceva eḷamūgo ca hoti.",
  "atk-s0102a7:85_0": "Apica āvāsamacchariyena lohagehe paccati.",
  "atk-s0102a7:85_1": "Kulamacchariyena appalābho hoti.",
  "atk-s0102a7:85_2": "Lābhamacchariyena gūthaniraye nibbattati.",
  "atk-s0102a7:85_3": "Vaṇṇamacchariyena bhave nibbattassa vaṇṇo nāma na hoti.",
  "atk-s0102a7:85_4": "Dhammamacchariyena kukkuḷaniraye nibbattati.",
  "atk-s0102a7:85_5": "Idaṁ pana issāmacchariyasaṁyojanaṁ sotāpattimaggena pahīyati.",
  "atk-s0102a7:85_6": "Yāva taṁ nappahīyati,",
  "atk-s0102a7:85_7": "tāva devamanussā averatādīni patthayantāpi verādīhi na parimuccantiyeva.",
  "atk-s0102a7:86_0": "Tiṇṇā mettha kaṅkhāti etasmiṁ pañhe mayā tumhākaṁ vacanaṁ sutvā kaṅkhā tiṇṇāti vadati,",
  "atk-s0102a7:86_1": "na maggavasena tiṇṇakaṅkhataṁ dīpeti.",
  "atk-s0102a7:86_2": "Vigatā kathaṁkathāti idaṁ kathaṁ,",
  "atk-s0102a7:86_3": "idaṁ kathanti ayampi kathaṁkathā vigatā.",
  "atk-s0102a7:87_0": "358.Nidānādīni vuttatthāneva.",
  "atk-s0102a7:87_1": "Piyāppiyanidānanti piyasattasaṅkhāranidānaṁ macchariyaṁ,",
  "atk-s0102a7:87_2": "appiyasattasaṅkhāranidānā issā.",
  "atk-s0102a7:87_3": "Ubhayaṁ vā ubhayanidānaṁ.",
  "atk-s0102a7:87_4": "Pabbajitassa hi saddhivihārikādayo,",
  "atk-s0102a7:87_5": "gahaṭṭhassa puttādayo hatthiassādayo vā sattā piyā honti keḷāyitā mamāyitā,",
  "atk-s0102a7:87_6": "muhuttampi te apassanto adhivāsetuṁ na sakkoti.",
  "atk-s0102a7:87_7": "So aññaṁ tādisaṁ piyasattaṁ labhantaṁ disvā issaṁ karoti.",
  "atk-s0102a7:87_8": "“Iminā amhākaṁ kiñci kammaṁ atthi,",
  "atk-s0102a7:87_9": "muhuttaṁ tāva naṁ dethā”ti tameva aññehi yācito “na sakkā dātuṁ,",
  "atk-s0102a7:87_10": "kilamissati vā ukkaṇṭhissati vā”tiādīni vatvā macchariyaṁ karoti.",
  "atk-s0102a7:87_11": "Evaṁ tāva ubhayampi piyasattanidānaṁ hoti.",
  "atk-s0102a7:87_12": "Bhikkhussa pana pattacīvaraparikkhārajātaṁ,",
  "atk-s0102a7:87_13": "gahaṭṭhassa vā alaṅkārādiupakaraṇaṁ piyaṁ hoti manāpaṁ,",
  "atk-s0102a7:87_14": "so aññassa tādisaṁ uppajjamānaṁ disvā “aho vatassa evarūpaṁ na bhaveyyā”ti issaṁ karoti,",
  "atk-s0102a7:87_15": "yācito vāpi “mayampetaṁ mamāyantā na paribhuñjāma,",
  "atk-s0102a7:87_16": "na sakkā dātu”nti macchariyaṁ karoti.",
  "atk-s0102a7:87_17": "Evaṁ ubhayampi piyasaṅkhāranidānaṁ hoti.",
  "atk-s0102a7:87_18": "Appiye pana te vuttappakāre satte ca saṅkhāre ca labhitvā sacepissa te amanāpā honti,",
  "atk-s0102a7:87_19": "tathāpi kilesānaṁ viparītavuttitāya “ṭhapetvā maṁ ko añño evarūpassa lābhī”ti issaṁ vā karoti,",
  "atk-s0102a7:87_20": "yācito tāvakālikampi adadamāno macchariyaṁ vā karoti.",
  "atk-s0102a7:87_21": "Evaṁ ubhayampi appiyasattasaṅkhāranidānaṁ hoti.",
  "atk-s0102a7:88_0": "Chandanidānanti ettha pariyesanachando,",
  "atk-s0102a7:88_1": "paṭilābhachando,",
  "atk-s0102a7:88_2": "paribhogachando,",
  "atk-s0102a7:88_3": "sannidhichando,",
  "atk-s0102a7:88_4": "vissajjanachandoti pañcavidho chando.",
  "atk-s0102a7:89_0": "Katamo pariyesanachando?",
  "atk-s0102a7:89_1": "Idhekacco atitto chandajāto rūpaṁ pariyesati, saddaṁ. Gandhaṁ. Rasaṁ.",
  "atk-s0102a7:89_2": "Phoṭṭhabbaṁ pariyesati,",
  "atk-s0102a7:89_3": "dhanaṁ pariyesati.",
  "atk-s0102a7:89_4": "Ayaṁ pariyesanachando.",
  "atk-s0102a7:90_0": "Katamo paṭilābhachando?",
  "atk-s0102a7:90_1": "Idhekacco atitto chandajāto rūpaṁ paṭilabhati, saddaṁ. Gandhaṁ. Rasaṁ.",
  "atk-s0102a7:90_2": "Phoṭṭhabbaṁ paṭilabhati,",
  "atk-s0102a7:90_3": "dhanaṁ paṭilabhati.",
  "atk-s0102a7:90_4": "Ayaṁ paṭilābhachando.",
  "atk-s0102a7:91_0": "Katamo paribhogachando?",
  "atk-s0102a7:91_1": "Idhekacco atitto chandajāto rūpaṁ paribhuñjati, saddaṁ. Gandhaṁ. Rasaṁ.",
  "atk-s0102a7:91_2": "Phoṭṭhabbaṁ paribhuñjati,",
  "atk-s0102a7:91_3": "dhanaṁ paribhuñjati.",
  "atk-s0102a7:91_4": "Ayaṁ paribhogachando.",
  "atk-s0102a7:92_0": "Katamo sannidhichando?",
  "atk-s0102a7:92_1": "Idhekacco atitto chandajāto dhanasannicayaṁ karoti “āpadāsu bhavissatī”ti.",
  "atk-s0102a7:92_2": "Ayaṁ sannidhichando.",
  "atk-s0102a7:93_0": "Katamo vissajjanachando?",
  "atk-s0102a7:93_1": "Idhekacco atitto chandajāto dhanaṁ vissajjeti,",
  "atk-s0102a7:93_2": "hatthārohānaṁ,",
  "atk-s0102a7:93_3": "assārohānaṁ,",
  "atk-s0102a7:93_4": "rathikānaṁ,",
  "atk-s0102a7:93_5": "dhanuggahānaṁ –",
  "atk-s0102a7:93_6": "“ime maṁ rakkhissanti gopissanti mamāyissanti samparivārayissantī”ti.",
  "atk-s0102a7:93_7": "Ayaṁ vissajjanachando.",
  "atk-s0102a7:93_8": "Ime pañca chandā.",
  "atk-s0102a7:93_9": "Idha taṇhāmattameva,",
  "atk-s0102a7:93_10": "taṁ sandhāya idaṁ vuttaṁ.",
  "atk-s0102a7:94_0": "Vitakkanidānoti ettha “lābhaṁ paṭicca vinicchayo”ti evaṁ vutto vinicchayavitakko vitakko nāma.",
  "atk-s0102a7:94_1": "Vinicchayoti dve vinicchayā taṇhāvinicchayo ca,",
  "atk-s0102a7:94_2": "diṭṭhivinicchayo ca.",
  "atk-s0102a7:94_3": "Aṭṭhasataṁ taṇhāvicaritaṁ taṇhāvinicchayo nāma.",
  "atk-s0102a7:94_4": "Dvāsaṭṭhi diṭṭhiyo diṭṭhivinicchayo nāmāti evaṁ vuttataṇhāvinicchayavasena hi iṭṭhāniṭṭhapiyāppiyavavatthānaṁ na hoti.",
  "atk-s0102a7:94_5": "Tadeva hi ekaccassa iṭṭhaṁ hoti,",
  "atk-s0102a7:94_6": "ekaccassa aniṭṭhaṁ paccantarājamajjhimadesarājūnaṁ gaṇḍuppādamigamaṁsādīsu viya.",
  "atk-s0102a7:94_7": "Tasmiṁ pana taṇhāvinicchayavinicchite paṭiladdhavatthusmiṁ “ettakaṁ rūpassa bhavissati,",
  "atk-s0102a7:94_8": "ettakaṁ saddassa,",
  "atk-s0102a7:94_9": "ettakaṁ gandhassa,",
  "atk-s0102a7:94_10": "ettakaṁ rasassa,",
  "atk-s0102a7:94_11": "ettakaṁ phoṭṭhabbassa bhavissati,",
  "atk-s0102a7:94_12": "ettakaṁ mayhaṁ bhavissati,",
  "atk-s0102a7:94_13": "ettakaṁ parassa bhavissati,",
  "atk-s0102a7:94_14": "ettakaṁ nidahissāmi,",
  "atk-s0102a7:94_15": "ettakaṁ parassa dassāmī”ti vavatthānaṁ vitakkavinicchayena hoti.",
  "atk-s0102a7:94_16": "Tenāha “chando kho,",
  "atk-s0102a7:94_17": "devānaminda,",
  "atk-s0102a7:94_18": "vitakkanidāno”ti.",
  "atk-s0102a7:95_0": "Papañcasaññāsaṅkhānidānoti tayo papañcā taṇhāpapañco,",
  "atk-s0102a7:95_1": "mānapapañco,",
  "atk-s0102a7:95_2": "diṭṭhipapañcoti.",
  "atk-s0102a7:95_3": "Tattha aṭṭhasatataṇhāvicaritaṁ taṇhāpapañco nāma.",
  "atk-s0102a7:95_4": "Navavidho māno mānapapañco nāma.",
  "atk-s0102a7:95_5": "Dvāsaṭṭhi diṭṭhiyo diṭṭhipapañco nāma.",
  "atk-s0102a7:95_6": "Tesu idha taṇhāpapañco adhippeto.",
  "atk-s0102a7:95_7": "Kenaṭṭhena papañco?",
  "atk-s0102a7:95_8": "Mattapamattākārapāpanaṭṭhena papañco.",
  "atk-s0102a7:95_9": "Taṁsampayuttā saññā papañcasaññā.",
  "atk-s0102a7:95_10": "Saṅkhā vuccati koṭṭhāso “saññānidānā hi papañcasaṅkhā”tiādīsu viya.",
  "atk-s0102a7:95_11": "Iti papañcasaññāsaṅkhānidānoti papañcasaññākoṭṭhāsanidāno vitakkoti attho.",
  "atk-s0102a7:96_0": "Papañcasaññāsaṅkhānirodhasāruppagāmininti etissā papañcasaññāsaṅkhāya khayā nirodho vūpasamo,",
  "atk-s0102a7:96_1": "tassa sāruppañceva tattha gāminiṁ cāti saha vipassanāya maggaṁ pucchati.",
  "atk-s0102a7:97_0": "Vedanākammaṭṭhānavaṇṇanā",
  "atk-s0102a7:98_0": "359.",
  "atk-s0102a7:98_1": "Athassa bhagavā somanassaṁpāhanti tisso vedanā ārabhi.",
  "atk-s0102a7:98_2": "Kiṁ pana bhagavatā pucchitaṁ kathitaṁ,",
  "atk-s0102a7:98_3": "apucchitaṁ,",
  "atk-s0102a7:98_4": "sānusandhikaṁ,",
  "atk-s0102a7:98_5": "ananusandhikanti?",
  "atk-s0102a7:98_6": "Pucchitameva kathitaṁ,",
  "atk-s0102a7:98_7": "no apucchitaṁ,",
  "atk-s0102a7:98_8": "sānusandhikameva,",
  "atk-s0102a7:98_9": "no ananusandhikaṁ.",
  "atk-s0102a7:98_10": "Devatānañhi rūpato arūpaṁ pākaṭataraṁ,",
  "atk-s0102a7:98_11": "arūpepi vedanā pākaṭatarā. Kasmā?",
  "atk-s0102a7:98_12": "Devatānañhi karajakāyaṁ sukhumaṁ,",
  "atk-s0102a7:98_13": "kammajaṁ balavaṁ,",
  "atk-s0102a7:98_14": "karajakāyassa sukhumattā,",
  "atk-s0102a7:98_15": "kammajassa balavattā ekāhārampi atikkamitvā na tiṭṭhanti,",
  "atk-s0102a7:98_16": "uṇhapāsāṇe ṭhapitasappipiṇḍi viya vilīyantīti sabbaṁ brahmajāle vuttanayeneva veditabbaṁ.",
  "atk-s0102a7:98_17": "Tasmā bhagavā sakkassa tisso vedanā ārabhi.",
  "atk-s0102a7:98_18": "Duvidhañhi kammaṭṭhānaṁ –",
  "atk-s0102a7:98_19": "rūpakammaṭṭhānaṁ,",
  "atk-s0102a7:98_20": "arūpakammaṭṭhānañca.",
  "atk-s0102a7:98_21": "Rūpapariggaho,",
  "atk-s0102a7:98_22": "arūpapariggahotipi etadeva vuccati.",
  "atk-s0102a7:98_23": "Tattha bhagavā yassa rūpaṁ pākaṭaṁ,",
  "atk-s0102a7:98_24": "tassa saṅkhepamanasikāravasena vā vitthāramanasikāravasena vā catudhātuvavatthānaṁ vitthārento rūpakammaṭṭhānaṁ katheti.",
  "atk-s0102a7:98_25": "Yassa arūpaṁ pākaṭaṁ,",
  "atk-s0102a7:98_26": "tassa arūpakammaṭṭhānaṁ katheti.",
  "atk-s0102a7:98_27": "Kathento ca tassa vatthubhūtaṁ rūpakammaṭṭhānaṁ dassetvāva katheti,",
  "atk-s0102a7:98_28": "devānaṁ pana arūpakammaṭṭhānaṁ pākaṭanti arūpakammaṭṭhānavasena vedanā ārabhi.",
  "atk-s0102a7:99_0": "Tividho hi arūpakammaṭṭhāne abhiniveso –",
  "atk-s0102a7:99_1": "phassavasena,",
  "atk-s0102a7:99_2": "vedanāvasena,",
  "atk-s0102a7:99_3": "cittavasenāti. Kathaṁ?",
  "atk-s0102a7:99_4": "Ekaccassa hi saṅkhittena vā vitthārena vā pariggahite rūpakammaṭṭhāne tasmiṁ ārammaṇe cittacetasikānaṁ",
  "atk-s0102a7:99_5": "paṭhamābhinipāto taṁ ārammaṇaṁ phusanto uppajjamāno phasso pākaṭo hoti.",
  "atk-s0102a7:99_6": "Ekaccassa taṁ ārammaṇaṁ anubhavantī uppajjamānā vedanā pākaṭā hoti.",
  "atk-s0102a7:99_7": "Ekaccassa taṁ ārammaṇaṁ pariggahetvā taṁ vijānantaṁ uppajjamānaṁ viññāṇaṁ pākaṭaṁ hoti.",
  "atk-s0102a7:100_0": "Tattha yassa phasso pākaṭo hoti,",
  "atk-s0102a7:100_1": "sopi na kevalaṁ phassova uppajjati,",
  "atk-s0102a7:100_2": "tena saddhiṁ tadeva ārammaṇaṁ anubhavamānā vedanāpi uppajjati,",
  "atk-s0102a7:100_3": "sañjānamānā saññāpi,",
  "atk-s0102a7:100_4": "cetayamānā cetanāpi,",
  "atk-s0102a7:100_5": "vijānamānaṁ viññāṇampi uppajjatīti phassapañcamakeyeva pariggaṇhāti.",
  "atk-s0102a7:100_6": "Yassa vedanā pākaṭā hoti,",
  "atk-s0102a7:100_7": "sopi na kevalaṁ vedanāva uppajjati,",
  "atk-s0102a7:100_8": "tāya saddhiṁ tadeva ārammaṇaṁ phusamāno phassopi uppajjati,",
  "atk-s0102a7:100_9": "sañjānamānā saññāpi,",
  "atk-s0102a7:100_10": "cetayamānā cetanāpi,",
  "atk-s0102a7:100_11": "vijānamānaṁ viññāṇampi uppajjatīti phassapañcamakeyeva pariggaṇhāti.",
  "atk-s0102a7:100_12": "Yassa viññāṇaṁ pākaṭaṁ hoti,",
  "atk-s0102a7:100_13": "sopi na kevalaṁ viññāṇameva uppajjati,",
  "atk-s0102a7:100_14": "tena saddhiṁ tadevārammaṇaṁ phusamāno phassopi uppajjati,",
  "atk-s0102a7:100_15": "anubhavamānā vedanāpi,",
  "atk-s0102a7:100_16": "sañjānamānā saññāpi,",
  "atk-s0102a7:100_17": "cetayamānā cetanāpi uppajjatīti phassapañcamakeyeva pariggaṇhāti.",
  "atk-s0102a7:101_0": "So “ime phassapañcamakā dhammā kiṁ nissitā”ti upadhārento “vatthunissitā”ti pajānāti.",
  "atk-s0102a7:101_1": "Vatthu nāma karajakāyo,",
  "atk-s0102a7:101_2": "yaṁ sandhāya vuttaṁ –",
  "atk-s0102a7:101_3": "“idañca pana me viññāṇaṁ ettha sitaṁ ettha paṭibaddha”nti.",
  "atk-s0102a7:101_4": "So atthato bhūtāni ceva upādārūpāni ca.",
  "atk-s0102a7:101_5": "Evamettha vatthu rūpaṁ,",
  "atk-s0102a7:101_6": "phassapañcamakā nāmanti nāmarūpamattameva passati.",
  "atk-s0102a7:101_7": "Rūpañcettha rūpakkhandho,",
  "atk-s0102a7:101_8": "nāmaṁ cattāro arūpino khandhāti pañcakkhandhamattaṁ hoti.",
  "atk-s0102a7:101_9": "Nāmarūpavinimuttā hi pañcakkhandhā,",
  "atk-s0102a7:101_10": "pañcakkhandhavinimuttaṁ vā nāmarūpaṁ natthi.",
  "atk-s0102a7:101_11": "So “ime pañcakkhandhā kiṁ hetukā”ti upaparikkhanto “avijjādihetukā”ti passati.",
  "atk-s0102a7:101_12": "Tato “paccayo ceva paccayuppannañca idaṁ,",
  "atk-s0102a7:101_13": "añño satto vā puggalo vā natthi,",
  "atk-s0102a7:101_14": "suddhasaṅkhārapuñjamattamevā”ti sappaccayanāmarūpavasena tilakkhaṇaṁ āropetvā vipassanāpaṭipāṭiyā “aniccaṁ dukkhaṁ anattā”ti sammasanto vicarati,",
  "atk-s0102a7:101_15": "so ajja ajjāti paṭivedhaṁ ākaṅkhamāno tathārūpe divase utusappāyaṁ,",
  "atk-s0102a7:101_16": "puggalasappāyaṁ,",
  "atk-s0102a7:101_17": "bhojanasappāyaṁ,",
  "atk-s0102a7:101_18": "dhammasavanasappāyaṁ vā labhitvā ekapallaṅkena nisinnova vipassanaṁ matthakaṁ pāpetvā arahatte patiṭṭhāti.",
  "atk-s0102a7:101_19": "Evamimesampi tiṇṇaṁ janānaṁ yāva arahattā kammaṭṭhānaṁ kathitaṁ hoti.",
  "atk-s0102a7:102_0": "Idha pana bhagavā arūpakammaṭṭhānaṁ kathento vedanāsīsena kathesi.",
  "atk-s0102a7:102_1": "Phassavasena hi viññāṇavasena vā kathiyamānaṁ etassa na pākaṭaṁ hoti,",
  "atk-s0102a7:102_2": "andhakāraṁ viya khāyati.",
  "atk-s0102a7:102_3": "Vedanāvasena pana pākaṭaṁ hoti. Kasmā?",
  "atk-s0102a7:102_4": "Vedanānaṁ uppattiyā pākaṭatāya.",
  "atk-s0102a7:102_5": "Sukhadukkhavedanānañhi uppatti pākaṭā.",
  "atk-s0102a7:102_6": "Yadā sukhaṁ uppajjati,",
  "atk-s0102a7:102_7": "tadā sakalaṁ sarīraṁ khobhentaṁ maddantaṁ pharamānaṁ abhisandayamānaṁ satadhotasappiṁ khādāpayantaṁ viya,",
  "atk-s0102a7:102_8": "satapākatelaṁ makkhayamānaṁ viya,",
  "atk-s0102a7:102_9": "ghaṭasahassena pariḷāhaṁ nibbāpayamānaṁ viya,",
  "atk-s0102a7:102_10": "“aho sukhaṁ,",
  "atk-s0102a7:102_11": "aho sukha”nti vācaṁ nicchārayamānameva uppajjati.",
  "atk-s0102a7:102_12": "Yadā dukkhaṁ uppajjati,",
  "atk-s0102a7:102_13": "tadā sakalasarīraṁ khobhentaṁ maddantaṁ pharamānaṁ abhisandayamānaṁ tattaphālaṁ pavesentaṁ viya,",
  "atk-s0102a7:102_14": "vilīnatambalohena āsiñcantaṁ viya,",
  "atk-s0102a7:102_15": "sukkhatiṇavanappatimhi araññe dāruukkākalāpaṁ khipamānaṁ viya “aho dukkhaṁ,",
  "atk-s0102a7:102_16": "aho dukkha”nti vippalāpayamānameva uppajjati.",
  "atk-s0102a7:102_17": "Iti sukhadukkhavedanānaṁ uppatti pākaṭā hoti.",
  "atk-s0102a7:103_0": "Adukkhamasukhā pana duddīpanā andhakārena viya abhibhūtā.",
  "atk-s0102a7:103_1": "Sā sukhadukkhānaṁ apagame sātāsātapaṭikkhepavasena majjhattākārabhūtā adukkhamasukhā vedanāti nayato gaṇhantassa pākaṭā hoti.",
  "atk-s0102a7:103_2": "Yathā kiṁ?",
  "atk-s0102a7:103_3": "Yathā antarā piṭṭhipāsāṇaṁ āruhitvā palātassa migassa anupadaṁ gacchanto migaluddako piṭṭhipāsāṇassa",
  "atk-s0102a7:103_4": "orabhāgepi parabhāgepi padaṁ disvā majjhe apassantopi “ito āruḷho,",
  "atk-s0102a7:103_5": "ito oruḷho,",
  "atk-s0102a7:103_6": "majjhe piṭṭhipāsāṇe iminā padesena gato bhavissatī”ti nayato jānāti.",
  "atk-s0102a7:103_7": "Evaṁ āruḷhaṭṭhāne padaṁ viya hi sukhavedanāya uppatti pākaṭā hoti,",
  "atk-s0102a7:103_8": "oruḷhaṭṭhāne padaṁ viya dukkhavedanāya uppatti pākaṭā hoti,",
  "atk-s0102a7:103_9": "ito āruyha,",
  "atk-s0102a7:103_10": "ito oruyha,",
  "atk-s0102a7:103_11": "majjhe evaṁ gatoti nayato gahaṇaṁ viya sukhadukkhānaṁ apagame sātāsātapaṭikkhepavasena majjhattākārabhūtā",
  "atk-s0102a7:103_12": "adukkhamasukhā vedanāti nayato gaṇhantassa pākaṭā hoti.",
  "atk-s0102a7:103_13": "Evaṁ bhagavā paṭhamaṁ rūpakammaṭṭhānaṁ kathetvā pacchā arūpakammaṭṭhānaṁ vedanāvasena nivattetvā dassesi.",
  "atk-s0102a7:104_0": "Na kevalañca idheva evaṁ dassesi,",
  "atk-s0102a7:104_1": "mahāsatipaṭṭhāne,",
  "atk-s0102a7:104_2": "majjhimanikāyamhi satipaṭṭhāne,",
  "atk-s0102a7:104_3": "cūḷataṇhāsaṅkhaye,",
  "atk-s0102a7:104_4": "mahātaṇhāsaṅkhaye,",
  "atk-s0102a7:104_5": "cūḷavedallasutte,",
  "atk-s0102a7:104_6": "mahāvedallasutte,",
  "atk-s0102a7:104_7": "raṭṭhapālasutte,",
  "atk-s0102a7:104_8": "māgaṇḍiyasutte,",
  "atk-s0102a7:104_9": "dhātuvibhaṅge,",
  "atk-s0102a7:104_10": "āneñjasappāye,",
  "atk-s0102a7:104_11": "sakale vedanāsaṁyutteti evaṁ anekesu suttantesu paṭhamaṁ rūpakammaṭṭhānaṁ kathetvā pacchā arūpakammaṭṭhānaṁ vedanāvasena nivattetvā dassesi.",
  "atk-s0102a7:104_12": "Yathā ca tesu tesu,",
  "atk-s0102a7:104_13": "evaṁ imasmimpi sakkapañhe paṭhamaṁ rūpakammaṭṭhānaṁ kathetvā pacchā arūpakammaṭṭhānaṁ vedanāvasena nivattetvā dassesi.",
  "atk-s0102a7:104_14": "Rūpakammaṭṭhānaṁ panettha vedanāya ārammaṇamattakaṁyeva saṅkhittaṁ,",
  "atk-s0102a7:104_15": "tasmā pāḷiyaṁ nāruḷhaṁ bhavissati.",
  "atk-s0102a7:105_0": "360.",
  "atk-s0102a7:105_1": "Arūpakammaṭṭhāne yaṁ tassa pākaṭaṁ vedanāvasena abhinivesamukhaṁ,",
  "atk-s0102a7:105_2": "tameva dassetuṁ somanassaṁpāhaṁ,",
  "atk-s0102a7:105_3": "devānamindātiādimāha.",
  "atk-s0102a7:105_4": "Tattha duvidhenāti dvividhena,",
  "atk-s0102a7:105_5": "dvīhi koṭṭhāsehīti attho.",
  "atk-s0102a7:105_6": "Evarūpaṁ somanassaṁ na sevitabbanti evarūpaṁ gehasitasomanassaṁ na sevitabbaṁ.",
  "atk-s0102a7:105_7": "Gehasitasomanassaṁ nāma “tattha katamāni cha gehasitāni somanassāni?",
  "atk-s0102a7:105_8": "Cakkhuviññeyyānaṁ rūpānaṁ iṭṭhānaṁ kantānaṁ manāpānaṁ manoramānaṁ lokāmisapaṭisaṁyuttānaṁ paṭilābhaṁ vā paṭilābhato samanupassato,",
  "atk-s0102a7:105_9": "pubbe vā paṭiladdhapubbaṁ atītaṁ niruddhaṁ vipariṇataṁ samanussarato uppajjati somanassaṁ,",
  "atk-s0102a7:105_10": "yaṁ evarūpaṁ somanassaṁ,",
  "atk-s0102a7:105_11": "idaṁ vuccati gehasitaṁ somanassa”nti evaṁ chasu dvāresu vuttakāmaguṇanissitaṁ somanassaṁ.",
  "atk-s0102a7:106_0": "Evarūpaṁsomanassaṁ sevitabbanti evarūpaṁ nekkhammasitaṁ somanassaṁ sevitabbaṁ.",
  "atk-s0102a7:106_1": "Nekkhammasitaṁ somanassaṁ nāma –",
  "atk-s0102a7:106_2": "“tattha katamāni cha nekkhammasitāni somanassāni?",
  "atk-s0102a7:106_3": "Rūpānaṁ tveva aniccataṁ viditvā vipariṇāmavirāganirodhaṁ pubbe ceva rūpā etarahi ca sabbe te rūpā aniccā, dukkhā,",
  "atk-s0102a7:106_4": "vipariṇāmadhammāti evametaṁ yathābhūtaṁ sammappaññāya passato uppajjati somanassaṁ,",
  "atk-s0102a7:106_5": "yaṁ evarūpaṁ somanassaṁ,",
  "atk-s0102a7:106_6": "idaṁ vuccati nekkhammasitaṁ somanassa”nti evaṁ chasu dvāresu iṭṭhārammaṇe āpāthagate aniccādivasena vipassanaṁ",
  "atk-s0102a7:106_7": "paṭṭhapetvā ussukkāpetuṁ sakkontassa “ussukkitā me vipassanā”ti somanassajātassa uppannaṁ somanassaṁ.",
  "atk-s0102a7:106_8": "Sevitabbanti idaṁ nekkhammavasena,",
  "atk-s0102a7:106_9": "vipassanāvasena,",
  "atk-s0102a7:106_10": "anussativasena,",
  "atk-s0102a7:106_11": "paṭhamajjhānādivasena ca uppajjanakasomanassaṁ sevitabbaṁ nāma.",
  "atk-s0102a7:107_0": "Tattha yaṁ ce savitakkaṁ savicāranti tasmimpi nekkhammasite somanasse yaṁ nekkhammavasena,",
  "atk-s0102a7:107_1": "vipassanāvasena,",
  "atk-s0102a7:107_2": "anussativasena,",
  "atk-s0102a7:107_3": "paṭhamajjhānavasena ca uppannaṁ savitakkaṁ savicāraṁ somanassanti jāneyya.",
  "atk-s0102a7:107_4": "Yaṁ ce avitakkaṁ avicāranti yaṁ pana dutiyatatiyajjhānavasena uppannaṁ avitakkaṁ avicāraṁ somanassanti jāneyya.",
  "atk-s0102a7:107_5": "Ye avitakke avicāre,",
  "atk-s0102a7:107_6": "te paṇītatareti etesupi dvīsu yaṁ avitakkaṁ avicāraṁ,",
  "atk-s0102a7:107_7": "taṁ paṇītataranti attho.",
  "atk-s0102a7:108_0": "Iminā kiṁ kathitaṁ hoti?",
  "atk-s0102a7:108_1": "Dvinnaṁ arahattaṁ kathitaṁ. Kathaṁ?",
  "atk-s0102a7:108_2": "Eko kira bhikkhu savitakkasavicāre somanasse vipassanaṁ paṭṭhapetvā “idaṁ somanassaṁ kiṁ nissita”nti",
  "atk-s0102a7:108_3": "upadhārento “vatthunissita”nti pajānātīti phassapañcamake vuttanayeneva anukkamena arahatte patiṭṭhāti.",
  "atk-s0102a7:108_4": "Eko avitakkaavicāre somanasse vipassanaṁ paṭṭhapetvā vuttanayeneva arahatte patiṭṭhāti.",
  "atk-s0102a7:108_5": "Tattha abhiniviṭṭhasomanassesupi savitakkasavicārato avitakkaavicāraṁ paṇītataraṁ.",
  "atk-s0102a7:108_6": "Savitakkasavicārasomanassavipassanātopi avitakkaavicāravipassanā paṇītatarā.",
  "atk-s0102a7:108_7": "Savitakkasavicārasomanassaphalasamāpattitopi avitakkaavicārasomanassaphalasamāpattiyeva paṇītatarā.",
  "atk-s0102a7:108_8": "Tenāha bhagavā “ye avitakke avicāre,",
  "atk-s0102a7:108_9": "te paṇītatare”ti.",
  "atk-s0102a7:109_0": "361.Evarūpaṁdomanassaṁ na sevitabbanti evarūpaṁ gehasitadomanassaṁ na sevitabbaṁ.",
  "atk-s0102a7:109_1": "Gehasitadomanassaṁ nāma –",
  "atk-s0102a7:109_2": "“tattha katamāni cha gehasitāni domanassāni?",
  "atk-s0102a7:109_3": "Cakkhuviññeyyānaṁ rūpānaṁ iṭṭhānaṁ kantānaṁ manāpānaṁ manoramānaṁ lokāmisapaṭisaṁyuttānaṁ appaṭilābhaṁ",
  "atk-s0102a7:109_4": "vā appaṭilābhato samanupassato pubbe vā apaṭiladdhapubbaṁ atītaṁ niruddhaṁ vipariṇataṁ samanussarato",
  "atk-s0102a7:109_5": "uppajjati domanassaṁ,",
  "atk-s0102a7:109_6": "yaṁ evarūpaṁ domanassaṁ,",
  "atk-s0102a7:109_7": "idaṁ vuccati gehasitadomanassa”nti.",
  "atk-s0102a7:109_8": "Evaṁ chasu dvāresu iṭṭhārammaṇaṁ nānubhaviṁ,",
  "atk-s0102a7:109_9": "nānubhavissāmi,",
  "atk-s0102a7:109_10": "nānubhavāmīti vitakkayato uppannaṁ kāmaguṇanissitaṁ domanassaṁ.",
  "atk-s0102a7:110_0": "Evarūpaṁ domanassaṁ sevitabbanti evarūpaṁ nekkhammasitadomanassaṁ sevitabbaṁ.",
  "atk-s0102a7:110_1": "Nekkhammasitadomanassaṁ nāma –",
  "atk-s0102a7:110_2": "“tattha katamāni cha nekkhammasitāni domanassāni?",
  "atk-s0102a7:110_3": "Rūpānaṁ tveva aniccataṁ viditvā vipariṇāmavirāganirodhaṁ pubbe ceva rūpā etarahi ca sabbe te rūpā aniccā, dukkhā,",
  "atk-s0102a7:110_4": "vipariṇāmadhammāti evametaṁ yathābhūtaṁ sampappaññāya disvā anuttaresu vimokkhesu pihaṁ upaṭṭhāpeti ‘kudāssu nāmāhaṁ tadāyatanaṁ,",
  "atk-s0102a7:110_5": "upasampajja viharissāmi,",
  "atk-s0102a7:110_6": "yadariyā etarahi āyatanaṁ upasampajja viharantī’ti.",
  "atk-s0102a7:110_7": "Iti anuttaresu vimokkhesu pihaṁ upaṭṭhāpayato uppajjati pihapaccayā domanassaṁ,",
  "atk-s0102a7:110_8": "yaṁ evarūpaṁ domanassaṁ,",
  "atk-s0102a7:110_9": "idaṁ vuccati nekkhammasitadomanassa”nti evaṁ chasu dvāresu iṭṭhārammaṇe āpāthagate anuttaravimokkhasaṅkhātaariyaphaladhammesu",
  "atk-s0102a7:110_10": "pihaṁ upaṭṭhapetvā tadadhigamāya aniccādivasena vipassanaṁ paṭṭhapetvā ussukkāpetumasakkontassa imampi pakkhaṁ,",
  "atk-s0102a7:110_11": "imampi māsaṁ,",
  "atk-s0102a7:110_12": "imampi saṁvaccharaṁ vipassanaṁ ussukkāpetvā ariyabhūmiṁ pāpuṇituṁ nāsakkhinti anusocato uppannaṁ domanassaṁ.",
  "atk-s0102a7:110_13": "Sevitabbanti idaṁ nekkhammavasena,",
  "atk-s0102a7:110_14": "vipassanāvasena,",
  "atk-s0102a7:110_15": "anussativasena,",
  "atk-s0102a7:110_16": "paṭhamajjhānādivasena ca uppajjanakadomanassaṁ sevitabbaṁ nāma.",
  "atk-s0102a7:111_0": "Tattha yaṁ ce savitakkasavicāranti tasmimpi duvidhe domanasse gehasitadomanassameva savitakkasavicāradomanassaṁ nāma.",
  "atk-s0102a7:111_1": "Nekkhammavasena,",
  "atk-s0102a7:111_2": "vipassanāvasena,",
  "atk-s0102a7:111_3": "anussativasena,",
  "atk-s0102a7:111_4": "paṭhamadutiyajjhānavasena ca uppannadomanassaṁ pana avitakkaavicāradomanassanti veditabbaṁ.",
  "atk-s0102a7:111_5": "Nippariyāyena pana avitakkaavicāradomanassaṁ nāma natthi.",
  "atk-s0102a7:111_6": "Domanassindriyañhi ekaṁsena akusalañceva savitakkasavicārañca,",
  "atk-s0102a7:111_7": "etassa pana bhikkhuno maññanavasena savitakkasavicāranti ca avitakkaavicāranti ca vuttaṁ.",
  "atk-s0102a7:112_0": "Tatrāyaṁ nayo –",
  "atk-s0102a7:112_1": "idha bhikkhu domanassapaccayabhūte savitakkasavicāradhamme avitakkaavicāradhamme ca domanassapaccayā",
  "atk-s0102a7:112_2": "eva uppanne maggaphaladhamme ca aññesaṁ paṭipattidassanavasena domanassanti gahetvā “kadā nu kho me savitakkasavicāradomanasse",
  "atk-s0102a7:112_3": "vipassanā paṭṭhapitā bhavissati,",
  "atk-s0102a7:112_4": "kadā avitakkaavicāradomanasse”ti ca “kadā nu kho me savitakkasavicāradomanassaphalasamāpatti nibbattitā bhavissati,",
  "atk-s0102a7:112_5": "kadā avitakkaavicāradomanassaphalasamāpattī”ti cintetvā temāsikaṁ,",
  "atk-s0102a7:112_6": "chamāsikaṁ,",
  "atk-s0102a7:112_7": "navamāsikaṁ vā paṭipadaṁ gaṇhāti.",
  "atk-s0102a7:112_8": "Temāsikaṁ gahetvā paṭhamamāse ekaṁ yāmaṁ jaggati,",
  "atk-s0102a7:112_9": "dve yāme niddāya okāsaṁ karoti,",
  "atk-s0102a7:112_10": "majjhime māse dve yāme jaggati,",
  "atk-s0102a7:112_11": "ekaṁ yāmaṁ niddāya okāsaṁ karoti,",
  "atk-s0102a7:112_12": "pacchimamāse caṅkamanisajjāyeva yāpeti.",
  "atk-s0102a7:112_13": "Evaṁ ce arahattaṁ pāpuṇāti,",
  "atk-s0102a7:112_14": "iccetaṁ kusalaṁ.",
  "atk-s0102a7:112_15": "No ce pāpuṇāti,",
  "atk-s0102a7:112_16": "visesetvā chamāsikaṁ gaṇhāti.",
  "atk-s0102a7:112_17": "Tatrāpi dve dve māse vuttanayena paṭipajjitvā arahattaṁ pāpuṇituṁ asakkonto visesetvā navamāsikaṁ gaṇhāti.",
  "atk-s0102a7:112_18": "Tatrāpi tayo tayo māse tatheva paṭipajjitvā arahattaṁ pāpuṇituṁ asakkontassa “na ladvaṁ vata me sabrahmacārīhi",
  "atk-s0102a7:112_19": "saddhiṁ visuddhipavāraṇaṁ pavāretu”nti āvajjato domanassaṁ uppajjati,",
  "atk-s0102a7:112_20": "assudhārā pavattanti gāmantapabbhāravāsīmahāsīvattherassa viya.",
  "atk-s0102a7:113_0": "Mahāsīvattheravatthu",
  "atk-s0102a7:114_0": "Thero kira aṭṭhārasa mahāgaṇe vācesi.",
  "atk-s0102a7:114_1": "Tassovāde ṭhatvā tiṁsasahassā bhikkhū arahattaṁ pāpuṇiṁsu.",
  "atk-s0102a7:114_2": "Atheko bhikkhu “mayhaṁ tāva abbhantare guṇā appamāṇā,",
  "atk-s0102a7:114_3": "kīdisā nu kho me ācariyassa guṇā”ti āvajjanto puthujjanabhāvaṁ passitvā “amhākaṁ ācariyo aññesaṁ avassayo hoti,",
  "atk-s0102a7:114_4": "attano bhavituṁ na sakkoti,",
  "atk-s0102a7:114_5": "ovādamassa dassāmī”ti ākāsena gantvā vihārasamīpe otaritvā divāṭṭhāne nisinnaṁ ācariyaṁ upasaṅkamitvā vattaṁ dassetvā ekamantaṁ nisīdi.",
  "atk-s0102a7:115_0": "Thero –",
  "atk-s0102a7:115_1": "“kiṁ kāraṇā āgatosi piṇḍapātikā”ti āha.",
  "atk-s0102a7:115_2": "Ekaṁ anumodanaṁ gaṇhissāmīti āgatosmi, bhanteti.",
  "atk-s0102a7:115_3": "Okāso na bhavissati, āvusoti?",
  "atk-s0102a7:115_4": "Vitakkamāḷake ṭhitakāle pucchissāmi, bhanteti.",
  "atk-s0102a7:115_5": "Tasmiṁ ṭhāne aññe pucchantīti.",
  "atk-s0102a7:115_6": "Bhikkhācāramagge, bhanteti.",
  "atk-s0102a7:115_7": "Tatrāpi aññe pucchantīti.",
  "atk-s0102a7:115_8": "Dupaṭṭanivāsanaṭṭhāne,",
  "atk-s0102a7:115_9": "saṅghāṭipārupanaṭṭhāne,",
  "atk-s0102a7:115_10": "pattanīharaṇaṭṭhāne,",
  "atk-s0102a7:115_11": "gāme caritvā āsanasālāyaṁ yāgupītakāle, bhanteti.",
  "atk-s0102a7:115_12": "Tattha aṭṭhakathātherā attano kaṅkhaṁ vinodenti, āvusoti.",
  "atk-s0102a7:115_13": "Antogāmato nikkhantakāle pucchissāmi, bhanteti.",
  "atk-s0102a7:115_14": "Tatrāpi aññe pucchanti, āvusoti.",
  "atk-s0102a7:115_15": "Antarāmagge, bhante,",
  "atk-s0102a7:115_16": "bhojanasālāyaṁ bhattakiccapariyosāne, bhante,",
  "atk-s0102a7:115_17": "divāṭṭhāne,",
  "atk-s0102a7:115_18": "pādadhovanakāle,",
  "atk-s0102a7:115_19": "mukhadhovanakāle, bhanteti?",
  "atk-s0102a7:115_20": "Tadā aññe pucchantīti.",
  "atk-s0102a7:115_21": "Tato paṭṭhāya yāva aruṇā apare pucchanti, āvusoti.",
  "atk-s0102a7:115_22": "Dantakaṭṭhaṁ gahetvā mukhadhovanatthaṁ gamanakāle, bhanteti?",
  "atk-s0102a7:115_23": "Tadā aññe pucchantīti.",
  "atk-s0102a7:115_24": "Mukhaṁ dhovitvā āgamanakāle, bhanteti?",
  "atk-s0102a7:115_25": "Tatrāpi aññe pucchantīti.",
  "atk-s0102a7:115_26": "Senāsanaṁ pavisitvā nisinnakāle, bhanteti?",
  "atk-s0102a7:115_27": "Tatrāpi aññe pucchantīti. Bhante,",
  "atk-s0102a7:115_28": "nanu mukhaṁ dhovitvā senāsanaṁ pavisitvā tayo cattāro pallaṅke usumaṁ gāhāpetvā yonisomanasikāre kammaṁ karontānaṁ okāsakālena bhavitabbaṁ siyā,",
  "atk-s0102a7:115_29": "maraṇakhaṇampi na labhissatha, bhante,",
  "atk-s0102a7:115_30": "phalakasadisattha bhante parassa avassayo hotha,",
  "atk-s0102a7:115_31": "attano bhavituṁ na sakkotha,",
  "atk-s0102a7:115_32": "na me tumhākaṁ anumodanāya atthoti ākāse uppatitvā agamāsi.",
  "atk-s0102a7:116_0": "Thero –",
  "atk-s0102a7:116_1": "“imassa bhikkhuno pariyattiyā kammaṁ natthi,",
  "atk-s0102a7:116_2": "mayhaṁ pana aṅkusako bhavissāmīti āgato”ti ñatvā “idāni okāso na bhavissati,",
  "atk-s0102a7:116_3": "paccūsakāle gamissāmī”ti pattacīvaraṁ samīpe katvā sabbaṁ divasabhāgaṁ paṭhamayāmamajjhimayāmañca dhammaṁ",
  "atk-s0102a7:116_4": "vācetvā pacchimayāme ekasmiṁ there uddesaṁ gahetvā nikkhante pattacīvaraṁ gahetvā teneva saddhiṁ nikkhanto.",
  "atk-s0102a7:116_5": "Nisinnaantevāsikā ācariyo kenaci papañcena nikkhantoti maññiṁsu.",
  "atk-s0102a7:116_6": "Nikkhanto thero koci deva samānācariyabhikkhūti saññaṁ akāsi.",
  "atk-s0102a7:117_0": "Thero kira “mādisassa arahattaṁ nāma kiṁ,",
  "atk-s0102a7:117_1": "dvīhatīheneva pāpuṇitvā paccāgamissāmī”ti antevāsikānaṁ anārocetvāva āsāḷhīmāsassa juṇhapakkhaterasiyā",
  "atk-s0102a7:117_2": "nikkhanto gāmantapabbhāraṁ gantvā caṅkamaṁ āruyha kammaṭṭhānaṁ manasikaronto taṁ divasaṁ arahattaṁ gahetuṁ nāsakkhi.",
  "atk-s0102a7:117_3": "Uposathadivase sampatte “dvīhatīhena arahattaṁ gaṇhissāmīti āgato,",
  "atk-s0102a7:117_4": "gahetuṁ pana nāsakkhiṁ.",
  "atk-s0102a7:117_5": "Tayo māse pana tīṇi divasāni viya yāva mahāpavāraṇā tāva jānissāmī”ti vassaṁ upagantvāpi gahetuṁ nāsakkhi.",
  "atk-s0102a7:117_6": "Pavāraṇādivase cintesi –",
  "atk-s0102a7:117_7": "“ahaṁ dvīhatīhena arahattaṁ gaṇhissāmīti āgato,",
  "atk-s0102a7:117_8": "temāsenāpi nāsakkhiṁ,",
  "atk-s0102a7:117_9": "sabrahmacārino pana visuddhipavāraṇaṁ pavārentī”ti.",
  "atk-s0102a7:117_10": "Tassevaṁ cintayato assudhārā pavattanti.",
  "atk-s0102a7:117_11": "Tato “na mañce mayhaṁ catūhi iriyāpathehi maggaphalaṁ uppajjissati,",
  "atk-s0102a7:117_12": "arahattaṁ appatvā neva mañce piṭṭhiṁ pasāressāmi,",
  "atk-s0102a7:117_13": "na pāde dhovissāmī”ti mañcaṁ ussāpetvā ṭhapesi.",
  "atk-s0102a7:117_14": "Puna antovassaṁ pattaṁ,",
  "atk-s0102a7:117_15": "arahattaṁ gahetuṁ nāsakkhiyeva.",
  "atk-s0102a7:117_16": "Ekūnatiṁsapavāraṇāsu assudhārā pavattanti.",
  "atk-s0102a7:117_17": "Gāmadārakā therassa pādesu phālitaṭṭhānāni kaṇṭakehi sibbanti,",
  "atk-s0102a7:117_18": "davaṁ karontāpi “ayyassa mahāsīvattherassa viya pādā hontū”ti davaṁ karonti.",
  "atk-s0102a7:118_0": "Thero tiṁsasaṁvacchare mahāpavāraṇādivase ālambaṇaphalakaṁ nissāya ṭhito “idāni me tiṁsa vassāni samaṇadhammaṁ karontassa,",
  "atk-s0102a7:118_1": "nāsakkhiṁ arahattaṁ pāpuṇituṁ,",
  "atk-s0102a7:118_2": "addhā me imasmiṁ attabhāve maggo vā phalaṁ vā natthi,",
  "atk-s0102a7:118_3": "na me laddhaṁ sabrahmacārīhi saddhiṁ visuddhipavāraṇaṁ pavāretu”nti cintesi.",
  "atk-s0102a7:118_4": "Tassevaṁ cintayatova domanassaṁ uppajji,",
  "atk-s0102a7:118_5": "assudhārā pavattanti.",
  "atk-s0102a7:118_6": "Atha avidūraṭṭhāne ekā devadhītā rodamānā aṭṭhāsi.",
  "atk-s0102a7:118_7": "“Ko ettha rodasī”ti? “Ahaṁ, bhante,",
  "atk-s0102a7:118_8": "devadhītā”ti.",
  "atk-s0102a7:118_9": "“Kasmā rodasī”ti?",
  "atk-s0102a7:118_10": "“Rodamānena maggaphalaṁ nibbattitaṁ,",
  "atk-s0102a7:118_11": "tena ahampi ekaṁ dve maggaphalāni nibbattessāmīti rodāmi,",
  "atk-s0102a7:118_12": "bhante”ti.",
  "atk-s0102a7:119_0": "Tato thero –",
  "atk-s0102a7:119_1": "“bho mahāsīvatthera,",
  "atk-s0102a7:119_2": "devatāpi tayā saddhiṁ keḷiṁ karonti,",
  "atk-s0102a7:119_3": "anucchavikaṁ nu kho te eta”nti vipassanaṁ vaḍḍhetvā saha paṭisambhidāhi arahattaṁ aggahesi.",
  "atk-s0102a7:119_4": "So “idāni nipajjissāmī”ti senāsanaṁ paṭijaggitvā mañcakaṁ paññapetvā udakaṭṭhāne udakaṁ paccupaṭṭhapetvā “pāde dhovissāmī”ti sopānaphalake nisīdi.",
  "atk-s0102a7:120_0": "Antevāsikāpissa “amhākaṁ ācariyassa samaṇadhammaṁ kātuṁ gacchantassa tiṁsa vassāni,",
  "atk-s0102a7:120_1": "sakkhi nu kho visesaṁ nibbattetuṁ,",
  "atk-s0102a7:120_2": "nāsakkhī”ti āvajjayamānā “arahattaṁ patvā pādadhovanatthaṁ nisinno”ti disvā “amhākaṁ ācariyo amhādisesu",
  "atk-s0102a7:120_3": "antevāsikesu tiṭṭhantesu ‘attanāva pāde dhovissatī’ti aṭṭhānametaṁ,",
  "atk-s0102a7:120_4": "ahaṁ dhovissāmi ahaṁ dhovissāmī”ti tiṁsasahassānipi ākāsena gantvā vanditvā “pāde dhovissāma,",
  "atk-s0102a7:120_5": "bhante”ti āhaṁsu. Āvuso,",
  "atk-s0102a7:120_6": "idāni tiṁsa vassāni honti mama pādānaṁ adhotānaṁ,",
  "atk-s0102a7:120_7": "tiṭṭhatha, tumhe,",
  "atk-s0102a7:120_8": "ahameva dhovissāmīti.",
  "atk-s0102a7:121_0": "Sakkopi āvajjanto –",
  "atk-s0102a7:121_1": "“mayhaṁ ayyo mahāsīvatthero arahattaṁ patto tiṁsasahassānaṁ antevāsikānaṁ ‘pāde dhovissāmā’ti āgatānaṁ pāde dhovituṁ na deti.",
  "atk-s0102a7:121_2": "Mādise pana upaṭṭhāke tiṭṭhante ‘mayhaṁ ayyo sayaṁ pāde dhovissatī’ti aṭṭhānametaṁ,",
  "atk-s0102a7:121_3": "ahaṁ dhovissāmī”ti sanniṭṭhānaṁ katvā sujātāya deviyā saddhiṁ bhikkhusaṅghassa santike pāturahosi.",
  "atk-s0102a7:121_4": "So sujaṁ asurakaññaṁ purato katvā “apetha, bhante,",
  "atk-s0102a7:121_5": "mātugāmo”ti okāsaṁ kāretvā theraṁ upasaṅkamitvā vanditvā purato ukkuṭiko nisīditvā “pāde dhovissāmi,",
  "atk-s0102a7:121_6": "bhante”ti āha. Kosiya,",
  "atk-s0102a7:121_7": "idāni me tiṁsa vassāni pādānaṁ adhotānaṁ,",
  "atk-s0102a7:121_8": "devatānañca pakatiyāpi manussasarīragandho nāma jeguccho,",
  "atk-s0102a7:121_9": "yojanasate ṭhitānampi kaṇṭhe āsattakuṇapaṁ viya hoti,",
  "atk-s0102a7:121_10": "ahameva dhovissāmīti. Bhante,",
  "atk-s0102a7:121_11": "ayaṁ gandho nāma na paññāyati,",
  "atk-s0102a7:121_12": "tumhākaṁ pana sīlagandho cha devaloke atikkamitvā upari bhavaggaṁ patvā ṭhito.",
  "atk-s0102a7:121_13": "Sīlagandhato añño uttaritaro gandho nāma natthi, bhante,",
  "atk-s0102a7:121_14": "tumhākaṁ sīlagandhenamhi āgatoti vāmahatthena gopphakasandhiyaṁ gahetvā dakkhiṇahatthena pādatalaṁ parimajji.",
  "atk-s0102a7:121_15": "Daharakumārasseva pādā ahesuṁ.",
  "atk-s0102a7:121_16": "Sakko pāde dhovitvā vanditvā devalokameva gato.",
  "atk-s0102a7:122_0": "Evaṁ “na labhāmi sabrahmacārīhi saddhiṁ visuddhipavāraṇaṁ pavāretu”nti āvajjantassa uppannaṁ domanassaṁ",
  "atk-s0102a7:122_1": "nissāya bhikkhuno maññanavasena vipassanāya ārammaṇampi vipassanāpi maggopi phalampi savitakkasavicāradomanassanti",
  "atk-s0102a7:122_2": "ca avitakkāvicāradomanassanti ca vuttanti veditabbaṁ.",
  "atk-s0102a7:123_0": "Tattha eko bhikkhu savitakkasavicāradomanasse vipassanaṁ paṭṭhapetvā idaṁ domanassaṁ kiṁ nissitanti upadhārento",
  "atk-s0102a7:123_1": "vatthunissitanti pajānātīti phassapañcamake vuttanayeneva anukkamena arahatte patiṭṭhāti.",
  "atk-s0102a7:123_2": "Eko avitakkāvicāre domanasse vipassanaṁ paṭṭhapetvā vuttanayeneva arahatte patiṭṭhāti.",
  "atk-s0102a7:123_3": "Tattha abhiniviṭṭhadomanassesupi savitakkasavicārato avitakkaavicāraṁ paṇītataraṁ.",
  "atk-s0102a7:123_4": "Savitakkasavicāradomanassavipassanātopi avitakkāvicāradomanassavipassanā paṇītatarā.",
  "atk-s0102a7:123_5": "Savitakkasavicāradomanassaphalasamāpattitopi avitakkāvicāradomanassaphalasamāpattiyeva paṇītatarā.",
  "atk-s0102a7:123_6": "Tenāha bhagavā –",
  "atk-s0102a7:123_7": "“ye avitakkaavicāre te paṇītatare”ti.",
  "atk-s0102a7:124_0": "362.Evarūpā upekkhā na sevitabbāti evarūpā gehasitaupekkhā na sevitabbā.",
  "atk-s0102a7:124_1": "Gehasitaupekkhā nāma “tattha katamā cha gehasitaupekkhā.",
  "atk-s0102a7:124_2": "Cakkhunā rūpaṁ disvā uppajjati upekkhā bālassa mūḷhassa puthujjanassa anodhijinassa avipākajinassa anādīnavadassāvino assutavato puthujjanassa,",
  "atk-s0102a7:124_3": "yā evarūpā upekkhā,",
  "atk-s0102a7:124_4": "rūpaṁ sā nātivattati,",
  "atk-s0102a7:124_5": "tasmā sā upekkhā gehasitāti vuccatī”ti evaṁ chasu dvāresu iṭṭhārammaṇe āpāthagate guḷapiṇḍike nilīnamakkhikā",
  "atk-s0102a7:124_6": "viya rūpādīni anativattamānā tattheva laggā laggitā hutvā uppannā kāmaguṇanissitā upekkhā na sevitabbā.",
  "atk-s0102a7:125_0": "Evarūpā upekkhā sevitabbāti evarūpā nekkhammasitā upekkhā sevitabbā.",
  "atk-s0102a7:125_1": "Nekkhammasitā upekkhā nāma –",
  "atk-s0102a7:125_2": "“tattha katamā cha nekkhammasitā upekkhā?",
  "atk-s0102a7:125_3": "Rūpānaṁ tveva aniccataṁ viditvā vipariṇāmavirāganirodhaṁ ‘pubbe ceva rūpā etarahi ca,",
  "atk-s0102a7:125_4": "sabbe te rūpā aniccā, dukkhā,",
  "atk-s0102a7:125_5": "vipariṇāmadhammā’ti evametaṁ yathābhūtaṁ sammappaññāya passato uppajjati upekkhā,",
  "atk-s0102a7:125_6": "yā evarūpā upekkhā,",
  "atk-s0102a7:125_7": "rūpaṁ sā ativattati,",
  "atk-s0102a7:125_8": "tasmā sā upekkhā nekkhammasitāti vuccatī”ti.",
  "atk-s0102a7:125_9": "Evaṁ chasu dvāresu iṭṭhāniṭṭhaārammaṇe āpāthagate iṭṭhe arajjantassa,",
  "atk-s0102a7:125_10": "aniṭṭhe adussantassa,",
  "atk-s0102a7:125_11": "asamapekkhanena asammuyhantassa uppannā vipassanā ñāṇasampayuttā upekkhā.",
  "atk-s0102a7:125_12": "Apica vedanāsabhāgā tatra majjhattupekkhāpi ettha upekkhāva.",
  "atk-s0102a7:125_13": "Tasmā sevitabbāti ayaṁ nekkhammavasena vipassanāvasena anussatiṭṭhānavasena paṭhamadutiyatatiyacatutthajjhānavasena",
  "atk-s0102a7:125_14": "ca uppajjanakaupekkhā sevitabbā nāma.",
  "atk-s0102a7:126_0": "Ettha yaṁ ce savitakkaṁ savicāranti tāyapi nekkhammasitaupekkhāya yaṁ nekkhammavasena vipassanāvasena",
  "atk-s0102a7:126_1": "anussatiṭṭhānavasena paṭhamajjhānavasena ca uppannaṁ savitakkasavicāraṁ upekkhanti jāneyya.",
  "atk-s0102a7:126_2": "Yaṁ ce avitakkaṁ avicāranti yaṁ pana dutiyajjhānādivasena uppannaṁ avitakkāvicāraṁ upekkhanti jāneyya.",
  "atk-s0102a7:126_3": "Yeavitakke avicāre te paṇītatareti etāsu dvīsu yā avitakkaavicārā,",
  "atk-s0102a7:126_4": "sā paṇītatarāti attho.",
  "atk-s0102a7:126_5": "Iminā kiṁ kathitaṁ hoti ?",
  "atk-s0102a7:126_6": "Dvinnaṁ arahattaṁ kathitaṁ.",
  "atk-s0102a7:126_7": "Eko hi bhikkhu savitakkasavicāraupekkhāya vipassanaṁ paṭṭhapetvā ayaṁ upekkhā kiṁ nissitāti upadhārento",
  "atk-s0102a7:126_8": "vatthunissitāti pajānātīti phassapañcamake vuttanayeneva anukkamena arahatte patiṭṭhāti.",
  "atk-s0102a7:126_9": "Eko avitakkāvicārāya upekkhāya vipassanaṁ paṭṭhapetvā vuttanayeneva arahatte patiṭṭhāti.",
  "atk-s0102a7:126_10": "Tattha abhiniviṭṭhaupekkhāsupi savitakkasavicārato avitakkāvicārā paṇītatarā.",
  "atk-s0102a7:126_11": "Savitakkasavicāraupekkhāvipassanātopi avitakkāvicāraupekkhāvipassanāpaṇītatarā.",
  "atk-s0102a7:126_12": "Savitakkasavicāraupekkhāphalasamāpattitopi avitakkāvicārupekkhāphalasamāpattiyeva paṇītatarā.",
  "atk-s0102a7:126_13": "Tenāha bhagavā “ye avitakke avicāre te paṇītatare”ti.",
  "atk-s0102a7:127_0": "363.Evaṁ paṭipanno kho,",
  "atk-s0102a7:127_1": "devānaminda,",
  "atk-s0102a7:127_2": "bhikkhu papañcasaññāsaṅkhānirodhasāruppagāminiṁ paṭipadaṁ paṭipanno hotīti bhagavā arahattanikūṭena desanaṁ niṭṭhapesi.",
  "atk-s0102a7:127_3": "Sakko pana sotāpattiphalaṁ patto.",
  "atk-s0102a7:127_4": "Buddhānañhi ajjhāsayo hīno na hoti,",
  "atk-s0102a7:127_5": "ukkaṭṭhova hoti.",
  "atk-s0102a7:127_6": "Ekassapi bahūnampi dhammaṁ desentā arahatteneva kūṭaṁ gaṇhanti.",
  "atk-s0102a7:127_7": "Sattā pana attano anurūpe upanissaye ṭhitā keci sotāpannā honti,",
  "atk-s0102a7:127_8": "keci sakadāgāmī,",
  "atk-s0102a7:127_9": "keci anāgāmī,",
  "atk-s0102a7:127_10": "keci arahanto.",
  "atk-s0102a7:127_11": "Rājā viya hi bhagavā,",
  "atk-s0102a7:127_12": "rājakumārā viya veneyyā.",
  "atk-s0102a7:127_13": "Yathā hi rājā bhojanakāle attano pamāṇena piṇḍaṁ uddharitvā rājakumārānaṁ upaneti,",
  "atk-s0102a7:127_14": "te tato attano mukhappamāṇeneva kabaḷaṁ karonti,",
  "atk-s0102a7:127_15": "evaṁ bhagavā attajjhāsayānurūpāya desanāya arahatteneva kūṭaṁ gaṇhāti.",
  "atk-s0102a7:127_16": "Veneyyā attano upanissayappamāṇena tato sotāpattiphalamattaṁ vā sakadāgāmianāgāmiarahattaphalameva vā gaṇhanti.",
  "atk-s0102a7:127_17": "Sakko pana sotāpanno jāto.",
  "atk-s0102a7:127_18": "Sotāpanno ca hutvā bhagavato puratoyeva cavitvā taruṇasakko hutvā nibbatti,",
  "atk-s0102a7:127_19": "devatānañhi cavamānānaṁ attabhāvassa gatāgataṭṭhānaṁ nāma na paññāyati,",
  "atk-s0102a7:127_20": "dīpasikhāgamanaṁ viya hoti.",
  "atk-s0102a7:127_21": "Tasmā sesadevatā na jāniṁsu.",
  "atk-s0102a7:127_22": "Sakko pana sayaṁ cutattā bhagavā ca appaṭihatañāṇattā dveva janā jāniṁsu.",
  "atk-s0102a7:127_23": "Atha sakko cintesi “mayhañhi bhagavatā tīsu ṭhānesu nibbattitaphalameva kathitaṁ,",
  "atk-s0102a7:127_24": "ayañca pana maggo vā phalaṁ vā sakuṇikāya viya uppatitvā gahetuṁ na sakkā,",
  "atk-s0102a7:127_25": "āgamanīyapubbabhāgapaṭipadāya assa bhavitabbaṁ.",
  "atk-s0102a7:127_26": "Handāhaṁ upari khīṇāsavassa pubbabhāgapaṭipadaṁ pucchāmī”ti.",
  "atk-s0102a7:128_0": "Pātimokkhasaṁvaravaṇṇanā",
  "atk-s0102a7:129_0": "364.",
  "atk-s0102a7:129_1": "Tato taṁ pucchanto kathaṁ paṭipanno pana,",
  "atk-s0102a7:129_2": "mārisātiādimāha.",
  "atk-s0102a7:129_3": "Tattha pātimokkhasaṁvarāyāti uttamajeṭṭhakasīlasaṁvarāya.",
  "atk-s0102a7:129_4": "Kāyasamācārampītiādi sevitabbakāyasamācārādivasena pātimokkhasaṁvaradassanatthaṁ vuttaṁ.",
  "atk-s0102a7:129_5": "Sīlakathā ca nāmesā kammapathavasena vā paṇṇattivasena vā kathetabbā hoti.",
  "atk-s0102a7:130_0": "Tattha kammapathavasena kathentena asevitabbakāyasamācāro tāva pāṇātipātaadinnādānamicchācārehi kathetabbo.",
  "atk-s0102a7:130_1": "Paṇṇattivasena kathentena kāyadvāre paññattasikkhāpadavītikkamavasena kathetabbo.",
  "atk-s0102a7:130_2": "Sevitabbakāyasamācāro pāṇātipātādiveramaṇīhi ceva kāyadvāre paññattasikkhāpadaavītikkamena ca kathetabbo.",
  "atk-s0102a7:130_3": "Asevitabbavacīsamācāro musāvādādivacīduccaritena ceva vacīdvāre paññattasikkhāpadavītikkamena ca kathetabbo.",
  "atk-s0102a7:130_4": "Sevitabbavacīsamācāro musāvādādiveramaṇīhi ceva vacīdvāre paññattasikkhāpadaavītikkamena ca kathetabbo.",
  "atk-s0102a7:131_0": "Pariyesanā pana kāyavācāhi pariyesanāyeva.",
  "atk-s0102a7:131_1": "Sā kāyavacīsamācāragahaṇena gahitāpi samānā yasmā ājīvaṭṭhamakasīlaṁ nāma etasmiññeva dvāradvaye uppajjati, na ākāse,",
  "atk-s0102a7:131_2": "tasmā ājīvaṭṭhamakasīladassanatthaṁ visuṁ vuttā.",
  "atk-s0102a7:131_3": "Tattha nasevitabbapariyesanā anariyapariyesanāya kathetabbā.",
  "atk-s0102a7:131_4": "Sevitabbapariyesanā ariyapariyesanāya.",
  "atk-s0102a7:131_5": "Vuttañhetaṁ –",
  "atk-s0102a7:132_0": "“Dvemā,",
  "atk-s0102a7:132_1": "bhikkhave,",
  "atk-s0102a7:132_2": "pariyesanā anariyā ca pariyesanā,",
  "atk-s0102a7:132_3": "ariyā ca pariyesanā.",
  "atk-s0102a7:132_4": "Katamā ca,",
  "atk-s0102a7:132_5": "bhikkhave,",
  "atk-s0102a7:132_6": "anariyā pariyesanā? Idha,",
  "atk-s0102a7:132_7": "bhikkhave,",
  "atk-s0102a7:132_8": "ekacco attanā jātidhammo samāno jātidhammaṁyeva pariyesati,",
  "atk-s0102a7:132_9": "attanā jarādhammo,",
  "atk-s0102a7:132_10": "byādhidhammo,",
  "atk-s0102a7:132_11": "maraṇadhammo,",
  "atk-s0102a7:132_12": "sokadhammo,",
  "atk-s0102a7:132_13": "saṁkilesadhammo samāno saṁkilesadhammaṁyeva pariyesati.",
  "atk-s0102a7:133_0": "Kiñca,",
  "atk-s0102a7:133_1": "bhikkhave,",
  "atk-s0102a7:133_2": "jātidhammaṁ vadetha?",
  "atk-s0102a7:133_3": "Puttabhariyaṁ,",
  "atk-s0102a7:133_4": "bhikkhave,",
  "atk-s0102a7:133_5": "jātidhammaṁ,",
  "atk-s0102a7:133_6": "dāsidāsaṁ jātidhammaṁ ajeḷakaṁ jātidhammaṁ,",
  "atk-s0102a7:133_7": "kukkuṭasūkaraṁ jātidhammaṁ,",
  "atk-s0102a7:133_8": "hatthigavāssavaḷavaṁ jātidhammaṁ,",
  "atk-s0102a7:133_9": "jātarūparajataṁ jātidhammaṁ.",
  "atk-s0102a7:133_10": "Jātidhammā hete,",
  "atk-s0102a7:133_11": "bhikkhave, upadhayo,",
  "atk-s0102a7:133_12": "etthāyaṁ gathito mucchito ajjhāpanno attanā jātidhammo samāno jātidhammaṁyeva pariyesati.",
  "atk-s0102a7:134_0": "Kiñca,",
  "atk-s0102a7:134_1": "bhikkhave,",
  "atk-s0102a7:134_2": "jarādhammaṁ vadetha?",
  "atk-s0102a7:134_3": "Puttabhariyaṁ,",
  "atk-s0102a7:134_4": "bhikkhave,",
  "atk-s0102a7:134_5": "jarādhammaṁ…pe…",
  "atk-s0102a7:134_6": "jarādhammaṁyeva pariyesati.",
  "atk-s0102a7:135_0": "Kiñca,",
  "atk-s0102a7:135_1": "bhikkhave,",
  "atk-s0102a7:135_2": "byādhidhammaṁ vadetha?",
  "atk-s0102a7:135_3": "Puttabhariyaṁ,",
  "atk-s0102a7:135_4": "bhikkhave,",
  "atk-s0102a7:135_5": "byādhidhammaṁ,",
  "atk-s0102a7:135_6": "dāsidāsaṁ byādhidhammaṁ, ajeḷakaṁ,",
  "atk-s0102a7:135_7": "kukkuṭasūkaraṁ,",
  "atk-s0102a7:135_8": "hatthigavāssavaḷavaṁ byādhidhammaṁ.",
  "atk-s0102a7:135_9": "Byādhidhammā hete,",
  "atk-s0102a7:135_10": "bhikkhave, upadhayo,",
  "atk-s0102a7:135_11": "etthāyaṁ gathito mucchito ajjhāpanno attanā byādhidhammo samāno byādhidhammaṁyeva pariyesati.",
  "atk-s0102a7:136_0": "Kiñca,",
  "atk-s0102a7:136_1": "bhikkhave,",
  "atk-s0102a7:136_2": "maraṇadhammaṁ vadetha?",
  "atk-s0102a7:136_3": "Puttabhariyaṁ,",
  "atk-s0102a7:136_4": "bhikkhave,",
  "atk-s0102a7:136_5": "maraṇadhammaṁ…pe…",
  "atk-s0102a7:136_6": "maraṇadhammaṁyeva pariyesati.",
  "atk-s0102a7:137_0": "Kiñca, bhikkhave, sokadhammaṁ vadetha? Puttabhariyaṁ…pe… sokadhammaṁyeva pariyesati.",
  "atk-s0102a7:138_0": "Kiñca,",
  "atk-s0102a7:138_1": "bhikkhave,",
  "atk-s0102a7:138_2": "saṁkilesadhammaṁ vadetha…pe…",
  "atk-s0102a7:138_3": "jātarūparajataṁ saṁkilesadhammaṁ.",
  "atk-s0102a7:138_4": "Saṁkilesadhammā, hete,",
  "atk-s0102a7:138_5": "bhikkhave, upadhayo,",
  "atk-s0102a7:138_6": "etthāyaṁ gathito mucchito ajjhāpanno attanā saṁkilesadhammo samāno saṁkilesadhammaṁyeva pariyesati. Ayaṁ,",
  "atk-s0102a7:138_7": "bhikkhave,",
  "atk-s0102a7:138_8": "anariyā pariyesanāti.",
  "atk-s0102a7:139_0": "Apica kuhanādivasena pañcavidhā,",
  "atk-s0102a7:139_1": "agocaravasena chabbidhā vejjakammādivasena ekavīsatividhā,",
  "atk-s0102a7:139_2": "evaṁ pavattā sabbāpi anesanā anariyapariyesanāyevāti veditabbā.",
  "atk-s0102a7:140_0": "“Katamā ca,",
  "atk-s0102a7:140_1": "bhikkhave,",
  "atk-s0102a7:140_2": "ariyā pariyesanā? Idha,",
  "atk-s0102a7:140_3": "bhikkhave,",
  "atk-s0102a7:140_4": "ekacco attanā jātidhammo samāno jātidhamme ādīnavaṁ viditvā ajātaṁ anuttaraṁ yogakkhemaṁ nibbānaṁ pariyesati,",
  "atk-s0102a7:140_5": "attanā jarādhammo, byādhi, maraṇa, soka,",
  "atk-s0102a7:140_6": "saṁkilesadhammo samāno saṁkilesadhamme ādīnavaṁ viditvā asaṁkiliṭṭhaṁ anuttaraṁ yogakkhemaṁ nibbānaṁ pariyesati.",
  "atk-s0102a7:140_7": "Ayaṁ ariyā pariyesanāti.",
  "atk-s0102a7:141_0": "Apica pañca kuhanādīni cha agocare ekavīsatividhañca anesanaṁ vajjetvā bhikkhācariyāya dhammena samena pariyesanāpi ariyapariyesanāyevāti veditabbā.",
  "atk-s0102a7:142_0": "Ettha ca yo yo “na sevitabbo”ti vutto,",
  "atk-s0102a7:142_1": "so so pubbabhāge pāṇātipātādīnaṁ sambhārapariyesanāpayogakaraṇagamanakālato paṭṭhāya na sevitabbova.",
  "atk-s0102a7:142_2": "Itaro ādito paṭṭhāya sevitabbo,",
  "atk-s0102a7:142_3": "asakkontena cittampi uppādetabbaṁ.",
  "atk-s0102a7:142_4": "Apica saṅghabhedādīnaṁ atthāya parakkamantānaṁ devadattādīnaṁ viya kāyasamācāro na sevitabbo,",
  "atk-s0102a7:142_5": "divasassa dvattikkhattuṁ tiṇṇaṁ ratanānaṁ upaṭṭhānagamanādivasena pavatto dhammasenāpatimahāmoggallānattherādīnaṁ viya kāyasamācāro sevitabbo.",
  "atk-s0102a7:142_6": "Dhanuggahapesanādivasena vācaṁ bhindantānaṁ devadattādīnaṁ viya vacīsamācāro na sevitabbo,",
  "atk-s0102a7:142_7": "tiṇṇaṁ ratanānaṁ guṇakittanādivasena pavatto dhammasenāpatimahāmoggallānattherādīnaṁ viya vacīsamācāro sevitabbo.",
  "atk-s0102a7:142_8": "Anariyapariyesanaṁ pariyesantānaṁ devadattādīnaṁ viya pariyesanā na sevitabbā,",
  "atk-s0102a7:142_9": "ariyapariyesanameva pariyesantānaṁ dhammasenāpatimahāmoggallānattherādīnaṁ viya pariyesanā sevitabbā.",
  "atk-s0102a7:143_0": "Evaṁ paṭipanno khoti evaṁ asevitabbaṁ kāyavacīsamācāraṁ pariyesanañca pahāya sevitabbānaṁ pāripūriyā paṭipanno,",
  "atk-s0102a7:143_1": "devānaminda,",
  "atk-s0102a7:143_2": "bhikkhu pātimokkhasaṁvarāya uttamajeṭṭhakasīlasaṁvaratthāya paṭipanno nāma hotīti bhagavā khīṇāsavassa āgamanīyapubbabhāgapaṭipadaṁ kathesi.",
  "atk-s0102a7:144_0": "Indriyasaṁvaravaṇṇanā",
  "atk-s0102a7:145_0": "365.",
  "atk-s0102a7:145_1": "Dutiyapucchāyaṁ indriyasaṁvarāyāti indriyānaṁ pidhānāya,",
  "atk-s0102a7:145_2": "guttadvāratāya saṁvutadvāratāyāti attho.",
  "atk-s0102a7:145_3": "Vissajjane panassa cakkhuviññeyyaṁ rūpampītiādi sevitabbarūpādivasena indriyasaṁvaradassanatthaṁ vuttaṁ.",
  "atk-s0102a7:145_4": "Tattha evaṁ vutteti heṭṭhā somanassādipañhāvissajjanānaṁ sutattā imināpi evarūpena bhavitabbanti sañjātapaṭibhāno",
  "atk-s0102a7:145_5": "bhagavatā evaṁ vutte sakko devānamindo bhagavantaṁ etadavoca,",
  "atk-s0102a7:145_6": "etaṁ imassa kho ahaṁ,",
  "atk-s0102a7:145_7": "bhanteti ādikaṁ vacanaṁ avoca.",
  "atk-s0102a7:145_8": "Bhagavāpissa okāsaṁ datvā tuṇhī ahosi.",
  "atk-s0102a7:145_9": "Kathetukāmopi hi yo atthaṁ sampādetuṁ na sakkoti,",
  "atk-s0102a7:145_10": "atthaṁ sampādetuṁ sakkonto vā na kathetukāmo hoti,",
  "atk-s0102a7:145_11": "na tassa bhagavā okāsaṁ karoti.",
  "atk-s0102a7:145_12": "Ayaṁ pana yasmā kathetukāmo ceva,",
  "atk-s0102a7:145_13": "sakkoti ca atthaṁ sampādetuṁ tenassa bhagavā okāsamakāsi.",
  "atk-s0102a7:146_0": "Tattha evarūpaṁ na sevitabbanti ādīsu ayaṁ saṅkhepo –",
  "atk-s0102a7:146_1": "yaṁ rūpaṁ passato rāgādayo uppajjanti,",
  "atk-s0102a7:146_2": "taṁ na sevitabbaṁ na daṭṭhabbaṁ na oloketabbanti attho.",
  "atk-s0102a7:146_3": "Yaṁ pana passato asubhasaññā vā saṇṭhāti,",
  "atk-s0102a7:146_4": "pasādo vā uppajjati,",
  "atk-s0102a7:146_5": "aniccasaññāpaṭilābho vā hoti,",
  "atk-s0102a7:146_6": "taṁ sevitabbaṁ.",
  "atk-s0102a7:147_0": "Yaṁ cittakkharaṁ cittabyañjanampi saddaṁ suṇato rāgādayo uppajjanti,",
  "atk-s0102a7:147_1": "evarūpo saddo na sevitabbo.",
  "atk-s0102a7:147_2": "Yaṁ pana atthanissitaṁ dhammanissitaṁ kumbhadāsigītampi suṇantassa pasādo vā uppajjati,",
  "atk-s0102a7:147_3": "nibbidā vā saṇṭhāti,",
  "atk-s0102a7:147_4": "evarūpo saddo sevitabbo.",
  "atk-s0102a7:148_0": "Yaṁ gandhaṁ ghāyato rāgādayo uppajjanti,",
  "atk-s0102a7:148_1": "evarūpo gandho na sevitabbo.",
  "atk-s0102a7:148_2": "Yaṁ pana gandhaṁ ghāyato asubhasaññādipaṭilābho hoti,",
  "atk-s0102a7:148_3": "evarūpo gandho sevitabbo.",
  "atk-s0102a7:149_0": "Yaṁ rasaṁ sāyato rāgādayo uppajjanti,",
  "atk-s0102a7:149_1": "evarūpo raso na sevitabbo.",
  "atk-s0102a7:149_2": "Yaṁ pana rasaṁ sāyato āhāre paṭikūlasaññā ceva uppajjati,",
  "atk-s0102a7:149_3": "sāyitapaccayā ca kāyabalaṁ nissāya ariyabhūmiṁ okkamituṁ sakkoti,",
  "atk-s0102a7:149_4": "mahāsīvattherabhāgineyyasīvasāmaṇerassa viya paribhuñjantasseva kilesakkhayo vā hoti,",
  "atk-s0102a7:149_5": "evarūpo raso sevitabbo.",
  "atk-s0102a7:150_0": "Yaṁ phoṭṭhabbaṁ phusato rāgādayo uppajjanti,",
  "atk-s0102a7:150_1": "evarūpaṁ phoṭṭhabbaṁ na sevitabbaṁ.",
  "atk-s0102a7:150_2": "Yaṁ pana phusato sāriputtattherādīnaṁ viya āsavakkhayo ceva,",
  "atk-s0102a7:150_3": "vīriyañca supaggahitaṁ,",
  "atk-s0102a7:150_4": "pacchimā ca janatā diṭṭhānugatiṁ āpādanena anuggahitā hoti,",
  "atk-s0102a7:150_5": "evarūpaṁ phoṭṭhabbaṁ sevitabbaṁ.",
  "atk-s0102a7:150_6": "Sāriputtatthero kira tiṁsa vassāni mañce piṭṭhiṁ na pasāresi.",
  "atk-s0102a7:150_7": "Tathā mahāmoggallānatthero.",
  "atk-s0102a7:150_8": "Mahākassapatthero vīsavassasataṁ mañce piṭṭhiṁ na pasāresi.",
  "atk-s0102a7:150_9": "Anuruddhatthero paññāsa vassāni.",
  "atk-s0102a7:150_10": "Bhaddiyatthero tiṁsa vassāni.",
  "atk-s0102a7:150_11": "Soṇatthero aṭṭhārasa vassāni.",
  "atk-s0102a7:150_12": "Raṭṭhapālatthero dvādasa.",
  "atk-s0102a7:150_13": "Ānandatthero pannarasa.",
  "atk-s0102a7:150_14": "Rāhulatthero dvādasa.",
  "atk-s0102a7:150_15": "Bākulatthero asīti vassāni.",
  "atk-s0102a7:150_16": "Nāḷakatthero yāvaparinibbānā mañce piṭṭhiṁ na pasāresīti.",
  "atk-s0102a7:151_0": "Ye manoviññeyye dhamme samannāharantassa rāgādayo uppajjanti, “aho,",
  "atk-s0102a7:151_1": "vata yaṁ paresaṁ paravittūpakaraṇaṁ taṁ mamassā”tiādinā nayena vā abhijjhādīni āpāthamāgacchanti evarūpā dhammā na sevitabbā.",
  "atk-s0102a7:151_2": "“Sabbe sattā averā hontū”ti evaṁ mettādivasena,",
  "atk-s0102a7:151_3": "ye vā pana tiṇṇaṁ therānaṁ dhammā,",
  "atk-s0102a7:151_4": "evarūpā sevitabbā.",
  "atk-s0102a7:151_5": "Tayo kira therā vassūpanāyikadivase kāmavitakkādayo akusalavitakkā na vitakketabbāti katikaṁ akaṁsu.",
  "atk-s0102a7:151_6": "Atha pavāraṇadivase saṅghatthero saṅghanavakaṁ pucchi – “āvuso,",
  "atk-s0102a7:151_7": "imasmiṁ temāse kittake ṭhāne cittassa dhāvituṁ dinna”nti? Na, bhante,",
  "atk-s0102a7:151_8": "pariveṇaparicchedato bahi dhāvituṁ adāsinti.",
  "atk-s0102a7:151_9": "Dutiyaṁ pucchi –",
  "atk-s0102a7:151_10": "“tava āvuso”ti?",
  "atk-s0102a7:151_11": "Nivāsagehato, bhante,",
  "atk-s0102a7:151_12": "bahi dhāvituṁ na adāsinti.",
  "atk-s0102a7:151_13": "Atha dvepi theraṁ pucchiṁsu “tumhākaṁ pana,",
  "atk-s0102a7:151_14": "bhante”ti?",
  "atk-s0102a7:151_15": "Niyakajjhattakhandhapañcakato, āvuso,",
  "atk-s0102a7:151_16": "bahi dhāvituṁ na adāsinti. Tumhehi, bhante,",
  "atk-s0102a7:151_17": "dukkaraṁ katanti.",
  "atk-s0102a7:151_18": "Evarūpo manoviññeyyo dhammo sevitabbo.",
  "atk-s0102a7:152_0": "366.Ekantavādāti ekoyeva anto vādassa etesaṁ,",
  "atk-s0102a7:152_1": "na dvedhā gatavādāti ekantavādā,",
  "atk-s0102a7:152_2": "ekaññeva vadantīti pucchati.",
  "atk-s0102a7:152_3": "Ekantasīlāti ekācārā.",
  "atk-s0102a7:152_4": "Ekantachandāti ekaladdhikā.",
  "atk-s0102a7:152_5": "Ekantaajjhosānāti ekantapariyosānā.",
  "atk-s0102a7:153_0": "Anekadhātu nānādhātu kho,",
  "atk-s0102a7:153_1": "devānaminda,",
  "atk-s0102a7:153_2": "lokoti devānaminda,",
  "atk-s0102a7:153_3": "ayaṁ loko anekajjhāsayo nānajjhāsayo.",
  "atk-s0102a7:153_4": "Ekasmiṁ gantukāme eko ṭhātukāmo hoti.",
  "atk-s0102a7:153_5": "Ekasmiṁ ṭhātukāme eko sayitukāmo hoti.",
  "atk-s0102a7:153_6": "Dve sattā ekajjhāsayā nāma dullabhā.",
  "atk-s0102a7:153_7": "Tasmiṁ anekadhātunānādhātusmiṁ loke yaṁ yadeva dhātuṁ yaṁ yadeva ajjhāsayaṁ sattā abhinivisanti gaṇhanti,",
  "atk-s0102a7:153_8": "taṁ tadeva.",
  "atk-s0102a7:153_9": "Thāmasā parāmāsāti thāmena ca parāmāsena ca.",
  "atk-s0102a7:153_10": "Abhinivissa voharantīti suṭṭhu gaṇhitvā voharanti,",
  "atk-s0102a7:153_11": "kathenti dīpenti kittenti.",
  "atk-s0102a7:153_12": "Idameva saccaṁ moghamaññanti idaṁ amhākameva vacanaṁ saccaṁ,",
  "atk-s0102a7:153_13": "aññesaṁ vacanaṁ moghaṁ tucchaṁ niratthakanti.",
  "atk-s0102a7:154_0": "Accantaniṭṭhāti anto vuccati vināso,",
  "atk-s0102a7:154_1": "antaṁ atītā niṭṭhā etesanti accantaniṭṭhā.",
  "atk-s0102a7:154_2": "Yā etesaṁ niṭṭhā,",
  "atk-s0102a7:154_3": "yo paramassāso nibbānaṁ,",
  "atk-s0102a7:154_4": "taṁ sabbesaṁ vināsātikkantaṁ niccanti vuccati.",
  "atk-s0102a7:154_5": "Yogakkhemoti nibbānasseva nāmaṁ,",
  "atk-s0102a7:154_6": "accanto yogakkhemo etesanti accantayogakkhemī.",
  "atk-s0102a7:154_7": "Seṭṭhaṭṭhena brahmaṁ ariyamaggaṁ carantīti brahmacārī.",
  "atk-s0102a7:154_8": "Accantatthāya brahmacārī accantabrahmacārī.",
  "atk-s0102a7:154_9": "Pariyosānantipi nibbānassa nāmaṁ.",
  "atk-s0102a7:154_10": "Accantaṁ pariyosānaṁ etesanti accantapariyosānā.",
  "atk-s0102a7:155_0": "Taṇhāsaṅkhayavimuttāti taṇhāsaṅkhayoti maggopi nibbānampi.",
  "atk-s0102a7:155_1": "Maggo taṇhaṁ saṅkhiṇāti vināsetīti taṇhāsaṅkhayo.",
  "atk-s0102a7:155_2": "Nibbānaṁ yasmā taṁ āgamma taṇhā saṅkhiyati vinassati,",
  "atk-s0102a7:155_3": "tasmā taṇhāsaṅkhayo.",
  "atk-s0102a7:155_4": "Taṇhāsaṅkhayena maggena vimuttā,",
  "atk-s0102a7:155_5": "taṇhāsaṅkhaye nibbāne vimuttā adhimuttāti taṇhāsaṅkhayavimuttā.",
  "atk-s0102a7:156_0": "Ettāvatā ca bhagavatā cuddasapi mahāpañhā byākatā honti.",
  "atk-s0102a7:156_1": "Cuddasa mahāpañhā nāma issāmacchariyaṁ eko pañho,",
  "atk-s0102a7:156_2": "piyāppiyaṁ eko,",
  "atk-s0102a7:156_3": "chando eko,",
  "atk-s0102a7:156_4": "vitakko eko,",
  "atk-s0102a7:156_5": "papañco eko,",
  "atk-s0102a7:156_6": "somanassaṁ eko,",
  "atk-s0102a7:156_7": "domanassaṁ eko,",
  "atk-s0102a7:156_8": "upekkhā eko,",
  "atk-s0102a7:156_9": "kāyasamācāro eko,",
  "atk-s0102a7:156_10": "vacīsamācāro eko,",
  "atk-s0102a7:156_11": "pariyesanā eko,",
  "atk-s0102a7:156_12": "indriyasaṁvaro eko,",
  "atk-s0102a7:156_13": "anekadhātu eko,",
  "atk-s0102a7:156_14": "accantaniṭṭhā ekoti.",
  "atk-s0102a7:157_0": "367.Ejāti calanaṭṭhena taṇhā vuccati.",
  "atk-s0102a7:157_1": "Sā pīḷanaṭṭhena rogo,",
  "atk-s0102a7:157_2": "anto padussanaṭṭhena gaṇḍo,",
  "atk-s0102a7:157_3": "anuppaviṭṭhaṭṭhena sallaṁ.",
  "atk-s0102a7:157_4": "Tasmā ayaṁ purisoti yasmā ejā attanā katakammānurūpena purisaṁ tattha tattha abhinibbattatthāya kaḍḍhati,",
  "atk-s0102a7:157_5": "tasmā ayaṁ puriso tesaṁ tesaṁ bhavānaṁ vasena uccāvacaṁ āpajjati.",
  "atk-s0102a7:157_6": "Brahmaloke ucco hoti,",
  "atk-s0102a7:157_7": "devaloke avaco.",
  "atk-s0102a7:157_8": "Devaloke ucco,",
  "atk-s0102a7:157_9": "manussaloke avaco.",
  "atk-s0102a7:157_10": "Manussaloke ucco,",
  "atk-s0102a7:157_11": "apāye avaco. Yesāhaṁ,",
  "atk-s0102a7:157_12": "bhanteti yesaṁ ahaṁ bhante.",
  "atk-s0102a7:157_13": "Sandhivasena panettha “yesāha”nti hoti.",
  "atk-s0102a7:157_14": "Yathāsutaṁ yathāpariyattanti yathā mayā suto ceva uggahito ca, evaṁ.",
  "atk-s0102a7:157_15": "Dhammaṁ desemīti sattavatapadaṁ dhammaṁ desemi.",
  "atk-s0102a7:157_16": "Na cāhaṁ tesanti ahaṁ pana tesaṁ sāvako na sampajjāmi.",
  "atk-s0102a7:157_17": "Ahaṁ kho pana,",
  "atk-s0102a7:157_18": "bhantetiādinā attano sotāpannabhāvaṁ jānāpeti.",
  "atk-s0102a7:158_0": "Somanassapaṭilābhakathāvaṇṇanā",
  "atk-s0102a7:159_0": "368.Vedapaṭilābhanti tuṭṭhipaṭilābhaṁ.",
  "atk-s0102a7:159_1": "Devāsurasaṅgāmoti devānañca asurānañca saṅgāmo.",
  "atk-s0102a7:159_2": "Samupabyūḷhoti samāpanno nalāṭena nalāṭaṁ paharaṇākārappatto viya.",
  "atk-s0102a7:159_3": "Etesaṁ kira kadāci mahāsamuddapiṭṭhe saṅgāmo hoti tattha pana chedanavijjhanādīhi aññamaññaṁ ghāto nāma natthi,",
  "atk-s0102a7:159_4": "dārumeṇḍakayuddhaṁ viya jayaparājayamattameva hoti.",
  "atk-s0102a7:159_5": "Kadāci devā jinanti,",
  "atk-s0102a7:159_6": "kadāci asurā.",
  "atk-s0102a7:159_7": "Tattha yasmiṁ saṅgāme devā puna apaccāgamanāya asure jiniṁsu,",
  "atk-s0102a7:159_8": "taṁ sandhāya tasmiṁ kho pana bhantetiādimāha.",
  "atk-s0102a7:159_9": "Ubhayametanti ubhayaṁ etaṁ.",
  "atk-s0102a7:159_10": "Duvidhampi ojaṁ ettha devaloke devāyeva paribhuñjissantīti evamassa āvajjantassa balavapītisomanassaṁ uppajji.",
  "atk-s0102a7:159_11": "Sadaṇḍāvacaroti sadaṇḍāvacarako,",
  "atk-s0102a7:159_12": "daṇḍaggahaṇena satthaggahaṇena saddhiṁ ahosi,",
  "atk-s0102a7:159_13": "na nikkhittadaṇḍasatthoti dasseti.",
  "atk-s0102a7:159_14": "Ekantanibbidāyāti ekanteneva vaṭṭe nibbindanatthāyāti sabbaṁ mahāgovindasutte vuttameva.",
  "atk-s0102a7:160_0": "369.Pavedesīti kathesi dīpesi.",
  "atk-s0102a7:160_1": "Idhevāti imasmiññeva okāse.",
  "atk-s0102a7:160_2": "Devabhūtassa me satoti devassa me sato.",
  "atk-s0102a7:160_3": "Punarāyu ca me laddhoti puna aññena kammavipākena me jīvitaṁ laddhanti,",
  "atk-s0102a7:160_4": "iminā attano cutabhāvaṁ ceva upapannabhāvañca āvikaroti.",
  "atk-s0102a7:161_0": "Diviyā kāyāti dibbā attabhāvā.",
  "atk-s0102a7:161_1": "Āyuṁ hitvā amānusanti dibbaṁ āyuṁ jahitvā.",
  "atk-s0102a7:161_2": "Amūḷho gabbhamessāmīti niyatagatikattā amūḷho hutvā.",
  "atk-s0102a7:161_3": "Yattha me ramatī manoti yattha me mano ramissati,",
  "atk-s0102a7:161_4": "tattheva khattiyakulādīsu gabbhaṁ upagacchissāmīti sattakkhattuṁ deve ca mānuse cāti imamatthaṁ dīpeti.",
  "atk-s0102a7:162_0": "Ñāyena viharissāmīti manussesu upapannopi mātaraṁ jīvitā voropanādīnaṁ abhabbattā ñāyena kāraṇena samena viharissāmīti attho.",
  "atk-s0102a7:163_0": "Sambodhice bhavissatīti idaṁ sakadāgāmimaggaṁ sandhāya vadati,",
  "atk-s0102a7:163_1": "sace sakadāgāmī bhavissāmīti dīpeti.",
  "atk-s0102a7:163_2": "Aññātā viharissāmīti aññātā ājānitukāmo hutvā viharissāmi.",
  "atk-s0102a7:163_3": "Sveva anto bhavissatīti so eva me manussaloke anto bhavissatīti.",
  "atk-s0102a7:164_0": "Punadevo bhavissāmi,",
  "atk-s0102a7:164_1": "devalokasmiṁ uttamoti puna devalokasmiṁ uttamo sakko devānamindo bhavissāmīti vadati.",
  "atk-s0102a7:165_0": "Antime vattamānamhīti antime bhave vattamāne.",
  "atk-s0102a7:165_1": "So nivāso bhavissatīti ye te āyunā ca paññāya ca akaniṭṭhā jeṭṭhakā sabbadevehi paṇītatarā devā,",
  "atk-s0102a7:165_2": "avasāne me so nivāso bhavissati.",
  "atk-s0102a7:165_3": "Ayaṁ kira tato sakkattabhāvato cuto tasmiṁ attabhāve anāgāmimaggassa paṭiladdhattā uddhaṁsoto akaniṭṭhagāmī",
  "atk-s0102a7:165_4": "hutvā avihādīsu nibbattanto avasāne akaniṭṭhe nibbattissati.",
  "atk-s0102a7:165_5": "Taṁ sandhāya evamāha.",
  "atk-s0102a7:165_6": "Esa kira avihesu kappasahassaṁ vasissati,",
  "atk-s0102a7:165_7": "atappesu dve kappasahassāni,",
  "atk-s0102a7:165_8": "sudassesu cattāri kappasahassāni,",
  "atk-s0102a7:165_9": "sudassīsu aṭṭha,",
  "atk-s0102a7:165_10": "akaniṭṭhesu soḷasāti ekatiṁsa kappasahassāni brahmaāyuṁ anubhavissati.",
  "atk-s0102a7:165_11": "Sakko devarājā anāthapiṇḍiko gahapati visākhā mahāupāsikāti tayopi hi ime ekappamāṇaāyukā eva,",
  "atk-s0102a7:165_12": "vaṭṭābhiratasattā nāma etehi sadisā sukhabhāgino nāma natthi.",
  "atk-s0102a7:166_0": "370.Apariyositasaṅkappoti aniṭṭhitamanoratho.",
  "atk-s0102a7:166_1": "Yassu maññāmi samaṇeti ye ca samaṇe pavivittavihārinoti maññāmi.",
  "atk-s0102a7:167_0": "Ārādhanāti sampādanā. Virādhanāti asampādanā. Na sampāyantīti sampādetvā kathetuṁ na sakkonti.",
  "atk-s0102a7:168_0": "Ādiccabandhunanti ādiccopi gotamagotto,",
  "atk-s0102a7:168_1": "bhagavāpi gotamagotto,",
  "atk-s0102a7:168_2": "tasmā evamāha.",
  "atk-s0102a7:168_3": "Yaṁ karomasīti yaṁ pubbe brahmuno namakkāraṁ karoma.",
  "atk-s0102a7:168_4": "Samaṁ devehīti devehi saddhiṁ,",
  "atk-s0102a7:168_5": "ito paṭṭhāya idāni amhākaṁ brahmuno namakkārakaraṇaṁ natthīti dasseti.",
  "atk-s0102a7:168_6": "Sāmaṁ karomāti namakkāraṁ karoma.",
  "atk-s0102a7:169_0": "371.Parāmasitvāti tuṭṭhacitto sahāyaṁ hatthena hatthamhi paharanto viya pathaviṁ paharitvā,",
  "atk-s0102a7:169_1": "sakkhibhāvatthāya vā paharitvā “yathā tvaṁ niccalo,",
  "atk-s0102a7:169_2": "evamahaṁ bhagavatī”ti.",
  "atk-s0102a7:169_3": "Ajjhiṭṭhapañhāti ajjhesitapañhā patthitapañhā.",
  "atk-s0102a7:169_4": "Sesaṁ sabbattha uttānamevāti.",
  "atk-s0102a7:170_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a7:171_0": "Sakkapañhasuttavaṇṇanā niṭṭhitā."
}