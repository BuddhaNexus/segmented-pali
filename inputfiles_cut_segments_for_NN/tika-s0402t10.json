{
  "tika-s0402t10:0_0": "(11) 1. Āsāduppajahavaggavaṇṇanā",
  "tika-s0402t10:1_0": "119.",
  "tika-s0402t10:1_1": "Tatiyapaṇṇāsakassa paṭhame dukkhena pajahitabbāti duppajahā.",
  "tika-s0402t10:1_2": "Duccajātiādīsupi eseva nayo.",
  "tika-s0402t10:1_3": "Dvinnaṁ āsānaṁ duccajabhāvo kathaṁ jānitabboti paṭhamaṁ tāva lābhāsāya duccajabhāvaṁ vibhāveti ‘‘lābhāsāyā’’tiādinā.",
  "tika-s0402t10:1_4": "Ubhatobyūḷhanti yuddhatthāya ubhato sannipatitaṁ.",
  "tika-s0402t10:1_5": "Pakkhandantīti anuppavisanti.",
  "tika-s0402t10:1_6": "Jīvitāsāya duppajahattātiādinā jīvitāsāya duccajabhāvaṁ vibhāveti.",
  "tika-s0402t10:2_0": "120.",
  "tika-s0402t10:2_1": "Dutiye dullabhāti na sulabhā.",
  "tika-s0402t10:2_2": "Iṇaṁ demīti saññaṁ karotīti evaṁ saññaṁ karonto viya hotīti attho.",
  "tika-s0402t10:2_3": "Ettha ca ‘‘pubbakārīti paṭhamaṁ upakārassa kārako.",
  "tika-s0402t10:2_4": "Kataññū katavedīti tena kataṁ ñatvā pacchā kārako.",
  "tika-s0402t10:2_5": "Tesu pubbakārī ‘iṇaṁ demī’ti saññaṁ karoti,",
  "tika-s0402t10:2_6": "pacchā kārako ‘iṇaṁ jīrāpemī’ti saññaṁ karotī’’ti ettakameva idha vuttaṁ.",
  "tika-s0402t10:2_7": "Puggalapaṇṇattisaṁvaṇṇanāyaṁ (pu. pa. aṭṭha.",
  "tika-s0402t10:2_8": "83) pana –",
  "tika-s0402t10:3_0": "‘‘Pubbakārīti paṭhamameva kārako.",
  "tika-s0402t10:3_1": "Katavedīti kataṁ vedeti,",
  "tika-s0402t10:3_2": "viditaṁ pākaṭaṁ karoti.",
  "tika-s0402t10:3_3": "Te agāriyānagāriyehi dīpetabbā.",
  "tika-s0402t10:3_4": "Agārikesu hi mātāpitaro pubbakārino nāma,",
  "tika-s0402t10:3_5": "puttadhītaro pana mātāpitaro paṭijaggantā abhivādanādīni tesaṁ kurumānā katavedino nāma.",
  "tika-s0402t10:3_6": "Anagāriyesu ācariyupajjhāyā pubbakārino nāma,",
  "tika-s0402t10:3_7": "antevāsikasaddhivihārikā ācariyupajjhāye paṭijaggantā abhivādanādīni ca tesaṁ kurumānā katavedino nāma.",
  "tika-s0402t10:3_8": "Tesaṁ āvibhāvatthāya upajjhāyaposakasoṇattherādīnaṁ vatthūni kathetabbāni.",
  "tika-s0402t10:4_0": "‘‘Aparo nayo –",
  "tika-s0402t10:4_1": "parena akateyeva upakāre attani kataṁ upakāraṁ anapekkhitvā kārako pubbakārī,",
  "tika-s0402t10:4_2": "seyyathāpi mātāpitaro ceva ācariyupajjhāyā ca.",
  "tika-s0402t10:4_3": "So dullabho sattānaṁ taṇhābhibhūtattā.",
  "tika-s0402t10:4_4": "Parena katassa upakārassa anurūpappavattiṁ attani kataṁ upakāraṁ upakārato jānanto vediyanto kataññukatavedī",
  "tika-s0402t10:4_5": "seyyathāpi mātāpituācariyupajjhāyesu sammāpaṭipanno.",
  "tika-s0402t10:4_6": "Sopi dullabho sattānaṁ avijjābhibhūtattā.",
  "tika-s0402t10:4_7": "Apica akāraṇavacchalo pubbakārī,",
  "tika-s0402t10:4_8": "sakāraṇavacchalo kataññukatavedī.",
  "tika-s0402t10:4_9": "‘Karissati me’ti evamādikāraṇanirapekkhakiriyo pubbakārī,",
  "tika-s0402t10:4_10": "‘karissati me’ti evamādikāraṇasāpekkhakiriyo kataññukatavedī.",
  "tika-s0402t10:4_11": "Tamojotiparāyaṇo pubbakārī,",
  "tika-s0402t10:4_12": "jotijotiparāyaṇo kataññukatavedī.",
  "tika-s0402t10:4_13": "Desetā pubbakārī,",
  "tika-s0402t10:4_14": "paṭipajjitā kataññukatavedī.",
  "tika-s0402t10:4_15": "Sadevake loke arahaṁ sammāsambuddho pubbakārī,",
  "tika-s0402t10:4_16": "ariyasāvako kataññukatavedī’’ti vuttaṁ.",
  "tika-s0402t10:5_0": "Tattha kāraṇena vinā pavattahitacitto akāraṇavacchalo.",
  "tika-s0402t10:5_1": "Anāgatamhi payojanaṁ apekkhamāno ‘‘karissati me’’tiādinā cittena paṭhamaṁ gahitaṁ tādisaṁ kataṁ upādāya kataññū eva nāma hoti,",
  "tika-s0402t10:5_2": "na pubbakārīti adhippāyena ‘‘karissati meti evamādikāraṇasāpekkhakiriyo kataññukatavedī’’ti vuttaṁ.",
  "tika-s0402t10:5_3": "Tamojotiparāyaṇo puññaphalāni anupajīvanto eva puññāni karotīti ‘‘pubbakārī’’ti vutto.",
  "tika-s0402t10:5_4": "Puññaphalaṁ upajīvanto hi kataññupakkhe tiṭṭhati.",
  "tika-s0402t10:6_0": "121.",
  "tika-s0402t10:6_1": "Tatiye tittoti suhito pariyosito niṭṭhitakiccatāya nirussukko.",
  "tika-s0402t10:6_2": "Guṇapāripūriyā hi paripuṇṇo yāvadattho idha titto vutto.",
  "tika-s0402t10:6_3": "Tappetāti aññesampi tittikaro.",
  "tika-s0402t10:6_4": "Paccekabuddho ca tathāgatasāvako ca khīṇāsavo tittoti ettha paccekabuddho navalokuttaradhammehi sayaṁ titto paripuṇṇo,",
  "tika-s0402t10:6_5": "aññaṁ pana tappetuṁ na sakkoti.",
  "tika-s0402t10:6_6": "Tassa hi dhammakathāya abhisamayo na hoti,",
  "tika-s0402t10:6_7": "sāvakānaṁ pana dhammakathāya aparimāṇānaṁ devamanussānaṁ abhisamayo hoti.",
  "tika-s0402t10:6_8": "Evaṁ santepi yasmā te dhammaṁ desentā na attano vacanaṁ katvā kathenti,",
  "tika-s0402t10:6_9": "buddhānaṁ vacanaṁ katvā kathenti,",
  "tika-s0402t10:6_10": "sotuṁ nisinnaparisāpi –",
  "tika-s0402t10:6_11": "‘‘ayaṁ bhikkhu na attanā paṭividdhaṁ dhammaṁ kathetī’’ti cittīkāraṁ karoti.",
  "tika-s0402t10:6_12": "Iti so cittīkāro buddhānaṁyeva hoti.",
  "tika-s0402t10:6_13": "Evaṁ tattha sammāsambuddhova tappetā nāma.",
  "tika-s0402t10:6_14": "Yathā hi ‘‘asukassa nāma idañcidañca dethā’’ti raññā āṇatte kiñcāpi ānetvā denti,",
  "tika-s0402t10:6_15": "atha kho rājāva tattha dāyako.",
  "tika-s0402t10:6_16": "Yehipi laddhaṁ hoti,",
  "tika-s0402t10:6_17": "te ‘‘raññā amhākaṁ ṭhānantaraṁ dinnaṁ,",
  "tika-s0402t10:6_18": "issariyavibhavo dinno’’tveva gaṇhanti,",
  "tika-s0402t10:6_19": "na ‘‘rājapurisehī’’ti evaṁsampadamidaṁ veditabbaṁ.",
  "tika-s0402t10:7_0": "122.",
  "tika-s0402t10:7_1": "Catutthe duttappayāti atappayā,",
  "tika-s0402t10:7_2": "na sakkā kenaci tappetuṁ.",
  "tika-s0402t10:7_3": "Yo hi upaṭṭhākakulaṁ vā ñātikulaṁ vā nissāya vasamāno cīvare jiṇṇe tehi dinnaṁ cīvaraṁ nikkhipati,",
  "tika-s0402t10:7_4": "na paribhuñjati .",
  "tika-s0402t10:7_5": "Punappunaṁ dinnampi gahetvā nikkhipateva.",
  "tika-s0402t10:7_6": "Yo ca teneva nayena laddhaṁ laddhaṁ vissajjeti,",
  "tika-s0402t10:7_7": "parassa deti,",
  "tika-s0402t10:7_8": "punappunaṁ laddhampi tatheva karoti.",
  "tika-s0402t10:7_9": "Ime dve puggalā sakaṭehipi paccaye upanentena tappetuṁ na sakkāti duttappayā.",
  "tika-s0402t10:8_0": "123.",
  "tika-s0402t10:8_1": "Pañcame na vissajjetīti attano akatvā parassa na deti,",
  "tika-s0402t10:8_2": "atireke pana sati na nikkhipati,",
  "tika-s0402t10:8_3": "parassa deti.",
  "tika-s0402t10:8_4": "Tenevāha ‘‘sabbaṁyeva paresaṁ na detī’’tiādi.",
  "tika-s0402t10:8_5": "Idaṁ vuttaṁ hoti ‘‘yo bhikkhu upaṭṭhākakulā vā ñātikulā vā jiṇṇacīvaro sāṭakaṁ labhitvā cīvaraṁ katvā paribhuñjati na nikkhipati,",
  "tika-s0402t10:8_6": "aggaḷaṁ datvā pārupantopi punapi diyyamāne sahasā nappaṭiggaṇhāti.",
  "tika-s0402t10:8_7": "Yo ca laddhaṁ laddhaṁ attanā paribhuñjati,",
  "tika-s0402t10:8_8": "paresaṁ na deti.",
  "tika-s0402t10:8_9": "Ime dvepi sukhena sakkā tappetunti sutappayā’’ti.",
  "tika-s0402t10:9_0": "124-127. Chaṭṭhasattamādīni uttānatthāneva.",
  "tika-s0402t10:10_0": "Āsāduppajahavaggavaṇṇanā niṭṭhitā."
}