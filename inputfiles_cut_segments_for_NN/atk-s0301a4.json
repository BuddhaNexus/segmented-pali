{
  "atk-s0301a4:0_0": "4. Mārasaṁyuttaṁ",
  "atk-s0301a4:1_0": "1. Paṭhamavaggo",
  "atk-s0301a4:2_0": "1. Tapokammasuttavaṇṇanā",
  "atk-s0301a4:3_0": "137.",
  "atk-s0301a4:3_1": "Mārasaṁyuttassa paṭhame uruvelāyaṁ viharatīti paṭividdhasabbaññutaññāṇo uruvelagāmaṁ upanissāya viharati.",
  "atk-s0301a4:3_2": "Paṭhamābhisambuddhoti abhisambuddho hutvā paṭhamaṁ antosattāhasmiṁyeva.",
  "atk-s0301a4:3_3": "Dukkarakārikāyāti chabbassāni katāya dukkarakārikāya.",
  "atk-s0301a4:3_4": "Māro pāpimāti attano visayaṁ atikkamituṁ paṭipanne satte māretīti māro.",
  "atk-s0301a4:3_5": "Pāpe niyojeti,",
  "atk-s0301a4:3_6": "sayaṁ vā pāpe niyuttoti pāpimā.",
  "atk-s0301a4:3_7": "Aññānipissa kaṇho, adhipati,",
  "atk-s0301a4:3_8": "vasavattī, antako, namuci,",
  "atk-s0301a4:3_9": "pamattabandhūtiādīni bahūni nāmāni,",
  "atk-s0301a4:3_10": "idha pana nāmadvayameva gahitaṁ.",
  "atk-s0301a4:3_11": "Upasaṅkamīti –",
  "atk-s0301a4:3_12": "‘‘ayaṁ samaṇo gotamo ‘muttosmī’ti maññati,",
  "atk-s0301a4:3_13": "amuttabhāvamassa kathessāmī’’ti cintetvā upasaṅkami.",
  "atk-s0301a4:4_0": "Tapokammā apakkammāti tapokammato apakkamitvā.",
  "atk-s0301a4:4_1": "Aparaddhoti ‘‘dūre tvaṁ suddhimaggā’’ti vadati.",
  "atk-s0301a4:4_2": "Amaraṁ tapanti amaratapaṁ amarabhāvatthāya kataṁ lūkhatapaṁ,",
  "atk-s0301a4:4_3": "attakilamathānuyogo.",
  "atk-s0301a4:4_4": "Sabbānatthāvahaṁ hotīti,",
  "atk-s0301a4:4_5": "‘‘sabbaṁ tapaṁ mayhaṁ atthāvahaṁ na bhavatī’’ti ñatvā.",
  "atk-s0301a4:4_6": "Phiyārittaṁva dhammanīti araññe thale phiyārittaṁ viya.",
  "atk-s0301a4:4_7": "Idaṁ vuttaṁ hoti –",
  "atk-s0301a4:4_8": "yathā araññe thale nāvaṁ ṭhapetvā bhaṇḍassa pūretvā mahājanā abhirūhitvā phiyārittaṁ gahetvā saṁkaḍḍheyyuṁ ceva uppīleyyuṁ ca,",
  "atk-s0301a4:4_9": "so mahājanassa vāyāmo ekaṅguladvaṅgulamattampi nāvāya gamanaṁ asādhento niratthako bhaveyya na anatthāvaho,",
  "atk-s0301a4:4_10": "evameva ahaṁ ‘sabbaṁ amaraṁ tapaṁ anatthāvahaṁ hotī’ti ñatvā vissajjesinti.",
  "atk-s0301a4:5_0": "Idāni taṁ amaraṁ tapaṁ pahāya yena maggena buddho jāto,",
  "atk-s0301a4:5_1": "taṁ dassento sīlantiādimāha .",
  "atk-s0301a4:5_2": "Tattha sīlanti vacanena sammāvācākammantājīvā gahitā,",
  "atk-s0301a4:5_3": "samādhinā sammāvāyāmasatisamādhayo,",
  "atk-s0301a4:5_4": "paññāya sammādiṭṭhisaṅkappā.",
  "atk-s0301a4:5_5": "Maggaṁ bodhāya bhāvayanti imaṁ aṭṭhaṅgikameva ariyamaggaṁ bodhatthāya bhāvayanto.",
  "atk-s0301a4:5_6": "Ettha ca bodhāyāti maggatthāya.",
  "atk-s0301a4:5_7": "Yathā hi yāgutthāya yāgumeva pacanti,",
  "atk-s0301a4:5_8": "pūvatthāya pūvameva pacanti,",
  "atk-s0301a4:5_9": "na aññaṁ kiñci karonti,",
  "atk-s0301a4:5_10": "evaṁ maggameva maggatthāya bhāveti.",
  "atk-s0301a4:5_11": "Tenāha ‘‘maggaṁ bodhāya bhāvaya’’nti.",
  "atk-s0301a4:5_12": "Paramaṁ suddhinti arahattaṁ.",
  "atk-s0301a4:5_13": "Nihatoti tvaṁ mayā nihato parājito. Paṭhamaṁ.",
  "atk-s0301a4:6_0": "2. Hatthirājavaṇṇasuttavaṇṇanā",
  "atk-s0301a4:7_0": "138.",
  "atk-s0301a4:7_1": "Dutiye rattandhakāratimisāyanti rattiṁ andhabhāvakārake mahātame caturaṅge tamasi.",
  "atk-s0301a4:7_2": "Abbhokāse nisinno hotīti gandhakuṭito nikkhamitvā caṅkamanakoṭiyaṁ pāsāṇaphalake mahācīvaraṁ sīse ṭhapetvā padhānaṁ pariggaṇhamāno nisinno hoti.",
  "atk-s0301a4:8_0": "Nanu ca tathāgatassa abhāvito vā maggo,",
  "atk-s0301a4:8_1": "appahīnā vā kilesā,",
  "atk-s0301a4:8_2": "appaṭividdhaṁ vā akuppaṁ,",
  "atk-s0301a4:8_3": "asacchikato vā nirodho natthi,",
  "atk-s0301a4:8_4": "kasmā evamakāsīti?",
  "atk-s0301a4:8_5": "Anāgate kulaputtānaṁ aṅkusatthaṁ.",
  "atk-s0301a4:8_6": "‘‘Anāgate hi kulaputtā mayā gatamaggaṁ āvajjitvā abbhokāsavāsaṁ vasitabbaṁ maññamānā padhānakammaṁ karissantī’’ti sampassamāno satthā evamakāsi.",
  "atk-s0301a4:8_7": "Mahāti mahanto.",
  "atk-s0301a4:8_8": "Ariṭṭhakoti kāḷako.",
  "atk-s0301a4:8_9": "Maṇīti pāsāṇo.",
  "atk-s0301a4:8_10": "Evamassa sīsaṁ hotīti evarūpaṁ tassa kāḷavaṇṇaṁ kūṭāgārappamāṇaṁ mahāpāsāṇasadisaṁ sīsaṁ hoti.",
  "atk-s0301a4:9_0": "Subhāsubhanti dīghamaddhānaṁ saṁsaranto sundarāsundaraṁ vaṇṇaṁ katvā āgatosīti vadati.",
  "atk-s0301a4:9_1": "Atha vā saṁsaranti saṁsaranto āgacchanto.",
  "atk-s0301a4:9_2": "Dīghamaddhānanti vasavattiṭṭhānato yāva uruvelāya dīghamaggaṁ,",
  "atk-s0301a4:9_3": "pure bodhāya vā chabbassāni dukkarakārikasamayasaṅkhātaṁ dīghakālaṁ.",
  "atk-s0301a4:9_4": "Vaṇṇaṁ katvā subhāsubhanti sundarañca asundarañca nānappakāraṁ vaṇṇaṁ katvā anekavāraṁ mama santikaṁ āgatosīti attho.",
  "atk-s0301a4:9_5": "So kira vaṇṇo nāma natthi,",
  "atk-s0301a4:9_6": "yena vaṇṇena māro vibhiṁsakatthāya bhagavato santikaṁ na āgatapubbo.",
  "atk-s0301a4:9_7": "Tena taṁ bhagavā evamāha.",
  "atk-s0301a4:9_8": "Alaṁ te tenāti alaṁ tuyhaṁ etena māravibhiṁsākāradassanabyāpārena. Dutiyaṁ.",
  "atk-s0301a4:10_0": "3. Subhasuttavaṇṇanā",
  "atk-s0301a4:11_0": "139.",
  "atk-s0301a4:11_1": "Tatiye susaṁvutāti supihitā.",
  "atk-s0301a4:11_2": "Na te māravasānugāti, māra,",
  "atk-s0301a4:11_3": "te tuyhaṁ vasānugā na honti.",
  "atk-s0301a4:11_4": "Na te mārassa baddhagūti te tuyhaṁ mārassa baddhacarā sissā antevāsikā na honti. Tatiyaṁ.",
  "atk-s0301a4:12_0": "4. Paṭhamamārapāsasuttavaṇṇanā",
  "atk-s0301a4:13_0": "140.",
  "atk-s0301a4:13_1": "Catutthe yoniso manasikārāti upāyamanasikārena.",
  "atk-s0301a4:13_2": "Yoniso sammappadhānāti upāyavīriyena kāraṇavīriyena.",
  "atk-s0301a4:13_3": "Vimuttīti arahattaphalavimutti.",
  "atk-s0301a4:13_4": "Ajjhabhāsīti ‘‘ayaṁ attanā vīriyaṁ katvā arahattaṁ patvāpi na tussati,",
  "atk-s0301a4:13_5": "idāni aññesampi ‘pāpuṇāthā’ti ussāhaṁ karoti,",
  "atk-s0301a4:13_6": "paṭibāhessāmi na’’nti cintetvā abhāsi.",
  "atk-s0301a4:14_0": "Mārapāsenāti kilesapāsena.",
  "atk-s0301a4:14_1": "Ye dibbā ye ca mānusāti ye dibbā kāmaguṇasaṅkhātā mānusā kāmaguṇasaṅkhātā ca mārapāsā nāma atthi,",
  "atk-s0301a4:14_2": "sabbehi tehi tvaṁ baddhoti vadati.",
  "atk-s0301a4:14_3": "Mārabandhanabaddhoti mārabandhanena baddho,",
  "atk-s0301a4:14_4": "mārabandhane vā baddho.",
  "atk-s0301a4:14_5": "Na me samaṇa mokkhasīti samaṇa tvaṁ mama visayato na muccissasi.",
  "atk-s0301a4:14_6": "Catutthaṁ.",
  "atk-s0301a4:15_0": "5. Dutiyamārapāsasuttavaṇṇanā",
  "atk-s0301a4:16_0": "141.",
  "atk-s0301a4:16_1": "Pañcame muttāhanti mutto ahaṁ.",
  "atk-s0301a4:16_2": "Purimaṁ suttaṁ antovasse vuttaṁ,",
  "atk-s0301a4:16_3": "idaṁ pana pavāretvā vuṭṭhavassakāle.",
  "atk-s0301a4:16_4": "Cārikanti anupubbagamanacārikaṁ.",
  "atk-s0301a4:16_5": "(Pavāretvā) divase divase yojanaparamaṁ gacchantā carathāti vadati.",
  "atk-s0301a4:16_6": "Mā ekena dveti ekamaggena dve janā mā agamittha.",
  "atk-s0301a4:16_7": "Evañhi gatesu ekasmiṁ dhammaṁ desente,",
  "atk-s0301a4:16_8": "ekena tuṇhībhūtena ṭhātabbaṁ hoti.",
  "atk-s0301a4:16_9": "Tasmā evamāha.",
  "atk-s0301a4:17_0": "Ādikalyāṇanti ādimhi kalyāṇaṁ sundaraṁ bhaddakaṁ.",
  "atk-s0301a4:17_1": "Tathā majjhapariyosānesu.",
  "atk-s0301a4:17_2": "Ādimajjhapariyosānañca nāmetaṁ sāsanassa ca desanāya ca vasena duvidhaṁ.",
  "atk-s0301a4:17_3": "Tattha sāsanassa sīlaṁ ādi,",
  "atk-s0301a4:17_4": "samathavipassanāmaggā majjhaṁ,",
  "atk-s0301a4:17_5": "phalanibbānāni pariyosānaṁ.",
  "atk-s0301a4:17_6": "Sīlasamādhayo vā ādi ,",
  "atk-s0301a4:17_7": "vipassanāmaggā majjhaṁ,",
  "atk-s0301a4:17_8": "phalanibbānāni pariyosānaṁ.",
  "atk-s0301a4:17_9": "Sīlasamādhivipassanā vā ādi,",
  "atk-s0301a4:17_10": "maggo majjhaṁ,",
  "atk-s0301a4:17_11": "phalanibbānāni pariyosānaṁ.",
  "atk-s0301a4:17_12": "Desanāya pana catuppadikāya gāthāya tāva paṭhamapādo ādi,",
  "atk-s0301a4:17_13": "dutiyatatiyā majjhaṁ,",
  "atk-s0301a4:17_14": "catuttho pariyosānaṁ.",
  "atk-s0301a4:17_15": "Pañcapadachappadānaṁ paṭhamapādo ādi,",
  "atk-s0301a4:17_16": "avasānapādo pariyosānaṁ,",
  "atk-s0301a4:17_17": "avasesā majjhaṁ.",
  "atk-s0301a4:17_18": "Ekānusandhikasuttassa nidānaṁ ādi,",
  "atk-s0301a4:17_19": "‘‘idamavocā’’ti pariyosānaṁ,",
  "atk-s0301a4:17_20": "sesaṁ majjhaṁ.",
  "atk-s0301a4:17_21": "Anekānusandhikassa majjhe bahūpi anusandhi majjhameva,",
  "atk-s0301a4:17_22": "nidānaṁ ādi,",
  "atk-s0301a4:17_23": "‘‘idamavocā’’ti pariyosānaṁ.",
  "atk-s0301a4:18_0": "Sātthanti sātthakaṁ katvā desetha.",
  "atk-s0301a4:18_1": "Sabyañjananti byañjanehi ceva padehi ca paripūraṁ katvā desetha.",
  "atk-s0301a4:18_2": "Kevalaparipuṇṇanti sakalaparipuṇṇaṁ.",
  "atk-s0301a4:18_3": "Parisuddhanti nirupakkilesaṁ.",
  "atk-s0301a4:18_4": "Brahmacariyanti sikkhattayasaṅgahaṁ sāsanabrahmacariyaṁ.",
  "atk-s0301a4:18_5": "Pakāsethāti āvikarotha.",
  "atk-s0301a4:19_0": "Apparajakkhajātikāti paññācakkhumhi appakilesarajasabhāvā,",
  "atk-s0301a4:19_1": "dukūlasāṇiyā paṭicchannā viya catuppadikagāthāpariyosāne arahattaṁ pattuṁ samatthā santīti attho.",
  "atk-s0301a4:19_2": "Assavanatāti assavanatāya.",
  "atk-s0301a4:19_3": "Parihāyantīti alābhaparihāniyā dhammato parihāyanti.",
  "atk-s0301a4:19_4": "Senānigamoti paṭhamakappikānaṁ senāya niviṭṭhokāse patiṭṭhitagāmo,",
  "atk-s0301a4:19_5": "sujātāya vā pitu senānī nāma nigamo.",
  "atk-s0301a4:19_6": "Tenupasaṅkamissāmīti nāhaṁ tumhe uyyojetvā pariveṇādīni kāretvā upaṭṭhākādīhi paricariyamāno viharissāmi,",
  "atk-s0301a4:19_7": "tiṇṇaṁ pana jaṭilānaṁ aḍḍhuḍḍhāni pāṭihāriyasahassāni dassetvā dhammameva desetuṁ upasaṅkamissāmīti.",
  "atk-s0301a4:19_8": "Tenupasaṅkamīti,",
  "atk-s0301a4:19_9": "‘‘ayaṁ samaṇo gotamo mahāyuddhaṁ vicārento viya,",
  "atk-s0301a4:19_10": "‘mā ekena dve agamittha,",
  "atk-s0301a4:19_11": "dhammaṁ desethā’ti saṭṭhi jane uyyojeti,",
  "atk-s0301a4:19_12": "imasmiṁ pana ekasmimpi dhammaṁ desente mayhaṁ cittassādaṁ natthi,",
  "atk-s0301a4:19_13": "evaṁ bahūsu desentesu kuto bhavissati,",
  "atk-s0301a4:19_14": "paṭibāhāmi na’’nti cintetvā upasaṅkami. Pañcamaṁ.",
  "atk-s0301a4:20_0": "6. Sappasuttavaṇṇanā",
  "atk-s0301a4:21_0": "142.",
  "atk-s0301a4:21_1": "Chaṭṭhe soṇḍikākilañjanti surākārakānaṁ piṭṭhapattharaṇakakilañjaṁ.",
  "atk-s0301a4:21_2": "Kosalikā kaṁsapātīti kosalarañño rathacakkappamāṇā paribhogapāti .",
  "atk-s0301a4:21_3": "Gaḷagaḷāyanteti gajjante.",
  "atk-s0301a4:21_4": "Kammāragaggariyāti kammāruddhanapaṇāḷiyā.",
  "atk-s0301a4:21_5": "Dhamamānāyāti bhastavātena pūriyamānāya.",
  "atk-s0301a4:21_6": "Iti viditvāti –",
  "atk-s0301a4:21_7": "‘‘samaṇo gotamo padhānamanuyutto sukhena nisinno,",
  "atk-s0301a4:21_8": "ghaṭṭayissāmi na’’nti vuttappakāraṁ attabhāvaṁ māpetvā niyāmabhūmiyaṁ ito cito ca sañcarantaṁ vijjulatālokena disvā,",
  "atk-s0301a4:21_9": "‘‘ko nu kho eso satto’’ti?",
  "atk-s0301a4:21_10": "Āvajjento,",
  "atk-s0301a4:21_11": "‘‘māro aya’’nti evaṁ viditvā.",
  "atk-s0301a4:22_0": "Suññagehānīti suññāgārāni.",
  "atk-s0301a4:22_1": "Seyyāti seyyatthāya.",
  "atk-s0301a4:22_2": "Ṭhassāmi caṅkamissāmi nisīdissāmi nipajjissāmīti etadatthāya yo suññāgārāni sevatīti attho.",
  "atk-s0301a4:22_3": "So muni attasaññatoti so buddhamuni hatthapādakukkuccābhāvena saṁyatattabhāvo.",
  "atk-s0301a4:22_4": "Vossajja careyya tattha soti so tasmiṁ attabhāve ālayaṁ nikantiṁ vossajjitvā pahāya careyya.",
  "atk-s0301a4:22_5": "Patirūpaṁ hi tathāvidhassa tanti tādisassa taṁsaṇṭhitassa buddhamunino taṁ attabhāve nikantiṁ vossajjitvā caraṇaṁ nāma patirūpaṁ yuttaṁ anucchavikaṁ.",
  "atk-s0301a4:23_0": "Carakāti sīhabyagghādikā sañcaraṇasattā.",
  "atk-s0301a4:23_1": "Bheravāti saviññāṇakaaviññāṇakabheravā.",
  "atk-s0301a4:23_2": "Tattha saviññāṇakā sīhabyagghādayo,",
  "atk-s0301a4:23_3": "aviññāṇakā rattibhāge khāṇuvammikādayo.",
  "atk-s0301a4:23_4": "Tepi hi tasmiṁ kāle yakkhā viya upaṭṭhahanti,",
  "atk-s0301a4:23_5": "rajjuvalliyādīni sabbāni sappā viya upaṭṭhahanti.",
  "atk-s0301a4:23_6": "Tatthāti tesu bheravesu suññāgāragato buddhamuni lomacalanamattakampi na karoti.",
  "atk-s0301a4:24_0": "Idāni aṭṭhānaparikappaṁ dassento nabhaṁ phaleyyātiādimāha.",
  "atk-s0301a4:24_1": "Tattha phaleyyāti kākapadaṁ viya hīrahīraso phaleyya.",
  "atk-s0301a4:24_2": "Caleyyāti pokkharapatte vātāhato udakabindu viya caleyya.",
  "atk-s0301a4:24_3": "Sallampi ce urasi pakappayeyyunti tikhiṇasattisallaṁ cepi urasmiṁ cāreyeyyuṁ.",
  "atk-s0301a4:24_4": "Upadhīsūti khandhūpadhīsu.",
  "atk-s0301a4:24_5": "Tāṇaṁ na karontīti tikhiṇe salle urasmiṁ cāriyamāne bhayena gumbantarakandarādīni pavisantā tāṇaṁ karonti nāma.",
  "atk-s0301a4:24_6": "Buddhā pana samucchinnasabbabhayā evarūpaṁ tāṇaṁ nāma na karonti. Chaṭṭhaṁ.",
  "atk-s0301a4:25_0": "7. Supatisuttavaṇṇanā",
  "atk-s0301a4:26_0": "143.",
  "atk-s0301a4:26_1": "Sattame pāde pakkhāletvāti utugāhāpanatthaṁ dhovitvā.",
  "atk-s0301a4:26_2": "Buddhānaṁ pana sarīre rajojallaṁ na upalimpati,",
  "atk-s0301a4:26_3": "udakampi pokkharapatte pakkhittaṁ viya vivaṭṭitvā gacchati.",
  "atk-s0301a4:26_4": "Apica kho dhotapādake gehe pāde dhovitvā pavisanaṁ pabbajitānaṁ vattaṁ.",
  "atk-s0301a4:26_5": "Tattha buddhānaṁ vattabhedo nāma natthi,",
  "atk-s0301a4:26_6": "vattasīse pana ṭhatvā dhovanti.",
  "atk-s0301a4:26_7": "Sace hi tathāgato neva nhāyeyya,",
  "atk-s0301a4:26_8": "na pāde dhoveyya,",
  "atk-s0301a4:26_9": "‘‘nāyaṁ manusso’’ti vadeyyuṁ.",
  "atk-s0301a4:26_10": "Tasmā manussakiriyaṁ amuñcanto dhovati.",
  "atk-s0301a4:26_11": "Sato sampajānoti soppapariggāhakena satisampajaññena samannāgato.",
  "atk-s0301a4:26_12": "Upasaṅkamīti samaṇo gotamo sabbarattiṁ abbhokāse caṅkamitvā gandhakuṭiṁ pavisitvā niddāyati,",
  "atk-s0301a4:26_13": "ativiya sukhasayito bhavissati,",
  "atk-s0301a4:26_14": "ghaṭṭayissāmi nanti cintetvā upasaṅkami.",
  "atk-s0301a4:27_0": "Kiṁ soppasīti kiṁ supasi,",
  "atk-s0301a4:27_1": "kiṁ soppaṁ nāmidaṁ tavāti vadati.",
  "atk-s0301a4:27_2": "Kiṁ nu soppasīti kasmā nu supasi?",
  "atk-s0301a4:27_3": "Dubbhago viyāti mato viya,",
  "atk-s0301a4:27_4": "visaññī viya ca.",
  "atk-s0301a4:27_5": "Suññamagāranti suññaṁ me gharaṁ laddhanti soppasīti vadati.",
  "atk-s0301a4:27_6": "Sūriye uggateti sūriyamhi uṭṭhite.",
  "atk-s0301a4:27_7": "Idāni hi aññe bhikkhū sammajjanti ,",
  "atk-s0301a4:27_8": "pānīyaṁ upaṭṭhapenti,",
  "atk-s0301a4:27_9": "bhikkhācāragamanasajjā bhavanti,",
  "atk-s0301a4:27_10": "tvaṁ kasmā soppasiyeva.",
  "atk-s0301a4:28_0": "Jālinīti tayo bhave ajjhottharitvā ṭhitena ‘‘ajjhattikassupādāya aṭṭhārasataṇhāvicaritānī’’tiādinā (vibha.",
  "atk-s0301a4:28_1": "842) tena tena attano koṭṭhāsabhūtena jālena jālinī.",
  "atk-s0301a4:28_2": "Visattikāti rūpādīsu tattha tattha visattatāya visamūlatāya visaparibhogatāya ca visattikā.",
  "atk-s0301a4:28_3": "Kuhiñci netaveti katthaci netuṁ.",
  "atk-s0301a4:28_4": "Sabbūpadhi parikkhayāti sabbesaṁ khandhakilesābhisaṅkhārakāmaguṇabhedānaṁ upadhīnaṁ parikkhayā.",
  "atk-s0301a4:28_5": "Kiṁ tavettha, mārāti, māra,",
  "atk-s0301a4:28_6": "tuyhaṁ kiṁ ettha?",
  "atk-s0301a4:28_7": "Kasmā tvaṁ uṇhayāguyaṁ nilīyituṁ asakkontī khuddakamakkhikā viya antanteneva ujjhāyanto āhiṇḍasīti. Sattamaṁ.",
  "atk-s0301a4:29_0": "8. Nandatisuttavaṇṇanā",
  "atk-s0301a4:30_0": "144. Aṭṭhamaṁ devatāsaṁyutte vuttatthameva. Aṭṭhamaṁ.",
  "atk-s0301a4:31_0": "9. Paṭhamaāyusuttavaṇṇanā",
  "atk-s0301a4:32_0": "145.",
  "atk-s0301a4:32_1": "Navame appaṁ vā bhiyyoti bhiyyo jīvanto aparaṁ vassasataṁ jīvituṁ na sakkoti,",
  "atk-s0301a4:32_2": "paṇṇāsaṁ vā saṭṭhi vā vassāni jīvati.",
  "atk-s0301a4:32_3": "Ajjhabhāsīti samaṇo gotamo ‘‘manussānaṁ appamāyū’’ti katheti,",
  "atk-s0301a4:32_4": "dīghabhāvamassa kathessāmīti paccanīkasātatāya abhibhavitvā abhāsi.",
  "atk-s0301a4:33_0": "Nanaṁ hīḷeti taṁ āyuṁ ‘‘appakamida’’nti na hīḷeyya.",
  "atk-s0301a4:33_1": "Khīramatto vāti yathā daharo kumāro uttānaseyyako khīraṁ pivitvā dukūlacumbaṭake nipanno asaññī viya niddāyati,",
  "atk-s0301a4:33_2": "kassaci āyuṁ appaṁ vā dīghaṁ vāti na cinteti,",
  "atk-s0301a4:33_3": "evaṁ sappuriso.",
  "atk-s0301a4:33_4": "Careyyādittasīso vāti āyuṁ parittanti ñatvā pajjalitasīso viya careyya. Navamaṁ.",
  "atk-s0301a4:34_0": "10. Dutiyaāyusuttavaṇṇanā",
  "atk-s0301a4:35_0": "146.",
  "atk-s0301a4:35_1": "Dasame nemīva rathakubbaranti yathā divasaṁ gacchantassa rathassa cakkanemi kubbaraṁ anupariyāyati na vijahati,",
  "atk-s0301a4:35_2": "evaṁ āyu anupariyāyatīti. Dasamaṁ.",
  "atk-s0301a4:36_0": "Paṭhamo vaggo.",
  "atk-s0301a4:37_0": "2. Dutiyavaggo",
  "atk-s0301a4:38_0": "1. Pāsāṇasuttavaṇṇanā",
  "atk-s0301a4:39_0": "147.",
  "atk-s0301a4:39_1": "Dutiyavaggassa paṭhame nisinnoti pubbe vuttanayeneva padhānaṁ pariggaṇhanto nisinno.",
  "atk-s0301a4:39_2": "Māropissa sukhanisinnabhāvaṁ ñatvā ghaṭṭayissāmīti upasaṅkamanto.",
  "atk-s0301a4:39_3": "Padālesīti pabbatapiṭṭhe ṭhatvā pavijjhi.",
  "atk-s0301a4:39_4": "Pāsāṇā nirantarā aññamaññaṁ abhihanantā patanti.",
  "atk-s0301a4:39_5": "Kevalanti sakalaṁ.",
  "atk-s0301a4:39_6": "Sabbanti tasseva vevacanaṁ. Paṭhamaṁ.",
  "atk-s0301a4:40_0": "2. Kinnusīhasuttavaṇṇanā",
  "atk-s0301a4:41_0": "148.",
  "atk-s0301a4:41_1": "Dutiye vicakkhukammāyāti parisāya paññācakkhuṁ vināsetukamyatāya.",
  "atk-s0301a4:41_2": "Buddhānaṁ panesa paññācakkhuṁ vināsetuṁ na sakkoti,",
  "atk-s0301a4:41_3": "parisāya bheravārammaṇaṁ sāvento vā dassento vā sakkoti.",
  "atk-s0301a4:41_4": "Vijitāvī nu maññasīti kiṁ nu tvaṁ ‘‘vijitavijayo aha’’nti maññasi?",
  "atk-s0301a4:41_5": "Mā evaṁ maññi,",
  "atk-s0301a4:41_6": "natthi te jayo.",
  "atk-s0301a4:41_7": "Parisāsūti,",
  "atk-s0301a4:41_8": "aṭṭhasu parisāsu.",
  "atk-s0301a4:41_9": "Balappattāti dasabalappattā. Dutiyaṁ.",
  "atk-s0301a4:42_0": "3. Sakalikasuttavaṇṇanā",
  "atk-s0301a4:43_0": "149.",
  "atk-s0301a4:43_1": "Tatiye mandiyā nūti mandabhāvena momūhabhāvena.",
  "atk-s0301a4:43_2": "Udāhu kāveyyamattoti udāhu yathā kavi kabbaṁ cintento tena kabbakaraṇena matto sayati,",
  "atk-s0301a4:43_3": "evaṁ sayasi.",
  "atk-s0301a4:43_4": "Sampacurāti bahavo.",
  "atk-s0301a4:43_5": "Kimidaṁ soppase vāti kasmā idaṁ soppaṁ soppasiyeva?",
  "atk-s0301a4:43_6": "Atthaṁ sameccāti atthaṁ samāgantvā pāpuṇitvā.",
  "atk-s0301a4:43_7": "Mayhaṁ hi asaṅgaho nāma saṅgahavipanno vā attho natthi.",
  "atk-s0301a4:43_8": "Sallanti tikhiṇaṁ sattisallaṁ.",
  "atk-s0301a4:43_9": "Jaggaṁ na saṅketi yathā ekacco sīhapathādīsu jagganto saṅkati,",
  "atk-s0301a4:43_10": "tathā ahaṁ jaggantopi na saṅkāmi.",
  "atk-s0301a4:43_11": "Napi bhemi sottunti yathā ekacco sīhapathādīsuyeva supituṁ bhāyati,",
  "atk-s0301a4:43_12": "evaṁ ahaṁ supitumpi na bhāyāmi.",
  "atk-s0301a4:43_13": "Nānutapanti māmanti yathā ācariyassa vā antevāsikassa vā aphāsuke jāte uddesaparipucchāya ṭhitattā antevāsiṁ rattindivā atikkamantā anutapanti,",
  "atk-s0301a4:43_14": "evaṁ maṁ nānutapanti.",
  "atk-s0301a4:43_15": "Na hi mayhaṁ kiñci apariniṭṭhitakammaṁ nāma atthi.",
  "atk-s0301a4:43_16": "Tenevāha hāniṁ na passāmi kuhiñci loketi. Tatiyaṁ.",
  "atk-s0301a4:44_0": "4. Patirūpasuttavaṇṇanā",
  "atk-s0301a4:45_0": "150.",
  "atk-s0301a4:45_1": "Catutthe anurodhavirodhesūti rāgapaṭighesu.",
  "atk-s0301a4:45_2": "Mā sajjittho tadācaranti evaṁ dhammakathaṁ ācaranto mā laggi.",
  "atk-s0301a4:45_3": "Dhammakathaṁ kathentassa hi ekacce sādhukāraṁ dadanti,",
  "atk-s0301a4:45_4": "tesu rāgo uppajjati.",
  "atk-s0301a4:45_5": "Ekacce asakkaccaṁ suṇanti,",
  "atk-s0301a4:45_6": "tesu paṭigho uppajjati.",
  "atk-s0301a4:45_7": "Iti dhammakathiko anurodhavirodhesu sajjati nāma.",
  "atk-s0301a4:45_8": "Tvaṁ evaṁ mā sajjitthoti vadati.",
  "atk-s0301a4:45_9": "Yadaññamanusāsatīti yaṁ aññaṁ anusāsati, taṁ.",
  "atk-s0301a4:45_10": "Sambuddho hitānukampī hitena anupakampati.",
  "atk-s0301a4:45_11": "Yasmā ca hitānukampī ,",
  "atk-s0301a4:45_12": "tasmā anurodhavirodhehi vippamutto tathāgatoti.",
  "atk-s0301a4:45_13": "Catutthaṁ.",
  "atk-s0301a4:46_0": "5. Mānasasuttavaṇṇanā",
  "atk-s0301a4:47_0": "151.",
  "atk-s0301a4:47_1": "Pañcame ākāse carantepi bandhatīti antalikkhacaro.",
  "atk-s0301a4:47_2": "Pāsoti rāgapāso.",
  "atk-s0301a4:47_3": "Mānasoti manasampayutto. Pañcamaṁ.",
  "atk-s0301a4:48_0": "6. Pattasuttavaṇṇanā",
  "atk-s0301a4:49_0": "152.",
  "atk-s0301a4:49_1": "Chaṭṭhe pañcannaṁ upādānakkhandhānaṁ upādāyāti pañca upādānakkhandhe ādiyitvā,",
  "atk-s0301a4:49_2": "sabhāvasāmaññalakkhaṇavasena nānappakārato vibhajitvā dassento.",
  "atk-s0301a4:49_3": "Sandassetīti khandhānaṁ sabhāvalakkhaṇādīni dasseti.",
  "atk-s0301a4:49_4": "Samādapetīti gaṇhāpeti.",
  "atk-s0301a4:49_5": "Samuttejetīti samādānamhi ussāhaṁ janeti.",
  "atk-s0301a4:49_6": "Sampahaṁsetīti paṭividdhaguṇena vodāpeti jotāpeti.",
  "atk-s0301a4:49_7": "Aṭṭhiṁ katvāti atthikaṁ katvā,",
  "atk-s0301a4:49_8": "‘‘ayaṁ no adhigantabbo attho’’ti evaṁ sallakkhetvā tāya desanāya atthikā hutvā.",
  "atk-s0301a4:49_9": "Manasi katvāti citte ṭhapetvā.",
  "atk-s0301a4:49_10": "Sabbacetaso samannāharitvāti sabbena tena kammakārakacittena samannāharitvā.",
  "atk-s0301a4:49_11": "Ohitasotāti ṭhapitāsotā.",
  "atk-s0301a4:49_12": "Abbhokāse nikkhittāti otāpanatthāya ṭhapitā.",
  "atk-s0301a4:50_0": "Rūpaṁ vedayitaṁ saññānti,",
  "atk-s0301a4:50_1": "ete rūpādayo tayo khandhā.",
  "atk-s0301a4:50_2": "Yañca saṅkhatanti iminā saṅkhārakkhandho gahito.",
  "atk-s0301a4:50_3": "Evaṁ tattha virajjatīti ‘‘eso ahaṁ na homi,",
  "atk-s0301a4:50_4": "etaṁ mayhaṁ na hotī’’ti passanto evaṁ tesu khandhesu virajjati.",
  "atk-s0301a4:50_5": "Khemattanti khemībhūtaṁ attabhāvaṁ.",
  "atk-s0301a4:50_6": "Iminā phalakkhaṇaṁ dasseti.",
  "atk-s0301a4:50_7": "Anvesanti bhavayonigatiṭhitisattāvāsasaṅkhātesu sabbaṭṭhānesu pariyesamānā.",
  "atk-s0301a4:50_8": "Nājjhagāti na passīti. Chaṭṭhaṁ.",
  "atk-s0301a4:51_0": "7. Chaphassāyatanasuttavaṇṇanā",
  "atk-s0301a4:52_0": "153.",
  "atk-s0301a4:52_1": "Sattame phassāyatanānanti sañjātisamosaraṇaṭṭhena chadvārikassa phassassa āyatanānaṁ.",
  "atk-s0301a4:52_2": "Bhayabheravaṁ saddanti meghadundubhiasanipātasaddasadisaṁ bhayajanakaṁ saddaṁ.",
  "atk-s0301a4:52_3": "Pathavī maññe undrīyatīti ayaṁ mahāpathavī paṭapaṭasaddaṁ kurumānā viya ahosi.",
  "atk-s0301a4:52_4": "Ettha loko vimucchitoti etesu chasu ārammaṇesu loko adhimucchito.",
  "atk-s0301a4:52_5": "Māradheyyanti mārassa ṭhānabhūtaṁ tebhūmakavaṭṭaṁ. Sattamaṁ.",
  "atk-s0301a4:53_0": "8. Piṇḍasuttavaṇṇanā",
  "atk-s0301a4:54_0": "154.",
  "atk-s0301a4:54_1": "Aṭṭhame pāhunakāni bhavantīti tathārūpe nakkhatte tattha tattha pesetabbāni pāhunakāni bhavanti,",
  "atk-s0301a4:54_2": "āgantukapaṇṇākāradānāni vā.",
  "atk-s0301a4:54_3": "Sayaṁcaraṇadivase samavayajātigottā kumārakā tato tato sannipatanti.",
  "atk-s0301a4:54_4": "Kumārikāyopi attano attano vibhavānurūpena alaṅkatā tahaṁ tahaṁ vicaranti.",
  "atk-s0301a4:54_5": "Tatra kumārikāyopi yathārucikānaṁ kumārakānaṁ paṇṇākāraṁ pesenti,",
  "atk-s0301a4:54_6": "kumārakāpi kumārikānaṁ aññasmiṁ asati antamaso mālāguḷenapi parikkhipanti.",
  "atk-s0301a4:54_7": "Anvāviṭṭhāti anu āviṭṭhā.",
  "atk-s0301a4:54_8": "Taṁdivasaṁ kira pañcasatā kumārikāyo uyyānakīḷaṁ gacchantiyo paṭipathe satthāraṁ disvā chaṇapūvaṁ dadeyyuṁ.",
  "atk-s0301a4:54_9": "Satthā tāsaṁ dānānumodanatthaṁ pakiṇṇakadhammadesanaṁ deseyya,",
  "atk-s0301a4:54_10": "desanāpariyosāne sabbāpi sotāpattiphale patiṭṭhaheyyuṁ.",
  "atk-s0301a4:54_11": "Māro tāsaṁ sampattiyā antarāyaṁ karissāmīti anvāvisi.",
  "atk-s0301a4:54_12": "Pāḷiyaṁ pana mā samaṇo gotamo piṇḍamalatthāti ettakaṁyeva vuttanti.",
  "atk-s0301a4:55_0": "Kiṁ pana satthā mārāvaṭṭanaṁ ajānitvā paviṭṭhoti?",
  "atk-s0301a4:55_1": "Āma ajānitvā. Kasmā?",
  "atk-s0301a4:55_2": "Anāvajjanatāya.",
  "atk-s0301a4:55_3": "Buddhānañhi –",
  "atk-s0301a4:55_4": "‘‘asukaṭṭhāne bhattaṁ labhissāma,",
  "atk-s0301a4:55_5": "na labhissāmā’’ti āvajjanaṁ na ananucchavikaṁ.",
  "atk-s0301a4:55_6": "Paviṭṭho pana manussānaṁ upacārabhedaṁ disvā,",
  "atk-s0301a4:55_7": "‘‘kiṁ ida’’nti?",
  "atk-s0301a4:55_8": "Āvajjento ñatvā,",
  "atk-s0301a4:55_9": "‘‘āmisatthaṁ mārāvaṭṭanaṁ bhindituṁ ananucchavika’’nti abhinditvāva nikkhanto.",
  "atk-s0301a4:56_0": "Upasaṅkamīti amittavijayena viya tuṭṭho sakalagāme kaṭacchumattampi bhattaṁ alabhitvā gāmato nikkhamantaṁ bhagavantaṁ gāmiyamanussavesena upasaṅkami.",
  "atk-s0301a4:56_1": "Tathāhaṁ karissāmīti idaṁ so musā bhāsati.",
  "atk-s0301a4:56_2": "Evaṁ kirassa ahosi –",
  "atk-s0301a4:56_3": "‘‘mayā evaṁ vutte puna pavisissati,",
  "atk-s0301a4:56_4": "atha naṁ gāmadārakā ‘sakalagāme caritvā kaṭacchubhikkhampi alabhitvā gāmato nikkhamma puna paviṭṭhosī’tiādīni vatvā uppaṇḍessantī’’ti.",
  "atk-s0301a4:56_5": "Bhagavā pana –",
  "atk-s0301a4:56_6": "‘‘sacāyaṁ maṁ evaṁ viheṭhessati muddhamasseva sattadhā phalissatī’’ti tasmiṁ anukampāya apavisitvā gāthādvayamāha.",
  "atk-s0301a4:57_0": "Tattha pasavīti janesi nipphādesi.",
  "atk-s0301a4:57_1": "Āsajjāti āsādetvā ghaṭṭetvā.",
  "atk-s0301a4:57_2": "Na me pāpaṁ vipaccatīti mama pāpaṁ na paccati.",
  "atk-s0301a4:57_3": "Nipphalaṁ etanti kiṁ nu tvaṁ evaṁ maññasi?",
  "atk-s0301a4:57_4": "Mā evaṁ maññi,",
  "atk-s0301a4:57_5": "atthi tayā katassa pāpassa phalanti dīpeti.",
  "atk-s0301a4:57_6": "Kiñcananti maddituṁ samatthaṁ rāgakiñcanādi kilesajātaṁ.",
  "atk-s0301a4:57_7": "Ābhassarā yathāti yathā ābhassarā devā sappītikajjhānena yāpentā pītibhakkhā nāma honti,",
  "atk-s0301a4:57_8": "evaṁ bhavissāmāti. Aṭṭhamaṁ.",
  "atk-s0301a4:58_0": "9. Kassakasuttavaṇṇanā",
  "atk-s0301a4:59_0": "155.",
  "atk-s0301a4:59_1": "Navame nibbānapaṭisaṁyuttāyāti nibbānaṁ apadisitvā pavattāya.",
  "atk-s0301a4:59_2": "Haṭahaṭakesoti purimakese pacchato,",
  "atk-s0301a4:59_3": "pacchimakese purato vāmapassakese dakkhiṇato,",
  "atk-s0301a4:59_4": "dakkhiṇapassakese vāmato pharitvā pharitvā vippakiṇṇakeso.",
  "atk-s0301a4:59_5": "Mama cakkhusamphassaviññāṇāyatananti cakkhuviññāṇena sampayutto cakkhusamphassopi viññāṇāyatanampi mamevāti.",
  "atk-s0301a4:59_6": "Ettha ca cakkhusamphassena viññāṇasampayuttakā dhammā gahitā,",
  "atk-s0301a4:59_7": "viññāṇāyatanena sabbānipi cakkhudvāre uppannāni āvajjanādiviññāṇāni.",
  "atk-s0301a4:59_8": "Sotadvārādīsupi eseva nayo.",
  "atk-s0301a4:59_9": "Manodvāre pana manoti sāvajjanakaṁ bhavaṅgacittaṁ.",
  "atk-s0301a4:59_10": "Dhammāti ārammaṇadhammā.",
  "atk-s0301a4:59_11": "Manosamphassoti sāvajjanena bhavaṅgena sampayuttaphasso.",
  "atk-s0301a4:59_12": "Viññāṇāyatananti javanacittaṁ tadārammaṇampi vaṭṭati.",
  "atk-s0301a4:60_0": "Taveva pāpima,",
  "atk-s0301a4:60_1": "cakkhūti yaṁ loke timirakācādīhi upaddutaṁ anekarogāyatanaṁ upakkavipakkaṁ antamaso kāṇacakkhupi,",
  "atk-s0301a4:60_2": "sabbaṁ taṁ taveva bhavatu.",
  "atk-s0301a4:60_3": "Rūpādīsupi eseva nayo.",
  "atk-s0301a4:61_0": "Yaṁ vadantīti yaṁ bhaṇḍakaṁ ‘‘mama ida’’nti vadanti.",
  "atk-s0301a4:61_1": "Ye vadanti mamanti cāti ye ca puggalā ‘‘mama’’nti vadanti.",
  "atk-s0301a4:61_2": "Ettha ce te mano atthīti etesu ca ṭhānesu yadi cittaṁ atthi.",
  "atk-s0301a4:61_3": "Na me samaṇa mokkhasīti samaṇa mayhaṁ visayato na muccissasi.",
  "atk-s0301a4:61_4": "Yaṁ vadantīti yaṁ bhaṇḍakaṁ vadanti,",
  "atk-s0301a4:61_5": "na taṁ mayhaṁ.",
  "atk-s0301a4:61_6": "Ye vadantīti yepi puggalā evaṁ vadanti,",
  "atk-s0301a4:61_7": "na te ahaṁ.",
  "atk-s0301a4:61_8": "Na me maggampi dakkhasīti bhavayonigatiādīsu mayhaṁ gatamaggampi na passasi. Navamaṁ.",
  "atk-s0301a4:62_0": "10. Rajjasuttavaṇṇanā",
  "atk-s0301a4:63_0": "156.",
  "atk-s0301a4:63_1": "Dasame ahanaṁ aghātayanti ahanantena aghātayantena.",
  "atk-s0301a4:63_2": "Ajinaṁ ajāpayanti parassa dhanajāniṁ akarontena akārāpentena.",
  "atk-s0301a4:63_3": "Asocaṁ asocāpayanti asocantena asocāpayantena.",
  "atk-s0301a4:63_4": "Iti bhagavā adhammikarājūnaṁ rajje vijite daṇḍakarapīḷite manusse disvā kāruññavasena evaṁ cintesi.",
  "atk-s0301a4:63_5": "Upasaṅkamīti ‘‘samaṇo gotamo ‘sakkā nu kho rajjaṁ kāretu’nti cintesi,",
  "atk-s0301a4:63_6": "rajjaṁ kāretukāmo bhavissati,",
  "atk-s0301a4:63_7": "rajjañca nāmetaṁ pamādaṭṭhānaṁ,",
  "atk-s0301a4:63_8": "rajjaṁ kārente sakkā otāraṁ labhituṁ,",
  "atk-s0301a4:63_9": "gacchāmi ussāhamassa janessāmī’’ti cintetvā upasaṅkami.",
  "atk-s0301a4:63_10": "Iddhipādāti ijjhanakakoṭṭhāsā .",
  "atk-s0301a4:63_11": "Bhāvitāti vaḍḍhitā.",
  "atk-s0301a4:63_12": "Bahulīkatāti punappunaṁ katā.",
  "atk-s0301a4:63_13": "Yānīkatāti yuttayānaṁ viya katā.",
  "atk-s0301a4:63_14": "Vatthukatāti patiṭṭhaṭṭhenavatthukatā.",
  "atk-s0301a4:63_15": "Anuṭṭhitāti avijahitā niccānubaddhā.",
  "atk-s0301a4:63_16": "Paricitāti sātaccakiriyāya suparicitā katā issāsassa avirādhitavedhihattho viya.",
  "atk-s0301a4:63_17": "Susamāraddhāti suṭṭhu samāraddhā paripuṇṇabhāvanā.",
  "atk-s0301a4:63_18": "Adhimucceyyāti cinteyya.",
  "atk-s0301a4:64_0": "Pabbatassāti pabbato bhaveyya.",
  "atk-s0301a4:64_1": "Dvittāvāti tiṭṭhatu eko pabbato,",
  "atk-s0301a4:64_2": "dvikkhattumpi tāva mahanto suvaṇṇapabbato ekassa nālaṁ,",
  "atk-s0301a4:64_3": "na pariyattoti attho.",
  "atk-s0301a4:64_4": "Iti vidvā samañcareti evaṁ jānanto samaṁ careyya.",
  "atk-s0301a4:64_5": "Yatonidānanti dukkhaṁ nāma pañcakāmaguṇanidānaṁ,",
  "atk-s0301a4:64_6": "taṁ yatonidānaṁ hoti,",
  "atk-s0301a4:64_7": "evaṁ yo adakkhi.",
  "atk-s0301a4:64_8": "Kathaṁ nameyyāti so jantu tesu dukkhassa nidānabhūtesu kāmesu kena kāraṇena nameyya.",
  "atk-s0301a4:64_9": "Upadhiṁ viditvāti kāmaguṇaupadhiṁ ‘‘saṅgo eso,",
  "atk-s0301a4:64_10": "lagganameta’’nti evaṁ viditvā.",
  "atk-s0301a4:64_11": "Tasseva jantu vinayāya sikkheti tasseva upadhissa vinayāya sikkheyya. Dasamaṁ.",
  "atk-s0301a4:65_0": "Dutiyo vaggo.",
  "atk-s0301a4:66_0": "3. Tatiyavaggo",
  "atk-s0301a4:67_0": "1. Sambahulasuttavaṇṇanā",
  "atk-s0301a4:68_0": "157.",
  "atk-s0301a4:68_1": "Tatiyavaggassa paṭhame jaṭaṇḍuvenāti jaṭācumbaṭakena.",
  "atk-s0301a4:68_2": "Ajinakkhipanivatthoti sakhuraṁ ajinacammaṁ ekaṁ nivattho ekaṁ pāruto.",
  "atk-s0301a4:68_3": "Udumbaradaṇḍanti appicchabhāvappakāsanatthaṁ īsakaṁ vaṅkaṁ udumbaradaṇḍaṁ gahetvā.",
  "atk-s0301a4:68_4": "Etadavocāti loke brāhmaṇassa vacanaṁ nāma sussūsanti,",
  "atk-s0301a4:68_5": "brāhmaṇesupi pabbajitassa,",
  "atk-s0301a4:68_6": "pabbajitesupi mahallakassāti mahallakabrāhmaṇassa pabbajitavesaṁ gahetvā padhānabhūmiyaṁ kammaṁ karonte",
  "atk-s0301a4:68_7": "te bhikkhū upasaṅkamitvā hatthaṁ ukkhipitvā etaṁ ‘‘daharā bhavanto’’tiādivacanaṁ avoca.",
  "atk-s0301a4:68_8": "Okampetvāti hanukena uraṁ paharanto adhonataṁ katvā.",
  "atk-s0301a4:68_9": "Jivhaṁ nillāletvāti kabaramahājivhaṁ nīharitvā uddhamadho ubhayapassesu ca lāletvā.",
  "atk-s0301a4:68_10": "Tivisākhanti tisākhaṁ.",
  "atk-s0301a4:68_11": "Nalāṭikanti bhakuṭiṁ,",
  "atk-s0301a4:68_12": "nalāṭe uṭṭhitaṁ valittayanti attho.",
  "atk-s0301a4:68_13": "Pakkāmīti tumhe jānantānaṁ vacanaṁ akatvā attanova tele paccissathāti vatvā ekaṁ maggaṁ gahetvā gato. Paṭhamaṁ.",
  "atk-s0301a4:69_0": "2. Samiddhisuttavaṇṇanā",
  "atk-s0301a4:70_0": "158.",
  "atk-s0301a4:70_1": "Dutiye lābhā vata me,",
  "atk-s0301a4:70_2": "suladdhaṁ vata meti evarūpassa satthu ceva dhammassa ca sabrahmacārīnañca laddhattā mayhaṁ lābhā mayhaṁ suladdhanti.",
  "atk-s0301a4:70_3": "So kirāyasmā pacchā mūlakammaṭṭhānaṁ sammasitvā ‘‘arahattaṁ gahessāmī’’ti pāsādikaṁ tāva kammaṭṭhānaṁ",
  "atk-s0301a4:70_4": "gahetvā buddhadhammasaṅghaguṇe āvajjetvā cittakallataṁ uppādetvā cittaṁ hāsetvā tosetvā nisinno.",
  "atk-s0301a4:70_5": "Tenassa evamahosi.",
  "atk-s0301a4:70_6": "Upasaṅkamīti ‘‘ayaṁ samiddhi bhikkhu pāsādikaṁ kammaṭṭhānaṁ gahetvā nisinnasadiso,",
  "atk-s0301a4:70_7": "yāva mūlakammaṭṭhānaṁ gahetvā arahattaṁ na gaṇhāti,",
  "atk-s0301a4:70_8": "tāvassa antarāyaṁ karissāmī’’ti upasaṅkami.",
  "atk-s0301a4:70_9": "Gaccha tvanti satthā sakalajambudīpaṁ olokento ‘‘tasmiṁyeva ṭhāne tassa kammaṭṭhānaṁ sappāyaṁ bhavissatī’’ti addasa,",
  "atk-s0301a4:70_10": "tasmā evamāha.",
  "atk-s0301a4:70_11": "Satipaññā ca me buddhāti mayā sati ca paññā ca ñātā.",
  "atk-s0301a4:70_12": "Karassu rūpānīti bahūnipi vibhiṁsakārahāni rūpāni karassu.",
  "atk-s0301a4:70_13": "Neva maṁ byādhayissasīti maṁ neva vedhayissasi na kampassesi. Dutiyaṁ.",
  "atk-s0301a4:71_0": "3. Godhikasuttavaṇṇanā",
  "atk-s0301a4:72_0": "159.",
  "atk-s0301a4:72_1": "Tatiye isigilipasseti isigilissa nāma pabbatassa passe.",
  "atk-s0301a4:72_2": "Kāḷasilāyanti kāḷavaṇṇāya silāyaṁ.",
  "atk-s0301a4:72_3": "Sāmayikaṁ cetovimuttinti appitappitakkhaṇe paccanīkadhammehi vimuccati,",
  "atk-s0301a4:72_4": "ārammaṇe ca adhimuccatīti lokiyasamāpatti sāmayikā cetovimutti nāma.",
  "atk-s0301a4:72_5": "Phusīti paṭilabhi.",
  "atk-s0301a4:72_6": "Parihāyīti kasmā yāva chaṭṭhaṁ parihāyi?",
  "atk-s0301a4:72_7": "Sābādhattā.",
  "atk-s0301a4:72_8": "Therassa kira vātapittasemhavasena anusāyiko ābādho atthi,",
  "atk-s0301a4:72_9": "tena samādhissa sappāye upakārakadhamme pūretuṁ na sakkoti,",
  "atk-s0301a4:72_10": "appitappitāya samāpattiyā parihāyati.",
  "atk-s0301a4:73_0": "Yaṁnūnāhaṁ satthaṁ āhareyyanti so kira cintesi,",
  "atk-s0301a4:73_1": "yasmā parihīnajjhānassa kālaṅkaroto anibaddhā gati hoti,",
  "atk-s0301a4:73_2": "aparihīnajjhānassa nibaddhā gati hoti,",
  "atk-s0301a4:73_3": "brahmaloke nibbattati,",
  "atk-s0301a4:73_4": "tasmā satthaṁ āharitukāmo ahosi.",
  "atk-s0301a4:73_5": "Upasaṅkamīti –",
  "atk-s0301a4:73_6": "‘‘ayaṁ samaṇo satthaṁ āharitukāmo,",
  "atk-s0301a4:73_7": "satthāharaṇañca nāmetaṁ kāye ca jīvite ca anapekkhassa hoti.",
  "atk-s0301a4:73_8": "Yo evaṁ kāye ca jīvite ca anapekkho hoti,",
  "atk-s0301a4:73_9": "so mūlakammaṭṭhānaṁ sammasitvā arahattampi gahetuṁ samattho hoti,",
  "atk-s0301a4:73_10": "mayā pana paṭibāhitopi esa na oramissati,",
  "atk-s0301a4:73_11": "satthārā paṭibāhito oramissatī’’ti therassa atthakāmo viya hutvā yena bhagavā tenupasaṅkami.",
  "atk-s0301a4:74_0": "Jalāti jalamānā.",
  "atk-s0301a4:74_1": "Pāde vandāmi cakkhumāti pañcahi cakkhūhi cakkhumā tava pāde vandāmi.",
  "atk-s0301a4:74_2": "Jutindharāti ānubhāvadharā.",
  "atk-s0301a4:74_3": "Appattamānasoti appattaarahatto.",
  "atk-s0301a4:74_4": "Sekhoti sīlādīni sikkhamāno sakaraṇīyo.",
  "atk-s0301a4:74_5": "Jane sutāti jane vissutā.",
  "atk-s0301a4:74_6": "Satthaṁ āharitaṁ hotīti thero kira ‘‘kiṁ mayhaṁ iminā jīvitenā’’ti?",
  "atk-s0301a4:74_7": "Uttāno nipajjitvā satthena galanāḷiṁ chindi,",
  "atk-s0301a4:74_8": "dukkhā vedanā uppajjiṁsu.",
  "atk-s0301a4:74_9": "Thero vedanaṁ vikkhambhetvā taṁyeva vedanaṁ pariggahetvā satiṁ upaṭṭhapetvā mūlakammaṭṭhānaṁ sammasanto arahattaṁ patvā samasīsī hutvā parinibbāyi.",
  "atk-s0301a4:74_10": "Samasīsī nāma tividho hoti iriyāpathasamasīsī,",
  "atk-s0301a4:74_11": "rogasamasīsī,",
  "atk-s0301a4:74_12": "jīvitasamasīsīti.",
  "atk-s0301a4:75_0": "Tattha yo ṭhānādīsu iriyāpathesu aññataraṁ adhiṭṭhāya –",
  "atk-s0301a4:75_1": "‘‘imaṁ akopetvāva arahattaṁ pāpuṇissāmī’’ti vipassanaṁ paṭṭhapeti,",
  "atk-s0301a4:75_2": "athassa arahattappatti ca iriyāpathakopanañca ekappahāreneva hoti.",
  "atk-s0301a4:75_3": "Ayaṁ iriyāpathasamasīsī nāma.",
  "atk-s0301a4:75_4": "Yo pana cakkhurogādīsu aññatarasmiṁ sati –",
  "atk-s0301a4:75_5": "‘‘ito anuṭṭhitova arahattaṁ pāpuṇissāmī’’ti vipassanaṁ paṭṭhapeti,",
  "atk-s0301a4:75_6": "athassa arahattappatti ca rogato vuṭṭhānañca ekappahāreneva hoti.",
  "atk-s0301a4:75_7": "Ayaṁ rogasamasīsī nāma.",
  "atk-s0301a4:75_8": "Keci pana tasmiṁyeva iriyāpathe tasmiñca roge parinibbānavasenettha samasīsitaṁ paññāpenti.",
  "atk-s0301a4:75_9": "Yassa pana āsavakkhayo ca jīvitakkhayo ca ekappahāreneva hoti.",
  "atk-s0301a4:75_10": "Ayaṁ jīvitasamasīsī nāma.",
  "atk-s0301a4:75_11": "Vuttampi cetaṁ –",
  "atk-s0301a4:75_12": "‘‘yassa puggalassa apubbaṁ acarimaṁ āsavapariyādānañca hoti jīvitapariyādānañca,",
  "atk-s0301a4:75_13": "ayaṁ vuccati puggalo samasīsī’’ti (pu. pa. 16).",
  "atk-s0301a4:76_0": "Ettha ca pavattisīsaṁ kilesasīsanti dve sīsāni.",
  "atk-s0301a4:76_1": "Tattha pavattisīsaṁ nāma jīvitindriyaṁ,",
  "atk-s0301a4:76_2": "kilesasīsaṁ nāma avijjā.",
  "atk-s0301a4:76_3": "Tesu jīvitindriyaṁ cuticittaṁ khepeti,",
  "atk-s0301a4:76_4": "avijjā maggacittaṁ.",
  "atk-s0301a4:76_5": "Dvinnaṁ cittānaṁ ekato uppādo natthi.",
  "atk-s0301a4:76_6": "Maggānantaraṁ pana phalaṁ,",
  "atk-s0301a4:76_7": "phalānantaraṁ bhavaṅgaṁ,",
  "atk-s0301a4:76_8": "bhavaṅgato vuṭṭhāya paccavekkhaṇaṁ,",
  "atk-s0301a4:76_9": "taṁ paripuṇṇaṁ vā hoti aparipuṇṇaṁ vā.",
  "atk-s0301a4:76_10": "Tikhiṇena asinā sīse chijjantepi hi eko vā dve vā paccavekkhaṇavārā avassaṁ uppajjantiyeva,",
  "atk-s0301a4:76_11": "cittānaṁ pana lahuparivattitāya āsavakkhayo ca jīvitapariyādānañca ekakkhaṇe viya paññāyati.",
  "atk-s0301a4:77_0": "Samūlaṁ taṇhamabbuyhāti avijjāmūlena samūlakaṁ taṇhaṁ arahattamaggena uppāṭetvā.",
  "atk-s0301a4:77_1": "Parinibbutoti anupādisesanibbānena parinibbuto.",
  "atk-s0301a4:78_0": "Vivattakkhandhanti parivattakkhandhaṁ.",
  "atk-s0301a4:78_1": "Semānanti uttānaṁ hutvā sayitaṁ hoti.",
  "atk-s0301a4:78_2": "Thero pana kiñcāpi uttānako sayito,",
  "atk-s0301a4:78_3": "tathāpissa dakkhiṇena passena paricitasayanattā sīsaṁ dakkhiṇatova parivattitvā ṭhitaṁ.",
  "atk-s0301a4:78_4": "Dhūmāyitattanti dhūmāyitabhāvaṁ.",
  "atk-s0301a4:78_5": "Tasmiṁ hi khaṇe dhūmavalāhakā viya timiravalāhakā viya ca uṭṭhahiṁsu.",
  "atk-s0301a4:78_6": "Viññāṇaṁ samanvesatīti paṭisandhicittaṁ pariyesati.",
  "atk-s0301a4:78_7": "Appatiṭṭhitenāti paṭisandhiviññāṇena appatiṭṭhitena,",
  "atk-s0301a4:78_8": "appatiṭṭhitakāraṇāti attho.",
  "atk-s0301a4:78_9": "Beluvapaṇḍuvīṇanti beluvapakkaṁ viya paṇḍuvaṇṇaṁ suvaṇṇamahāvīṇaṁ.",
  "atk-s0301a4:78_10": "Ādāyāti kacche ṭhapetvā.",
  "atk-s0301a4:78_11": "Upasaṅkamīti ‘‘godhikattherassa nibbattaṭṭhānaṁ na jānāmi,",
  "atk-s0301a4:78_12": "samaṇaṁ gotamaṁ pucchitvā nikkaṅkho bhavissāmī’’ti khuddakadārakavaṇṇī hutvā upasaṅkami.",
  "atk-s0301a4:78_13": "Nādhigacchāmīti na passāmi.",
  "atk-s0301a4:78_14": "Sokaparetassāti sokena phuṭṭhassa.",
  "atk-s0301a4:78_15": "Abhassathāti pādapiṭṭhiyaṁ patitā. Tatiyaṁ.",
  "atk-s0301a4:79_0": "4. Sattavassānubandhasuttavaṇṇanā",
  "atk-s0301a4:80_0": "160.",
  "atk-s0301a4:80_1": "Catutthe satta vassānīti pure bodhiyā chabbassāni,",
  "atk-s0301a4:80_2": "bodhito pacchā ekaṁ vassaṁ.",
  "atk-s0301a4:80_3": "Otārāpekkhoti ‘‘sace samaṇassa gotamassa kāyadvārādīsu kiñcideva ananucchavikaṁ passāmi,",
  "atk-s0301a4:80_4": "codessāmi na’’nti evaṁ vivaraṁ apekkhamāno.",
  "atk-s0301a4:80_5": "Alabhamānoti rathareṇumattampi avakkhalitaṁ apassanto. Tenāha –",
  "atk-s0301a4:81_0": "‘‘Satta vassāni bhagavantaṁ, anubandhiṁ padāpadaṁ;",
  "atk-s0301a4:82_0": "Otāraṁ nādhigacchissaṁ, sambuddhassa satīmato’’ti. (su. ni. 448);",
  "atk-s0301a4:83_0": "Upasaṅkamīti ‘‘ajja samaṇaṁ gotamaṁ atigahetvā gamissāmī’’ti upasaṅkami.",
  "atk-s0301a4:84_0": "Jhāyasīti jhāyanto avajjhāyanto nisinnosīti vadati.",
  "atk-s0301a4:84_1": "Vittaṁ nu jīnoti sataṁ vā sahassaṁ vā jitosi nu.",
  "atk-s0301a4:84_2": "Āguṁ nu gāmasminti,",
  "atk-s0301a4:84_3": "kiṁ nu antogāme pamāṇātikkantaṁ pāpakammaṁ akāsi,",
  "atk-s0301a4:84_4": "yena aññesaṁ mukhaṁ oloketuṁ avisahanto araññe vicarasi?",
  "atk-s0301a4:84_5": "Sakkhinti mittabhāvaṁ.",
  "atk-s0301a4:85_0": "Palikhāyāti khaṇitvā.",
  "atk-s0301a4:85_1": "Bhavalobhajappanti bhavalobhasaṅkhātaṁ taṇhaṁ.",
  "atk-s0301a4:85_2": "Anāsavo jhāyāmīti nittaṇho hutvā dvīhi jhānehi jhāyāmi.",
  "atk-s0301a4:85_3": "Pamattabandhūti māraṁ ālapati.",
  "atk-s0301a4:85_4": "So hi yekeci loke pamattā,",
  "atk-s0301a4:85_5": "tesaṁ bandhu.",
  "atk-s0301a4:86_0": "Sace maggaṁ anubuddhanti yadi tayā maggo anubuddho.",
  "atk-s0301a4:86_1": "Apehīti apayāhi.",
  "atk-s0301a4:86_2": "Amaccudheyyanti maccuno anokāsabhūtaṁ nibbānaṁ.",
  "atk-s0301a4:86_3": "Pāragāminoti yepi pāraṁ gatā,",
  "atk-s0301a4:86_4": "tepi pāragāmino.",
  "atk-s0301a4:86_5": "Yepi pāraṁ gacchissanti,",
  "atk-s0301a4:86_6": "yepi pāraṁ gantukāmā,",
  "atk-s0301a4:86_7": "tepi pāragāmino.",
  "atk-s0301a4:87_0": "Visūkāyikānīti māravisūkāni.",
  "atk-s0301a4:87_1": "Visevitānīti viruddhasevitāni,",
  "atk-s0301a4:87_2": "‘‘appamāyu manussānaṁ,",
  "atk-s0301a4:87_3": "accayanti ahorattā’’ti vutte.",
  "atk-s0301a4:87_4": "‘‘Dīghamāyu manussānaṁ,",
  "atk-s0301a4:87_5": "nāccayanti ahorattā’’tiādīni paṭilomakāraṇāni.",
  "atk-s0301a4:87_6": "Vipphanditānīti,",
  "atk-s0301a4:87_7": "tamhi tamhi kāle hatthirājavaṇṇasappavaṇṇādidassanāni.",
  "atk-s0301a4:87_8": "Nibbejanīyāti ukkaṇṭhanīyā.",
  "atk-s0301a4:88_0": "Anupariyagātiādīsu kiñcāpi atītavacanaṁ kataṁ,",
  "atk-s0301a4:88_1": "attho pana vikappavasena veditabbo.",
  "atk-s0301a4:88_2": "Idaṁ vuttaṁ hoti –",
  "atk-s0301a4:88_3": "yathā medavaṇṇaṁ pāsāṇaṁ vāyaso disvā –",
  "atk-s0301a4:88_4": "‘‘api nāmettha muduṁ vindeyyāma,",
  "atk-s0301a4:88_5": "api assādo siyā’’ti anuparigaccheyya,",
  "atk-s0301a4:88_6": "atha so tattha assādaṁ alabhitvāva vāyaso etto apakkameyya,",
  "atk-s0301a4:88_7": "tato pāsāṇā apagaccheyya,",
  "atk-s0301a4:88_8": "evaṁ mayampi so kāko viya selaṁ gotamaṁ āsajja assādaṁ vā santhavaṁ vā alabhantā gotamā nibbinditvā apagacchāma.",
  "atk-s0301a4:88_9": "Catutthaṁ.",
  "atk-s0301a4:89_0": "5. Māradhītusuttavaṇṇanā",
  "atk-s0301a4:90_0": "161.",
  "atk-s0301a4:90_1": "Pañcame abhāsitvāti ettha a-kāro nipātamattaṁ,",
  "atk-s0301a4:90_2": "bhāsitvāti attho.",
  "atk-s0301a4:90_3": "Abhāsayitvātipi pāṭho.",
  "atk-s0301a4:90_4": "Upasaṅkamiṁsūti ‘‘gopālakadārakaṁ viya daṇḍakena bhūmiṁ lekhaṁ datvā ativiya dummano hutvā nisinno.",
  "atk-s0301a4:90_5": "‘Kinnu kho kāraṇa’nti?",
  "atk-s0301a4:90_6": "Pucchitvā,",
  "atk-s0301a4:90_7": "jānissāmā’’ti upasaṅkamiṁsu.",
  "atk-s0301a4:91_0": "Socasīti cintesi.",
  "atk-s0301a4:91_1": "Āraññamiva kuñjaranti yathā araññato pesitagaṇikārahatthiniyo āraññakaṁ kuñjaraṁ itthikuttadassanena palobhetvā bandhitvā ānayanti,",
  "atk-s0301a4:91_2": "evaṁ ānayissāma.",
  "atk-s0301a4:91_3": "Māradheyyanti tebhūmakavaṭṭaṁ.",
  "atk-s0301a4:92_0": "Upasaṅkamiṁsūti –",
  "atk-s0301a4:92_1": "‘‘tumhe thokaṁ adhivāsetha,",
  "atk-s0301a4:92_2": "mayaṁ taṁ ānessāmā’’ti pitaraṁ samassāsetvā upasaṅkamiṁsu.",
  "atk-s0301a4:92_3": "Uccāvacāti nānāvidhā.",
  "atk-s0301a4:92_4": "Ekasataṁ ekasatanti ekekaṁ sataṁ sataṁ katvā.",
  "atk-s0301a4:92_5": "Kumārivaṇṇasatanti iminā nayena kumāriattabhāvānaṁ sataṁ.",
  "atk-s0301a4:93_0": "Atthassapattiṁ hadayassa santinti,",
  "atk-s0301a4:93_1": "dvīhipi padehi arahattameva kathesi.",
  "atk-s0301a4:93_2": "Senanti kilesasenaṁ.",
  "atk-s0301a4:93_3": "Sā hi piyarūpasātarūpā nāma.",
  "atk-s0301a4:93_4": "Ekāhaṁ jhāyanti eko ahaṁ jhāyanto.",
  "atk-s0301a4:93_5": "Sukhamanubodhinti arahattasukhaṁ anubujjhiṁ.",
  "atk-s0301a4:93_6": "Idaṁ vuttaṁ hoti –",
  "atk-s0301a4:93_7": "piyarūpaṁ sātarūpaṁ senaṁ jinitvā ahaṁ eko jhāyanto ‘‘atthassa pattiṁ hadayassa santi’’nti saṅkhaṁ gataṁ arahattasukhaṁ anubujjhiṁ.",
  "atk-s0301a4:93_8": "Tasmā janena mittasanthavaṁ na karomi,",
  "atk-s0301a4:93_9": "teneva ca me kāraṇena kenaci saddhiṁ sakkhī na sampajjatīti.",
  "atk-s0301a4:94_0": "Kathaṁvihārībahuloti katamena vihārena bahulaṁ viharanto.",
  "atk-s0301a4:94_1": "Aladdhāti alabhitvā.",
  "atk-s0301a4:94_2": "Yoti nipātamattaṁ.",
  "atk-s0301a4:94_3": "Idaṁ vuttaṁ hoti –",
  "atk-s0301a4:94_4": "katamena jhānena bahulaṁ jhāyantaṁ taṁ puggalaṁ kāmasaññā alabhitvāva paribāhirā hontīti.",
  "atk-s0301a4:95_0": "Passaddhakāyoti catutthajjhānena assāsapassāsakāyassa passaddhattā passaddhakāyo.",
  "atk-s0301a4:95_1": "Suvimuttacittoti arahattaphalavimuttiyā suṭṭhu vimuttacitto.",
  "atk-s0301a4:95_2": "Asaṅkharānoti tayo kammābhisaṅkhāre anabhisaṅkharonto.",
  "atk-s0301a4:95_3": "Anokoti anālayo.",
  "atk-s0301a4:95_4": "Aññāya dhammanti catusaccadhammaṁ jānitvā.",
  "atk-s0301a4:95_5": "Avitakkajhāyīti avitakkena catutthajjhānena jhāyanto.",
  "atk-s0301a4:95_6": "Na kuppatītiādīsu dosena na kuppati,",
  "atk-s0301a4:95_7": "rāgena na sarati,",
  "atk-s0301a4:95_8": "mohena na thīno.",
  "atk-s0301a4:95_9": "Imesu tīsu mūlakilesesu gahitesu diyaḍḍhakilesasahassaṁ gahitameva hoti.",
  "atk-s0301a4:95_10": "Paṭhamapadena vā byāpādanīvaraṇaṁ gahitaṁ,",
  "atk-s0301a4:95_11": "dutiyena kāmacchandanīvaraṇaṁ,",
  "atk-s0301a4:95_12": "tatiyena thinaṁ ādiṁ katvā sesanīvaraṇāni.",
  "atk-s0301a4:95_13": "Iti iminā nīvaraṇappahānena khīṇāsavaṁ dasseti.",
  "atk-s0301a4:96_0": "Pañcoghatiṇṇoti pañcadvārikaṁ kilesoghaṁ tiṇṇo.",
  "atk-s0301a4:96_1": "Chaṭṭhanti manodvārikampi chaṭṭhaṁ kilesoghaṁ atari.",
  "atk-s0301a4:96_2": "Pañcoghaggahaṇena vā pañcorambhāgiyāni saṁyojanāni ,",
  "atk-s0301a4:96_3": "chaṭṭhaggahaṇena pañcuddhambhāgiyāni veditabbāni.",
  "atk-s0301a4:96_4": "Gaṇasaṅghacārīti gaṇe ca saṅghe ca caratīti satthā gaṇasaṅghacārī nāma.",
  "atk-s0301a4:96_5": "Addhā carissantīti aññepi saddhā bahujanā ekaṁsena carissanti.",
  "atk-s0301a4:96_6": "Ayanti ayaṁ satthā.",
  "atk-s0301a4:96_7": "Anokoti anālayo.",
  "atk-s0301a4:97_0": "Acchejjanessatīti acchinditvā nayissati,",
  "atk-s0301a4:97_1": "maccurājassa hatthato acchinditvā nibbānapāraṁ nayissatīti vuttaṁ hoti.",
  "atk-s0301a4:97_2": "Nayamānānanti nayamānesu.",
  "atk-s0301a4:98_0": "Selaṁva sirasūhacca,",
  "atk-s0301a4:98_1": "pātāle gādhamesathāti mahantaṁ kūṭāgārappamāṇaṁ silaṁ sīse ṭhapetvā pātāle patiṭṭhagavesanaṁ viya.",
  "atk-s0301a4:98_2": "Khāṇuṁva urasāsajjāti urasi khāṇuṁ paharitvā viya.",
  "atk-s0301a4:98_3": "Apethāti apagacchatha.",
  "atk-s0301a4:98_4": "Imasmiṁ ṭhāne saṅgītikārā ‘‘idamavocā’’ti desanaṁ niṭṭhapetvā daddallamānāti gāthaṁ āhaṁsu.",
  "atk-s0301a4:98_5": "Tattha daddallamānāti ativiya jalamānā sobhamānā.",
  "atk-s0301a4:98_6": "Āgañchunti āgatā.",
  "atk-s0301a4:98_7": "Panudīti nīhari.",
  "atk-s0301a4:98_8": "Tūlaṁ bhaṭṭhaṁva mālutoti yathā phalato bhaṭṭhaṁ simbalitūlaṁ vā poṭakitūlaṁ vā vāto panudati nīharati,",
  "atk-s0301a4:98_9": "evaṁ panudīti. Pañcamaṁ.",
  "atk-s0301a4:99_0": "Tatiyo vaggo.",
  "atk-s0301a4:100_0": "Iti sāratthappakāsiniyā",
  "atk-s0301a4:101_0": "Saṁyuttanikāya-aṭṭhakathāya",
  "atk-s0301a4:102_0": "Mārasaṁyuttavaṇṇanā niṭṭhitā."
}