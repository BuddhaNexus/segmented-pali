{
  "tika-abh08t32:0_0": "8. Aṭṭhamo paricchedo",
  "tika-abh08t32:1_0": "Pakiṇṇakaniddesavaṇṇanā",
  "tika-abh08t32:2_0": "475-6. Idāni yathāvuttānaṁ sabbesampi cittānaṁ pākaṭabhāvatthaṁ –",
  "tika-abh08t32:3_0": "‘‘Suttaṁ dovāriko ceva,",
  "tika-abh08t32:4_0": "Gāmillo ambagoḷiyo;",
  "tika-abh08t32:5_0": "Jaccandho pīṭhasappī ca,",
  "tika-abh08t32:6_0": "Upanissayamatthaso’’ti. (dha. sa. aṭṭha. 498 vipākuddhārakathā) –",
  "tika-abh08t32:7_0": "Aṭṭhakathāya āgatamātikāya vasena pakiṇṇakanayaṁ dassetuṁ ‘‘idāni panā’’tiādi āraddhaṁ.",
  "tika-abh08t32:7_1": "Tattha manasanti cittānaṁ.",
  "tika-abh08t32:7_2": "‘‘Mānasa’’ntipi paṭhanti,",
  "tika-abh08t32:7_3": "taṁ na sundaraṁ.",
  "tika-abh08t32:7_4": "Panthamakkaṭakoti pāṇakapaṭaṅgādīnaṁ sañcaraṇaṭṭhāne jālaṁ pasāretvā tesaṁ maggarakkhaṇato ‘‘panthamakkaṭako’’ti laddhanāmo uṇṇanābhi.",
  "tika-abh08t32:7_5": "Disāsu pana pañcasūti upametabbānaṁ pañcapasādānaṁ vasena vuttaṁ.",
  "tika-abh08t32:7_6": "Tatthāti magge,",
  "tika-abh08t32:7_7": "tattha jālamajjheti vā sambandho.",
  "tika-abh08t32:7_8": "Suttaṁ pasāretvāti jālabandhanamāha.",
  "tika-abh08t32:8_0": "478-80.",
  "tika-abh08t32:8_1": "Nti rudhiramāha.",
  "tika-abh08t32:8_2": "Disāsu dutiyādīsu sutte…pe…",
  "tika-abh08t32:8_3": "ghaṭṭiteti sambandho.",
  "tika-abh08t32:8_4": "‘‘Pasādā pañca daṭṭhabbā’’tiādi upamāsaṁsandanaṁ .",
  "tika-abh08t32:8_5": "Cittaṁ…pe…",
  "tika-abh08t32:8_6": "viyāti hadayavatthuṁ nissāya pavattamānacittaṁ jālamajjhe nipannamakkaṭako viya daṭṭhabbaṁ.",
  "tika-abh08t32:9_0": "482-5.Pasādaghaṭṭananti pasāde ghaṭṭitaṁ.",
  "tika-abh08t32:9_1": "Bhavaṅgāvaṭṭananti bhavaṅgaṁ āvaṭṭentaṁ.",
  "tika-abh08t32:9_2": "Dhammato aññā kāci kiriyā nāma natthīti dhammameva calanena saha upameti.",
  "tika-abh08t32:9_3": "Suttānusāraṁvāti suttānusārena gamanaṁ viya.",
  "tika-abh08t32:9_4": "Javanassa ārammaṇarasānubhavanato tassa pavatti yūsapānena saddhiṁ upametvā vuttā.",
  "tika-abh08t32:9_5": "Vatthuṁyevāti yathā purimacittāni hadayavatthunissitāni pasādavatthuṁ anugatāni aññārammaṇāni ca honti,",
  "tika-abh08t32:9_6": "na evaṁ bhavaṅgaṁ.",
  "tika-abh08t32:9_7": "Taṁ pana vatthārammaṇantararahitaṁ kevalaṁ hadayavatthumeva nissāya pavattatīti dīpeti.",
  "tika-abh08t32:9_8": "Parivattananti puna bhavaṅgabhāvena parivattanaṁ.",
  "tika-abh08t32:9_9": "Bhavaṅgāvajjanādīnaṁ dhammato bhedepi santativasena ekattaṁ gahetvā ekeneva makkaṭakena upamāsaṁsandanaṁ vuttaṁ.",
  "tika-abh08t32:10_0": "486-90.",
  "tika-abh08t32:10_1": "Upamā eva opammaṁ.",
  "tika-abh08t32:10_2": "Tato pasādavatthuto cittāti sambandho.",
  "tika-abh08t32:10_3": "Dīpitaṁ iminā opammena.",
  "tika-abh08t32:10_4": "Ekekārammaṇanti rūpādīsu pañcasu ekekaṁ ārammaṇaṁ.",
  "tika-abh08t32:10_5": "Sabbasoti sabbesu cakkhādīsu yattha katthacīti attho.",
  "tika-abh08t32:10_6": "Idāni ekekārammaṇassa dvīsu dvīsu āpāthagamanaṁ pakāsetuṁ ‘‘rūpaṁ cakkhupasādamhī’’tiādi vuttaṁ.",
  "tika-abh08t32:10_7": "Khe ākāse gacchatīti khago, pakkhi.",
  "tika-abh08t32:10_8": "Sākhinoti rukkhassa.",
  "tika-abh08t32:11_0": "492-3.Rūpassāti sambandhe sāmivacanaṁ,",
  "tika-abh08t32:11_1": "tassa pana ghaṭṭanaṁ,",
  "tika-abh08t32:11_2": "āpāthagamanampi cāti dvīhi saha sambandho.",
  "tika-abh08t32:11_3": "Pasādassāti kammatthe sāmivacanaṁ,",
  "tika-abh08t32:11_4": "atthato āpāthagamanampi cāti sambandho.",
  "tika-abh08t32:11_5": "Ārammaṇavasena,",
  "tika-abh08t32:11_6": "āpāthaṁ āgacchantassapi pasādaghaṭṭanena ca bhavaṅgacalanassa paccayabhāvena āpāthaṁ viya upagamananti attho.",
  "tika-abh08t32:12_0": "494-5.Tatoti bhavaṅgacalanato paraṁ,",
  "tika-abh08t32:12_1": "kusalaṁ javanaṁ cittanti kāmāvacarakusalajavanacittaṁ .",
  "tika-abh08t32:12_2": "Akusalameva vāti vā-saddena kiriyābyākatacittampi saṅgaṇhāti.",
  "tika-abh08t32:12_3": "Ettha siyā –",
  "tika-abh08t32:12_4": "ko panetaṁ javanaṁ kusalatāya vā akusalatāya vā niyametīti?",
  "tika-abh08t32:12_5": "Yonisomanasikāro ceva ayonisomanasikāro ca.",
  "tika-abh08t32:12_6": "Yassa hi catucakkasampadāvasena yonisomanasikāro pavattati,",
  "tika-abh08t32:12_7": "āvajjanaṁ,",
  "tika-abh08t32:12_8": "voṭṭhabbanañca yonisova āvaṭṭeti,",
  "tika-abh08t32:12_9": "vavatthāpeti ca,",
  "tika-abh08t32:12_10": "tassa akusaluppatti natthi.",
  "tika-abh08t32:12_11": "Yassa pana vuttavipariyāyena ayonisomanasikāro ca hoti,",
  "tika-abh08t32:12_12": "āvajjanaṁ,",
  "tika-abh08t32:12_13": "voṭṭhabbanañca ayoniso ca āvaṭṭeti,",
  "tika-abh08t32:12_14": "vavatthāpeti ca,",
  "tika-abh08t32:12_15": "tassa kusalajavanuppatti natthi,",
  "tika-abh08t32:12_16": "tasmā yonisomanasikāro kusalatāya,",
  "tika-abh08t32:12_17": "ayonisomanasikāro akusalatāya ca niyametīti daṭṭhabbaṁ.",
  "tika-abh08t32:12_18": "Kiriyājavanaṁ pana arahattameva niyameti.",
  "tika-abh08t32:12_19": "Keci pana ‘‘kiriyājavanaṁ pana manasikāro ca niyameti.",
  "tika-abh08t32:12_20": "Yathā hi āvajjanaṁ kusalākusalānaṁ visuṁ visuṁ paccayo hoti,",
  "tika-abh08t32:12_21": "evaṁ kiriyājavanassāpī’’ti vadanti.",
  "tika-abh08t32:13_0": "497.Dovārikopamādīnīti ettha eko rājā sayanagato niddāyati,",
  "tika-abh08t32:13_1": "tassa paricārako pāde parimajjanto nisīdi,",
  "tika-abh08t32:13_2": "badhiradovāriko dvāre ṭhito,",
  "tika-abh08t32:13_3": "tayo paṭihārā sayanassa,",
  "tika-abh08t32:13_4": "dvārassa ca majjhe paṭipāṭiyā ṭhitā.",
  "tika-abh08t32:13_5": "Atheko paccantavāsī manusso paṇṇākāraṁ ādāya dvāraṁ ākoṭesi,",
  "tika-abh08t32:13_6": "badhiradovāriko saddaṁ na suṇāti,",
  "tika-abh08t32:13_7": "pādaparimajjako saññaṁ akāsi,",
  "tika-abh08t32:13_8": "tāya saññāya dvāraṁ vivaritvā passi,",
  "tika-abh08t32:13_9": "paṭhamapaṭihāro paṇṇākāraṁ gahetvā dutiyassa adāsi,",
  "tika-abh08t32:13_10": "dutiyo tatiyassa,",
  "tika-abh08t32:13_11": "tatiyo rañño,",
  "tika-abh08t32:13_12": "rājā paribhuñji.",
  "tika-abh08t32:13_13": "Tattha rājā viya javanaṁ daṭṭhabbaṁ,",
  "tika-abh08t32:13_14": "pādaparimajjako viya āvajjanaṁ,",
  "tika-abh08t32:13_15": "badhiradovāriko viya cakkhuviññāṇaṁ,",
  "tika-abh08t32:13_16": "tayo paṭihārā viya sampaṭicchanādīni tīṇi vīthicittāni,",
  "tika-abh08t32:13_17": "paccantavāsino paṇṇākāraṁ ādāya dvārākoṭanaṁ viya ārammaṇassa pasādaghaṭṭanaṁ,",
  "tika-abh08t32:13_18": "pādaparimajjakena saññāya dinnakālo viya kiriyāmanodhātuyā bhavaṅgassa āvaṭṭitakālo,",
  "tika-abh08t32:13_19": "tena dinnasaññāya badhiradovārikassa dvāravivarakālo viya cakkhuviññāṇassa ārammaṇe dassanakiccasādhanakālo,",
  "tika-abh08t32:13_20": "paṭhamapaṭihārena paṇṇākārassa gahitakālo viya vipākamanodhātuyā ārammaṇassa sampaṭicchitakālo,",
  "tika-abh08t32:13_21": "paṭhamena dutiyassa dinnakālo viya vipākamanoviññāṇadhātuyā ārammaṇassa santīritakālo,",
  "tika-abh08t32:13_22": "dutiyena tatiyassa dinnakālo viya kiriyāmanoviññāṇadhātuyā ārammaṇassa vavatthāpitakālo,",
  "tika-abh08t32:13_23": "tatiyena rañño dinnakālo viya voṭṭhabbanena javanassa niyyātitakālo,",
  "tika-abh08t32:13_24": "rañño paribhogakālo viya javanassa ārammaṇarasānubhavanakāloti ayaṁ dovārikopamā.",
  "tika-abh08t32:14_0": "‘‘Idaṁ pana opammaṁ kiṁ dīpetī’’tiādi ucchuyantūpamāya vuttanayena veditabbā.",
  "tika-abh08t32:14_1": "Sambahulā gāmadārakā antaravīthiyaṁ paṁsuṁ kīḷanti,",
  "tika-abh08t32:14_2": "tatthekassa hatthe kahāpaṇo paṭihaññi.",
  "tika-abh08t32:14_3": "So ‘‘mayhaṁ hatthe paṭihataṁ,",
  "tika-abh08t32:14_4": "kiṁ nu kho eta’’nti āha.",
  "tika-abh08t32:14_5": "Atheko ‘‘paṇḍaraṁ eta’’nti āha.",
  "tika-abh08t32:14_6": "Aparo saha paṁsunā gāḷhaṁ gaṇhi.",
  "tika-abh08t32:14_7": "Añño ‘‘puthulaṁ caturassaṁ eta’’nti āha.",
  "tika-abh08t32:14_8": "Aparo ‘‘kahāpaṇo eso’’ti āha.",
  "tika-abh08t32:14_9": "Atha āharitvā mātu adaṁsu,",
  "tika-abh08t32:14_10": "sā kamme upanesi.",
  "tika-abh08t32:14_11": "Tattha sambahulānaṁ dārakānaṁ antaravīthiyaṁ kīḷantānaṁ sannisinnakālo viya cittappavatti daṭṭhabbā,",
  "tika-abh08t32:14_12": "kahāpaṇassa hatthe paṭihatakālo viya ārammaṇena pasādassa ghaṭṭitakālo,",
  "tika-abh08t32:14_13": "‘‘kiṁ nu kho eta’’nti vuttakālo viya taṁ ārammaṇaṁ gahetvā kiriyāmanodhātuyā bhavaṅgassa āvaṭṭitakālo,",
  "tika-abh08t32:14_14": "‘‘paṇḍaraṁ eta’’nti vuttakālo viya cakkhuviññāṇena dassanakiccassa sādhitakālo,",
  "tika-abh08t32:14_15": "saha paṁsunā gāḷhaṁ gahitakālo viya vipākamanodhātuyā ārammaṇassa sampaṭicchitakālo,",
  "tika-abh08t32:14_16": "‘‘puthulaṁ caturassaṁ eta’’nti vuttakālo viya vipākamanoviññāṇadhātuyā ārammaṇassa santīritakālo,",
  "tika-abh08t32:14_17": "‘‘kahāpaṇo eso’’ti vuttakālo viya kiriyāmanoviññāṇadhātuyā ārammaṇassa vavatthāpitakālo,",
  "tika-abh08t32:14_18": "mātarā kamme upanītakālo viya javanassa ārammaṇarasānubhavanaṁ veditabbanti ayaṁ gāmadārakopamā.",
  "tika-abh08t32:15_0": "Idaṁ opammaṁ kiṁ dīpeti?",
  "tika-abh08t32:15_1": "Kiriyāmanodhātu adisvāva bhavaṅgaṁ āvaṭṭeti,",
  "tika-abh08t32:15_2": "vipākamanodhātu adisvāva sampaṭicchati,",
  "tika-abh08t32:15_3": "vipākamanoviññāṇadhātu adisvāva santīreti,",
  "tika-abh08t32:15_4": "kiriyāmanoviññāṇadhātu adisvāva vavatthāpeti,",
  "tika-abh08t32:15_5": "javanaṁ adisvāva ārammaṇarasaṁ anubhavati,",
  "tika-abh08t32:15_6": "ekantena pana cakkhuviññāṇameva dassanakiccaṁ sādhetīti dīpeti.",
  "tika-abh08t32:15_7": "Jaccandhapīṭhasappīupamā upari āgamissati.",
  "tika-abh08t32:16_0": "498-509.",
  "tika-abh08t32:16_1": "Ettakā upamā saṅgahetvā ‘‘dovārikopamādīnī’’ti vatvā ‘‘upanissayamatthaso’’ti ettha upanissayabhāvaṁ pakāsetuṁ ‘‘asambhedenā’’tiādimāha.",
  "tika-abh08t32:16_2": "Asambhedenāti avinaṭṭhabhāvena,",
  "tika-abh08t32:16_3": "vātapittādīhi anupahatabhāvena ca.",
  "tika-abh08t32:16_4": "Vātapittādiupahatampi hi cakkhuviññāṇassa paccayabhāvānupagamanato sambhinnameva nāma hoti,",
  "tika-abh08t32:16_5": "pañcindriyānaṁ atthikkhaṇeyeva nissayabhāvūpagamanato khaṇavasena asambhedopi yujjati.",
  "tika-abh08t32:16_6": "Esa nayo sotapasādādīsupi.",
  "tika-abh08t32:16_7": "Rūpāpāthagamenāti dūre ṭhitassa phalikādīhi antaritassa cakkhuviññāṇuppattiyā paccayo bhavituṁ yogyadese avaṭṭhitavasena rūpassa āpāthagamanena.",
  "tika-abh08t32:16_8": "Evañca katvā dūre ṭhitaṁ,",
  "tika-abh08t32:16_9": "parammukhe ṭhitampi dibbacakkhussa āpāthagatameva nāma hoti.",
  "tika-abh08t32:16_10": "Ālokanissayenāpīti rūpāvabhāsanasamatthaālokasaṅkhātanissayena.",
  "tika-abh08t32:16_11": "Āloke sati sambhavo cettha ālokanissayatā,",
  "tika-abh08t32:16_12": "na ālokassa nissayapaccayattā.",
  "tika-abh08t32:16_13": "Manakkārova hetu manakkārahetu,",
  "tika-abh08t32:16_14": "tena saha vattatīti samanakkārahetu.",
  "tika-abh08t32:16_15": "Tena ālokanissitaṁ dasseti.",
  "tika-abh08t32:16_16": "Sametehīti saṁyuttehi ekībhūtehi,",
  "tika-abh08t32:16_17": "na ekassapi virahenāti attho.",
  "tika-abh08t32:17_0": "Ākāsanissayenāti kaṇṇacchiddasaṅkhātaākāsanissayena.",
  "tika-abh08t32:17_1": "Teneva hi aṭṭhakathāyaṁ ‘‘na hi pihitakaṇṇacchiddassa sotaviññāṇaṁ pavattatī’’ti vuttaṁ.",
  "tika-abh08t32:17_2": "Bāhirākāsampi pana icchitameva.",
  "tika-abh08t32:17_3": "Tathā hi avivare gehe nisīditvā vuccamānānaṁ bahi ṭhitā na suṇanti.",
  "tika-abh08t32:17_4": "Vāyosannissayenāti nāsikacchiddaṁ pavisanavāyusannissayena.",
  "tika-abh08t32:17_5": "Āposannissayenāti kheḷasaṅkhātaāposannissayena.",
  "tika-abh08t32:17_6": "Pathavīsannissayenāti kāyapasādavatthussa pathavīdhātusannissayena.",
  "tika-abh08t32:17_7": "Manoviññāṇanti javanamanoviññāṇaṁ.",
  "tika-abh08t32:18_0": "510-11.Mano…pe…",
  "tika-abh08t32:18_1": "veditabbanti ‘‘asambhedā manassā’’ti ettha vuttaṁ mano bhavaṅgacittanti veditabbaṁ.",
  "tika-abh08t32:18_2": "Taṁ pana cutivasena niruddhampi kiriyāmayacittassa paccayabhāvaṁ anupagantvā kevalaṁ bhavaṅgappavattivasena",
  "tika-abh08t32:18_3": "mandathāmagataṁ hutvā pavattanampi sambhinnamevāti daṭṭhabbaṁ.",
  "tika-abh08t32:18_4": "Nāyaṁ sabbattha gacchatīti catuvokāre alabbhanato.",
  "tika-abh08t32:18_5": "Tenāha ‘‘bhavaṁ tu pañcavokāra’’ntiādi.",
  "tika-abh08t32:18_6": "Tattha pañcannaṁ khandhānaṁ vokāro etthāti pañcavokāro.",
  "tika-abh08t32:18_7": "Hoti hi bhinnādhikaraṇampi aññapadatthasamāso yathā ‘‘urasilomo’’ti.",
  "tika-abh08t32:18_8": "Atha vā yathāpaccayaṁ pañcahi khandhehi vokarīyatīti pañcavokāro.",
  "tika-abh08t32:18_9": "‘‘Atthato’’ti evamādikaṁ padaṁ cakkhādīni dassanādikiccānīti ettakameva sandhāya vuttaṁ,",
  "tika-abh08t32:18_10": "na aññaṁ kiñci visesananti na tattha vinicchayo vutto.",
  "tika-abh08t32:19_0": "512-4.Sabbānīti kāmāvacarādibhedaṁ anāmasitvā sabbāni.",
  "tika-abh08t32:19_1": "Kammanti paṭisandhinibbattakā upapajjavedanīyabhūtā,",
  "tika-abh08t32:19_2": "aparāpariyavedanīyabhūtā vā cetanā.",
  "tika-abh08t32:19_3": "Kammanimittanti yaṁ vatthuṁ ārammaṇaṁ katvā āyūhanakāle kammaṁ āyūhati,",
  "tika-abh08t32:19_4": "taṁ dānūpakaraṇādikaṁ,",
  "tika-abh08t32:19_5": "pāṇaghātopakaraṇādikañca.",
  "tika-abh08t32:19_6": "Gatinimittanti bhavantaramupapajjitabbabhavapariyāpannavaṇṇāyatanaṁ,",
  "tika-abh08t32:19_7": "taṁ pana sugatiyaṁ manussaloke nibbattantassa rattakambalasadisamātukucchivaṇṇavasena,",
  "tika-abh08t32:19_8": "devaloke nibbattantassa uyyānakapparukkhavaṇṇavasena,",
  "tika-abh08t32:19_9": "duggatiyaṁ nibbattantassa aggijālādivaṇṇavasena,",
  "tika-abh08t32:19_10": "petatiracchānayonīsu petatiracchānānaṁ nibaddhasañcaraṇaṭṭhānapariyāpannatāvaṇṇavasena ca daṭṭhabbaṁ.",
  "tika-abh08t32:19_11": "‘‘Tividha’’nti idaṁ yathāsambhavavasena vuttaṁ,",
  "tika-abh08t32:19_12": "rūpārūpasambandhīnaṁ pana kammanimittameva ārammaṇaṁ hoti.",
  "tika-abh08t32:19_13": "Tathā hi mahaggatavipākāni ekantena kammasadisārammaṇāni vuttāni.",
  "tika-abh08t32:20_0": "Paccuppannamatītaṁ vāti khaṇavasena paccuppannamatītaṁ vā.",
  "tika-abh08t32:20_1": "Tattha gatinimittaṁ ekantena paccuppannameva,",
  "tika-abh08t32:20_2": "kammanimittaṁ paccuppannamatītaṁ vā,",
  "tika-abh08t32:20_3": "kammaṁ pana atītameva.",
  "tika-abh08t32:20_4": "Anāgatārammaṇaṁ pana paccuppannakammanimittagatinimittaṁ viya anāpāthagatattā,",
  "tika-abh08t32:20_5": "atītakammakammanimittaṁ viya ananubhūtattā ca vibhūtaṁ hutvā nopatiṭṭhātīti atisantabhāvena pavattamānā",
  "tika-abh08t32:20_6": "paṭisandhi taṁ ārabbha pavattituṁ na sakkotīti vuttaṁ ‘‘natthi anāgata’’nti.",
  "tika-abh08t32:20_7": "Mahaggatapaṭisandhīnaṁ ekantena kammasadisārammaṇabhāvena kammassa viya atītanavattabbārammaṇattā na tāsaṁ visuṁ ārammaṇaṁ uddhaṭaṁ.",
  "tika-abh08t32:20_8": "Tattha dutiyacatutthārūpapaṭisandhīnaṁ atītameva ārammaṇaṁ itarāsaṁ navattabbanti daṭṭhabbaṁ.",
  "tika-abh08t32:21_0": "517-20.",
  "tika-abh08t32:21_1": "Mahāvipākānaṁ paṭisandhādicatukiccavaseneva pavattanato rūpārūpabhave paṭisandhibhavaṅgacutivasena taṁtaṁvipākasseva pavattito,",
  "tika-abh08t32:21_2": "tadārammaṇassa ca abhāvena tattha na labbhatīti āha ‘‘mahāpākā…pe…",
  "tika-abh08t32:21_3": "dvaye’’ti.",
  "tika-abh08t32:21_4": "Aniṭṭharūpānaṁ brahmaloke asambhavepi tattha ṭhatvā idha aniṭṭhārammaṇaṁ passantānaṁ akusalavipākāni",
  "tika-abh08t32:21_5": "na uppajjantīti na vattabbanti rūpabhavepi santīraṇattayaṁ vuttaṁ.",
  "tika-abh08t32:21_6": "Abhidhammatthasaṅgahasaccasaṅkhepādīsupi hi imināva adhippāyena rūpaloke akusalavipākappavatti dassitā.",
  "tika-abh08t32:21_7": "Apare pana ‘‘kāmabhave santīraṇattayaṁ,",
  "tika-abh08t32:21_8": "rūpabhave santīraṇadvayanti yathālābhavasena yojetabba’’nti vadanti.",
  "tika-abh08t32:22_0": "Kadācipīti parittārammaṇesu parittajavanānaṁ uppādepi.",
  "tika-abh08t32:22_1": "‘‘Bījassābhāvato’’ti rūpārūpabhavadvaye tadārammaṇābhāvassa kāraṇaṁ vatvā tameva pakāsetuṁ ‘‘paṭisandhibīja’’ntiādi vuttaṁ.",
  "tika-abh08t32:22_2": "Paṭisandhiyeva bījabhūtanti paṭisandhibījaṁ.",
  "tika-abh08t32:22_3": "Tassāti tadārammaṇassa.",
  "tika-abh08t32:23_0": "521.",
  "tika-abh08t32:23_1": "Yadi evaṁ cakkhuviññāṇādīnampi kāmāvacarapaṭisandhibījattā tattha abhāvo āpajjatīti codento āha ‘‘cakkhuviññāṇādīna’’ntiādi.",
  "tika-abh08t32:23_2": "Indriyānanti cakkhuviññāṇādīnaṁ vatthudvārabhūtānaṁ cakkhādīnamindriyānaṁ.",
  "tika-abh08t32:23_3": "Pavattānubhāvatoti tesaṁ tattha atthitānubhāvato .",
  "tika-abh08t32:23_4": "Ayañhettha adhippāyo –",
  "tika-abh08t32:23_5": "cakkhusotaviññāṇānaṁ vatthubhūtāni cakkhusotindriyāni tattha pavattantīti tesaṁ pavattiānubhāvato cakkhusotaviññāṇāni pavattanti.",
  "tika-abh08t32:23_6": "Sati ca tesaṁ pavattiyaṁ vīthicittuppādo niyatoti cakkhuviññāṇādīnaṁ viya sampaṭicchanasantīraṇānampi tattha sambhavo siddhoti.",
  "tika-abh08t32:24_0": "523-4.Akāmāvacaradhammeti kāmāvacaradhammato aññe mahaggatalokuttaradhamme.",
  "tika-abh08t32:24_1": "Nānubandhatīti nānuvattati.",
  "tika-abh08t32:24_2": "Janakaṁ…pe…",
  "tika-abh08t32:24_3": "anubandhatīti yathā nāma gehato nikkhamitvā bahi gantukāmo taruṇadārako attano janakaṁ pitaraṁ vā aññaṁ",
  "tika-abh08t32:24_4": "vā pitusadisaṁ hitakāmaṁ ñātiṁ aṅguliyaṁ gahetvā anubandhati,",
  "tika-abh08t32:24_5": "na aññaṁ rājapurisādiṁ,",
  "tika-abh08t32:24_6": "tathā etampi bhavaṅgārammaṇato bahi nikkhamitukāmasabhāgatāya attano janakaṁ paṭhamakusalādikaṁ sadisaṁ",
  "tika-abh08t32:24_7": "vā dutiyakusalādikāmāvacarajavanameva anubandhati,",
  "tika-abh08t32:24_8": "na aññaṁ mahaggataṁ lokuttaranti ayamettha attho.",
  "tika-abh08t32:24_9": "Kusalākusalādinti ādi-ggahaṇena kiriyābyākataṁ saṅgaṇhāti.",
  "tika-abh08t32:24_10": "Ānandācariyo pana paṭṭhāne ‘‘kusalākusale niruddhe vipāko tadārammaṇatā uppajjatī’’ti (paṭṭhā.",
  "tika-abh08t32:24_11": "3.1.98) vipākadhammadhammānamevānantaraṁ tadārammaṇaṁ vuttaṁ.",
  "tika-abh08t32:24_12": "Vipphāravantañhi javanaṁ nāvaṁ viya nadīsoto bhavaṅgaṁ anubandhati,",
  "tika-abh08t32:24_13": "na pana chaḷaṅgupekkhāvato santavuttiṁ kiriyājavanaṁ paṇṇapuṭaṁ viya nadīsototi kiriyājavanānantaraṁ tadārammaṇaṁ na icchati,",
  "tika-abh08t32:24_14": "ācariyajotipālattherādayo pana ‘‘labbhamānassapi kenaci adhippāyena katthaci avacanaṁ dissati,",
  "tika-abh08t32:24_15": "yathā taṁ dhammasaṅgahe akusalaniddese labbhamānopi adhipati na vutto,",
  "tika-abh08t32:24_16": "tasmā yadi abyākatānantarampi tadārammaṇaṁ vucceyya,",
  "tika-abh08t32:24_17": "tadā voṭṭhabbanānantarampi tassa pavattiṁ maññeyyunti kiriyājavanānantaraṁ tadārammaṇaṁ na vuttaṁ,",
  "tika-abh08t32:24_18": "na pana alabbhanato.",
  "tika-abh08t32:24_19": "Yañcettha paṇṇapuṭaṁ nidassitaṁ,",
  "tika-abh08t32:24_20": "taṁ nidassitabbena samānaṁ na hoti,",
  "tika-abh08t32:24_21": "nāvāpaṇṇapuṭānañhi nadīsotassa āvaṭṭanaṁ gati ca visadisīti nāvāyaṁ nadīsotassa anubandhanaṁ,",
  "tika-abh08t32:24_22": "paṇṇapuṭassa ananubandhanañca yujjati,",
  "tika-abh08t32:24_23": "idha pana kiriyājavanetarajavanānaṁ bhavaṅgasotassa āvaṭṭanaṁ gati ca sadisīti etassa ananubandhanaṁ,",
  "tika-abh08t32:24_24": "itarassa anubandhanañca na yujjati,",
  "tika-abh08t32:24_25": "tasmā vicāretabbameva ta’’nti vadanti.",
  "tika-abh08t32:25_0": "525-6.",
  "tika-abh08t32:25_1": "Yathā cetaṁ mahaggatalokuttaradhamme nānuvattati,",
  "tika-abh08t32:25_2": "tathā yadā ete kāmāvacaradhammāpi mahaggatānuttaradhammārammaṇā hutvā pavattanti,",
  "tika-abh08t32:25_3": "tadā tepi nānubandhatīti āha ‘‘kāmāvacaradhammāpī’’tiādi.",
  "tika-abh08t32:25_4": "Mahaggatā-ggahaṇena cettha lokuttarānampi saṅgaho daṭṭhabbo.",
  "tika-abh08t32:25_5": "Te cāpīti ca-saddena lokuttarārammaṇānaṁ gahaṇaṁ.",
  "tika-abh08t32:25_6": "Kasmā nānubandhatīti āha ‘‘parittārammaṇattā’’tiādi.",
  "tika-abh08t32:25_7": "Parittārammaṇattāti heṭṭhā vuttanayena kāmāvacaravipākānaṁ ekantena parittārammaṇattā.",
  "tika-abh08t32:25_8": "Tathāparicitattāti yathā javanaṁ,",
  "tika-abh08t32:25_9": "evaṁ aparicitattā.",
  "tika-abh08t32:25_10": "Idaṁ vuttaṁ hoti –",
  "tika-abh08t32:25_11": "yathā hi so pitaraṁ,",
  "tika-abh08t32:25_12": "pitusadisaṁ vā kañci anubandhanto taruṇadārako gharadvārantaravīthicatukkādimhi pariciteyeva dese anugacchati,",
  "tika-abh08t32:25_13": "na araññaṁ vā rakkhasabhūmiṁ vā gacchantaṁ,",
  "tika-abh08t32:25_14": "evaṁ kāmāvacaradhamme anubandhantampi parittamhi pariciteyeva dese pavattamāne te dhamme anubandhati,",
  "tika-abh08t32:25_15": "na mahaggatalokuttaradhamme ārabbha pavattamānepi.",
  "tika-abh08t32:26_0": "527-32.",
  "tika-abh08t32:26_1": "Idāni kiṁ imāya yuttikathāya,",
  "tika-abh08t32:26_2": "aṭṭhakathāpamāṇato cetaṁ gahetabbanti dassento āha ‘‘kiṁ tenā’’tiādi.",
  "tika-abh08t32:26_3": "Javaneti kāmāvacarajavane.",
  "tika-abh08t32:26_4": "Tadārammaṇacittāni ‘‘tadārammaṇa’’nti laddhanāmāni cittāni tadārammaṇabhāvaṁ na gaṇhanti,",
  "tika-abh08t32:26_5": "tadārammaṇabhāvena na pavattantīti attho.",
  "tika-abh08t32:26_6": "Atha vā nāmagottaṁ ārabbha javane javite tadārammaṇaṁ tassa javanassa ārammaṇaṁ na gaṇhanti na labbhantīti attho.",
  "tika-abh08t32:26_7": "Rūpārūpabhavesu vāti vā-saddena ‘‘javane javitepi tadārammaṇaṁ na gaṇhantī’’ti ākaḍḍhati.",
  "tika-abh08t32:26_8": "Paṇṇattiṁ ārabbhāti kāmabhavepi paṇṇattiṁ ārabbha.",
  "tika-abh08t32:26_9": "Lakkhaṇārammaṇāyāti aniccādilakkhaṇattayārammaṇāya,",
  "tika-abh08t32:26_10": "balavavipassanāyāti attho.",
  "tika-abh08t32:26_11": "‘‘Tīṇi lakkhaṇāni,",
  "tika-abh08t32:26_12": "tisso ca paññattiyo kusalattike na labbhantī’’ti aṭṭhakathāya vuttattā tiṇṇaṁ lakkhaṇānaṁ dhammato abhāvena",
  "tika-abh08t32:26_13": "taṁ ārabbha pavattāya vipassanāya tadārammaṇāni na labbhanti.",
  "tika-abh08t32:26_14": "Paṭṭhāne pana ‘‘sekhā vā puthujjanā vā kusalaṁ aniccato dukkhato anattato vipassanti,",
  "tika-abh08t32:26_15": "kusalākusale niruddhe vipāko tadārammaṇatā uppajjatī’’ti (paṭṭhā.",
  "tika-abh08t32:26_16": "1.1.406) vacanato khandhārammaṇikavipassanāya tadārammaṇaṁ labbhatīti daṭṭhabbaṁ.",
  "tika-abh08t32:26_17": "Micchattaniyatesūti ‘‘katame dhammā micchattaniyatā?",
  "tika-abh08t32:26_18": "Cattāro diṭṭhigatasampayuttacittuppādā’’ti (dha. sa.",
  "tika-abh08t32:26_19": "1426) evamāgatesu micchāgāhavasena pavattesu dhammesu javanaṁ hutvā javitesu.",
  "tika-abh08t32:26_20": "Kasmā pana tesu javitesu tadārammaṇaṁ na labbhatīti?",
  "tika-abh08t32:26_21": "Kāmāvacaravipākānañhi niyatamicchādiṭṭhi viya ‘‘attā occhijjatī’’tiādinā attaparikappanāvasena appavattanato",
  "tika-abh08t32:26_22": "niyatamicchādiṭṭhivasappavattesu tesu javitesu tadanantaraṁ tadārammaṇāni na uppajjanti,",
  "tika-abh08t32:26_23": "aniyatamicchādiṭṭhivasappavattesu pana javitesu tadārammaṇaṁ nuppajjatīti natthi.",
  "tika-abh08t32:26_24": "Atha vā micchattaniyatesūti micchābhāvaniyatasabhāvesu taṁvisayesūti attho.",
  "tika-abh08t32:26_25": "Micchattaniyatadhammānaṁ dhammasabhāvaṁ aggahetvā micchattaniyatasabhāvasseva gahaṇato,",
  "tika-abh08t32:26_26": "tassa ca vipākānaṁ avibhūtattā micchattaniyatasabhāve ārabbha tadārammaṇā na labbhanti.",
  "tika-abh08t32:26_27": "Pi-saddena sammattaniyatesupīti sampiṇḍeti,",
  "tika-abh08t32:26_28": "‘‘lokuttaradhamme ārabbhā’’ti vā etena siddhattā na tesaṁ visuṁ uddharaṇaṁ kataṁ.",
  "tika-abh08t32:26_29": "Aṭṭhakathāyaṁ pana micchattaniyatasammattaniyatānaṁ aññamaññapaṭipakkhabhāvena balavabhāvato tadārammaṇassa",
  "tika-abh08t32:26_30": "avatthubhāvadassanatthaṁ micchattaniyatānantaraṁ sammattaniyatāpi uddhaṭā.",
  "tika-abh08t32:26_31": "Micchattaniyatasabhāvassa viya paṭisambhidāsabhāvassapi kāmāvacaravipākānaṁ avibhūtabhāvena paṭisambhidāñāṇāni",
  "tika-abh08t32:26_32": "ārabbha javane javite tadārammaṇaṁ na labbhatīti āha ‘‘paṭisambhidāñāṇānī’’tiādi.",
  "tika-abh08t32:26_33": "Manodvārepīti na kevalaṁ pañcadvāresuyeva,",
  "tika-abh08t32:26_34": "atha kho manodvārepi.",
  "tika-abh08t32:26_35": "Sabbesanti ahetukaduhetukādīnaṁ sabbesaṁ.",
  "tika-abh08t32:26_36": "Anupubbatoti heṭṭhā vuttaanukkamato.",
  "tika-abh08t32:27_0": "533.Na vijjatīti manodvārassa appaṭighabhāvena na vijjati.",
  "tika-abh08t32:27_1": "Bhavaṅgatoti bhavaṅgasantānato,",
  "tika-abh08t32:27_2": "tassa ārammaṇato vā.",
  "tika-abh08t32:27_3": "Vuṭṭhānanti bhavaṅgasantāne,",
  "tika-abh08t32:27_4": "tassārammaṇe vā sati tassa vuṭṭhānaṁ.",
  "tika-abh08t32:28_0": "535-6.Satta sattāti ekekassa satta sattāti katvā.",
  "tika-abh08t32:28_1": "Pāpapākāti akusalavipākā.",
  "tika-abh08t32:28_2": "‘‘Dvādasāpuññacittāna’’nti vatvā ‘‘pāpapākā’’ti vacanaṁ ‘‘tatridaṁ sugatassa sugatacīvarappamāṇa’’ntiādīsu viya saññāsaddavasena vuttaṁ.",
  "tika-abh08t32:28_3": "Evaṁ pavattiyaṁ akusalavipākānaṁ pavattiṁ dassetvā idāni paṭisandhiyaṁ dassetuṁ ‘‘ekādasavidhāna’’ntiādi vuttaṁ.",
  "tika-abh08t32:28_4": "Uddhaccacetanāya pavattivipākadānamattaṁ vinā paṭisandhidānābhāvato āha ‘‘hitvā uddhaccamānasa’’nti.",
  "tika-abh08t32:28_5": "Kiṁ panettha kāraṇaṁ,",
  "tika-abh08t32:28_6": "adhimokkhavirahena sabbadubbalampi vicikicchāsahagataṁ paṭisandhiṁ ākaḍḍhati,",
  "tika-abh08t32:28_7": "adhimokkhasabhāvato tato balavatarampi uddhaccasahagataṁ nākaḍḍhatīti?",
  "tika-abh08t32:28_8": "Paṭisandhidānasabhāvābhāvato.",
  "tika-abh08t32:28_9": "‘‘Balavaṁ ākaḍḍhati,",
  "tika-abh08t32:28_10": "dubbalaṁ nākaḍḍhatī’’ti hi ayaṁ vicāraṇā paṭisandhidānasabhāvesuyeva.",
  "tika-abh08t32:28_11": "Yassa pana paṭisandhidānasabhāvo eva natthi,",
  "tika-abh08t32:28_12": "na tassa balavabhāvo paṭisandhiākaḍḍhane kāraṇanti.",
  "tika-abh08t32:29_0": "Kathaṁ panetaṁ viññātabbaṁ ‘‘uddhaccasahagatassa paṭisandhidānasabhāvo natthī’’ti?",
  "tika-abh08t32:29_1": "Dassanenapahātabbesu anāgatattā.",
  "tika-abh08t32:29_2": "Tividhā hi akusalā dassanenapahātabbā,",
  "tika-abh08t32:29_3": "bhāvanāyapahātabbā,",
  "tika-abh08t32:29_4": "siyā dassanenapahātabbā siyā bhāvanāyapahātabbāti.",
  "tika-abh08t32:29_5": "Tattha diṭṭhisampayuttavicikicchāsahagatacittuppādā dassanenapahātabbā nāma.",
  "tika-abh08t32:29_6": "Yathāha ‘‘katame dhammā dassanenapahātabbā?",
  "tika-abh08t32:29_7": "Cattāro diṭṭhigatasampayuttacittuppādā vicikicchāsahagato cittuppādo’’ti (dha. sa. 1408).",
  "tika-abh08t32:29_8": "Te hi paṭhamaṁ nibbānadassanato ‘‘dassana’’nti laddhanāmena sotāpattimaggeneva pahātabbattā ‘‘dassanenapahātabbā’’ti vuccanti.",
  "tika-abh08t32:29_9": "Uddhaccasahagatacittuppādo bhāvanāyapahātabbo nāma.",
  "tika-abh08t32:29_10": "Yathāha ‘‘katame dhammā bhāvanāyapahātabbā?",
  "tika-abh08t32:29_11": "Uddhaccasahagato cittuppādo’’ti.",
  "tika-abh08t32:29_12": "So hi aggamaggena pahātabbattā ‘‘bhāvanāyapahātabbo’’ti vutto.",
  "tika-abh08t32:29_13": "Uparimaggattayañhi paṭhamamaggena diṭṭhasmiṁyeva bhāvanāvasena uppajjati,",
  "tika-abh08t32:29_14": "na adiṭṭhapubbaṁ kiñci passati,",
  "tika-abh08t32:29_15": "tasmā ‘‘bhāvanā’’ti vuccati.",
  "tika-abh08t32:29_16": "Diṭṭhivippayuttadomanassasahagatacittuppādā pana siyā dassanenapahātabbā siyā bhāvanāyapahātabbā nāma.",
  "tika-abh08t32:29_17": "Yathāha ‘‘cattāro diṭṭhigatavippayuttā lobhasahagatacittuppādā dve domanassasahagatacittuppādā.",
  "tika-abh08t32:29_18": "Ime dhammā siyā dassanenapahātabbā siyā bhāvanāyapahātabbā’’ti (dha. sa. 1409).",
  "tika-abh08t32:29_19": "Te hi apāyanibbattakāvatthāya paṭhamamaggena,",
  "tika-abh08t32:29_20": "sesāvatthāya uparimaggehi pahīyamānattā siyā dassanenapahātabbā siyā bhāvanāyapahātabbā nāma.",
  "tika-abh08t32:29_21": "Tattha siyā dassanenapahātabbampi dassanenapahātabbasāmaññena idha ‘‘dassanenapahātabbā’’tveva voharanti.",
  "tika-abh08t32:29_22": "Yadi ca uddhaccasahagataṁ paṭisandhiṁ dadeyya,",
  "tika-abh08t32:29_23": "tadā akusalapaṭisandhiyā sugatiyaṁ asambhavato apāyesveva dadeyya,",
  "tika-abh08t32:29_24": "apāyagamanīyañca ekantena dassanenapahātabbā siyā,",
  "tika-abh08t32:29_25": "itarathā apāyagamanīyassa appahīnattā sekhānaṁ apāyuppatti āpajjati,",
  "tika-abh08t32:29_26": "na ca panetaṁ yuttaṁ,",
  "tika-abh08t32:29_27": "‘‘catūhapāyehi ca vippamutto (khu. pā. 6.11; su. ni. 234),",
  "tika-abh08t32:29_28": "avinipātadhammo’’tiādivacanehi saha virujjhanato,",
  "tika-abh08t32:29_29": "sati ca panetassa dassanenapahātabbabhāve ‘‘siyā dassanenapahātabbā’’ti imassa vibhaṅge vattabbaṁ siyā,",
  "tika-abh08t32:29_30": "na ca panetaṁ vuttanti.",
  "tika-abh08t32:29_31": "Atha siyā ‘‘apāyagamanīyo rāgo doso moho tadekaṭṭhā ca kilesā’’ti evaṁ dassanenapahātabbesu vuttattā",
  "tika-abh08t32:29_32": "uddhaccasahagatassāpi tattha saṅgaho sakkā kātunti? Taṁ na,",
  "tika-abh08t32:29_33": "tassa niyāmato bhāvanāyapahātabbabhāvena vuttattāti tasmā dassanenapahātabbesu avacanameva paṭisandhidānābhāvaṁ sādhetīti.",
  "tika-abh08t32:30_0": "Nanu ca paṭisambhidāvibhaṅge –",
  "tika-abh08t32:31_0": "‘‘Yasmiṁ samaye akusalaṁ cittaṁ uppannaṁ hoti upekkhāsahagataṁ uddhaccasampayuttaṁ,",
  "tika-abh08t32:31_1": "rūpārammaṇaṁ vā…pe…",
  "tika-abh08t32:31_2": "dhammārammaṇaṁ vā yaṁ yaṁ vā panārabbha,",
  "tika-abh08t32:31_3": "tasmiṁ samaye phasso hoti…pe…",
  "tika-abh08t32:31_4": "avikkhepo hoti,",
  "tika-abh08t32:31_5": "ime dhammā akusalā.",
  "tika-abh08t32:31_6": "Imesu dhammesu ñāṇaṁ dhammapaṭisambhidā,",
  "tika-abh08t32:31_7": "tesaṁ vipāke ñāṇaṁ atthapaṭisambhidā’’ti (vibha. 731) –",
  "tika-abh08t32:32_0": "Evaṁ uddhaccasahagatacittuppādaṁ uddharitvā tassa vipākopi uddhaṭoti kathamassa paṭisandhidānābhāvo sampaṭicchitabboti?",
  "tika-abh08t32:32_1": "Na idaṁ paṭisandhidānaṁ sandhāya uddhaṭaṁ,",
  "tika-abh08t32:32_2": "atha kho pavattivipākaṁ sandhāya.",
  "tika-abh08t32:32_3": "Paṭṭhāne pana –",
  "tika-abh08t32:33_0": "‘‘Sahajātā dassanenapahātabbā cetanā cittasamuṭṭhānānaṁ rūpānaṁ kammapaccayena paccayo,",
  "tika-abh08t32:33_1": "nānakkhaṇikā dassanenapahātabbā cetanā vipākānaṁ khandhānaṁ kaṭattā ca rūpānaṁ kammapaccayena paccayo’’ti (paṭṭhā. 2.8.89) –",
  "tika-abh08t32:34_0": "Dassanenapahātabbacetanāya eva sahajātanānakkhaṇikakammapaccayabhāvaṁ uddharitvāva ‘‘sahajātā bhāvanāyapahātabbā",
  "tika-abh08t32:34_1": "cetanā cittasamuṭṭhānānaṁ rūpānaṁ kammapaccayena paccayo’’ti bhāvanāyapahātabbacetanāya sahajātakammapaccayabhāvova uddhaṭo,",
  "tika-abh08t32:34_2": "na pana nānakkhaṇikakammapaccayabhāvo.",
  "tika-abh08t32:34_3": "Tathā paccanīyanayepi –",
  "tika-abh08t32:35_0": "‘‘Dassanenapahātabbo dhammo nevadassanenanabhāvanāyapahātabbassa dhammassa ārammaṇapaccayena paccayo, sahajāta…",
  "tika-abh08t32:35_1": "upanissaya…pe…",
  "tika-abh08t32:35_2": "pacchājāta…",
  "tika-abh08t32:35_3": "kammapaccayena paccayo’’ti (paṭṭhā. 2.8.98) –",
  "tika-abh08t32:36_0": "Dassanenapahātabbasseva kammapaccayabhāvaṁ uddharitvā –",
  "tika-abh08t32:37_0": "‘‘Bhāvanāyapahātabbo dhammo nevadassanenanabhāvanāyapahātabbassa dhammassa ārammaṇapaccayena paccayo, sahajāta…",
  "tika-abh08t32:37_1": "upanissaya…",
  "tika-abh08t32:37_2": "pacchājātapaccayena paccayo’’ti (paṭṭhā. 2.8.99) –",
  "tika-abh08t32:38_0": "Bhāvanāyapahātabbassa dhammassa sahajātādipaccayabhāvova vutto,",
  "tika-abh08t32:38_1": "na pana kammapaccayabhāvo,",
  "tika-abh08t32:38_2": "na ca nānakkhaṇikakammapaccayaṁ vinā paṭisandhiākaḍḍhanaṁ atthi,",
  "tika-abh08t32:38_3": "tasmā natthi tassa sabbathāpi paṭisandhidānaṁ.",
  "tika-abh08t32:38_4": "Pavattivipākaṁ panassa na sakkā nivāretuṁ paṭisambhidāvibhaṅge uddhaccasahagatānampi vipākassa uddhaṭattā,",
  "tika-abh08t32:38_5": "nānakkhaṇikakammapaccayassa ca paṭisandhivipākameva sandhāya anuddhaṭattā.",
  "tika-abh08t32:38_6": "Evañca pana katvā yadeke ācariyā vadanti ‘‘uddhaccacetanā ubhayavipākampi na deti paṭṭhāne nānakkhaṇikakammapaccayassa anuddhaṭattā’’ti,",
  "tika-abh08t32:38_7": "taṁ tesaṁ abhinivesamattamevāti daṭṭhabbaṁ.",
  "tika-abh08t32:39_0": "Yadi ca te vadeyyuṁ –",
  "tika-abh08t32:39_1": "yathā ‘‘vipākadhammadhammā’’ti ettha vipāka-saddena vipākārahatā vuccati,",
  "tika-abh08t32:39_2": "evaṁ idhāpi uddhaccasahagatānaṁ vipākārahataṁ sandhāya ‘‘tesaṁ vipāke ñāṇa’’nti vuttaṁ.",
  "tika-abh08t32:39_3": "Yathā saddhindriyavinimuttassa adhimuccanaṭṭhassa abhāvepi saddhindriyassa adhimuccanasattivisesaṁ gahetvā",
  "tika-abh08t32:39_4": "saddhindriyadhammo adhimuccanaṭṭho atthoti vuccati,",
  "tika-abh08t32:39_5": "evamidhāpi dhammavinimuttassa vipākārahabhāvassa abhāvepi dhammānameva vipākārahasāmatthiyaṁ gahetvā tassa atthibhāvo vutto.",
  "tika-abh08t32:39_6": "Yadi ca te pavattivipākaṁ dadeyyuṁ, yathā –",
  "tika-abh08t32:40_0": "‘‘Sukhāya vedanāya sampayutto dhammo dukkhāya vedanāya sampayuttassa dhammassa kammapaccayena paccayo,",
  "tika-abh08t32:40_1": "nānakkhaṇikā’’ti (paṭṭhā. 1.2.57) –",
  "tika-abh08t32:41_0": "Pavattivipākassapi vasena nānakkhaṇikakammapaccayo vutto,",
  "tika-abh08t32:41_1": "evametthāpi nānakkhaṇikakammapaccayabhāvo vattabbo siyā.",
  "tika-abh08t32:41_2": "Na hi labbhamānassa avacane kāraṇaṁ atthīti tasmā yathādhammasāsane avacanampi abhāvameva dīpeti.",
  "tika-abh08t32:41_3": "Apica yadi uddhaccasahagatassa pavattivipākadānaṁ adhippetaṁ siyā,",
  "tika-abh08t32:41_4": "tadā ‘‘anupādinnupādāniyo dhammo upādinnupādāniyassa dhammassa na kammapaccayena paccayo’’ti paṭisedho na kātabbo siyā.",
  "tika-abh08t32:41_5": "Na hi ṭhapetvā uddhaccaṁ añño koci anupādinnupādāniyo dhammo upādinnupādāniyassa dhammassa paccayo bhavituṁ asamattho atthīti,",
  "tika-abh08t32:41_6": "tayidametesaṁ abhilāpamattaṁ.",
  "tika-abh08t32:41_7": "Tathā hi yaṁ tāva vuttaṁ ‘‘vipākārahabhāvaṁ gahetvā tesaṁ vipāketi vutta’’nti,",
  "tika-abh08t32:41_8": "tadeva tassa vipākasabbhāvaṁ dīpeti.",
  "tika-abh08t32:41_9": "Na hi vipākārahabhāve sati abhiññādīnaṁ viya tassa avipākatāya kāraṇaṁ atthīti.",
  "tika-abh08t32:41_10": "Yampi vuttaṁ ‘‘nānakkhaṇikakammapaccayassa avacanaṁ vipākabhāvaṁ dīpetī’’ti,",
  "tika-abh08t32:41_11": "tampi na sundaraṁ,",
  "tika-abh08t32:41_12": "labbhamānassāpi katthaci kenaci adhippāyena avacanato.",
  "tika-abh08t32:41_13": "Tathā hi dhammasaṅgaṇiyaṁ labbhamānampi hadayavatthu na vuttaṁ.",
  "tika-abh08t32:41_14": "Tasmā yadi pavattivipākaṁ sandhāya nānakkhaṇikakammapaccayabhāvo vucceyya,",
  "tika-abh08t32:41_15": "tadā paṭisandhivipākadānampissa maññeyyunti labbhamānassapi pavattivipākassa vasena nānakkhaṇikakammapaccayabhāvo na vuttoti.",
  "tika-abh08t32:41_16": "Yaṁ pana anupādinnupādāniyassa upādinnupādāniyaṁ pati kammapaccayapaṭikkhepavacanaṁ,",
  "tika-abh08t32:41_17": "taṁ abhiññākusalādike sandhāyāti na ettāvatā uddhaccasahagatassa pavattivipākadānaṁ sabbathāpi paṭikkhipituṁ sakkāti.",
  "tika-abh08t32:41_18": "Yampi aṭṭhakathāyaṁ ‘‘yathā ca abhiññācetanā,",
  "tika-abh08t32:41_19": "evamuddhaccacetanāpi ‘saṅkhārapaccayā viññāṇa’nti ettha apanetabbā’’ti vuttaṁ,",
  "tika-abh08t32:41_20": "tampi uddhaccacetanāya tattha niddisiyamānāya yathā itarā paṭisandhipavattivasena duvidhassapi vipākaviññāṇassa paccayo,",
  "tika-abh08t32:41_21": "evamuddhaccacetanāpīti gaṇheyyunti vuttaṁ,",
  "tika-abh08t32:41_22": "na tassa pavattivipākābhāvatoti.",
  "tika-abh08t32:42_0": "Ācariyabuddhamittādayo pana uddhaccasahagataṁ dvidhā vibhajitvā ekassa ubhayavipākadānaṁ,",
  "tika-abh08t32:42_1": "ekassa sabbathāpi vipākābhāvaṁ vaṇṇenti.",
  "tika-abh08t32:42_2": "Tesañhi ayaṁ vinicchayo –",
  "tika-abh08t32:42_3": "atthi uddhaccaṁ bhāvanāyapahātabbampi,",
  "tika-abh08t32:42_4": "atthi nabhāvanāyapahātabbampi.",
  "tika-abh08t32:42_5": "Tesu bhāvanāyapahātabbaṁ sekhasantānappavattaṁ,",
  "tika-abh08t32:42_6": "itaraṁ puthujjanasantānappavattaṁ.",
  "tika-abh08t32:42_7": "Phaladānañca puthujjanasantāne pavattasseva,",
  "tika-abh08t32:42_8": "netarassa.",
  "tika-abh08t32:42_9": "Tathā hi dassanabhāvanānaṁ abhāvepi yesaṁ puthujjanānaṁ,",
  "tika-abh08t32:42_10": "sekhānañca dassanabhāvanāhi bhavitabbaṁ,",
  "tika-abh08t32:42_11": "tesaṁ taduppattikāle tāhi pahātuṁ sakkuṇeyyā akusalā ‘‘dassanenapahātabbā,",
  "tika-abh08t32:42_12": "bhāvanāyapahātabbā’’ti ca vuccanti.",
  "tika-abh08t32:42_13": "Puthujjanānaṁ pana bhāvanāya abhāvato bhāvanāyapahātabbacintā natthi,",
  "tika-abh08t32:42_14": "tena tesaṁ pavattamānā te dassanena pahātuṁ asakkuṇeyyāpi ‘‘bhāvanāyapahātabbā’’ti na vuccanti.",
  "tika-abh08t32:42_15": "Yadi vucceyyuṁ,",
  "tika-abh08t32:42_16": "dassanenapahātabbā bhāvanāyapahātabbānaṁ kesañci keci kadāci ārammaṇārammaṇādhipatiupanissayapaccayehi paccayā bhaveyyuṁ.",
  "tika-abh08t32:42_17": "Sakabhaṇḍe chandarāgādīnañhi kesañci sakkāyadiṭṭhādayo keci atītādīsu kismiñci kāle ārammaṇādhipatiupanissayehi paccayā hontīti natthi,",
  "tika-abh08t32:42_18": "na ca paṭṭhāne ‘‘dassanenapahātabbā bhāvanāyapahātabbānaṁ kenaci paccayena paccayo’’ti vuttā,",
  "tika-abh08t32:42_19": "tasmā natthi puthujjanesu pavattamānānamakusalānaṁ bhāvanāyapahātabbapariyāyo.",
  "tika-abh08t32:42_20": "Yadi tattha avacanameva pamāṇaṁ,",
  "tika-abh08t32:42_21": "evaṁ sati sekhasantānapavattānampi akusalānaṁ bhāvanāyapahātabbapariyāyo natthīti āpajjatīti?",
  "tika-abh08t32:42_22": "Nāpajjati,",
  "tika-abh08t32:42_23": "sekhasantānappavattānaṁ bhāvanāya pahātuṁ sakkuṇeyyattā.",
  "tika-abh08t32:42_24": "Teneva ca kiñci katvā sekhānaṁ dassanenapahātabbānaṁ akusalānaṁ pahīnabhāvena assādanābhinandanānaṁ vatthūni na honti.",
  "tika-abh08t32:42_25": "Pahīnatāya eva somanassassa hetubhūtā,",
  "tika-abh08t32:42_26": "avikkhepahetubhūtā ca na domanassaṁ,",
  "tika-abh08t32:42_27": "uddhaccañca uppādentīti na tesaṁ ārammaṇārammaṇādhipatipakatūpanissayabhāvaṁ gacchanti.",
  "tika-abh08t32:42_28": "Na hi pahīnakilese upanissāya ariyā rāgadosavikkhepe uppādenti.",
  "tika-abh08t32:42_29": "Vuttañca ‘‘sotāpattimaggena ye kilesā pahīnā,",
  "tika-abh08t32:42_30": "te kilese na puneti,",
  "tika-abh08t32:42_31": "na pacceti,",
  "tika-abh08t32:42_32": "na paccāgacchatīti sugato,",
  "tika-abh08t32:42_33": "sakadāgāmi…pe…",
  "tika-abh08t32:42_34": "arahattamaggena…pe…",
  "tika-abh08t32:42_35": "sugato’’ti.",
  "tika-abh08t32:42_36": "Puthujjanānaṁ pana dassanena pahātuṁ sakkuṇeyyā dassanena pahātuṁ asakkuṇeyyānaṁ kenaci paccayena paccayā na hontīti na sakkā vattuṁ,",
  "tika-abh08t32:42_37": "‘‘diṭṭhiṁ assādeti abhinandati,",
  "tika-abh08t32:42_38": "taṁ ārabbha rāgo uppajjati,",
  "tika-abh08t32:42_39": "diṭṭhi uppajjati,",
  "tika-abh08t32:42_40": "vicikicchā uppajjati,",
  "tika-abh08t32:42_41": "uddhaccaṁ uppajjati,",
  "tika-abh08t32:42_42": "vicikicchaṁ ārabbha vicikicchā uppajjati,",
  "tika-abh08t32:42_43": "diṭṭhi uppajjati,",
  "tika-abh08t32:42_44": "uddhaccaṁ uppajjatī’’ti (paṭṭhā.",
  "tika-abh08t32:42_45": "1.1.407) diṭṭhivicikicchānaṁ uddhaccārammaṇabhāvassa vuttattā.",
  "tika-abh08t32:42_46": "Ettha hi uddhaccanti uddhaccasahagataṁ cittuppādaṁ sandhāya vuttaṁ,",
  "tika-abh08t32:42_47": "na dassanenapahātabbesupi labbhamānacetasikaṁ uddhaccaṁ.",
  "tika-abh08t32:42_48": "Evañca katvā adhipatipaccayaniddese ‘‘diṭṭhiṁ garuṁ katvā assādeti abhinandati,",
  "tika-abh08t32:42_49": "taṁ garuṁ katvā rāgo uppajjati,",
  "tika-abh08t32:42_50": "diṭṭhi uppajjatī’’ti (paṭṭhā.",
  "tika-abh08t32:42_51": "1.1.415) ettakameva vuttaṁ,",
  "tika-abh08t32:42_52": "na vuttaṁ ‘‘uddhaccaṁ uppajjatī’’ti,",
  "tika-abh08t32:42_53": "tasmā sekhasantānappavattānamakusalānaṁ dassanenapahātabbānaṁ kenaci paccayena paccayattābhāvato puthujjanānaṁ",
  "tika-abh08t32:42_54": "santāneva dassanenapahātabbānamakusalānaṁ paccayā na hontīti na sakkā vattunti paṭṭhāne dassanenapahātabbānaṁ",
  "tika-abh08t32:42_55": "bhāvanāyapahātabbassa ārammaṇārammaṇādhipatiupanissayapaccayattānuddharaṇaṁ sekhasantānappavattānaṁ bhāvanāyapahātabbapariyāyabhāvaṁ sādheti,",
  "tika-abh08t32:42_56": "puthujjanasantāneyeva nadassanenapahātabbānamakusalānaṁ bhāvanāyapahātabbapariyāyabhāvaṁ na sādheti,",
  "tika-abh08t32:42_57": "tasmā dassanabhāvanāhi pahātabbānaṁ atītādibhāvena navattabbattepi yādisānaṁ tāhi anuppattidhammatā āpādetabbā,",
  "tika-abh08t32:42_58": "te puthujjanesu pavattamānā dassanena pahātuṁ sakkuṇeyyā dassanamaggāpekkhāya tadappavattiyampi dassanenapahātabbā nāma.",
  "tika-abh08t32:42_59": "Sekhesu pavattamānā bhāvanāya pahātuṁ sakkuṇeyyā tadappavattiyampi tadapekkhāya bhāvanāyapahātabbā nāma.",
  "tika-abh08t32:42_60": "Dassanena pahātuṁ asakkuṇeyyā pana puthujjanesu pavattamānā heṭṭhā vuttanayena nevadassanenapahātabbā nabhāvanāyapahātabbā,",
  "tika-abh08t32:42_61": "tesu bhāvanāyapahātabbā sahāyavirahato vipākaṁ na janenti.",
  "tika-abh08t32:42_62": "Tathā hi tesaṁ dassanenapahātabbasaṅkhātaṁ sahakārīkāraṇaṁ sahāyabhūtaṁ natthīti bhāvanāyapahātabbacetanāya nānakkhaṇikakammapaccayabhāvo na vutto.",
  "tika-abh08t32:42_63": "Apekkhitabbadassanabhāvanārahitānaṁ pana puthujjanesu uppajjamānānaṁ sakabhaṇḍe chandarāgādīnaṁ,",
  "tika-abh08t32:42_64": "uddhaccasahagatacittuppādassa ca saṁyojanattayatadekaṭṭhakilesānaṁ anupacchinnatāya aparikkhīṇasahāyānaṁ",
  "tika-abh08t32:42_65": "vipākuppādanaṁ na sakkā paṭikkhipitunti uddhaccasahagatadhammānaṁ vipāko vibhaṅge vuttoti.",
  "tika-abh08t32:43_0": "Yadi evaṁ,",
  "tika-abh08t32:43_1": "apekkhitabbadassanabhāvanārahitānaṁ akusalānaṁ ‘‘nevadassanenanabhāvanāyapahātabbā’’ti vattabbatā āpajjatīti?",
  "tika-abh08t32:43_2": "Nāpajjati,",
  "tika-abh08t32:43_3": "appahātabbasabhāvānaṁ kusalādīnaṁ ‘‘nevadassanenanabhāvanāyapahātabbā’’ti vuttattā,",
  "tika-abh08t32:43_4": "appahātabbaviruddhasabhāvattā ca akusalānaṁ .",
  "tika-abh08t32:43_5": "Yadi evaṁ te imasmiṁ tike navattabbāti vattabbā āpajjantīti?",
  "tika-abh08t32:43_6": "Nāpajjanti,",
  "tika-abh08t32:43_7": "cittuppādakaṇḍe dassitānaṁ dvādasākusalacittuppādānaṁ dvīhi padehi saṅgahitattā.",
  "tika-abh08t32:43_8": "Yathā hi uppannattike dhammavasena sabbesaṁ saṅkhatadhammānaṁ saṅgahitattā kālavasena asaṅgahitāpi atītā",
  "tika-abh08t32:43_9": "‘‘navattabbā’’ti na vuttā cittuppādānurūpena saṅgahitesu navattabbassa abhāvā,",
  "tika-abh08t32:43_10": "evaṁ idhāpi cittuppādabhāvena saṅgahitesu navattabbassa abhāvā ‘‘navattabbā’’ti na vuttā.",
  "tika-abh08t32:43_11": "Sabbena sabbañhi dhammavasena asaṅgahitassa tikadukesu navattabbatāpatti.",
  "tika-abh08t32:43_12": "Yattha hi cittuppādo koci niyogato navattabbo atthi,",
  "tika-abh08t32:43_13": "tattha tesaṁ catuttho koṭṭhāso atthīti yathāvuttapadesu viya tatthāpi bhinditvā bhājetabbe cittuppāde",
  "tika-abh08t32:43_14": "bhinditvā bhājeti ‘‘siyā navattabbāparittārammaṇā’’tiādinā,",
  "tika-abh08t32:43_15": "tadabhāvā uppannattike,",
  "tika-abh08t32:43_16": "idha ca tathā na vuttanti.",
  "tika-abh08t32:44_0": "Atha vā yathā sappaṭighehi samānasabhāvattā rūpadhātuyaṁ ‘‘tayo mahābhūtā sappaṭighā’’ti vuttā,",
  "tika-abh08t32:44_1": "yathāha ‘‘asaññasattānaṁ anidassanasappaṭighaṁ ekaṁ mahābhūta’’nti,",
  "tika-abh08t32:44_2": "evaṁ puthujjanānaṁ pavattamānā bhāvanāyapahātabbasamānasabhāvā ‘‘bhāvanāyapahātabbā’’ti vucceyyunti natthi navattabbatāpasaṅgo.",
  "tika-abh08t32:44_3": "Evañca sati puthujjanānaṁ pavattamānāpi bhāvanāyapahātabbā sakabhaṇḍe chandarāgādayo parabhaṇḍe chandarāgādīnaṁ upanissayapaccayo,",
  "tika-abh08t32:44_4": "rāgo ca rāgadiṭṭhīnaṁ adhipatipaccayoti ayamattho laddho hoti.",
  "tika-abh08t32:44_5": "Teneva hi –",
  "tika-abh08t32:45_0": "‘‘Bhāvanāyapahātabbo dhammo dassanenapahātabbassa dhammassa upanissayapaccayena paccayo,",
  "tika-abh08t32:45_1": "ārammaṇūpanissayo,",
  "tika-abh08t32:45_2": "pakatūpanissayo’’ti (paṭṭhā. 2.8.84) –",
  "tika-abh08t32:46_0": "Imissā niddese dassanenapahātabbānaṁ upanissayapaccayabhāvīdhamme niddisantena bhagavatā –",
  "tika-abh08t32:47_0": "‘‘Pakatūpanissayo –",
  "tika-abh08t32:47_1": "patthanaṁ upanissāya pāṇaṁ hanati…pe…",
  "tika-abh08t32:47_2": "saṅghaṁ bhindati,",
  "tika-abh08t32:47_3": "bhāvanāyapahātabbo rāgo doso moho māno patthanā dassanenapahātabbassa rāgassa dosassa mohassa mānassa",
  "tika-abh08t32:47_4": "diṭṭhiyā patthanāya upanissayapaccayena paccayo .",
  "tika-abh08t32:47_5": "Sakabhaṇḍe chandarāgo parabhaṇḍe chandarāgassa upa…pe…",
  "tika-abh08t32:47_6": "sakapariggahe chandarāgo parapariggahe chandarāgassa upanissayapaccayena paccayo’’ti (paṭṭhā. 2.8.84) –",
  "tika-abh08t32:48_0": "Puthujjanasantāne patthanādayo niddiṭṭhā.",
  "tika-abh08t32:49_0": "Evampi yathā aphoṭṭhabbattā rūpadhātuyaṁ tayo mahābhūtā na paramatthato sappaṭighā,",
  "tika-abh08t32:49_1": "evaṁ apekkhitabbabhāvanārahitā puthujjanesu pavattamānā sakabhaṇḍe chandarāgādayo pana paramatthato bhāvanāya",
  "tika-abh08t32:49_2": "pahātabbāti bhāvanāyapahātabbānaṁ nānakkhaṇikakammapaccayatā na vuttā,",
  "tika-abh08t32:49_3": "na ca ‘‘dassanenapahātabbā bhāvanāyapahātabbānaṁ kenaci paccayena paccayo’’ti vuttā.",
  "tika-abh08t32:49_4": "Ye hi dassanenapahātabbapaccayā kilesā,",
  "tika-abh08t32:49_5": "na te dassanato uddhaṁ pavattanti.",
  "tika-abh08t32:49_6": "Dassanenapahātabbapaccayassāpi pana uddhaccasahagatassa sahāyavekallamattameva dassanena kataṁ,",
  "tika-abh08t32:49_7": "na tassa koci bhāvo dassanena anuppattidhammataṁ āpāditoti tassa ekantabhāvanāyapahātabbatā vuttā,",
  "tika-abh08t32:49_8": "tasmā uddhaccabhāvena ekasabhāvasseva tassa sati sahāye vipākuppādanavacanaṁ,",
  "tika-abh08t32:49_9": "asati ca vipākānuppādanavacanaṁ na virujjhati.",
  "tika-abh08t32:49_10": "Tayidaṁ sabbametesaṁ ācariyānaṁ ahopurisikāramattaṁ. Kasmā?",
  "tika-abh08t32:49_11": "Uddhaccasahagatassa ekantabhāvanāyapahātabbabhāvena vuttattā.",
  "tika-abh08t32:49_12": "Evañhi vuttaṁ bhagavatā ‘‘katame dhammā bhāvanāyapahātabbā.",
  "tika-abh08t32:49_13": "Uddhaccasahagato cittuppādo’’ti (dha. sa. 1406).",
  "tika-abh08t32:49_14": "Yadi ca uddhaccasahagataṁ nabhāvanāyapahātabbaṁ abhavissa,",
  "tika-abh08t32:49_15": "yathā atītārammaṇattike ‘‘niyogā anāgatārammaṇā natthī’’ti (dha. sa.",
  "tika-abh08t32:49_16": "1433) vatvā vibhajja vuttaṁ,",
  "tika-abh08t32:49_17": "evamidhāpi ‘‘niyogā bhāvanāyapahātabbā natthī’’ti vatvā ‘‘uddhaccasahagato siyā bhāvanāyapahātabbo siyā",
  "tika-abh08t32:49_18": "navattabbo ‘dassanenapahātabbo’tipi ‘bhāvanāyapahātabbo’tipī’’tiādi vattabbaṁ siyā ,",
  "tika-abh08t32:49_19": "na ca tathā vuttaṁ.",
  "tika-abh08t32:49_20": "Yā ca ‘‘tamatthaṁ paṭipādentehi yadi vucceyyu’’ntiādinā yutti vuttā,",
  "tika-abh08t32:49_21": "sāpi ayutti. Kasmā?",
  "tika-abh08t32:49_22": "Dassanenapahātabbārammaṇānaṁ rāgadiṭṭhivicikicchāuddhaccānaṁ tena tena pahātabbabhāvavasena icchitattā.",
  "tika-abh08t32:49_23": "Yañca ‘‘uddhaccaṁ uppajjatī’’ti uddhaccasahagatacittuppādo vuttoti dassetuṁ adhipatipaccayaniddese uddhaccassa anuddharaṇaṁ kāraṇavasena vuttaṁ,",
  "tika-abh08t32:49_24": "tampi akāraṇaṁ aññatthāpi sāvasesapāṭhānaṁ dassanato.",
  "tika-abh08t32:49_25": "Tathā hi ‘‘atīto dhammo paccuppannassa dhammassa,",
  "tika-abh08t32:49_26": "anāgato dhammo paccuppannassa dhammassa ārammaṇapaccayena paccayo’’ti etesaṁ vibhaṅge cetopariyañāṇaggahaṇaṁ",
  "tika-abh08t32:49_27": "katvā ‘‘paccuppanno dhammo paccuppannassa dhammassā’’ti imassa vibhaṅge labbhamānampi cetopariyañāṇaṁ",
  "tika-abh08t32:49_28": "na gahitaṁ.",
  "tika-abh08t32:49_29": "Yampi bhāvanāyapahātabbassa vipākadānamhi dassanenapahātabbassa sahāyabhāvūpagamanaṁ vuttaṁ,",
  "tika-abh08t32:49_30": "tampi vicāretabbaṁ –",
  "tika-abh08t32:49_31": "kiṁ avijjādi viya dānasīlādīnaṁ upapattiyaṁyeva vipākadānasāmatthiyā ṭhānavasena dassanenapahātabbā bhāvanāyapahātabbānaṁ sahakārīkāraṇaṁ hoti,",
  "tika-abh08t32:49_32": "udāhu kileso viya kammassa paṭisandhidānamhīti ?",
  "tika-abh08t32:49_33": "Kiñcettha –",
  "tika-abh08t32:49_34": "yadi tāva purimo nayo,",
  "tika-abh08t32:49_35": "sekhasantāne bhāvanāyapahātabbassa akiriyābhāvo āpajjati,",
  "tika-abh08t32:49_36": "pahīnāvijjāmānataṇhānusayasmiṁ santāne dānādi viya sahāyavekallena avipākasabhāvataṁ āpannattā.",
  "tika-abh08t32:49_37": "Atha dutiyo,",
  "tika-abh08t32:49_38": "bhāvanāyapahātabbattena abhimatassāpi dassanenapahātabbabhāvo āpajjati,",
  "tika-abh08t32:49_39": "paṭisandhidāne sati apāyagamanīyasabhāvānativattanato,",
  "tika-abh08t32:49_40": "tasmā amhehi heṭṭhā vuttanayeneva uddhaccasahagatassa vipākadānaṁ sampaṭicchitabbaṁ,",
  "tika-abh08t32:49_41": "na yesaṁ kesañci vacanaṁ.",
  "tika-abh08t32:49_42": "Paṭṭhānānusārīhi bhavitabbanti.",
  "tika-abh08t32:50_0": "537-8.Yanti yaṁ āvajjanadvayaṁ.",
  "tika-abh08t32:50_1": "Karaṇamattattāti karaṇamattameva ṭhapetvā phaladānābhāvato.",
  "tika-abh08t32:50_2": "Vātapupphasamanti moghapupphasamaṁ,",
  "tika-abh08t32:50_3": "yathā taṁ paṭhamasañjātaṁ acchinnamūlepi rukkhe nibbattaṁ purimehi adinnaphalattā phalanibbattakaṁ na hoti,",
  "tika-abh08t32:50_4": "evamidaṁ anupacchinnabhavamūlepi santāne nibbattaṁ anāsevanabhāvena phaladāyakaṁ na hotīti adhippāyo.",
  "tika-abh08t32:50_5": "Javanattaṁ tu sampattanti aṭṭhārasavidhaṁ khīṇāsavāveṇikaṁ viññāṇamāha.",
  "tika-abh08t32:50_6": "Kiccasādhanatoti bhavataṇhāmūlassa avocchinnabhāve sati kusalākusalakammakiccassa sādhanato,",
  "tika-abh08t32:50_7": "dānāditaṁtaṁkiccasādhanavasena vā.",
  "tika-abh08t32:50_8": "Idaṁ vuttaṁ hoti –",
  "tika-abh08t32:50_9": "yathā hi chinnamūlassa rukkhassa pupphaṁ pupphanamattaṁ ṭhapetvā aphalameva hoti,",
  "tika-abh08t32:50_10": "evametampi taṁtaṁkiccasādhanamattaṁ ṭhapetvā samucchinnabhavataṇhāmūle santāne pavattanato aphalamevāti.",
  "tika-abh08t32:51_0": "539-40.Paṭiccāti hetudhammassa paṭimukhaṁ gantvā taṁ apaccakkhāya.",
  "tika-abh08t32:51_1": "Etīti pavattati,",
  "tika-abh08t32:51_2": "tiṭṭhati uppajjati vāti vuttaṁ hoti.",
  "tika-abh08t32:51_3": "‘‘Etī’’ti hi idaṁ uppattiṭṭhitīnaṁ sādhāraṇavasena pavattiparidīpakaṁ.",
  "tika-abh08t32:51_4": "Tenevāha ‘‘ṭhitiyuppattiyāpi vā’’ti.",
  "tika-abh08t32:51_5": "Ekacco hi paccayo ṭhitiyā eva upakārako hoti yathā pacchājātapaccayo,",
  "tika-abh08t32:51_6": "ekacco uppattiyā eva yathā anantarādiko,",
  "tika-abh08t32:51_7": "ekacco ubhayassa yathā hetuādayo.",
  "tika-abh08t32:51_8": "Evaṁ paccaya-saddassa vacanatthaṁ dassetvā idāni paccayalakkhaṇaṁ dassento āha ‘‘yo dhammo’’tiādi.",
  "tika-abh08t32:51_9": "Yoti hetudhammo.",
  "tika-abh08t32:51_10": "Yassāti yassa phaladhammassa.",
  "tika-abh08t32:51_11": "Ṭhitiyuppattiyāpi vāti ṭhititthaṁ,",
  "tika-abh08t32:51_12": "uppattitthaṁ vā.",
  "tika-abh08t32:51_13": "Ṭhitiyāti vā ṭhitikkhaṇe,",
  "tika-abh08t32:51_14": "uppattiyāti uppādakkhaṇe.",
  "tika-abh08t32:51_15": "Yassa dhammassa upakāro,",
  "tika-abh08t32:51_16": "yassa dhammassa ṭhitiyuppattiyāti vā sambandho.",
  "tika-abh08t32:51_17": "‘‘Upakāro’’ti iminā dhammena dhammasattiupakārakaṁ dasseti.",
  "tika-abh08t32:51_18": "‘‘Sambhavo’’tiādi paccayasseva pariyāyadassanaṁ.",
  "tika-abh08t32:51_19": "Sambhavati etasmāti sambhavo.",
  "tika-abh08t32:51_20": "Tathā pabhavo.",
  "tika-abh08t32:51_21": "Hinoti patiṭṭhāti etthāti hetu.",
  "tika-abh08t32:51_22": "Anekatthattā dhātusaddānaṁ hi-saddo mūla-saddo viya patiṭṭhattho veditabbo .",
  "tika-abh08t32:51_23": "Hinoti vā etena kammanidānabhūtena uddhaṁ ojaṁ abhiharantena mūlena viya pādapo tappaccayaṁ phalaṁ gacchati,",
  "tika-abh08t32:51_24": "vuddhiṁ viruḷhiṁ āpajjatīti hetu.",
  "tika-abh08t32:51_25": "Attano phalaṁ karotīti kāraṇaṁ.",
  "tika-abh08t32:51_26": "Paccayo matoti paccayova ‘‘sambhavo’’tiādito mato.",
  "tika-abh08t32:51_27": "Atthato ete samānā,",
  "tika-abh08t32:51_28": "byañjanamattaṁyeva nesaṁ nānattanti vuttaṁ hoti.",
  "tika-abh08t32:52_0": "541-5.",
  "tika-abh08t32:52_1": "Evaṁ paṭṭhāne āgatasabbapaccayānaṁ sādhāraṇavasena atthaṁ vatvā idhādhippetassa hetupaccayasseva sarūpaṁ",
  "tika-abh08t32:52_2": "dassetuṁ ‘‘lobhādi pana yo dhammo’’tiādi vuttaṁ.",
  "tika-abh08t32:52_3": "Mūlaṭṭhenāti sampayuttānaṁ suppatiṭṭhitabhāvasādhanasaṅkhātamūlaṭṭhena.",
  "tika-abh08t32:52_4": "Chaḷevāti mūlaṭṭhenūpakārakabhāvassa tesameva āveṇikabhāvena ete chaḷeva.",
  "tika-abh08t32:52_5": "Jātitoti kusalākusalābyākatajātito.",
  "tika-abh08t32:52_6": "Navadhāti tayo kusalahetū,",
  "tika-abh08t32:52_7": "tayo akusalahetū,",
  "tika-abh08t32:52_8": "tayo abyākatahetūti navadhā.",
  "tika-abh08t32:52_9": "Dhammānaṁ…pe…",
  "tika-abh08t32:52_10": "sādhakoti yathā sālivīhibījādīni sālivīhiādibhāvassa sādhakāni,",
  "tika-abh08t32:52_11": "maṇiādipabhāvatthūnañca nīlādivaṇṇāni nīlādimaṇipabhāya sādhakāni,",
  "tika-abh08t32:52_12": "evaṁ hetupaccayo yathārahaṁ attano sampayuttānaṁ kusalādittasādhakoti kusalākusalābyākatadhammānaṁ yathākkamaṁ",
  "tika-abh08t32:52_13": "kusalākusalābyākatabhāvasādhako mūlaṭṭhoti ayamettha attho.",
  "tika-abh08t32:52_14": "Eke ācariyāti revatācariyaṁ,",
  "tika-abh08t32:52_15": "tassa sissānusisse ca sandhāyāha.",
  "tika-abh08t32:52_16": "Atha vā garumhi bahuvacanampi yujjatīti revatācariyameva sandhāya ‘‘eke ācariyā’’ti vuttaṁ.",
  "tika-abh08t32:53_0": "Evaṁ santeti yadi mūlaṭṭho kusalādibhāvasādhako,",
  "tika-abh08t32:53_1": "evaṁ sati.",
  "tika-abh08t32:53_2": "Yathā cittaṁ cittajarūpānaṁ paccayo hoti,",
  "tika-abh08t32:53_3": "evaṁ taṁsampayuttadhammāpīti āha ‘‘taṁsamuṭṭhānarūpisū’’ti,",
  "tika-abh08t32:53_4": "hetusamuṭṭhānarūpesūti attho.",
  "tika-abh08t32:53_5": "Neva sampajjatīti na sijjhati,",
  "tika-abh08t32:53_6": "‘‘hetū hetusampayuttakānaṁ dhammānaṁ taṁsamuṭṭhānānañca rūpānaṁ hetupaccayena paccayo’’ti vutto hetupaccayabhāvo na sampajjatīti vuttaṁ hoti.",
  "tika-abh08t32:53_7": "Yathā kusalākusalā hetū taṁsamuṭṭhānarūpassa kusalādibhāvāya na pariyattā,",
  "tika-abh08t32:53_8": "evaṁ abyākatopi hetu taṁsamuṭṭhānassa rūpassa abyākatabhāvāya na pariyatto.",
  "tika-abh08t32:53_9": "Sabhāvena hi taṁ abyākatanti āha ‘‘na hī’’tiādi.",
  "tika-abh08t32:53_10": "Yadi kusalādibhāvaṁ na sādhenti,",
  "tika-abh08t32:53_11": "paccayāpi na hontīti vadeyyāti āha ‘‘na tesa’’ntiādi.",
  "tika-abh08t32:53_12": "‘‘Hetū hetusampayuttakānaṁ dhammānaṁ taṁsamuṭṭhānānañca rūpānaṁ hetupaccayena paccayo’’ti (paṭṭhā.",
  "tika-abh08t32:53_13": "1.1.1) vacanato te alobhādayo tesaṁ rūpānaṁ paccayā na na honti,",
  "tika-abh08t32:53_14": "bhavantevāti attho.",
  "tika-abh08t32:54_0": "546-7.Nagantabboti na paccetabbo.",
  "tika-abh08t32:54_1": "Idaṁ vuttaṁ hoti –",
  "tika-abh08t32:54_2": "yadi kusalādihetuyo attano viya attahetukānaṁ dhammānaṁ kusalādibhāvaṁ sādhenti,",
  "tika-abh08t32:54_3": "kusalākusalahetupaccayasambhūtā rūpadhammāpi te viya kusalādayo siyuṁ,",
  "tika-abh08t32:54_4": "hetuyo vā rūpānaṁ paccayā na siyuṁ,",
  "tika-abh08t32:54_5": "na ca panetaṁ ubhayampi atthi,",
  "tika-abh08t32:54_6": "tasmā kusalādīnaṁ kusalādibhāvasādhako mūlaṭṭhoti na viññātabbanti.",
  "tika-abh08t32:54_7": "Apica yadi hetupaṭibaddho kusalādibhāvo,",
  "tika-abh08t32:54_8": "tadā abyākatabhāvopi tappaṭibaddho siyā,",
  "tika-abh08t32:54_9": "ahetukānaṁ abyākatabhāvo na sijjhati.",
  "tika-abh08t32:54_10": "Yadi ca hetupaṭibaddho kusalādibhāvo,",
  "tika-abh08t32:54_11": "hetūnampi kusalādibhāvo appaṭibaddho siyā.",
  "tika-abh08t32:54_12": "Atha tesampi sesahetupaṭibaddho,",
  "tika-abh08t32:54_13": "evampi momūhacittasampayuttassa hetuno akusalabhāvo na sijjheyya.",
  "tika-abh08t32:54_14": "Atha tassa so aññahetuko siyā,",
  "tika-abh08t32:54_15": "evaṁ sati sesahetūnampi taṁhetukova siyā.",
  "tika-abh08t32:54_16": "Yathā ca sesahetūnaṁ,",
  "tika-abh08t32:54_17": "evaṁ avasesasampayuttadhammānampi taṁhetukova siyā.",
  "tika-abh08t32:54_18": "Atha siyā hetūnaṁ sabhāvatova kusalādibhāvo,",
  "tika-abh08t32:54_19": "sampayuttānaṁ pana hetupaṭibaddhoti,",
  "tika-abh08t32:54_20": "evaṁ sati alobho kusalo vā siyā abyākato vā.",
  "tika-abh08t32:54_21": "Yadi hi so sabhāvato kusalo,",
  "tika-abh08t32:54_22": "taṁsabhāvattā abyākato na siyā.",
  "tika-abh08t32:54_23": "Atha abyākato,",
  "tika-abh08t32:54_24": "taṁsabhāvattā kusalo na siyā alobhasabhāvassa adosattābhāvo viya.",
  "tika-abh08t32:54_25": "Yasmā pana ubhayathāpi hoti,",
  "tika-abh08t32:54_26": "tasmā yathā ubhayathā hontesu saddhādīsu sampayuttesu hetupaṭibaddhaṁ kusalādibhāvaṁ pariyesatha,",
  "tika-abh08t32:54_27": "na sabhāvato,",
  "tika-abh08t32:54_28": "evaṁ hetūsupi kusalāditā aññapaṭibaddhā pariyesitabbā,",
  "tika-abh08t32:54_29": "na sabhāvato.",
  "tika-abh08t32:54_30": "Sā pana pariyesiyamānā yonisomanasikārādipaṭibaddhā hotīti hetūsu viya hetusampayuttadhammesupi yonisomanasikārādipaṭibaddho kusalādibhāvo,",
  "tika-abh08t32:54_31": "na hetupaṭibaddhoti.",
  "tika-abh08t32:54_32": "Tenevāha –",
  "tika-abh08t32:55_0": "‘‘Yoniso,",
  "tika-abh08t32:55_1": "bhikkhave,",
  "tika-abh08t32:55_2": "manasi karoto anuppannā ceva kusalā dhammā uppajjanti,",
  "tika-abh08t32:55_3": "uppannā ca kusalā dhammā abhivaḍḍhantī’’tiādi (a. ni. 1.67).",
  "tika-abh08t32:56_0": "Samayaññunāti ābhidhammikamatavedinā.",
  "tika-abh08t32:56_1": "Suppatiṭṭhitabhāvassa sādhanenāti attahetukānaṁ dhammānaṁ sammā patiṭṭhitabhāvassa thirabhāvassa sādhanena.",
  "tika-abh08t32:56_2": "Laddhahetupaccayā hi dhammā viruḷhamūlā viya pādapā thirā honti suppatiṭṭhitā,",
  "tika-abh08t32:56_3": "ahetukā tilabījādisevālā viya na suppatiṭṭhitāti.",
  "tika-abh08t32:57_0": "548.Sabbasoti kāmāvacarādisabbabhāgena.",
  "tika-abh08t32:58_0": "550-1.",
  "tika-abh08t32:58_1": "Paṭisandhikkhaṇe cittasamuṭṭhānānaṁ rūpānaṁ abhāvato attanā sampayuttānaṁ,",
  "tika-abh08t32:58_2": "kaṭattārūpānameva ca paccayabhāvoti āha ‘‘attanā…pe…",
  "tika-abh08t32:58_3": "jātāna’’nti.",
  "tika-abh08t32:58_4": "Kammassa katattā eva ca upacitattā ca na issarādihetuno sambhūtāni rūpāni kaṭattārūpāni,",
  "tika-abh08t32:58_5": "kammasamuṭṭhānarūpānīti attho ,",
  "tika-abh08t32:58_6": "kaṭattārūpāneva jātāni bhūtāni nibbattānīti kaṭattārūpajātāni.",
  "tika-abh08t32:58_7": "Tathevāti yathā paṭisandhiyaṁ kaṭattārūpānaṁ,",
  "tika-abh08t32:58_8": "evanti attho.",
  "tika-abh08t32:58_9": "Cittajānañcāti ca-saddena ‘‘attanā sampayuttāna’’nti ākaḍḍhati.",
  "tika-abh08t32:59_0": "553.",
  "tika-abh08t32:59_1": "Lokuttaravipākānaṁ paṭisandhivasena appavattanato natthi kammasamuṭṭhānassa paccayabhāvoti āha ‘‘cittajāna’’ntiādi.",
  "tika-abh08t32:60_0": "555.Hetupaccayasambhavoti hetupaccayasambhūtadhammo,",
  "tika-abh08t32:60_1": "hetupaccayato paccayuppannadhammānaṁ sambhavākāro vā.",
  "tika-abh08t32:60_2": "Sañjātasukhahetunāti sañjātañāṇena,",
  "tika-abh08t32:60_3": "sampajaññenāti attho.",
  "tika-abh08t32:60_4": "Ñāṇañhi ‘‘sukhino cittaṁ samādhiyati,",
  "tika-abh08t32:60_5": "samāhito yathābhūtaṁ pajānātī’’tiādivacanato sukhaṁ hetu etassāti,",
  "tika-abh08t32:61_0": "‘‘Diṭṭhe dhamme ca yo attho,",
  "tika-abh08t32:62_0": "Yo cattho samparāyiko;",
  "tika-abh08t32:63_0": "Atthābhisamayā dhīro,",
  "tika-abh08t32:64_0": "Paṇḍitoti pavuccatī’’ti. (saṁ. ni. 1.129) –",
  "tika-abh08t32:65_0": "Ādivacanato sukhassa hetūti vā ‘‘sukhahetū’’ti vuccati.",
  "tika-abh08t32:66_0": "556.",
  "tika-abh08t32:66_1": "Lokassa adhipati lokādhipati,",
  "tika-abh08t32:66_2": "sakalalokanāyakenāti attho.",
  "tika-abh08t32:66_3": "Attādhīnānaṁ patinoti adhipatī.",
  "tika-abh08t32:66_4": "Chandaṁ tu jeṭṭhakaṁ katvāti ‘‘chandavato kiṁ nāma na sijjhatī’’tiādikaṁ purimābhisaṅkhārūpanissayaṁ",
  "tika-abh08t32:66_5": "labhitvā uppajjamāne cittuppāde chando jeṭṭhakabhūto sampayuttadhamme vase vattamāno hutvā pavattati,",
  "tika-abh08t32:66_6": "sampayuttadhammā ca tassa vase pavattanti hīnādibhāvena tadanuvattanatoti āha ‘‘chandaṁ tu jeṭṭhakaṁ katvā’’tiādi.",
  "tika-abh08t32:66_7": "Katvā dhuranti sahajātapubbaṅgamavasena pubbaṅgamaṁ katvā.",
  "tika-abh08t32:66_8": "Chandādhipati nāma so vā cittuppādo chandādhipati nāma ‘‘chando adhipati imassā’’ti katvā.",
  "tika-abh08t32:66_9": "Esevāti ‘‘cittaṁ dhuraṁ katvā…pe…",
  "tika-abh08t32:66_10": "kālasmiṁ cittādhipati nāmā’’tiādinā yathāvuttova nayo.",
  "tika-abh08t32:66_11": "Sesesūti cittādīsu.",
  "tika-abh08t32:66_12": "Ettha ca ‘‘chandaṁ…pe…",
  "tika-abh08t32:66_13": "kālasmi’’ntiādinā kālassa niyamitattā cattāropete ekakkhaṇe adhipatī na hontīti daṭṭhabbaṁ.",
  "tika-abh08t32:66_14": "Evañca katvā paṭṭhāne ‘‘chandādhipati chandasampayuttakānaṁ dhammānaṁ taṁsamuṭṭhānānañca rūpānaṁ adhipatipaccayena paccayo’’tiādinā (paṭṭhā.",
  "tika-abh08t32:66_15": "1.1.3) catunnampi adhipatīnaṁ paccayabhāvo visuṁ visuṁyeva uddhaṭo.",
  "tika-abh08t32:66_16": "Yadi hi te ekakkhaṇeyeva adhipatipaccayā siyuṁ,",
  "tika-abh08t32:66_17": "tadā yathā hetupaccayaniddese ‘‘hetū hetusampayuttakāna’’ntiādinā avisesena vuttaṁ mūlaṭṭhena upakārakabhāvassa vijjamānena dvinnaṁ,",
  "tika-abh08t32:66_18": "tiṇṇampi hetūnaṁ ekakkhaṇe paccayabhāvūpagamanato,",
  "tika-abh08t32:66_19": "evaṁ ekakkhaṇeyeva bahūnaṁ jeṭṭhakabhāve sati adhipatipaccayaniddesepi ‘‘adhipatī adhipatisampayuttakāna’’ntiādinā vattabbaṁ siyā.",
  "tika-abh08t32:66_20": "Yasmā pana evaṁ avatvā ‘‘chandādhipati chandasampayuttakāna’’ntiādinā cattārova visesetvā vuttā,",
  "tika-abh08t32:66_21": "tasmā ekekadhammoyeva ekakkhaṇe adhipatipaccayo hotīti daṭṭhabbaṁ.",
  "tika-abh08t32:66_22": "Jeṭṭhaṭṭhenāti pamukhabhāvena.",
  "tika-abh08t32:67_0": "Sobhanā mati,",
  "tika-abh08t32:67_1": "sobhanaṁ vā mataṁ etesaṁ atthīti sumatino,",
  "tika-abh08t32:67_2": "sammādiṭṭhikāti attho,",
  "tika-abh08t32:67_3": "tesaṁ matiṁ vibodheti pabodhetīti sumatimativibodhanaṁ.",
  "tika-abh08t32:67_4": "Kucchitā mati,",
  "tika-abh08t32:67_5": "kucchitaṁ vā mataṁ etesanti kumatino,",
  "tika-abh08t32:67_6": "micchādiṭṭhikā,",
  "tika-abh08t32:67_7": "tesaṁ matibhūtā matibhāvena parikappitattāti kumatimati,",
  "tika-abh08t32:67_8": "micchādiṭṭhi,",
  "tika-abh08t32:67_9": "sāyeva indhanasadisatāya indhanaṁ tassa pāvakaṁ aggi viyāti kumati…pe… pāvakaṁ.",
  "tika-abh08t32:67_10": "Atimadhuranti nipuṇagambhīrena attharasena ceva suvimalasakhilena byañjanarasena ca madhuraṁ.",
  "tika-abh08t32:67_11": "Avedīti ogāhetvā jānāti.",
  "tika-abh08t32:67_12": "Yo yoti theranavamajjhimesu yo koci.",
  "tika-abh08t32:67_13": "Jinavacanaṁ sakalaṁ avedīti tepiṭakassapi sakalajinavacanassa gahaṇasamatthatāpaṭilābhena taṁ avagacchati.",
  "tika-abh08t32:68_0": "Iti abhidhammatthavikāsiniyā nāma",
  "tika-abh08t32:69_0": "Abhidhammāvatārasaṁvaṇṇanāya",
  "tika-abh08t32:70_0": "Pakiṇṇakaniddesavaṇṇanā niṭṭhitā."
}