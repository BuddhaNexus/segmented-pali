{
  "tika-s0102t7:0_0": "8. Sakkapañhasuttavaṇṇanā",
  "tika-s0102t7:1_0": "Nidānavaṇṇanā",
  "tika-s0102t7:2_0": "344.",
  "tika-s0102t7:2_1": "Ambasaṇḍānaṁ adūrabhavattā ekopi so brāhmaṇagāmo “ambasaṇḍā”tveva bahuvacanavasena vuccati,",
  "tika-s0102t7:2_2": "yathā “varaṇā nagara”nti.",
  "tika-s0102t7:2_3": "Vedi eva vediko,",
  "tika-s0102t7:2_4": "vediko eva vediyo ka-kārassa ya-kāraṁ katvā,",
  "tika-s0102t7:2_5": "tasmiṁ vediyake.",
  "tika-s0102t7:2_6": "Tenāha “maṇivedikāsadisenā”tiādi,",
  "tika-s0102t7:2_7": "indanīlādimaṇimayavedikāsadisenāti attho.",
  "tika-s0102t7:2_8": "Pubbepīti leṇakaraṇato pubbe,",
  "tika-s0102t7:2_9": "guhārūpena ṭhitā,",
  "tika-s0102t7:2_10": "dvāre indasālarukkhavatī ca,",
  "tika-s0102t7:2_11": "tasmā “indasālaguhā”ti vuttā purimavohārena.",
  "tika-s0102t7:3_0": "Ussukkaṁ vuccati abhiruci,",
  "tika-s0102t7:3_1": "taṁ pana buddhadassanakāmatāvasena,",
  "tika-s0102t7:3_2": "tathā ussāhanavasena ca pavattiyā “dhammiko ussāho”ti vuttaṁ.",
  "tika-s0102t7:3_3": "Sakkena sadiso…pe… natthīti.",
  "tika-s0102t7:3_4": "Yathāha “appamādena maghavā,",
  "tika-s0102t7:3_5": "devānaṁ seṭṭhataṁ gato”ti.",
  "tika-s0102t7:3_6": "Parittakenāti aparāparaṁ bahuṁ puññakammaṁ akatvā appamattakeneva puññakammena.",
  "tika-s0102t7:4_0": "Sakkopi kāmaṁ mahāpuññakatabhīruttāno hoti,",
  "tika-s0102t7:4_1": "sātisayāya pana dibbasampattiyā viyogahetukena sokena diguṇitena maraṇabhayena saṁtajjito jāto.",
  "tika-s0102t7:4_2": "Tenāha “sakko pana maraṇabhayābhibhūto ahosī”ti.",
  "tika-s0102t7:5_0": "Dibbacakkhunā devatānaṁ dassanaṁ nāma paṭivijjhanasadisanti āha “paṭivijjhī”ti.",
  "tika-s0102t7:5_1": "Pāṭiyekko vohāroti āveṇiko piyasamudāhāro.",
  "tika-s0102t7:5_2": "Marisaniyasampattikāti mārisā.",
  "tika-s0102t7:5_3": "Tesañhi sampattiyo mahānubhāvatāya sahanti upaṭṭhahanti,",
  "tika-s0102t7:5_4": "aññe ayonisomanasikāratāya ceva appahukāya ca na sahantiyeva,",
  "tika-s0102t7:5_5": "sā pana nesaṁ marisaniyasampattikatā dukkhavirahitāyāti vuttaṁ “niddukkhātipi vuttaṁ hotī”ti.",
  "tika-s0102t7:5_6": "Ekako vāti devaparisāya vinā āgatattā vuttaṁ,",
  "tika-s0102t7:5_7": "mātaliādayo pana tādisā sahāyā tadāpi ahesuṁyeva.",
  "tika-s0102t7:5_8": "Tathā hi vakkhati “api cāyaṁ āyasmato cakkanemisaddena tamhā samādhimhā vuṭṭhito”ti.",
  "tika-s0102t7:5_9": "Okāsaṁ nākāsi sakkassa ñāṇaparipākaṁ āgamento,",
  "tika-s0102t7:5_10": "aññesañca bahūnaṁ devānaṁ dhammābhisamayaṁ upaparikkhamāno.",
  "tika-s0102t7:5_11": "Soti sakko.",
  "tika-s0102t7:6_0": "Evanti vacanasampaṭicchane nipātoti āha “evaṁ hotū”tiādi.",
  "tika-s0102t7:6_1": "Bhaddaṁtavāti pana sakkaṁ uddissa nesaṁ āsi vādo.",
  "tika-s0102t7:7_0": "345.Vallabho…pe…",
  "tika-s0102t7:7_1": "dhammaṁ suṇātīti ayamattho govindasuttādīhi dīpetabbo.",
  "tika-s0102t7:7_2": "Iminā katokāseti iminā pañcasikhena katokāse bhagavati.",
  "tika-s0102t7:8_0": "Anucariyanti anucaraṇabhāvaṁ,",
  "tika-s0102t7:8_1": "taṁ panassa anucaraṇaṁ nāma saddhiṁ gamanamevāti āha “sahacaraṇaṁ ekato gamana”nti.",
  "tika-s0102t7:9_0": "Sovaṇṇamayanti suvaṇṇamayaṁ.",
  "tika-s0102t7:9_1": "Pokkharanti vīṇāya doṇimāha.",
  "tika-s0102t7:9_2": "Daṇḍoti vīṇadaṇḍo.",
  "tika-s0102t7:9_3": "Veṭhakāti tantīnaṁ bandhanāya ceva uppīḷanāya ca dhametabbā veṭhakā.",
  "tika-s0102t7:9_4": "Pattakanti pokkharaṁ.",
  "tika-s0102t7:9_5": "Samapaññāsamucchanā mucchetvāti yathā samapaññāsamucchanā kamato tattha saṁmucchanaṁ kātuṁ sakkā,",
  "tika-s0102t7:9_6": "evaṁ taṁ sajjetvāti attho.",
  "tika-s0102t7:9_7": "“Samapaññāsamucchanā saṁmucchetvā”ti ca idaṁ devaloke niyataṁ vīṇāvādanavidhiṁ sandhāya vuttaṁ.",
  "tika-s0102t7:9_8": "Manussaloke pana ekavīsati mucchanā.",
  "tika-s0102t7:9_9": "Tenevāha vīṇopamasuttavaṇṇanāyaṁ –",
  "tika-s0102t7:10_0": "“Satta sarā tayo gāmā, mucchanā ekavīsati;",
  "tika-s0102t7:11_0": "Tānā cekūnapaññāsa, iccete saramaṇḍalā”ti. ;",
  "tika-s0102t7:12_0": "Tattha chajjo, usabho, gandhāro, majjhimo, pañcamo, dhevato,",
  "tika-s0102t7:12_1": "nisādoti ete satta sarā.",
  "tika-s0102t7:12_2": "Chajjagāmo,",
  "tika-s0102t7:12_3": "majjhimagāmo,",
  "tika-s0102t7:12_4": "sādhāraṇagāmoti tayo gāmā,",
  "tika-s0102t7:12_5": "sarasamūhāti attho.",
  "tika-s0102t7:12_6": "Manussaloke vādanavidhinā ekekasseva ca sarassa vasena tayo tayo mucchanā katvā ekavīsati mucchanā.",
  "tika-s0102t7:12_7": "Ekekasseva ca sarassa satta satta tānabhedā,",
  "tika-s0102t7:12_8": "yato sarassa mandataravavatthānaṁ hoti,",
  "tika-s0102t7:12_9": "te ekūnapaññāsa tānavisesāti,",
  "tika-s0102t7:12_10": "tisso duve catasso,",
  "tika-s0102t7:12_11": "catasso tisso duve catassoti dvāvīsati sutibhedā icchitā,",
  "tika-s0102t7:12_12": "ayaṁ pana ekekassa sarassa vasena satta satta mucchanā,",
  "tika-s0102t7:12_13": "antarasarassa ca ekāti samapaññāsāya mucchanānaṁ yogyabhāvena vīṇaṁ vajjesi.",
  "tika-s0102t7:12_14": "Tena vuttaṁ “samapaññāsa mucchanā saṁmucchetvā”ti.",
  "tika-s0102t7:12_15": "Sesadeve jānāpento sakkassa gamanakālanti yojanā.",
  "tika-s0102t7:13_0": "346.Atirivāti ra-kāro padasandhikaro,",
  "tika-s0102t7:13_1": "atīva ativiyāti vuttaṁ hoti.",
  "tika-s0102t7:13_2": "Pakati…pe…",
  "tika-s0102t7:13_3": "agamāsi maraṇabhayasaṁtajjitattā taramānarūpo.",
  "tika-s0102t7:13_4": "Tenevāha “nanu cā”tiādi.",
  "tika-s0102t7:14_0": "347.",
  "tika-s0102t7:14_1": "Buddhā nāma mahākāruṇikā,",
  "tika-s0102t7:14_2": "sadevakassa lokassa hitasukhatthāya eva uppannā,",
  "tika-s0102t7:14_3": "te kathaṁ atthikehi durupasaṅkamāti āha “ahaṁ sarāgo”tiādi.",
  "tika-s0102t7:14_4": "Tadantaraṁ paṭisallīnāti yena antarena yena khaṇena upasaṅkameyya,",
  "tika-s0102t7:14_5": "tadantaraṁ paṭisallīnā jhānaṁ samāpannā.",
  "tika-s0102t7:14_6": "Tadantara-saddo vā “etarahī”ti iminā samānatthoti āha “sampati paṭisallīnā vā”ti.",
  "tika-s0102t7:15_0": "Pañcasikhagītagāthāvaṇṇanā",
  "tika-s0102t7:16_0": "348.Sāvesīti yathādhippetamucchanaṁ paṭṭhapetvā vīṇaṁ vādento taṁtaṁṭhānuppattiyā pākaṭībhūtamandatāvavatthaṁ",
  "tika-s0102t7:16_1": "dassento sumadhurakomalamadhupānamattamadhukāravirutāpahāsinilakkhaṇo pasannabhānī samaravaṁ tantissaraṁ sāvesi.",
  "tika-s0102t7:17_0": "“Sakyaputtova jhānena, ekodi nipako sato;",
  "tika-s0102t7:18_0": "Amataṁ muni jigīsāno….",
  "tika-s0102t7:19_0": "Yathāpi muni nandeyya, patvā sambodhiṁ uttama”nti. ;",
  "tika-s0102t7:20_0": "Ca evaṁ buddhūpasañhitā.",
  "tika-s0102t7:20_1": "Buddhūpasañhitā pana buddhānaṁ dhammasarīraṁ ārabbha nissayaṁ katvā pavattitāti āha “dhammo arahatāṁ ivā”ti.",
  "tika-s0102t7:20_2": "Dhammūpasañhitā,",
  "tika-s0102t7:20_3": "arahattūpasañhitā ca veditabbā.",
  "tika-s0102t7:21_0": "Sūriyasamānasarīrāti sūriyasamānappabhāsarīrā.",
  "tika-s0102t7:21_1": "Tenāha “tassā kirā”tiādi.",
  "tika-s0102t7:21_2": "Yasmā timbaruno gandhabbadevarājassa sūriyavaccha sā aṅke jātā,",
  "tika-s0102t7:21_3": "tasmā āha “yaṁ timbaruṁ devarājānaṁnissāya tvaṁ jātā”ti.",
  "tika-s0102t7:21_4": "Kalyāṇaṅgatāya “kalyāṇī”ti vuttāti āha “sabbaṅgasobhanā”ti.",
  "tika-s0102t7:22_0": "Rāgāvesavasena pubbe vuttā gāthā idānipi tameva ārabbha purato ṭhitaṁ viya ālapanto vadati.",
  "tika-s0102t7:23_0": "Thanudaranti payodharañca udarañca adhippetanti āha “thanavemajjhaṁ udarañcā”ti.",
  "tika-s0102t7:24_0": "Kiñci kāraṇanti kiñci pīḷaṁ.",
  "tika-s0102t7:25_0": "Pakatiṁ jahitvā ṭhitaṁ abhirattabhāvena.",
  "tika-s0102t7:26_0": "Vāmūrūti ruciraūrū.",
  "tika-s0102t7:26_1": "Tenāha “vāmākārenā”tiādi.",
  "tika-s0102t7:26_2": "Vāmavikasitarucirasundarābhirūpacārusaddā hi ekatthā daṭṭhabbā.",
  "tika-s0102t7:26_3": "Na tikhiṇanti na tikkhaṁ na lūkhaṁ na kakkhaḷaṁ.",
  "tika-s0102t7:26_4": "Mandanti mudu siniddhaṁ.",
  "tika-s0102t7:27_0": "Anekabhāvoti anekasabhāvo,",
  "tika-s0102t7:27_1": "so pana bahuvidho nāma hotīti āha “anekavidho jāto”ti.",
  "tika-s0102t7:27_2": "Anekabhāgoti anekakoṭṭhāso.",
  "tika-s0102t7:28_0": "Tayā saddhiṁ vipaccatanti tayā sahitaṁyeva me taṁ kammaṁ vipaccatu,",
  "tika-s0102t7:28_1": "tayā saheva tassa kammassa phalaṁ anubhaveyyanti adhippāyo.",
  "tika-s0102t7:28_2": "Tayā saddhimevāti yathā cakkavattisaṁvattaniyakammaṁ tassa nissandaphalabhūtena itthiratanena saddhiṁyeva vipākaṁ deti,",
  "tika-s0102t7:28_3": "evaṁ taṁ me kammaṁ tayā saddhiṁyeva mayhaṁ vipākaṁ detu.",
  "tika-s0102t7:29_0": "Ekodīti ekodibhāvaṁ gato,",
  "tika-s0102t7:29_1": "samāhitoti attho.",
  "tika-s0102t7:29_2": "Jigīsānoti jigīsamāno hoti.",
  "tika-s0102t7:29_3": "Tathābhūtova jigīsati nāmāti tathā paṭhamavikappo vutto.",
  "tika-s0102t7:29_4": "Dutiyavikappe pana “vicaratī”ti kiriyāpadaṁ āharitvā attho vutto.",
  "tika-s0102t7:30_0": "Nandeyyanti samāgamaṁ patthento vadati atisassirikarūpasobhāya.",
  "tika-s0102t7:31_0": "349.Saṁsandatīti sameti,",
  "tika-s0102t7:31_1": "yāya mucchanāya,",
  "tika-s0102t7:31_2": "yena ca ākārena tantissaro pavatto,",
  "tika-s0102t7:31_3": "taṁ mucchanaṁ anativattento,",
  "tika-s0102t7:31_4": "teneva ca ākārena gītassaropi pavattoti attho.",
  "tika-s0102t7:31_5": "Yena ajjhāsayena bhagavā pañcasikhassa gandhabbe vaṇṇaṁ kathesi,",
  "tika-s0102t7:31_6": "yadatthañca kathesi,",
  "tika-s0102t7:31_7": "taṁ sabbaṁ vibhāvetuṁ “kasmā”tiādimāha.",
  "tika-s0102t7:31_8": "Natthi bodhimūle eva samucchinnattā.",
  "tika-s0102t7:31_9": "Upekkhako bhagavā anupalittabhāvato.",
  "tika-s0102t7:31_10": "Suvimuttacitto bhagavā chandarāgato,",
  "tika-s0102t7:31_11": "sabbasmā ca kilesā.",
  "tika-s0102t7:31_12": "Yadi evaṁ kasmā pañcasikhassa gandhabbe vaṇṇaṁ kathesīti āha “sace panā”tiādi.",
  "tika-s0102t7:32_0": "Ganthitāti sandahitā,",
  "tika-s0102t7:32_1": "tā pana nirantaraṁ kathiyamānā rāsikatā viya hontīti āha “piṇḍitā”ti.",
  "tika-s0102t7:32_2": "Vohāravacananti bhagavato,",
  "tika-s0102t7:32_3": "bhikkhūnañca purato vattabbaṁ upacāravacanaṁ.",
  "tika-s0102t7:33_0": "Upanaccantiyāti upagantvā naccantiyā.",
  "tika-s0102t7:34_0": "Sakkūpasaṅkamanavaṇṇanā",
  "tika-s0102t7:35_0": "350.",
  "tika-s0102t7:35_1": "“Kadā saṁyūḷhā”tiādīni vadanto paṭisammodati.",
  "tika-s0102t7:35_2": "Vippakārampi dasseyyāti aḍḍhakatābhinayavasena naccampi dasseyya.",
  "tika-s0102t7:36_0": "351.",
  "tika-s0102t7:36_1": "“Abhivadito sakko devānamindo”tiādīnaṁ “tena kho pana samayenā”tiādīnaṁ viya saṅgītikāravacanabhāve saṁsayo natthi,",
  "tika-s0102t7:36_2": "“evañca pana tathāgatā”ti idha pana siyā saṁsayoti “dhammasaṅgāhakattherehi ṭhapitavacana”nti vatvā itarassāpi",
  "tika-s0102t7:36_3": "tathābhāvaṁ dassetuṁ “sabbameta”ntiādi vuttaṁ.",
  "tika-s0102t7:36_4": "Vuḍḍhivacanena vuttoti “sukhī hotu pañcasikha sakko devānaṁ indo”ti āsīsavādaṁ vutto.",
  "tika-s0102t7:36_5": "“Bhagavato pāde sirasā vandatī”ti vadanto abhivādeti nāma “sukhī hotū”ti āsīsavādassa vadāpanato.",
  "tika-s0102t7:36_6": "Tathā pana āsīsavādaṁ vadanto abhivadati nāma sabbakālaṁ tatheva tiṭṭhanato.",
  "tika-s0102t7:37_0": "Uruṁ vepullaṁ dassati dakkhatīti urundā vibhattialopena.",
  "tika-s0102t7:37_1": "Vivaṭā aṅgaṇaṭṭhānaṁ.",
  "tika-s0102t7:37_2": "Yo pakatiyā guhāyaṁ andhakāro,",
  "tika-s0102t7:37_3": "so antarahitoti yo tassaṁ guhāyaṁ satthu samantato asītihatthato ayaṁ pākatiko andhakāro,",
  "tika-s0102t7:37_4": "so devānaṁ vatthābharaṇasarīrobhāsehi antarahito,",
  "tika-s0102t7:37_5": "āloko sampajji.",
  "tika-s0102t7:37_6": "Asītihatthe pana buddhālokeneva andhakāro antarahito,",
  "tika-s0102t7:37_7": "na ca samattho devānaṁ obhāso buddhānaṁ abhibhavituṁ.",
  "tika-s0102t7:38_0": "352.Cirappaṭikāhanti cirappabhutiko ahaṁ.",
  "tika-s0102t7:38_1": "Aḍḍakaraṇaṁ nāma natthi avivādādhikaraṇaṭṭhāne nibbattattā.",
  "tika-s0102t7:38_2": "Kīḷādīnipīti ādi-saddena dhammassavanādiṁ saṅgaṇhāti.",
  "tika-s0102t7:39_0": "Salaḷamayagandhakuṭiyanti salaḷarukkhehi raññā pasenadinā kāritagandhakuṭiyaṁ.",
  "tika-s0102t7:39_1": "Tenassāti tena phaladvayādhigamena pahīnaoḷārikakāmarāgatāya assā bhūjatiyā devaloke abhiratiyeva natthi.",
  "tika-s0102t7:39_2": "Cakkanemisaddena tamhā samādhimhā vuṭṭhitoti ettha adhippāyaṁ ajānantā “ārammaṇassa adhimattatāya samāpattito",
  "tika-s0102t7:39_3": "vuṭṭhānaṁ jāta”nti maññeyyunti taṁ paṭikkhipanto “samāpanno saddaṁ suṇātīti no vata re vattabbe”ti āha.",
  "tika-s0102t7:39_4": "Sati ca ārammaṇasaṅghaṭṭanāyaṁ gahaṇenapi bhavitabbanti adhippāyena “suṇātī”ti vuttaṁ,",
  "tika-s0102t7:39_5": "itaro “paṭhamaṁ jhānaṁ samāpannassa saddo kaṇṭako”ti vacanamattaṁ nissāya sabbassāpi jhānassa saddo kaṇṭakoti",
  "tika-s0102t7:39_6": "adhippāyena paṭikkhepaṁ asahanto “nanu bhagavā…pe…bhaṇatī”ti imameva suttapadaṁ uddhari.",
  "tika-s0102t7:39_7": "Tattha yathā dosadassanapaṭipakkhabhāvanāvasena paṭighasaññānaṁ suppahīnattā mahatāpi saddena arūpasamāpattito na vuṭṭhānaṁ,",
  "tika-s0102t7:39_8": "evaṁ “uppādo bhayaṁ,",
  "tika-s0102t7:39_9": "anuppādo khema”ntiādinā sammadeva dosadassanapaṭipakkhabhāvanāvasena sabbāsampi lokiyasaññānaṁ aggamaggena",
  "tika-s0102t7:39_10": "samatikkantattā ārammaṇādhigamatāya na kadāci phalasamāpattito vuṭṭhānaṁ hotīti.",
  "tika-s0102t7:39_11": "Tathā pana na suppahīnattā paṭighasaññānaṁ sabbarūpasamāpattito vuṭṭhānaṁ hoti,",
  "tika-s0102t7:39_12": "paṭhamajjhānaṁ pana appakampi saddaṁ na sahatīti taṁsamāpannassa “saddo kaṇṭako”ti vuttaṁ.",
  "tika-s0102t7:39_13": "Yadi pana paṭighasaññānaṁ vikkhambhitattā mahatāpi saddena arūpasamāpattito na vuṭṭhānaṁ hoti,",
  "tika-s0102t7:39_14": "pageva maggaphalasamāpattito.",
  "tika-s0102t7:39_15": "Tenāha “cakkanemisaddenā”tiādi.",
  "tika-s0102t7:39_16": "Cakkanemisaddenāti ca nayidaṁ karaṇavacanaṁ hetumhi,",
  "tika-s0102t7:39_17": "karaṇe vā atha kho sahayoge.",
  "tika-s0102t7:39_18": "Imameva hi atthaṁ dassetuṁ “bhagavā panā”tiādi vuttaṁ.",
  "tika-s0102t7:40_0": "Gopakavatthuvaṇṇanā",
  "tika-s0102t7:41_0": "353.Paripūrakārinīti paripuṇṇāni,",
  "tika-s0102t7:41_1": "parisuddhāni ca katvā rakkhitavatī.",
  "tika-s0102t7:41_2": "“Itthitta”ntiādi tattha virajjanākāradassanaṁ.",
  "tika-s0102t7:41_3": "Dhitthibhāvaṁitthibhāvassa dhikkāro hetūti attho.",
  "tika-s0102t7:41_4": "Alanti paṭikkhepavacanaṁ,",
  "tika-s0102t7:41_5": "payojanaṁ natthīti attho.",
  "tika-s0102t7:41_6": "Virājetīti jigucchati.",
  "tika-s0102t7:41_7": "Etā sampattiyoti cakkavattisiriādikā etā yathāvuttasampattiyo.",
  "tika-s0102t7:41_8": "Tasmā pubbaparicayena upaṭṭhitanikantivasena.",
  "tika-s0102t7:41_9": "Upaṭṭhānasālanti sudhammadevasabhaṁ.",
  "tika-s0102t7:42_0": "Soti gopakadevaputto.",
  "tika-s0102t7:42_1": "Vaṭṭetvā vaṭṭetvāti tomarādiṁ vattentena viya codanavacanaṁ parivaṭṭetvā parivaṭṭetvā.",
  "tika-s0102t7:42_2": "Gāḷhaṁ vijjhitabbāti gāḷhataraṁ ghaṭṭetabbā.",
  "tika-s0102t7:43_0": "Kuto mukhāti kuto pavattañāṇamukhā. Tenāha “aññavihitakā”ti. Katapuññeti sammā katapuññe dhamme.",
  "tika-s0102t7:44_0": "Dāyoti lābho.",
  "tika-s0102t7:44_1": "So hi dīyati tehi dātabbattā dāyo,",
  "tika-s0102t7:44_2": "yesaṁ dīyati,",
  "tika-s0102t7:44_3": "tehi laddhattā lābhoti ca vuccati.",
  "tika-s0102t7:44_4": "Saṅkhāre…pe…",
  "tika-s0102t7:44_5": "patiṭṭhahiṁsu katādhikārattā.",
  "tika-s0102t7:44_6": "Tattha tāvatiṁsabhavane ṭhitānaṁyeva nibbatto yathā sakkassa indasālaguhāyaṁ ṭhitasseva sakkattabhāvo.",
  "tika-s0102t7:45_0": "Nikantiṁ tasmiṁ gandhabbakāye ālayaṁ samucchindituṁ na sakkonto.",
  "tika-s0102t7:46_0": "354.Attanāva veditabboti attanāva adhigantvā veditabbo,",
  "tika-s0102t7:46_1": "na parappaccayikena.",
  "tika-s0102t7:46_2": "Tumhehi vuccamānānīti kevalaṁ tumhehi vuccamānāni.",
  "tika-s0102t7:47_0": "Viyāyāmāti vissaṭṭhaṁ vīriyaṁ santāne pavattema.",
  "tika-s0102t7:47_1": "Pakatiyāti rūpāvacarabhāvena,",
  "tika-s0102t7:47_2": "“anussara”nti vā pāṭho.",
  "tika-s0102t7:48_0": "Kāmarāgo eva “chando rāgo chandarāgo”tiādi pavattibhedena saṁyojanaṭṭhena “kāmarāgasaṁyojanānī”ti,",
  "tika-s0102t7:48_1": "yogaganthādipavattiākārabhedena “kāmabandhanānī”ti ca vutto.",
  "tika-s0102t7:48_2": "Pāpimayogānīti ettha pana sesayogaganthānampi vasena attho veditabbo.",
  "tika-s0102t7:49_0": "Duvidhānanti vatthukāmakilesakāmavasena duvidhānaṁ.",
  "tika-s0102t7:50_0": "“Ettha kiṁ,",
  "tika-s0102t7:50_1": "tattha ki”nti ca padadvaye kinti nipātamattaṁ.",
  "tika-s0102t7:50_2": "Cātuddisabhāveti tesaṁ buddhādīnaṁ tiṇṇaṁ ratanānaṁ catuddisayogyabhāve appaṭihaṭabhāve.",
  "tika-s0102t7:50_3": "Buddharatanañhi mahākāruṇikatāya,",
  "tika-s0102t7:50_4": "anāvaraṇañāṇatāya,",
  "tika-s0102t7:50_5": "paramasantuṭṭhatāya ca cātuddisaṁ,",
  "tika-s0102t7:50_6": "dhammaratanaṁ svākkhātatāya,",
  "tika-s0102t7:50_7": "saṅgharatanaṁ suppaṭipannatāya.",
  "tika-s0102t7:50_8": "Tenāha “sabbadisāsu asajjamāno”ti.",
  "tika-s0102t7:51_0": "Majjhimassa paṭhamajjhānassa adhigatattā tāvadeva kāyaṁ brahmapurohitaṁ adhigantvā tāvadeva purimaṁ jhānasatiṁ",
  "tika-s0102t7:51_1": "paṭilabhitvā taṁ jhānaṁ pādakaṁ katvā vipassanaṁ vaḍḍhetvā orambhāgiyasaṁyojanasamucchindanena maggaphalavisesaṁ",
  "tika-s0102t7:51_2": "anāgāmiphalasaṅkhātaṁ visesaṁ ajjhagaṁsu adhigacchiṁsu.",
  "tika-s0102t7:51_3": "Keci pana “kāmāvacarattabhāvena maggaphalāni adhigacchiṁsūti adhippāyena pañcamassa jhānassa anadhigatattā suddhāvāsesu na uppajjiṁsu,",
  "tika-s0102t7:51_4": "paṭhamajjhānalābhitāya pana brahmapurohitesu nibbattiṁsū”ti vadanti.",
  "tika-s0102t7:52_0": "Maghamāṇavavatthuvaṇṇanā",
  "tika-s0102t7:53_0": "355.Visuddhoti visuddhaajjhāsayo,",
  "tika-s0102t7:53_1": "upanissayasampannoti adhippāyo.",
  "tika-s0102t7:53_2": "Gāmakammakaraṇaṭṭhānanti gāmikānaṁ upaṭṭhānaṭṭhānaṁ vadati.",
  "tika-s0102t7:53_3": "Tāvatakenevāti attanā sodhitaṭṭhāneva aññassa āgantvā avaṭṭhāneneva.",
  "tika-s0102t7:53_4": "Satiṁ paṭilabhitvāti “aho mayā katakammaṁ saphalaṁ jāta”nti yoniso cittaṁ uppādetvā.",
  "tika-s0102t7:54_0": "Pāsāṇeti maggamajjhe uccatarabhāvena ṭhitapāsāṇe.",
  "tika-s0102t7:54_1": "Uccāletvāti uddharitvā.",
  "tika-s0102t7:54_2": "Etassa saggassa gamanamagganti etassa candādīnaṁ uppattiṭṭhānabhūtassa saggassa gamanamaggaṁ puññakammaṁ.",
  "tika-s0102t7:55_0": "Sugativasena laddhabbaṁ,",
  "tika-s0102t7:55_1": "kahāpaṇañcāti kahāpaṇaṁ,",
  "tika-s0102t7:55_2": "daṇḍavasena laddhabbaṁ bali daṇḍabali.",
  "tika-s0102t7:55_3": "Gahapatikākiṁ karissantīti gahapatikā nāma aṭavikā viya visamanissitā,",
  "tika-s0102t7:55_4": "te na kañci anatthaṁ karissanti,",
  "tika-s0102t7:55_5": "evaṁ tayā jānamānena kasmā mayhaṁ na kathitanti yadipi pubbe na kathitaṁ,",
  "tika-s0102t7:55_6": "etarahi pana bhayena kathitaṁ,",
  "tika-s0102t7:55_7": "mā mayhaṁ dosaṁ kareyyātha,",
  "tika-s0102t7:55_8": "ārocitakālato paṭṭhāya na mayhaṁ dosoti vadati.",
  "tika-s0102t7:56_0": "Nibaddhanti ekantikaṁ.",
  "tika-s0102t7:57_0": "Pisuṇesīti pisuṇakammamakāsi,",
  "tika-s0102t7:57_1": "tumhākaṁ antare mayhaṁ pesuññaṁ upasaṁharatīti attho.",
  "tika-s0102t7:57_2": "Puna aharaṇīyaṁ brahmadeyyaṁ katvā.",
  "tika-s0102t7:57_3": "Mayhampīti mayhampi atthāya maṁ uddissa puññakammaṁ karotha.",
  "tika-s0102t7:57_4": "Nīluppalaṁ nāma vikasamānaṁ udakato uggantvāva vikasati,",
  "tika-s0102t7:57_5": "evaṁ ahutvā antoudake pupphitaṁ nīluppalaṁ viya.",
  "tika-s0102t7:57_6": "Amhākaṁ panidaṁ puññakammaṁ bhavantarūpapattiyā vinā imasmiṁyeva attabhāve vipākaṁ detīti yojanā.",
  "tika-s0102t7:57_7": "Cintāmattakampīti domanassavasena cintāmattakampi.",
  "tika-s0102t7:58_0": "Pagevāti kālasseva,",
  "tika-s0102t7:58_1": "ativiya pātoti attho.",
  "tika-s0102t7:58_2": "Kaṇṇikūpaganti kaṇṇikayogyaṁ.",
  "tika-s0102t7:58_3": "Tacchetvā maṭṭhaṁ katvā kaṇṇikāya kattabbaṁ sabbaṁ niṭṭhapetvā.",
  "tika-s0102t7:58_4": "Tathā hi sā vatthena veṭhetvā ṭhapitā.",
  "tika-s0102t7:59_0": "Cayabandhanaṁ sālāya adhiṭṭhānasajjanaṁ.",
  "tika-s0102t7:59_1": "Kaṇṇikamañcabandhanaṁ kaṇṇikārohanakāle āruhitvā avaṭṭhānaaṭṭakaraṇaṁ.",
  "tika-s0102t7:60_0": "Yassa atthate phalake yassa phalake atthateti yojanā.",
  "tika-s0102t7:61_0": "Avidūreti sālāya,",
  "tika-s0102t7:61_1": "koviḷārarukkhassa ca avidūre.",
  "tika-s0102t7:61_2": "Sabbajeṭṭhikāti sabbāsaṁ tassa bhariyānaṁ jeṭṭhikā sujātā.",
  "tika-s0102t7:62_0": "Tassevāti sakkasseva.",
  "tika-s0102t7:62_1": "Santiketi samīpe santikāvacarā hutvā nibbattā.",
  "tika-s0102t7:62_2": "Dhajena saddhiṁ sahassayojaniko pāsādo.",
  "tika-s0102t7:63_0": "Kakkaṭakavijjhanasūlasadisanti kakkaṭake gaṇhituṁ tassa bilapariyantassa vijjhanasūcisadisaṁ.",
  "tika-s0102t7:64_0": "Maccharūpenāti matamaccharūpena.",
  "tika-s0102t7:64_1": "Osaratīti pilavanto gacchati.",
  "tika-s0102t7:64_2": "Tassāpi bakasakuṇikāya pañca vassasatāni āyu ahosi devanerayikānaṁ viya manussapetatiracchānānaṁ āyuno aparicchinnattā.",
  "tika-s0102t7:65_0": "Ukkuṭṭhimakāsīti uccāsaddamakāsi.",
  "tika-s0102t7:66_0": "Pubbasannivāsenāti purimajātīsu cirasannivāsena.",
  "tika-s0102t7:66_1": "Evañhi ekaccānaṁ diṭṭhamattenapi sineho uppajjati.",
  "tika-s0102t7:66_2": "Tenāha bhagavā –",
  "tika-s0102t7:67_0": "“Pubbeva sannivāsena, paccuppannahitena vā;",
  "tika-s0102t7:68_0": "Evaṁ taṁ jāyate pemaṁ, uppalaṁva yathodake”ti. ;",
  "tika-s0102t7:69_0": "Avasesesūti asure, sakkaṁ ṭhapetvā dvīsu devalokesu deveva sandhāya vadati.",
  "tika-s0102t7:70_0": "Atthanissitanti attano,",
  "tika-s0102t7:70_1": "paresañca atthameva hitameva nissitaṁ,",
  "tika-s0102t7:70_2": "taṁ pana hitaṁ sukhassa nidānanti āha “kāraṇanissita”nti.",
  "tika-s0102t7:71_0": "Pañhaveyyākaraṇavaṇṇanā",
  "tika-s0102t7:72_0": "357.Kiṁsaṁyojanāti kīdisasaṁyojanā.",
  "tika-s0102t7:72_1": "Satte anatthe saṁyojenti bandhantīti saṁyojanānīti āha “kiṁbandhanā,",
  "tika-s0102t7:72_2": "kena bandhanena baddhā”ti.",
  "tika-s0102t7:72_3": "Puthukāyāti bahū sattakāyāti āha “bahū janā”ti.",
  "tika-s0102t7:72_4": "Veraṁ vuccati dosoti āha “averāti appaṭighā”ti.",
  "tika-s0102t7:72_5": "Āvudhena sarīre daṇḍo āvudhadaṇḍo,",
  "tika-s0102t7:72_6": "dhanassa dāpanatthena daṇḍo dhanadaṇḍo,",
  "tika-s0102t7:72_7": "tadubhayākaraṇena tato vinimutto adaṇḍo,",
  "tika-s0102t7:72_8": "sampattiharaṇato,",
  "tika-s0102t7:72_9": "saha anatthuppattito ca sapatto,",
  "tika-s0102t7:72_10": "paṭisattūti āha “asapattāti apaccatthikā”ti.",
  "tika-s0102t7:72_11": "Byāpajjhaṁ vuccati cittadukkhaṁ,",
  "tika-s0102t7:72_12": "tabbirahitā abyāpajjhāti āha “vigatadomanassā”ti.",
  "tika-s0102t7:72_13": "Pubbe “averā”ti padena sambaddhāghātakābhāvo vutto.",
  "tika-s0102t7:72_14": "Tenāha “appaṭighā”ti.",
  "tika-s0102t7:72_15": "“Averino”ti pana imināpi kopamattassapi anuppādanaṁ.",
  "tika-s0102t7:72_16": "Tenāha “katthaci kopaṁ na uppādetvā”ti.",
  "tika-s0102t7:72_17": "“Viharemū”ti ca padaṁ purimapadehipi yojetabbaṁ “averā viharemū”tiādinā.",
  "tika-s0102t7:72_18": "Ayañca averādibhāvo saṁvibhāgena pākaṭo hotīti dassetuṁ “accharāyā”ti ādiṁ vatvā “iti ce nesaṁ hotī”ti vuttaṁ.",
  "tika-s0102t7:72_19": "Cittuppatti daḷhatarāpi hutvā pavattatīti dassetuṁ “dānaṁ datvā,",
  "tika-s0102t7:72_20": "pūjaṁ katvā ca patthayantī”ti vuttaṁ.",
  "tika-s0102t7:72_21": "Iti ceti ce-saddo anvayasaṁsaggena parikappetīti āha “evañca nesa”nti.",
  "tika-s0102t7:73_0": "Yāya kāyaci paresaṁ sampattiyā khīyanaṁ usūyanaṁ asahanaṁ lakkhaṇaṁ etissāti parasampattikhīyanalakkhaṇā,",
  "tika-s0102t7:73_1": "yadaggena attasampattiyā parehi sādhāraṇabhāvaṁ asahanalakkhaṇaṁ,",
  "tika-s0102t7:73_2": "tadaggenassa “nigūhanalakkhaṇa”ntipi vattabbaṁ.",
  "tika-s0102t7:73_3": "Tathā hissa porāṇā “mā idaṁ acchariyaṁ aññesaṁ hotu,",
  "tika-s0102t7:73_4": "mayhameva hotūti macchariya”nti nibbacanaṁ vadanti.",
  "tika-s0102t7:73_5": "Abhidhamme “yā paralābhasakkāragarukāramānanavandanapūjanāsu issā issāyanā”tiādinā nikkhepakaṇḍe,",
  "tika-s0102t7:73_6": "“yā etesu paresaṁ lābhādīsu kiṁ iminā imesa”ntiādinā taṁsaṁvaṇṇanāyañca vuttāneva,",
  "tika-s0102t7:73_7": "tasmā tattha vuttanayeneva veditabbānīti adhippāyo.",
  "tika-s0102t7:74_0": "Yasmā pana issāmacchariyāni bahvādīnavāni,",
  "tika-s0102t7:74_1": "tesaṁ vibhāvanā lokassa bahukārā,",
  "tika-s0102t7:74_2": "tasmā abhidhammaṭṭhakathāyaṁ vibhāvitānampi tesaṁ diṭṭhadhammikepi samparāyike piādīnave dassento “āvāsamacchariyena panā”tiādimāha.",
  "tika-s0102t7:74_3": "Etthāti etesu issāmacchariyesu,",
  "tika-s0102t7:74_4": "etesu vā āvāsamacchariyādīsu pañcasu macchariyesu.",
  "tika-s0102t7:74_5": "Saṅkāraṁ sīsena ukkhipitvāva vicarati tattha laggacittatāya,",
  "tika-s0102t7:74_6": "nihīnajjhāsayatāya ca.",
  "tika-s0102t7:74_7": "Mamāti mayā,",
  "tika-s0102t7:74_8": "ayameva vā pāṭho.",
  "tika-s0102t7:74_9": "Lohitampi mukhato uggacchati cittavighātena saṁtattahadayatāya.",
  "tika-s0102t7:74_10": "Kucchivirecanampi hoti atijalaggino.",
  "tika-s0102t7:74_11": "Añño vibhavapaṭivedhadhammo ariyānaṁyeva hoti,",
  "tika-s0102t7:74_12": "te ca taṁ na maccharāyanti macchariyassa sabbaso pahīnattā.",
  "tika-s0102t7:74_13": "Paṭivedhadhamme macchariyassa asambhavo evāti āha “pariyattidhammamacchariyena cā”ti.",
  "tika-s0102t7:74_14": "Vaṇṇamacchariyena dubbaṇṇo,",
  "tika-s0102t7:74_15": "dhammamacchariyena eḷamūgo duppañño hoti.",
  "tika-s0102t7:75_0": "“Apicā”tiādi pañcannaṁ macchariyānaṁ vasena kammasarikkhakavipākadassanaṁ.",
  "tika-s0102t7:75_1": "Āvāsamacchariyena lohagehe paccati paresaṁ āvāsapaccayahitasukhanisedhanato.",
  "tika-s0102t7:75_2": "Kulamacchariyena appalābho hoti parehi kulesu laddhabbalābhanisedhanato,",
  "tika-s0102t7:75_3": "appalābhoti ca alābhoti attho.",
  "tika-s0102t7:75_4": "Lābhamacchariyena gūthaniraye nibbattati lābhahetu parehi laddhabbassa assādanisedhanato.",
  "tika-s0102t7:75_5": "Sabbathāpi nirassādo hi gūthanirayo.",
  "tika-s0102t7:75_6": "Vaṇṇo nāma na hotīti sarīravaṇṇo,",
  "tika-s0102t7:75_7": "guṇavaṇṇoti duvidhopi vaṇṇo nāmamattenapi na hoti,",
  "tika-s0102t7:75_8": "tattha tattha nibbattamāno virūpo eva hoti.",
  "tika-s0102t7:75_9": "Sampattinigūhanasabhāvena macchariyena virūpite santāne yebhuyyena guṇā patiṭṭhameva na labhanti,",
  "tika-s0102t7:75_10": "ye ca patiṭṭhaheyyuṁ,",
  "tika-s0102t7:75_11": "tesampi vasenassa vaṇṇo na bhaveyya.",
  "tika-s0102t7:75_12": "Te hi tassa loke rattiṁ khittā sarā viya na paññāyanti.",
  "tika-s0102t7:75_13": "Dhammamacchariyenakukkuḷaniraye.Sotāpattimaggenapahīyati apāyagamanīyabhāvato.",
  "tika-s0102t7:75_14": "Verādīhi na parimuccantiyeva tapparimuccanāya icchāya appattabbattā jātiādidhammānaṁ sattānaṁ jātiādīhi viya.",
  "tika-s0102t7:76_0": "Tiṇṇā mettha kaṅkhāti ma-kāro padasandhikaro.",
  "tika-s0102t7:76_1": "Etasmiṁ pañheti etasmiṁ “kiṁsaṁyojanā nu kho”ti evaṁ ñātuṁ icchite atthe.",
  "tika-s0102t7:76_2": "Tumhākaṁ vacanaṁ sutvāti “issāmacchariyasaṁyojanā”ti evaṁ pavattaṁ tumhākaṁ vissajjanavacanaṁ sutvā.",
  "tika-s0102t7:76_3": "Kaṅkhā tiṇṇāti yathāpucchite atthe saṁsayo tarito vigato desanānussaraṇamattena,",
  "tika-s0102t7:76_4": "na samucchedavasenāti āha “na maggavasenā”tiādi.",
  "tika-s0102t7:76_5": "Ayampi kathaṁkathā vigatāti kaṅkhāya vigatattā eva tassā pavattiākāravisesabhūtā “idaṁ katha idaṁ katha”nti ayampi kathaṁkathā vigatā apagatā.",
  "tika-s0102t7:77_0": "358.Nidānādīni mahānidānasuttavaṇṇanāyaṁ vuttatthāneva.",
  "tika-s0102t7:77_1": "Piyānaṁ attano pariggahabhūtānaṁ sattasaṅkhārānaṁ parehi sādhāraṇabhāvāsahanavasena,",
  "tika-s0102t7:77_2": "nigūhanavasena ca pavattanato piyasattasaṅkhāranidānaṁ macchariyaṁ,",
  "tika-s0102t7:77_3": "appiyānaṁ pariggahabhūtānaṁ sattānaṁ,",
  "tika-s0102t7:77_4": "saṅkhārānañca asahanavasena pavattiyā appiyasattasaṅkhāranidānā issā.",
  "tika-s0102t7:77_5": "Yañhi kiñci appiyasambandhaṁ bhaddakampi taṁ kodhanassa appiyamevāti.",
  "tika-s0102t7:77_6": "Ubhayanti macchariyaṁ,",
  "tika-s0102t7:77_7": "issā cāti ubhayaṁ.",
  "tika-s0102t7:77_8": "Ubhayanidānanti piyanidānañceva appiyanidānañca.",
  "tika-s0102t7:77_9": "Piyāti iṭṭhā.",
  "tika-s0102t7:77_10": "Keḷāyitāti dhanāyitā.",
  "tika-s0102t7:77_11": "Mamāyitāti mamattaṁ katvā pariggahitā.",
  "tika-s0102t7:77_12": "Issaṁ karotīti “kiṁ imassa iminā”ti tassa piyasattalābhāsahanavasena ussūyati,",
  "tika-s0102t7:77_13": "tameva piyasattaṁ yācito.",
  "tika-s0102t7:77_14": "Aho vatassāti sādhu vata assa.",
  "tika-s0102t7:77_15": "“Imassa puggalassa evarūpaṁ piyavatthu na bhaveyyā”ti issaṁ karoti usūyaṁ uppādeti.",
  "tika-s0102t7:77_16": "Mamāyantāti keḷāyantā.",
  "tika-s0102t7:77_17": "Appiyeti appiye satte tesaṁ satāpato.",
  "tika-s0102t7:77_18": "Assāti puggalassa,",
  "tika-s0102t7:77_19": "yena te laddhā.",
  "tika-s0102t7:77_20": "Teti sattasaṅkhārā,",
  "tika-s0102t7:77_21": "sacepi amanāpā honti appiyehi samudāgatattā.",
  "tika-s0102t7:77_22": "Viparītavuttitāyāti ayāthāvagāhitāya.",
  "tika-s0102t7:77_23": "Ko añño evarūpassa lābhīti tena attānaṁ sambhāvento issaṁ vā karoti.",
  "tika-s0102t7:77_24": "Aññassa tādisaṁ uppajjamānampi “aho vatassa evarūpaṁ na bhaveyyā”ti issaṁ vā karoti,",
  "tika-s0102t7:77_25": "ayañca nayo heṭṭhā vuttanayattā na gahito.",
  "tika-s0102t7:78_0": "Vatthukāmānaṁ pariyesanavasena pavatto chando pariyesanachando.",
  "tika-s0102t7:78_1": "Paṭilābhapaccayo chando paṭilābhachando.",
  "tika-s0102t7:78_2": "Paribhuñjanavasena pavatto chando paribhogachando.",
  "tika-s0102t7:78_3": "Paṭiladdhānaṁ sannidhāpanavasena,",
  "tika-s0102t7:78_4": "saṅgopanavasena ca pavatto chando sannidhichando.",
  "tika-s0102t7:78_5": "Diṭṭhadhammikameva payojanaṁ cintetvā vissajjanavasena pavatto chando vissajjanachando.",
  "tika-s0102t7:78_6": "Tenāha “katamo”tiādi.",
  "tika-s0102t7:79_0": "Ayaṁ pañcavidhopi atthato taṇhāyanamevāti āha “taṇhāmattamevā”ti.",
  "tika-s0102t7:80_0": "Evaṁ vutto “lābhaṁ paṭicca vinicchayo”ti evaṁ mahānidānasutte vutto vinicchayavitakko vitakko nāma,",
  "tika-s0102t7:80_1": "na yo koci vitakko.",
  "tika-s0102t7:80_2": "Idāni yathāvuttaṁ vinicchayavitakkaṁ atthuddhāranayena nīharitvā dassetuṁ “vinicchayo”tiādi vuttaṁ.",
  "tika-s0102t7:80_3": "Aṭṭhasatanti aṭṭhādhikaṁ sataṁ,",
  "tika-s0102t7:80_4": "tañca kho taṇhāvicaritānaṁ sataṁ,",
  "tika-s0102t7:80_5": "na yassa kassacīti dassetuṁ “taṇhāvicarita”nti vuttaṁ.",
  "tika-s0102t7:80_6": "Taṇhāvinicchayo nāma taṇhāya vasena vakkhamānanayena ārammaṇassa vinicchinanato.",
  "tika-s0102t7:80_7": "Diṭṭhidassanavasena “idameva saccaṁ,",
  "tika-s0102t7:80_8": "moghaṁ añña”nti vinicchinanato diṭṭhivinicchayo nāma.",
  "tika-s0102t7:80_9": "Iṭṭhaṁ paṇītaṁ,",
  "tika-s0102t7:80_10": "aniṭṭhaṁ appaṇītaṁ,",
  "tika-s0102t7:80_11": "piyāyitabbaṁ piyaṁ,",
  "tika-s0102t7:80_12": "appiyāyitabbaṁ appiyaṁ,",
  "tika-s0102t7:80_13": "tesaṁ vavatthānaṁ taṇhāvasena na hoti.",
  "tika-s0102t7:80_14": "Taṇhāvasena hi ekacco kiñci vatthuṁ paṇītaṁ maññati,",
  "tika-s0102t7:80_15": "ekacco hīnaṁ,",
  "tika-s0102t7:80_16": "ekacco piyāyati,",
  "tika-s0102t7:80_17": "ekacco nappiyāyati.",
  "tika-s0102t7:80_18": "Tenāha “tadeva hī”tiādi.",
  "tika-s0102t7:80_19": "“Dassāmī”ti idaṁ vissajjanachande vuttanayena ceva vaṭṭūpanissayadānavasena ca veditabbaṁ.",
  "tika-s0102t7:80_20": "Tampi hi taṇhāchandahetukanti.",
  "tika-s0102t7:81_0": "Yattha sayaṁ uppajjanti,",
  "tika-s0102t7:81_1": "taṁ santānaṁ saṁsāre papañcenti vitthārayantīti papañcā.",
  "tika-s0102t7:81_2": "Yassa ca uppannā,",
  "tika-s0102t7:81_3": "taṁ “ratto”ti vā “satto”ti vā “micchābhiniviṭṭho”ti vā papañcenti byañjentīti papañcā.",
  "tika-s0102t7:81_4": "Yasmā taṇhādiṭṭhiyo adhimattā hutvā pavattamānā taṁsamaṅgīpuggalaṁ pamattākāraṁ pāpenti,",
  "tika-s0102t7:81_5": "māno pana jātimadādi vasena mattākārampi,",
  "tika-s0102t7:81_6": "tasmā “mattapamattākārapāpanaṭṭhenā”ti vuttaṁ.",
  "tika-s0102t7:81_7": "Saṅkhā vuccati koṭṭhāso bhāgaso saṅkhāyati upaṭṭhātīti.",
  "tika-s0102t7:81_8": "Yasmā papañcasaññā taṁtaṁdvāravasena,",
  "tika-s0102t7:81_9": "ārammaṇavasena ca bhāgaso vitakkassa paccayā honti,",
  "tika-s0102t7:81_10": "na kevalā,",
  "tika-s0102t7:81_11": "tasmā papañcasaññāsaṅkhānidāno vitakko vutto,",
  "tika-s0102t7:81_12": "papañcasaññānaṁ vā anekabhedabhinnattā taṁsamudāyo “papañcasaññāsaṅkhā”ti vutto.",
  "tika-s0102t7:81_13": "Papañcasaññāsaṅkhāggahaṇena ca anavaseso dukkhasamudayo vutto taṁtaṁ nimittattā vaṭṭadukkhassāti.",
  "tika-s0102t7:82_0": "Yo nirodho vūpasamoti nirodhasaccamāha.",
  "tika-s0102t7:82_1": "Tassa sāruppanti tassa papañcasaññāsaṅkhāya nirodhassa vūpasamassa adhigamupāyatāya sāruppaṁ anucchavikaṁ,",
  "tika-s0102t7:82_2": "etena vipassanaṁ vadati.",
  "tika-s0102t7:82_3": "Tattha yathāvuttanirodhe ārammaṇakaraṇavasena gacchati pavattatīti tatthagāminī,",
  "tika-s0102t7:82_4": "etena maggaṁ.",
  "tika-s0102t7:82_5": "Tenāha “saha vipassanāya maggaṁ pucchatī”ti.",
  "tika-s0102t7:83_0": "Vedanākammaṭṭhānavaṇṇanā",
  "tika-s0102t7:84_0": "359.Pucchitameva kathitaṁ.",
  "tika-s0102t7:84_1": "Yasmā sakkena devānaṁ indena papañcasaññāsaṅkhānirodhagāminipaṭipadā pucchitāva,",
  "tika-s0102t7:84_2": "bhagavā ca tadadhigamupāyaṁ arūpakammaṭṭhānaṁ tassa ajjhāsayavasena vedanāmukhena kathento tisso vedanā ārabhi,",
  "tika-s0102t7:84_3": "iti pucchitameva kathentena pucchānusandhivasena sānusandhimeva ca kathitaṁ.",
  "tika-s0102t7:84_4": "Na hi buddhānaṁ ananusandhikā kathā nāma atthi.",
  "tika-s0102t7:84_5": "Idānissa vedanāmukhena arūpakammaṭṭhānasseva kathane kāraṇaṁ dassetuṁ “devatānañhī”tiādi vuttaṁ.",
  "tika-s0102t7:84_6": "Karajakāyassa sukhumatāvacaneneva accantamudusukhumālabhāvāpi vuttā evāti daṭṭhabbaṁ.",
  "tika-s0102t7:84_7": "Kammajanti kammajatejaṁ.",
  "tika-s0102t7:84_8": "Tassa balavabhāvo uḷārapuññakammanibbattattā,",
  "tika-s0102t7:84_9": "ativiya garumadhurasiniddhasuddhāhārajīraṇato ca.",
  "tika-s0102t7:84_10": "Ekāhārampīti ekāhāravārampi.",
  "tika-s0102t7:84_11": "“Vilīyantī”ti etena karajakāyassa mandatāya kammajatejassa balavabhāvena āhāravelātikkamena nesaṁ balavatī",
  "tika-s0102t7:84_12": "dukkhavedanā uppajjamānā supākaṭā hotīti dasseti.",
  "tika-s0102t7:84_13": "Nidassanamattañcetaṁ,",
  "tika-s0102t7:84_14": "sukhavedanāpi pana nesaṁ uḷārapaṇītesu ārammaṇesu uparūpari aniggahaṇavasena pavattamānā supākaṭā hutvā upaṭṭhātiyeva.",
  "tika-s0102t7:84_15": "Upekkhāpi tesaṁ kadāci uppajjamānā santapaṇītarūpā eva iṭṭhamajjhatte eva ārammaṇe pavattanato.",
  "tika-s0102t7:84_16": "Tenevāha “tasmā”tiādi.",
  "tika-s0102t7:85_0": "Rūpakammaṭṭhānanti rūpapariggahaṁ,",
  "tika-s0102t7:85_1": "rūpamukhena vipassanābhinivesanti attho.",
  "tika-s0102t7:85_2": "Arūpakammaṭṭhānanti etthāpi eseva nayo.",
  "tika-s0102t7:85_3": "Tattha rūpakammaṭṭhānena samathābhinivesopi saṅgayhati,",
  "tika-s0102t7:85_4": "vipassanābhiniveso pana idhādhippetoti dassento “rūpapariggaho arūpapariggahotipi etadeva vuccatī”ti āha.",
  "tika-s0102t7:85_5": "Catudhātuvavatthānanti ettha yebhuyyena catudhātuvavatthānaṁ vitthārento rūpakammaṭṭhānaṁ kathetīti adhippāyo.",
  "tika-s0102t7:85_6": "Rūpakammaṭṭhānaṁ dassetvāva katheti “evaṁ rūpakammaṭṭhānaṁ vuccamānaṁ suṭṭhu vibhūtaṁ pākaṭaṁ hutvā upaṭṭhātī”ti.",
  "tika-s0102t7:85_7": "“Etena idhāpi rūpakammaṭṭhānaṁ ekadesena vibhāvitamevā”ti vadanti.",
  "tika-s0102t7:86_0": "Kāmañcettha vedanāvasena arūpakammaṭṭhānaṁ āgataṁ,",
  "tika-s0102t7:86_1": "tadaññadhammavasenapi arūpakammaṭṭhānaṁ labbhatīti taṁ vibhāgena dassetuṁ “tividho hī”tiādi vuttaṁ.",
  "tika-s0102t7:86_2": "Tattha abhinivesoti anuppaveso,",
  "tika-s0102t7:86_3": "ārambhoti attho.",
  "tika-s0102t7:86_4": "Ārambhe eva hi ayaṁ vibhāgo,",
  "tika-s0102t7:86_5": "sammasanaṁ pana anavasesatova dhamme pariggahetvā pavattatīti.",
  "tika-s0102t7:86_6": "“Pariggahite rūpakammaṭṭhāne”ti idaṁ rūpamukhena vipassanābhinivesaṁ sandhāya vuttaṁ,",
  "tika-s0102t7:86_7": "arūpamukhena pana vipassanābhiniveso yebhuyyena samathayānikassa icchitabbo,",
  "tika-s0102t7:86_8": "so ca paṭhamaṁ jhānaṅgāni pariggahetvā tato paraṁ sesadhamme pariggaṇhāti.",
  "tika-s0102t7:86_9": "Paṭhamābhinipātoti sabbe cetasikā cittāyattā cittakiriyābhāvena vuccantīti phasso cittassa paṭhamābhinipāto vutto.",
  "tika-s0102t7:86_10": "Taṁ ārammaṇanti yathāpariggahitaṁ rūpakammaṭṭhānasaññitaṁ ārammaṇaṁ.",
  "tika-s0102t7:86_11": "Uppannaphasso puggalo,",
  "tika-s0102t7:86_12": "cittacetasikarāsi vā ārammaṇena phuṭṭho phassasahajātāya vedanāya taṁsamakālameva vedeti,",
  "tika-s0102t7:86_13": "phasso pana obhāsassa viya padīpo vedanādīnaṁ paccayaviseso hotīti purimakālo viya vuccati,",
  "tika-s0102t7:86_14": "yā tassa ārammaṇābhiniropanalakkhaṇatā vuccati.",
  "tika-s0102t7:86_15": "Phusantoti ārammaṇassa phusanākārena.",
  "tika-s0102t7:86_16": "Ayañhi arūpadhammattā ekadesena anallīyamānopi rūpaṁ viya cakkhuṁ,",
  "tika-s0102t7:86_17": "saddo viya ca sotaṁ, cittaṁ,",
  "tika-s0102t7:86_18": "ārammaṇañca phusanto viya,",
  "tika-s0102t7:86_19": "saṅghaṭṭento viya ca pavattatīti.",
  "tika-s0102t7:86_20": "Tathā hesa “saṅghaṭṭanaraso”ti vuccati.",
  "tika-s0102t7:87_0": "Ārammaṇaṁ anubhavantīti issaravatāya visavitāya sāmibhāvena ārammaṇarasaṁ saṁvedentī.",
  "tika-s0102t7:87_1": "Phassādīnañhi sampayuttadhammānaṁ ārammaṇe ekadeseneva pavatti phusanādimattabhāvato,",
  "tika-s0102t7:87_2": "vedanāya pana iṭṭhākārasambhogādivasena pavattanato ārammaṇe nippadesato pavatti.",
  "tika-s0102t7:87_3": "Phusanādibhāvena hi ārammaṇaggahaṇaṁ ekadesānubhavanaṁ,",
  "tika-s0102t7:87_4": "vedayitabhāvena gahaṇaṁ yathākāmaṁ sabbānubhavanaṁ,",
  "tika-s0102t7:87_5": "evaṁsabhāvāneva tāni gahaṇānīti na vedanāya viya phassādīnampi yathā sakakiccakaraṇena sāmibhāvānubhavanaṁ codetabbaṁ.",
  "tika-s0102t7:87_6": "Vijānantanti paricchindanavasena visesato jānantaṁ.",
  "tika-s0102t7:87_7": "Viññāṇañhi minitabbavatthuṁ nāḷiyā minanto puriso viya ārammaṇaṁ paricchijja vibhāventaṁ pavattati,",
  "tika-s0102t7:87_8": "na saññā viya sañjānanamattaṁ hutvā.",
  "tika-s0102t7:87_9": "Tathā hi anena kadāci lakkhaṇattayavibhāvanāpi hoti,",
  "tika-s0102t7:87_10": "imesaṁ pana phassādīnaṁ tassa tassa pākaṭabhāvo paccayavisesasiddhassa pubbabhāgassa vasena veditabbo.",
  "tika-s0102t7:88_0": "Evaṁ tassa tasseva pākaṭabhāvepi “sabbaṁ,",
  "tika-s0102t7:88_1": "bhikkhave,",
  "tika-s0102t7:88_2": "abhiññeyya”nti,",
  "tika-s0102t7:88_3": "“sabbañca kho,",
  "tika-s0102t7:88_4": "bhikkhave,",
  "tika-s0102t7:88_5": "abhijāna”nti ca evamādi vacanato sabbe sammasanupagā dhammā pariggahetabbāti dassento “tattha yassā”tiādimāha.",
  "tika-s0102t7:88_6": "Tattha phassapañcamakeyevāti avadhāraṇaṁ tadantogadhattā taggahaṇeneva gahitattā catunnaṁ arūpakkhandhānaṁ.",
  "tika-s0102t7:88_7": "Phassapañcamakaggahaṇañhi tassa sabbassa sabbacittuppādasādhāraṇabhāvato.",
  "tika-s0102t7:88_8": "Tattha ca phassacetanāggahaṇena sabbasaṅkhārakkhandhadhammasaṅgaho cetanappadhānattā tesaṁ.",
  "tika-s0102t7:88_9": "Tathā hi suttantabhājanīye saṅkhārakkhandhavibhaṅge “cakkhusamphassajā cetanā”tiādinā cetanāva vibhattā,",
  "tika-s0102t7:88_10": "itare pana khandhā sarūpeneva gahitā.",
  "tika-s0102t7:89_0": "Vatthunissitāti ettha vatthu-saddo karajakāyavisayo,",
  "tika-s0102t7:89_1": "na chabbatthuvisayoti.",
  "tika-s0102t7:89_2": "Kathamidaṁ viññāyatīti āha “yaṁ sandhāya vutta”nti.",
  "tika-s0102t7:89_3": "Kattha pana vuttaṁ?",
  "tika-s0102t7:89_4": "Sāmaññaphalasutte.",
  "tika-s0102t7:89_5": "Soti karajakāyo.",
  "tika-s0102t7:89_6": "“Pañcakkhandhavinimuttaṁ nāmarūpaṁ natthī”ti idaṁ adhikāravasena vuttaṁ.",
  "tika-s0102t7:89_7": "Aññathā hi khandhavinimuttampi nāmaṁ atthevāti.",
  "tika-s0102t7:89_8": "Avijjādihetukāti avijjātaṇhupādānādihetukā.",
  "tika-s0102t7:89_9": "“Vipassanāpaṭipāṭiyā aniccaṁ dukkhaṁ anattāti sammasanto vicaratī”ti iminā balavavipassanaṁ vatvā puna tassa ussukkāpanaṁ,",
  "tika-s0102t7:89_10": "visesādhigamañca dassento “so”tiādimāha.",
  "tika-s0102t7:90_0": "Idhāti imasmiṁ sakkapañhasutte.",
  "tika-s0102t7:90_1": "Vedanāvasena cettha arūpakammaṭṭhānakathane kāraṇaṁ heṭṭhā vuttanayameva.",
  "tika-s0102t7:90_2": "Yathāvuttesu ca tīsu kammaṭṭhānābhinivesesu vedanāvasena kammaṭṭhānābhiniveso sukaro vedanānaṁ vibhūtabhāvatoti",
  "tika-s0102t7:90_3": "dassetuṁ “phassavasena hī”tiādi vuttaṁ.",
  "tika-s0102t7:90_4": "“Na pākaṭaṁ hotī”ti idaṁ sakkapamukhānaṁ tesaṁ devānaṁ yathā vedanā vibhūtā hutvā upaṭṭhāti,",
  "tika-s0102t7:90_5": "na evaṁ itaradvayanti katvā vuttaṁ.",
  "tika-s0102t7:90_6": "Vedanāya eva ca nesaṁ vibhūtabhāvo vedanāmukhenevettha bhagavatā desanāya āraddhattā.",
  "tika-s0102t7:90_7": "“Vedanānaṁ uppattiyā pākaṭatāyā”ti idaṁ sukhadukkhavedanānaṁ vasena vuttaṁ.",
  "tika-s0102t7:90_8": "Tāsañhi pavatti oḷārikā,",
  "tika-s0102t7:90_9": "na itarāya.",
  "tika-s0102t7:90_10": "Tadubhayaggahaṇamukhena vā gahetabbattā itarāyapi pavatti viññūnaṁ pākaṭā evāti sukhadukkhavedanānañhī”ti visesaggahaṇaṁ daṭṭhabbaṁ.",
  "tika-s0102t7:90_11": "“Yadā sukhaṁ uppajjatī”tiādi sukhavedanāya pākaṭabhāvavibhāvanaṁ,",
  "tika-s0102t7:90_12": "tayidaṁ asamāhitabhūmivasena veditabbaṁ.",
  "tika-s0102t7:90_13": "Tattha “sakalaṁ sarīraṁ kho bhante”ntiādinā kāmaṁ pavattioḷārikatāya avūpasantasabhāvametaṁ sukhaṁ,",
  "tika-s0102t7:90_14": "sātalakkhaṇatāya pana sampayuttadhamme,",
  "tika-s0102t7:90_15": "nissayañca anuggaṇhantameva pavattatīti dasseti.",
  "tika-s0102t7:90_16": "“Yadā dukkhaṁ uppajjatī”tiādīsu vuttavipariyāyena attho veditabbo.",
  "tika-s0102t7:91_0": "Duddīpanāti ñāṇena dīpetuṁ asakkuṇeyyā,",
  "tika-s0102t7:91_1": "dubbiññeyyāti attho.",
  "tika-s0102t7:91_2": "Tenāha “andhakārā abhibhūtā”ti.",
  "tika-s0102t7:91_3": "Andhakārāti andhakāragatasadisī,",
  "tika-s0102t7:91_4": "jānitukāme ca andhakārinī.",
  "tika-s0102t7:91_5": "Pubbāparaṁ samaṁ sukare supalakkhitamaggavasena pāsāṇatale migagatamaggo viya iṭṭhāniṭṭhārammaṇesu sukhadukkhānubhavanehi",
  "tika-s0102t7:91_6": "majjhattārammaṇesu anuminitabbatāya vuttaṁ “sā sukhadukkhānaṁ…pe…",
  "tika-s0102t7:91_7": "pākaṭā hotī”ti.",
  "tika-s0102t7:91_8": "Tenāha “yathā”tiādi.",
  "tika-s0102t7:91_9": "Nayato gaṇhantassāti etthāyaṁ nayo –",
  "tika-s0102t7:91_10": "yasmā iṭṭhāniṭṭhavisayāya ārammaṇūpaladdhiyā anubhavanato niṭṭhāmajjhattavisayā ca upaladdhi,",
  "tika-s0102t7:91_11": "tasmā na tāya niranubhavanāya bhavitabbaṁ,",
  "tika-s0102t7:91_12": "yaṁ tatthānubhavanaṁ,",
  "tika-s0102t7:91_13": "sā adukkhamasukhā.",
  "tika-s0102t7:91_14": "Tathā anupalabbhamānaṁ rūpādianubhuyyamānaṁ diṭṭhaṁ upalabbhati,",
  "tika-s0102t7:91_15": "yo pana majjhattārammaṇaṁ tabbisayassa viññāṇappavattiyaṁ,",
  "tika-s0102t7:91_16": "tasmā ananubhuyyamānena tena na bhavitabbaṁ.",
  "tika-s0102t7:91_17": "Sakkā hi vattuṁ anubhavamānā majjhattavisayupaladdhi upaladdhibhāvato.",
  "tika-s0102t7:91_18": "Iṭṭhāniṭṭhavisayupaladdhivisayaṁ pana niranubhavanaṁ taṁ anupaladdhisabhāvameva diṭṭhaṁ,",
  "tika-s0102t7:91_19": "taṁ yathārūpanti.",
  "tika-s0102t7:91_20": "Nivattetvāti nīharitvā,",
  "tika-s0102t7:91_21": "“somanassaṁpāha”ntiādinā samānajātiyampi bhindanto aññehi arūpadhammehi vivecetvā asaṁsaṭṭhaṁ katvāti attho.",
  "tika-s0102t7:92_0": "Ayañca rūpakammaṭṭhānaṁ kathetvā arūpakammaṭṭhānaṁ vedanāvasena nivattetvā desanā tathāvinetabbapuggalāpekkhāya",
  "tika-s0102t7:92_1": "suttantaresupi āgatā evāti dassento “na kevala”ntiādimāha.",
  "tika-s0102t7:92_2": "Tattha mahāsatipaṭṭhāne tathā desanāya āgatabhāvo anantarameva āvi bhavissati,",
  "tika-s0102t7:92_3": "majjhimanikāye satipaṭṭhānadesanāpi tādisī eva.",
  "tika-s0102t7:92_4": "Cūḷataṇhāsaṅkhaye “evaṁ cetaṁ,",
  "tika-s0102t7:92_5": "devānaṁ inda,",
  "tika-s0102t7:92_6": "bhikkhuno sutaṁ hoti ‘sabbe dhammā nālaṁ abhinivesāyā’ti,",
  "tika-s0102t7:92_7": "so sabbaṁ dhammaṁ abhijānāti,",
  "tika-s0102t7:92_8": "sabbaṁ dhammaṁ abhiññāya sabbaṁ dhammaṁ parijānāti,",
  "tika-s0102t7:92_9": "sabbaṁ dhammaṁ pariññāya yaṁ kiñci vedanaṁ vedeti sukhaṁ vā dukkhaṁ vā adukkhamasukhaṁ vā,",
  "tika-s0102t7:92_10": "so tāsu vedanāsu aniccānupassī viharati,",
  "tika-s0102t7:92_11": "virāgānupassī”tiādinā āgataṁ.",
  "tika-s0102t7:92_12": "Tena vuttaṁ “arūpakammaṭṭhānaṁ vedanāvasena nivattetvā dassesī”ti.",
  "tika-s0102t7:92_13": "Mahātaṇhāsaṅkhaye pana “so evaṁ anurodhavirodhavippahīno yaṁ kiñci vedanaṁ vedeti sukhaṁ vā dukkhaṁ vā adukkhamasukhaṁ vā,",
  "tika-s0102t7:92_14": "so taṁ vedanaṁ nābhinandati nābhivadati nājjhosāya tiṭṭhati.",
  "tika-s0102t7:92_15": "Tassa taṁ vedanaṁ anabhinandato anabhivadato anajjhosāya tiṭṭhato yā vedanāsu nandī sā nirujjhatī”tiādinā āgataṁ.",
  "tika-s0102t7:92_16": "Cūḷavedalle “kati panāyyevedanā”tiādinā āgataṁ.",
  "tika-s0102t7:92_17": "Mahāvedalle “vedanāti, āvuso, vuccati,",
  "tika-s0102t7:92_18": "kittāvatā nu kho, āvuso,",
  "tika-s0102t7:92_19": "‘vedanā’ti vuccatī”tiādinā āgataṁ.",
  "tika-s0102t7:92_20": "Evaṁ raṭṭhapālasuttādīsupi vedanākammaṭṭhānassa āgataṭṭhānaṁ uddharitvā vattabbaṁ.",
  "tika-s0102t7:93_0": "“Paṭhamaṁ rūpakammaṭṭhānaṁ kathetvā”ti vuttaṁ,",
  "tika-s0102t7:93_1": "kathaṁ tamettha kathitanti āha “rūpakammaṭṭhāna”ntiādi.",
  "tika-s0102t7:93_2": "Saṅkhittaṁ,",
  "tika-s0102t7:93_3": "kathaṁ saṅkhittaṁ?",
  "tika-s0102t7:93_4": "Vedanāya ārammaṇamattakaṁyeva,",
  "tika-s0102t7:93_5": "yebhuyyena vedanā rūpadhammārammaṇā pañcadvāravasena pavattanato.",
  "tika-s0102t7:93_6": "Tena cassā purimasiddhā eva ārammaṇanti vedanaṁ vadantena tassārammaṇadhammā atthato paṭhamataraṁ gahitā",
  "tika-s0102t7:93_7": "eva nāma hontīti imāya atthāpattiyā rūpakammaṭṭhānassevettha paṭhamaṁ gahitatā jotitā,",
  "tika-s0102t7:93_8": "na sarūpeneva gahitattā.",
  "tika-s0102t7:93_9": "Tenāha “tasmā pāḷiyaṁ nāruḷhaṁ bhavissatī”ti.",
  "tika-s0102t7:94_0": "360.Dvīhi koṭṭhāsehīti sevitabbāsevitabbabhāgehi.",
  "tika-s0102t7:94_1": "Evarūpanti yaṁ akusalānaṁ abhibuddhiyā,",
  "tika-s0102t7:94_2": "kusalānañca parihānāya saṁvattati, evarūpaṁ,",
  "tika-s0102t7:94_3": "taṁ pana kāmūpasañhitatāya “gehanissita”nti vuccatīti āha “gehasitasomanassa”nti.",
  "tika-s0102t7:94_4": "Iṭṭhānanti piyānaṁ.",
  "tika-s0102t7:94_5": "Kantānanti kamanīyānaṁ.",
  "tika-s0102t7:94_6": "Manāpānanti manavaḍḍhanakānaṁ.",
  "tika-s0102t7:94_7": "Tato eva mano ramentīti manoramānaṁ.",
  "tika-s0102t7:94_8": "Lokāmisapaṭisaṁyuttānanti taṇhāsannissitānaṁ kāmūpasañhitānaṁ.",
  "tika-s0102t7:94_9": "Paṭilābhato samanupassatoti “aho mayā imāni laddhānī”ti yathāladdhāni rūpārammaṇādīni assādayato.",
  "tika-s0102t7:94_10": "Atītanti atikkantaṁ.",
  "tika-s0102t7:94_11": "Niruddhanti nirodhappattaṁ.",
  "tika-s0102t7:94_12": "Vipariṇatanti sabhāvavigamena vigataṁ.",
  "tika-s0102t7:94_13": "Samanussaratoti assādanavasena anucintayato.",
  "tika-s0102t7:94_14": "Gehasitanti kāmaguṇanissitaṁ.",
  "tika-s0102t7:94_15": "Kāmaguṇā hi kāmarāgassa gehasadisattā idha “geha”nti adhippetā.",
  "tika-s0102t7:95_0": "Evarūpanti yaṁ akusalānaṁ parihānāya,",
  "tika-s0102t7:95_1": "kusalānañca abhibuddhiyā saṁvattati, evarūpaṁ,",
  "tika-s0102t7:95_2": "taṁ pana pabbajjādivasena pavattiyā nekkhammūpasañhitanti āha “nekkhammasitaṁ somanassa”nti.",
  "tika-s0102t7:95_3": "Idāni taṁ pāḷivaseneva dassetuṁ “tattha katamānī”tiādi vuttaṁ.",
  "tika-s0102t7:95_4": "Tattha vipassanālakkhaṇe nekkhamme dassite itarāni tassa kāraṇato, phalato,",
  "tika-s0102t7:95_5": "atthato ca dassitāneva hontīti vipassanālakkhaṇameva taṁ dassento “rūpānantvevā”tiādimāha.",
  "tika-s0102t7:95_6": "Vipariṇāmavirāganirodhanti jarāya vipariṇāmetabbatañceva jarāmaraṇehi palujjanaṁ nirujjhanañca viditvāti yojanā.",
  "tika-s0102t7:95_7": "Uppajjati somanassanti vipassanāya vīthipaṭipattiyā kamena uppannānaṁ pāmojjapītipassaddhīnaṁ upari anappakaṁ somanassaṁ uppajjati.",
  "tika-s0102t7:95_8": "Yaṁ sandhāya vuttaṁ –",
  "tika-s0102t7:96_0": "“Suññāgāraṁ paviṭṭhassa, santacittassa bhikkhuno;",
  "tika-s0102t7:97_0": "Amānusī rati hoti, sammā dhammaṁ vipassato.",
  "tika-s0102t7:98_0": "Yato yato sammasati, khandhānaṁ udayabbayaṁ;",
  "tika-s0102t7:99_0": "Labhatī pītipāmojjaṁ, amataṁ taṁ vijānata”nti. ca –",
  "tika-s0102t7:100_0": "Nekkhammavasenāti pabbajjādivasena.",
  "tika-s0102t7:100_1": "“Vaṭṭadukkhato nittharissāmī”ti pabbajituṁ bhikkhūnaṁ santikaṁ gacchantassa,",
  "tika-s0102t7:100_2": "pabbajantassa,",
  "tika-s0102t7:100_3": "catupārisuddhisīlaṁ anutiṭṭhantassa,",
  "tika-s0102t7:100_4": "taṁ sodhentassa,",
  "tika-s0102t7:100_5": "dhutaguṇe samādāya vattantassa,",
  "tika-s0102t7:100_6": "kasiṇaparikammādīni karontassa ca yā paṭipatti,",
  "tika-s0102t7:100_7": "sabbā sā idha “nekkhamma”nti adhippetā.",
  "tika-s0102t7:100_8": "Yebhuyyena anussatiyā upacārajjhānaṁ niṭṭhātīti katvā “anussativasenā”ti vatvā “paṭhamajjhānādivasenā”ti vuttaṁ.",
  "tika-s0102t7:100_9": "Ettha ca yathā pabbajjā gharabandhanato nikkhamanaṭṭhena nekkhammaṁ,",
  "tika-s0102t7:100_10": "evaṁ vipassanādayopi taṁpaṭipakkhato. Tenāha –",
  "tika-s0102t7:101_0": "“Pabbajjā paṭhamaṁ jhānaṁ, nibbānañca vipassanā;",
  "tika-s0102t7:102_0": "Sabbepi kusalā dhammā, nekkhammanti pavuccare”ti. ;",
  "tika-s0102t7:103_0": "Yaṁ ceti ettha ceti nipātamattaṁ somanassassa adhippetattā.",
  "tika-s0102t7:103_1": "Catukkanayavaseneva ca suttantesu jhānakathāti vuttaṁ “dutiyatatiyajjhānavasenā”ti.",
  "tika-s0102t7:103_2": "Dvīsūti “savitakkaṁ savicāraṁ avitakkaṁ avicāra”nti vuttesu dvīsu somanassesu.",
  "tika-s0102t7:104_0": "Savitakkasavicāre somanasseti parittabhūmike,",
  "tika-s0102t7:104_1": "paṭhamajjhāne vā somanasse.",
  "tika-s0102t7:104_2": "Abhiniviṭṭhasomanassesūti vipassanaṁ paṭṭhapitasomanassesu.",
  "tika-s0102t7:104_3": "Pi-saddena sammaṭṭhasomanassesu pīti imamatthaṁ dasseti.",
  "tika-s0102t7:104_4": "Somanassavipassanātopīti savitakkasavicārasomanassapavattivipassanātopi.",
  "tika-s0102t7:104_5": "Avitakkaavicāra vipassanā paṇītatarā sammasitadhammavasenapi vipassanāya visesasiddhito,",
  "tika-s0102t7:104_6": "yato maggepi tathārūpā visesā ijjhanti.",
  "tika-s0102t7:104_7": "Ayaṁ panattho “ariyamagga bojjhaṅgādivisesaṁ vipassanāya ārammaṇabhūtā khandhā niyamentī”ti evaṁ pavattena",
  "tika-s0102t7:104_8": "moravāpīvāsimahādattattheravādena dīpetabbo.",
  "tika-s0102t7:105_0": "361.Gehasitadomanassaṁ nāma kāmaguṇānaṁ appaṭilābhanimittaṁ,",
  "tika-s0102t7:105_1": "vigatanimittañca uppajjanakadomanassaṁ.",
  "tika-s0102t7:105_2": "Appaṭilābhato samanupassatoti appaṭilābhena “ahameva na labhāmī”ti paritassanato.",
  "tika-s0102t7:105_3": "Samanussaratoti “ahu vata me taṁ vata natthī”tiādinā anussaraṇavasena cintayato.",
  "tika-s0102t7:105_4": "Tenāha “evaṁ chasu dvāresū”tiādi.",
  "tika-s0102t7:106_0": "Anuttaresu vimokkhesūti suññataphalādiariyaphalavimokkhesu.",
  "tika-s0102t7:106_1": "Pihanti apekkhaṁ,",
  "tika-s0102t7:106_2": "āsanti attho.",
  "tika-s0102t7:106_3": "Kathaṁ pana lokuttaradhamme ārabbha āsā uppajjatīti?",
  "tika-s0102t7:106_4": "Na kho panetaṁ evaṁ daṭṭhabbaṁ “yaṁ ārammaṇakaraṇavasena tattha pihā pavattatī”ti avisayattā,",
  "tika-s0102t7:106_5": "puggalassa ca anadhigatabhāvato.",
  "tika-s0102t7:106_6": "Anussavūpaladdhe pana anuttaravimokkhe uddissa pihaṁ upaṭṭhapento “tattha pihaṁ upaṭṭhapetī”ti vutto.",
  "tika-s0102t7:106_7": "Tenāha “kudāssu nāmāha”ntiādi.",
  "tika-s0102t7:106_8": "Chasu dvāresu iṭṭhārammaṇe āpāthagate aniccādivasena vipassanaṁ paṭṭhapetvāti yojanā.",
  "tika-s0102t7:106_9": "“Iṭṭhārammaṇe”ti ca iminā nayidaṁ domanassaṁ sabhāvato aniṭṭhadhammeyeva ārabbha uppajjanakaṁ,",
  "tika-s0102t7:106_10": "atha kho icchitālābhahetukaṁ icchābhighātavasena yattha katthaci ārammaṇe uppajjanakanti dasseti.",
  "tika-s0102t7:106_11": "Evaṁ “kudāssu nāmāha”nti vuttākārena pihaṁ upaṭṭhapetvā evaṁ imampi pakkhaṁ…pe…",
  "tika-s0102t7:106_12": "nāsakkhinti anusocatoti yojanā.",
  "tika-s0102t7:106_13": "“Imasmiṁ pakkhe,",
  "tika-s0102t7:106_14": "imasmiṁ māse,",
  "tika-s0102t7:106_15": "imasmiṁ saṁvacchare pabbajituṁ nāladdhaṁ,",
  "tika-s0102t7:106_16": "kasiṇaparikammaṁ kātuṁ nāladdha”ntiādivasena pavattiṁ sandhāya “nekkhammavasenā”ti vuttaṁ.",
  "tika-s0102t7:106_17": "“Vipassanāvasenā”tiādīsupi iminā nayena yojanā veditabbā.",
  "tika-s0102t7:107_0": "Yato eva-kāro,",
  "tika-s0102t7:107_1": "tato aññattha niyamoti katvā “tasmimpi…pe…",
  "tika-s0102t7:107_2": "gehasitadomanassamevā”ti vuttaṁ.",
  "tika-s0102t7:107_3": "Na hettha gehasitadomanassatā savitakkasavicāre niyatā,",
  "tika-s0102t7:107_4": "atha kho gehasitadomanasse savitakkasavicāratā niyatā paṭiyoginivattanatthattā eva-kārassa.",
  "tika-s0102t7:107_5": "“Gehasitadomanassaṁ savitakkasavicārameva,",
  "tika-s0102t7:107_6": "na avitakkaavicāra”nti.",
  "tika-s0102t7:107_7": "Nekkhammasitadomanassaṁ pana siyā savitakkasavicāraṁ,",
  "tika-s0102t7:107_8": "siyā avitakkaavicāraṁ.",
  "tika-s0102t7:107_9": "Savitakkasavicārasseva kāraṇabhūtaṁ domanassaṁ savitakkasavicāradomanassaṁ. Kiṁ taṁ?",
  "tika-s0102t7:107_10": "Gehasitadomanassaṁ,",
  "tika-s0102t7:107_11": "yaṁ pana nekkhammādivasena uppannaṁ,",
  "tika-s0102t7:107_12": "taṁ avitakkaavicārassa kāraṇabhūtaṁ avitakkaavicāradomanassanti.",
  "tika-s0102t7:107_13": "Ayañca nayo pariyāyavasena vuttoti āha “nippariyāyena panā”tiādi.",
  "tika-s0102t7:107_14": "Yadi evaṁ kasmā “yaṁ ce avitakkaṁ avicāra”nti pāḷiyaṁ vuttanti āha “etassa panā”tiādi.",
  "tika-s0102t7:107_15": "Maññanavasenāti parikappanavasena.",
  "tika-s0102t7:107_16": "Vuttaṁ pāḷiyaṁ.",
  "tika-s0102t7:108_0": "Tatrāti tasmiṁ maññane.",
  "tika-s0102t7:108_1": "Ayaṁ idāni vuccamāno nayo.",
  "tika-s0102t7:108_2": "Domanassapaccayabhūteti domanassassa paccayabhūte.",
  "tika-s0102t7:108_3": "Upacārajjhānañhi paṭhamajjhānādīni vā pādakāni katvā maggaphalāni nibbattetukāmassa tesaṁ alābhe domanassassa",
  "tika-s0102t7:108_4": "uppajjane tāni tassa paccayā nāma honti iti te dhammā phalūpacārena “domanassa”nti vuttā.",
  "tika-s0102t7:108_5": "Yo pana tathā uppannadomanasso dhuranikkhepaṁ akatvā anukkamena vipassanaṁ ussukkāpetvā maggaphaladhamme nibbatteti,",
  "tika-s0102t7:108_6": "te kāraṇūpacārena “domanassa”nti vuttāti imamatthaṁ dassento “idha bhikkhū”tiādimāha.",
  "tika-s0102t7:108_7": "Nanu etassa tadā domanassameva uppannaṁ,",
  "tika-s0102t7:108_8": "na domanassahetukā vipassanāmaggaphaladhammā uppannā,",
  "tika-s0102t7:108_9": "tattha kathaṁ domanassasamaññaṁ āropetvā voharatīti āha “aññesaṁ paṭipattidassanavasena domanassanti gahetvā”tiādi.",
  "tika-s0102t7:108_10": "Savitakkasavicāradomanasseti savitakkasavicāranimitte domanasse.",
  "tika-s0102t7:108_11": "Tīhi māsehi nibbattetabbā temāsikā,",
  "tika-s0102t7:108_12": "taṁ temāsikaṁ.",
  "tika-s0102t7:108_13": "Imā ca temāsikādayo paṭipadā tathāpavattaukkaṭṭhamajjhimamudindriyavasena veditabbā,",
  "tika-s0102t7:108_14": "adhikamajjhimamudussāhavasena vā.",
  "tika-s0102t7:108_15": "Jaggatīti jāgarikaṁ anuyuñjati.",
  "tika-s0102t7:109_0": "Mahāsivattheravatthuvaṇṇanā",
  "tika-s0102t7:110_0": "Sahassadvisahassasaṅkhyattā mahāgaṇe.",
  "tika-s0102t7:111_0": "Aṭṭhakathātherāti aṭṭhakathāya atthapaṭipucchanakatherā.",
  "tika-s0102t7:111_1": "Antarāmaggeti bhikkhaṁ gahetvā gāmato vihāraṁ paṭigamanamagge. Tayo…pe…",
  "tika-s0102t7:111_2": "gāhāpetvāti tīṇi cattāri uṇhāpanāni.",
  "tika-s0102t7:112_0": "Kenacipapañcenāti kenaci sarīrakiccabhūtena papañcena.",
  "tika-s0102t7:112_1": "Saññaṁ akāsi rattiyaṁ pacchato gacchantaṁ asallakkhento.",
  "tika-s0102t7:113_0": "Kasmā pana thero antevāsikānaṁ anārocetvāva gatoti āha “thero kirā”tiādi.",
  "tika-s0102t7:113_1": "Arahattaṁ nāma kinti tadadhigamassa adukkarabhāvaṁ sandhāya vadati.",
  "tika-s0102t7:113_2": "Catūhi iriyāpathehīti catūhipi iriyāpathehi pavattamānassa,",
  "tika-s0102t7:113_3": "tasmā yāva arahattādhigamā sayanaṁ paṭikkhipāmīti adhippāyo.",
  "tika-s0102t7:114_0": "“Anucchavikaṁ nu kho te eta”nti saṁvegajāto vīriyaṁ samuttejento arahattaṁ aggahesi ettakaṁ kālaṁ vipassanāya",
  "tika-s0102t7:114_1": "suciṇṇabhāvato ñāṇassa paripākaṁ gatattā.",
  "tika-s0102t7:115_0": "Parimajjīti parimasi.",
  "tika-s0102t7:115_1": "Keci pana “parimajjīti parivattetvā therena dhoviyamānaṁ pariggahetvā dhovī”ti atthaṁ vadanti.",
  "tika-s0102t7:116_0": "Vipassanāya ārammaṇaṁ nāma upacārajjhānapaṭhamajjhānādi.",
  "tika-s0102t7:117_0": "“Savitakkasavicāradomanasse”tiādīsu vattabbaṁ somanassesu vuttanayānusārena veditabbaṁ.",
  "tika-s0102t7:118_0": "362.Evarūpāti yā akusalānaṁ abhibuddhiyā,",
  "tika-s0102t7:118_1": "kusalānaṁ parihānāya ca saṁvattati, evarūpā,",
  "tika-s0102t7:118_2": "sā pana kāmūpasañhitatāya “gehasitā”ti vuccatīti āha “gehasitaupekkhā”ti.",
  "tika-s0102t7:118_3": "“Bālassā”tiādīsu bālakaradhammayogato bālassa attahitaparahitabyāmūḷhatāya mūḷhassa puthūnaṁ kilesādīnaṁ",
  "tika-s0102t7:118_4": "jananādīhi kāraṇehi puthujjanassa kilesodhīnaṁ maggodhīhi ajitattā anodhijinassa,",
  "tika-s0102t7:118_5": "odhijino vāyapekkhā,",
  "tika-s0102t7:118_6": "odhiso ca kilesānaṁ jitattā,",
  "tika-s0102t7:118_7": "tenassa sekkhabhāvaṁ paṭikkhipati.",
  "tika-s0102t7:118_8": "Sattamabhavādito uddhaṁ pavattanavipākassa ajitattā avipākajinassa,",
  "tika-s0102t7:118_9": "vipākajinā vā arahanto appaṭisandhikattā,",
  "tika-s0102t7:118_10": "tenassa asekkhattaṁ paṭikkhipati.",
  "tika-s0102t7:118_11": "Anekādīnave sabbesampi pāpadhammānaṁ mūlabhūte sammohe ādīnavānaṁ adassanasīlatāya anādīnavadassāvino.",
  "tika-s0102t7:118_12": "Āgamādhigamābhāvā assutavato.",
  "tika-s0102t7:118_13": "Ediso ekaṁsena andhaputhujjano nāma hotīti tassa andhaputhujjanabhāvaṁ dassetuṁ punapi “puthujjanassā”ti vuttaṁ.",
  "tika-s0102t7:118_14": "Evarūpāti vuttappakārā sammohapubbikā.",
  "tika-s0102t7:118_15": "Rūpaṁ sā nātivattatīti rūpānaṁ samatikkamanāya kāraṇaṁ na hoti,",
  "tika-s0102t7:118_16": "rūpārammaṇe kilese nātikkamatīti adhippāyo.",
  "tika-s0102t7:118_17": "Aññāṇāvibhūtatāya ārammaṇe ajjhupekkhanavasena pavattamānā lobhasampayuttaupekkhā idhādhippetāti tassa",
  "tika-s0102t7:118_18": "lobhassa anucchavikameva ārammaṇaṁ dassento “iṭṭhārammaṇe”ti āha.",
  "tika-s0102t7:118_19": "Anativattamānā anādīnavadassitāya.",
  "tika-s0102t7:118_20": "Tato eva assādānupassanato tattheva laggā.",
  "tika-s0102t7:118_21": "Abhisaṅgassa lobhassa vasena,",
  "tika-s0102t7:118_22": "dummocanīyatāya ca tena laggitā viya hutvā uppannā.",
  "tika-s0102t7:119_0": "Evarūpāti yā akusalānaṁ pahānāya,",
  "tika-s0102t7:119_1": "kusalānañca abhibuddhiyā saṁvattati, evarūpā,",
  "tika-s0102t7:119_2": "sā pana pabbajjādivasena pavattiyā nekkhammūpasañhitāti āha “nekkhammasitā”ti.",
  "tika-s0102t7:119_3": "Idāni taṁ pāḷivasena dassetuṁ “tattha katamā”tiādi vuttaṁ,",
  "tika-s0102t7:119_4": "tassattho heṭṭhā vuttanayānusārena veditabbo.",
  "tika-s0102t7:119_5": "Rūpaṁ sā ativattatīti rūpasmiṁ sammadeva ādīnavadassanato.",
  "tika-s0102t7:119_6": "Rūpaniyātāti kilesehi anabhibhavanīyato.",
  "tika-s0102t7:119_7": "Iṭṭheti sabhāvato,",
  "tika-s0102t7:119_8": "saṅkappato ca iṭṭhe ārammaṇe.",
  "tika-s0102t7:119_9": "Arajjantassāti na rajjantassa rāgaṁ anuppādentassa.",
  "tika-s0102t7:119_10": "Aniṭṭhe adussantassāti ettha vuttanayena attho veditabbo.",
  "tika-s0102t7:119_11": "Samaṁ sammā yoniso na pekkhanaṁ asamapekkhanaṁ,",
  "tika-s0102t7:119_12": "taṁ pana iṭṭhāniṭṭhamajjhatte viya iṭṭhāniṭṭhesupi bālassa hotīti “iṭṭhāniṭṭhamajjhatte”ti avatvā “asamapekkhanena asammuyhantassā”ti vuttaṁ,",
  "tika-s0102t7:119_13": "tividhepi ārammaṇe asamapekkhanavasena muyhantassāti attho.",
  "tika-s0102t7:119_14": "Vipassanāñāṇasampayuttā upekkhā.",
  "tika-s0102t7:119_15": "Nekkhammasitā upekkhā vedanāsabhāgāti udāsinākārena pavattiyā,",
  "tika-s0102t7:119_16": "upekkhā vedanāya ca sabhāgā.",
  "tika-s0102t7:119_17": "Ettha upekkhā vāti ettha etasmiṁ upekkhāniddese “upekkhā”ti gahitā eva.",
  "tika-s0102t7:119_18": "Tasmāti tatramajjhattupekkhāyapi idha upekkhāggahaṇena gahitattā.",
  "tika-s0102t7:119_19": "Tañhi sandhāya “paṭhamadutiyatatiyacatutthajjhānavasena uppajjanakaupekkhā”ti vuttaṁ.",
  "tika-s0102t7:120_0": "Tāyapi nekkhammasitaupekkhāyāti niddhāraṇe bhummaṁ.",
  "tika-s0102t7:120_1": "“Yaṁ nekkhammavasenā”tiādi heṭṭhā vuttanayattā uttā natthameva.",
  "tika-s0102t7:121_0": "363.",
  "tika-s0102t7:121_1": "Yadi sakkassa tadā sotāpattiphalapattiyāva upanissayo,",
  "tika-s0102t7:121_2": "atha kasmā bhagavā yāva arahattaṁ desanaṁ vaḍḍhesīti āha “buddhānañhī”tiādi.",
  "tika-s0102t7:121_3": "Taruṇasakkoti abhinavo adhunā pātubhūto sakko.",
  "tika-s0102t7:121_4": "Sampati pātubhāvañhi sandhāya “taruṇasakko”ti vuttaṁ,",
  "tika-s0102t7:121_5": "na tassa kumāratā,",
  "tika-s0102t7:121_6": "vuddhatā vā atthi.",
  "tika-s0102t7:121_7": "Gatāgataṭṭhānanti gamanāgamanakāraṇaṁ.",
  "tika-s0102t7:121_8": "Na paññāyati na upalabbhati.",
  "tika-s0102t7:121_9": "Gabbhaseyyakānañhi cavantānaṁ kammajarūpaṁ vigacchati anudeva cittajaṁ,",
  "tika-s0102t7:121_10": "āhārajañca paccayābhāvato,",
  "tika-s0102t7:121_11": "utujaṁ pana sucirampi kālaṁ paveṇiṁ ghaṭṭentaṁ bhassantaṁ vā sosantaṁ vā kilesantaṁ vā viṭṭhataṁ vā hoti,",
  "tika-s0102t7:121_12": "na evaṁ devānaṁ.",
  "tika-s0102t7:121_13": "Tesañhi opapātikattā kammajarūpe antaradhāyante sesatisantatirūpampi tena saddhiṁ antaradhāyati.",
  "tika-s0102t7:121_14": "Tenāha “dīpasikhāgamanaṁ viya hotī”ti.",
  "tika-s0102t7:121_15": "Sesadevatā na jāniṁsu punapi sakkattabhāvena tasmiṁyeva ṭhāne nibbattattā.",
  "tika-s0102t7:121_16": "Tīsu ṭhānesūti somanassadomanassaupekkhāvissajjanāvasānaṭṭhānesu.",
  "tika-s0102t7:121_17": "Nibbattitaphalamevāti sappimhā sappimaṇḍo viya āgamanīyapaṭipadāya nibbattitaphalabhūtaṁ lokuttaramaggaphalameva kathitaṁ.",
  "tika-s0102t7:121_18": "Sakuṇikāya viya kiñci gayhūpagaṁ uppatitvā uḍḍetvā ullaṅghitvā.",
  "tika-s0102t7:121_19": "Assāti maggaphalasaññitassa ariyassa dhammassa.",
  "tika-s0102t7:122_0": "Pātimokkhasaṁvaravaṇṇanā",
  "tika-s0102t7:123_0": "364.Pātimokkhasaṁvarāyāti pātimokkhabhūtasīlasaṁvarāyāti ayamettha atthoti āha “uttamajeṭṭhakasīlasaṁvarāyā”ti.",
  "tika-s0102t7:123_1": "“Pātimokkhasīlañhi sabbasīlato jeṭṭhakasīla”nti dīghavāpīvihāravāsi sumatthero vadati,",
  "tika-s0102t7:123_2": "antevāsiko panassa tepiṭakacūḷanāgatthero “pātimokkhasaṁvaro eva sīlaṁ,",
  "tika-s0102t7:123_3": "itarāni pana ‘sīlanti vuttaṭṭhānaṁ nāma atthī’ti ananujānanto indriyasaṁvaro nāma chadvārarakkhāmattakaṁ,",
  "tika-s0102t7:123_4": "ājīvapārisuddhi dhammena samena paccayuppādanamattakaṁ,",
  "tika-s0102t7:123_5": "paccayasannissitaṁ paṭiladdhapaccaye ‘ida mattha’nti paccavekkhitvā paribhuñjanamattakaṁ,",
  "tika-s0102t7:123_6": "nippariyāyena pātimokkhasaṁvarova sīlaṁ.",
  "tika-s0102t7:123_7": "Tathā hi yassa so bhinno,",
  "tika-s0102t7:123_8": "so itarāni rakkhituṁ abhabbattā asīlo hoti.",
  "tika-s0102t7:123_9": "Yassa pana sabbaso arogo sesānaṁ rakkhituṁ bhabbattā sampannasīlo”ti vadati,",
  "tika-s0102t7:123_10": "tasmā itaresaṁ tassa parivārabhāvato,",
  "tika-s0102t7:123_11": "sabbaso ekadesena ca tadantogadhabhāvato tadeva padhānasīlaṁ nāmāti āha “uttamajeṭṭhakasīlasaṁvarāyā”ti.",
  "tika-s0102t7:123_12": "Tattha yathā heṭṭhā papañcasaññāsaṅkhānirodhasāruppagāminiṁ paṭipadaṁ pucchitena bhagavatā papañcasaññānaṁ,",
  "tika-s0102t7:123_13": "paṭipadāya ca mūlabhūtaṁ vedanaṁ vibhajitvā paṭipadā desitā sakkassa ajjhāsayavasena saṁkilesadhammappahānamukhena vodānadhammapāripūrīti,",
  "tika-s0102t7:123_14": "evaṁ tassā eva paṭipadāya mūlabhūtampi sīlasaṁvaraṁ pucchitena bhagavatā yato so visujjhati,",
  "tika-s0102t7:123_15": "yathā ca visujjhati,",
  "tika-s0102t7:123_16": "tadubhayaṁ sakkassa ajjhāsayavasena vibhajitvā dassetuṁ “kāyasamācārampī”tiādi vuttaṁ saṁkilesadhammappahānamukhena vodānadhammapāripūrīti katvā.",
  "tika-s0102t7:123_17": "Sīlakathāyaṁ asevitabbakāyasamācārādikathane kāraṇaṁ vuttameva,",
  "tika-s0102t7:123_18": "tasmā kammapathavasenāti kusalākusalakammapathavasena.",
  "tika-s0102t7:124_0": "Kammapathavasenāti ca kammapathavicāravasena.",
  "tika-s0102t7:124_1": "Kammapathabhāvaṁ apattānampi hi kāyaduccaritādīnaṁ asevitabbakādīnaṁ asevitabbakāyasamācārādibhāvo idha vuccatīti.",
  "tika-s0102t7:124_2": "Paṇṇattivasenāti sikkhāpadapaṇṇattivasena.",
  "tika-s0102t7:124_3": "Yato yato hi yā yā veramaṇī,",
  "tika-s0102t7:124_4": "tadubhayepi vibhāvento paṇṇattivasena katheti nāma.",
  "tika-s0102t7:124_5": "Tenāha “kāyadvāre”tiādi.",
  "tika-s0102t7:124_6": "Sikkhāpadaṁ vītikkamati etenāti sikkhāpadavītikkamo,",
  "tika-s0102t7:124_7": "sikkhāpadassa vītikkamanākārena pavatto akusaladhammo yaṁ,",
  "tika-s0102t7:124_8": "tassa asevitabbakāyasamācārāditā.",
  "tika-s0102t7:124_9": "Vītikkamapaṭipakkho avītikkamo,",
  "tika-s0102t7:124_10": "na vītikkamati etenāti avītikkamo, sīlaṁ.",
  "tika-s0102t7:125_0": "Micchā sammā ca pariyesati etāyāti pariyesanā, ājīvo,",
  "tika-s0102t7:125_1": "atthato paccayagavesanabyāpāro kāyavacīdvāriko.",
  "tika-s0102t7:125_2": "Yadi evaṁ kasmā visuṁ gahaṇanti āha “yasmā”tiādi.",
  "tika-s0102t7:125_3": "Ariyā niddosā pariyesanā gavesanāti ariyapariyesanā,",
  "tika-s0102t7:125_4": "ariyehi sādhūhi pariyesitabbātipi ariyapariyesanāti.",
  "tika-s0102t7:125_5": "Vuttavipariyāyato anariyapariyesanā veditabbā.",
  "tika-s0102t7:126_0": "Jātidhammoti jāyanasabhāvo jāyanapakatiko.",
  "tika-s0102t7:126_1": "Jarādhammoti jīraṇasabhāvo.",
  "tika-s0102t7:126_2": "Byādhidhammoti byādhisabhāvo.",
  "tika-s0102t7:126_3": "Maraṇadhammoti mīyanasabhāvo.",
  "tika-s0102t7:126_4": "Sokadhammoti socanakasabhāvo.",
  "tika-s0102t7:126_5": "Saṁkilesadhammoti saṁkilissanasabhāvo.",
  "tika-s0102t7:127_0": "Puttabhariyanti puttā ca bhariyā ca.",
  "tika-s0102t7:127_1": "Esa nayo sabbattha.",
  "tika-s0102t7:127_2": "Dvandekattavasena tesaṁ niddeso.",
  "tika-s0102t7:127_3": "Jātarūparajatanti ettha pana yato vikāraṁ anāpajjitvā sabbaṁ jātarūpameva hotīti jātarūpaṁ nāma suvaṇṇaṁ.",
  "tika-s0102t7:127_4": "Dhavalasabhāvatāya rajatīti rajataṁ, rūpiyaṁ.",
  "tika-s0102t7:127_5": "Idha pana suvaṇṇaṁ ṭhapetvā yaṁ kiñci upabhogaparibhogārahaṁ “rajata”ntveva gahitaṁ vohārūpagamāsakādi.",
  "tika-s0102t7:127_6": "Jātidhammā hete,",
  "tika-s0102t7:127_7": "bhikkhave,",
  "tika-s0102t7:127_8": "upadhayoti ete kāmaguṇūpadhayo nāma honti,",
  "tika-s0102t7:127_9": "te sabbepi jātidhammāti dasseti.",
  "tika-s0102t7:128_0": "Byādhidhammavārādīsu jātarūparajataṁ na gahitaṁ.",
  "tika-s0102t7:128_1": "Na hetassa sīsarogādayo byādhayo nāma santi,",
  "tika-s0102t7:128_2": "na sattānaṁ viya cutisaṅkhātaṁ maraṇaṁ,",
  "tika-s0102t7:128_3": "na soke uppajjati,",
  "tika-s0102t7:128_4": "cutisaṅkhātaṁ maraṇanti ca ekabhavapariyāpannakhandhanirodho,",
  "tika-s0102t7:128_5": "so tassa natthi,",
  "tika-s0102t7:128_6": "khaṇikanirodho pana khaṇe khaṇe labbhateva.",
  "tika-s0102t7:128_7": "Rāgādīhi pana saṁkilesehi saṁkilissatīti saṁkilesadhammavāre gahitaṁ jātarūpaṁ,",
  "tika-s0102t7:128_8": "tathā utusamuṭṭhānattā jātidhammavāre,",
  "tika-s0102t7:128_9": "malaṁ gahetvā jīraṇato jarādhammavāre ca.",
  "tika-s0102t7:128_10": "Ariyehi na araṇīyā,",
  "tika-s0102t7:128_11": "pariyesanātipi anariyapariyesanā.",
  "tika-s0102t7:129_0": "Idāni anesanāvasenāpi taṁ dassetuṁ “apicā”tiādi vuttaṁ. Iminā nayena sukkapakkhepi attho veditabbo.",
  "tika-s0102t7:130_0": "Sambhārapariyesanaṁ paharaṇavisādigavesanaṁ,",
  "tika-s0102t7:130_1": "payogavasena payogakaraṇaṁ tajjāvāyāmajananaṁ tādisaṁ upakkamanibbattanaṁ,",
  "tika-s0102t7:130_2": "pāṇātipātādiatthaṁ gamanaṁ,",
  "tika-s0102t7:130_3": "paccekaṁ kāla-saddo yojetabbo “sambhārapariyesanakālato paṭṭhāya,",
  "tika-s0102t7:130_4": "payogakaraṇakālato paṭṭhāya,",
  "tika-s0102t7:130_5": "gamanakālato paṭṭhāyā”ti.",
  "tika-s0102t7:130_6": "Itaroti “sevitabbo”ti vuttakāyasamācārādiko.",
  "tika-s0102t7:130_7": "Cittampi uppādetabbaṁ.",
  "tika-s0102t7:130_8": "Tathā uppāditacitto hi sati paccayasamavāye tādisaṁ payogaṁ parakkamaṁ karonto paṭipattiyā matthakaṁ gaṇhāti.",
  "tika-s0102t7:130_9": "Tenāha “cittuppādampi kho ahaṁ,",
  "tika-s0102t7:130_10": "bhikkhave,",
  "tika-s0102t7:130_11": "kusalesu dhammesu bahupakāraṁ vadāmī”ti.",
  "tika-s0102t7:131_0": "Idāni taṁ matthakappattaṁ asevitabbaṁ,",
  "tika-s0102t7:131_1": "sevitabbañca dassetuṁ “apicā”tiādi vuttaṁ.",
  "tika-s0102t7:131_2": "Saṅghabhedādīnanti ādi-saddena lohituppādanādiṁ saṅgaṇhāti.",
  "tika-s0102t7:131_3": "Buddharatanasaṅgharatanupaṭṭhāneheva dhammaratanupaṭṭhānasiddhīti āha “divasassa dvattikkhattuṁ tiṇṇaṁ ratanānaṁ upaṭṭhānagamanādivasenā”ti.",
  "tika-s0102t7:131_4": "Dhanuggahapesanaṁ dhanuggahapurisānaṁ uyyojanaṁ.",
  "tika-s0102t7:131_5": "Ādi-saddena pañcavarayācanādiṁ saṅgaṇhāti.",
  "tika-s0102t7:131_6": "“Ajātasattuṁ pasādetvā lābhuppādavasena parihīnalābhasakkārassa kulesu viññāpana”nti evamādiṁ anariyapariyesanaṁ pariyesantānaṁ.",
  "tika-s0102t7:132_0": "Pāripūriyāti pāripūriatthaṁ.",
  "tika-s0102t7:132_1": "Aggamaggaphalavaseneva hi sevitabbānaṁ pāripūrīti tadatthaṁ sabbā pubbabhāgapaṭipadā,",
  "tika-s0102t7:132_2": "pātimokkhasaṁvaropi aggamaggeneva paripuṇṇo hotīti tadatthaṁ pubbabhāgapaṭipadaṁ vatvā nigamento “pātimokkho…pe…",
  "tika-s0102t7:132_3": "hotī”ti āha.",
  "tika-s0102t7:133_0": "Indriyasaṁvaravaṇṇanā",
  "tika-s0102t7:134_0": "365.Indriyānaṁ pidhānāyāti indriyānaṁ pidahanatthāya.",
  "tika-s0102t7:134_1": "Indriyāni ca cakkhādīni dvārāni,",
  "tika-s0102t7:134_2": "tesaṁ pidhānaṁ saṁvaraṇaṁ akusaluppattito gopanāti āha “guttadvāratāyā”ti.",
  "tika-s0102t7:134_3": "Asevitabbarūpādivasena indriyesu aguttadvāratā asaṁvaro,",
  "tika-s0102t7:134_4": "saṁkilesadhammavippahānavasena vodānadhammapārisuddhīti.",
  "tika-s0102t7:134_5": "Kāmaṁ pāḷiyaṁ asevitabbampi rūpādi dassitaṁ,",
  "tika-s0102t7:134_6": "sakkena pana indriyasaṁvarāya paṭipatti pucchitāti tameva nivattetvā dassetuṁ aṭṭhakathāyaṁvuttaṁ “cakkhuviññeyyaṁ",
  "tika-s0102t7:134_7": "rūpampītiādi sevitabbarūpādivasena indriyasaṁvaradassanatthaṁ vutta”nti.",
  "tika-s0102t7:134_8": "“Tuṇhī ahosī”ti vatvā tuṇhībhāvassa kāraṇaṁ byatirekamukhena vibhāvetuṁ “kathetukāmopī”tiādi vuttaṁ.",
  "tika-s0102t7:134_9": "Ayanti sakko devānaṁ indo.",
  "tika-s0102t7:135_0": "Rūpanti rūpāyatanaṁ,",
  "tika-s0102t7:135_1": "tassa asevanaṁ nāma adassanaṁ evāti āha “na sevitabbaṁ na daṭṭhabba”nti.",
  "tika-s0102t7:135_2": "Yaṁ pana sattasantānagataṁ rūpaṁ passato paṭikūlamanasikāravasena,",
  "tika-s0102t7:135_3": "asubhasaññā vā saṇṭhāti dassanānuttariyavasena.",
  "tika-s0102t7:135_4": "Atha vā kammaphalasaddahanavasena pasādo vā uppajjati.",
  "tika-s0102t7:135_5": "Hutvā abhāvākārasallakkhaṇena aniccasaññāpaṭilābho vā hoti.",
  "tika-s0102t7:136_0": "Pariyāyakkharaṇato akkharaṁ, vaṇṇo,",
  "tika-s0102t7:136_1": "so eva nirantaruppattiyā samuddito padavākyasaññito,",
  "tika-s0102t7:136_2": "adhippetamatthaṁ byañjetīti byañjanaṁ,",
  "tika-s0102t7:136_3": "tayidaṁ kābyanāṭakādigatavevacanavasena,",
  "tika-s0102t7:136_4": "uccāraṇavasena ca vicittasannivesatāya tathāpavattavikappanavasena cittavicittabhāvena upatiṭṭhanakaṁ",
  "tika-s0102t7:136_5": "sandhāyāha “yaṁ cittakkharaṁ cittabyañjanampi saddaṁ suṇato rāgādayo uppajjantī”ti.",
  "tika-s0102t7:136_6": "Atthanissitanti samparāyikatthanissitaṁ.",
  "tika-s0102t7:136_7": "Dhammanissitanti vivaṭṭadhammanissitaṁ,",
  "tika-s0102t7:136_8": "lokuttararatanattayadhammanissitaṁ vā.",
  "tika-s0102t7:136_9": "Pasādoti ratanattayasaddhā,",
  "tika-s0102t7:136_10": "kammaphalasaddhāpi.",
  "tika-s0102t7:136_11": "Nibbidā vāti aniccasaññādivasena vaṭṭato ukkaṇṭhā vā.",
  "tika-s0102t7:137_0": "Gandharasāviparodhādivasena seviyamānaṁ ayoniso paṭipannattā asevitabbaṁ nāma.",
  "tika-s0102t7:137_1": "Yoniso paccavekkhitvā seviyamānaṁ sampajaññavasena gahaṇato sevitabbaṁ nāma.",
  "tika-s0102t7:137_2": "Tena vuttaṁ “yaṁ gandhaṁ ghāyato”tiādi.",
  "tika-s0102t7:138_0": "Yaṁpana phusatoti yaṁ pana sevitabbaṁ phoṭṭhabbaṁ anipphannasseva phusato.",
  "tika-s0102t7:138_1": "Āsavakkhayo ceva hoti jāgariyānuyogassa matthakappattito.",
  "tika-s0102t7:138_2": "Vīriyañca supaggahitaṁ hoti catutthassa ariyavaṁsassa ukkaṁsanato.",
  "tika-s0102t7:138_3": "Pacchimā ca…pe…",
  "tika-s0102t7:138_4": "anuggahitā hoti sammāpaṭipattiyaṁ niyojanato.",
  "tika-s0102t7:139_0": "Ye manoviññeyye dhamme iṭṭhādibhede samannāharantassa āvajjantassa āpāthaṁ āgacchanti.",
  "tika-s0102t7:139_1": "“Manoviññeyyā dhammā”ti vibhatti vipariṇāmetabbā,",
  "tika-s0102t7:139_2": "mettādivasena samannāharantassa ye manoviññeyyā dhammā āpāthaṁ āgacchanti,",
  "tika-s0102t7:139_3": "evarūpā sevitabbāti yojanā.",
  "tika-s0102t7:139_4": "Ādi-saddena karuṇādīnañceva aniccādīnañca saṅgaho daṭṭhabbo.",
  "tika-s0102t7:139_5": "Tiṇṇaṁ therānaṁ dhammāti idāni vuccamānapaṭipattīnaṁ tiṇṇaṁ therānaṁ manoviññeyyā dhammā.",
  "tika-s0102t7:139_6": "Bahi dhāvituṁ na adāsinti antopariveṇaṁ āgatameva rūpādiṁ ārabbha imasmiṁ temāse kammaṭṭhānavinimuttaṁ cittaṁ kadāci uppannapubbaṁ,",
  "tika-s0102t7:139_7": "antopariveṇe ca visabhāgarūpādīnaṁ asambhavo eva,",
  "tika-s0102t7:139_8": "tasmā visaṭavitakkavasena cittaṁ bahi dhāvituṁ na adāsinti dasseti.",
  "tika-s0102t7:139_9": "Nivāsagehato nivāsanagabbhato.",
  "tika-s0102t7:139_10": "Niyakajjhattakhandhapañcakato vipassanāgocarato.",
  "tika-s0102t7:139_11": "Thero kira sabbampi attanā kātabbakiriyaṁ kammaṭṭhānasīseneva paṭipajjati.",
  "tika-s0102t7:140_0": "366.",
  "tika-s0102t7:140_1": "Asammohasampajaññavasena advejjhābhāvato eko anto etassāti ekanto,",
  "tika-s0102t7:140_2": "ekanto vādo etesanti ekantavādā.",
  "tika-s0102t7:140_3": "Tenāha “ekaṁyeva vadantī”ti,",
  "tika-s0102t7:140_4": "abhinnavādāti attho.",
  "tika-s0102t7:140_5": "Ekācārāti samānācārā.",
  "tika-s0102t7:140_6": "Ekaladdhikāti samānaladdhikā.",
  "tika-s0102t7:140_7": "Ekapariyosānāti samānaniṭṭhānā.",
  "tika-s0102t7:141_0": "Iti sakko pubbe attanā sutaṁ puthusamaṇabrāhmaṇānaṁ nānāvādā cāraladdhiniṭṭhānaṁ idāni saccapaṭivedhena asārato ñatvā ṭhito,",
  "tika-s0102t7:141_1": "tassa kāraṇaṁ ñātukāmo tameva tāva byatirekamukhena pucchati “sabbeva dhammā nu kho”tiādinā.",
  "tika-s0102t7:142_0": "Dhātūti ajjhāsayadhātu uttarapadalopena vuttā,",
  "tika-s0102t7:142_1": "ajjhāsayadhātūti ca atthato ajjhāsayo evāti āha “anekajjhāsayo nānajjhāsayo”ti.",
  "tika-s0102t7:142_2": "“Ekasmiṁ gantukāme eko ṭhātukāmo hotī”ti idaṁ nidassanavasena vuttaṁ iriyāpathepi nāma sattā ekajjhāsayā dullabhā,",
  "tika-s0102t7:142_3": "pageva laddhīsūti dassanatthaṁ.",
  "tika-s0102t7:142_4": "Yaṁ yadeva ajjhāsayanti yaṁ yameva sassatādiajjhāsayaṁ.",
  "tika-s0102t7:142_5": "Abhinivisantīti taṁ taṁ laddhiṁ diṭṭhābhinivesavasena abhimukhā hutvā duppaṭinissaggibhāvena nivisanti,",
  "tika-s0102t7:142_6": "ādānaggāhaṁ gaṇhanti.",
  "tika-s0102t7:142_7": "Thāmena ca parāmāsena cāti diṭṭhithāmena ca diṭṭhiparāmāsena ca.",
  "tika-s0102t7:142_8": "Suṭṭhu gaṇhitvāti ativiya daḷhaggāhaṁ gaṇhitvā.",
  "tika-s0102t7:142_9": "Voharantīti yathābhiniviṭṭhaṁ diṭṭhivādaṁ paññāpenti pare hi gāhenti patiṭṭhapenti.",
  "tika-s0102t7:142_10": "Tenāha “kathenti dīpenti kittentī”ti,",
  "tika-s0102t7:142_11": "ugghosentīti attho.",
  "tika-s0102t7:143_0": "Antaṁ atītā accantā,",
  "tika-s0102t7:143_1": "accantā niṭṭhā etesanti accantaniṭṭhā.",
  "tika-s0102t7:143_2": "Sabbesanti sabbesaṁ samaṇabrāhmaṇānaṁ.",
  "tika-s0102t7:143_3": "Yogakkhemotipi nibbānaṁ catūhipi yogehi anuppaduṭṭhattā.",
  "tika-s0102t7:143_4": "“Accantayogakkhemā”ti vattabbe i-kārena niddesena “accantayogakkhemī”ti vuttaṁ,",
  "tika-s0102t7:143_5": "accantayogakkhemo vā etesaṁ atthīti accantayogakkhemīti.",
  "tika-s0102t7:143_6": "Caranti upagacchanti,",
  "tika-s0102t7:143_7": "adhigacchantīti attho.",
  "tika-s0102t7:143_8": "Pariyassati parikkhissati vaṭṭadukkhantaṁ āgammāti pariyosānantipi nibbānassa nāmaṁ.",
  "tika-s0102t7:144_0": "Saṅkhiṇātīti samucchindanena khepeti.",
  "tika-s0102t7:144_1": "Vināsetīti tato eva sabbaso adassanaṁ pāpeti.",
  "tika-s0102t7:144_2": "Vimuttāti vaṭṭadukkhato accantaniggamena visesena muttā.",
  "tika-s0102t7:145_0": "“Issāmacchariyaṁ eko pañho”ti kasmā vuttaṁ,",
  "tika-s0102t7:145_1": "nanu issāmacchariyaṁ vissajjananti?",
  "tika-s0102t7:145_2": "Saccametaṁ,",
  "tika-s0102t7:145_3": "yo pana ñātuṁ icchito attho, so pañho.",
  "tika-s0102t7:145_4": "So eva ca vissajjīyatīti nāyaṁ doso,",
  "tika-s0102t7:145_5": "aññathā ambaṁ puṭṭhassa labujaṁ byākaraṇaṁ viya siyā,",
  "tika-s0102t7:145_6": "evaṁ pañhasīsena pañhabyākaraṇaṁ vadati.",
  "tika-s0102t7:145_7": "Tathā hi “piyāppiya”ntiādinā vissajjanapadāneva gahitāni,",
  "tika-s0102t7:145_8": "“piyāppiyaṁ eko”tiādīsupi eseva nayo.",
  "tika-s0102t7:145_9": "Papañcasaññāti saññāsīsena papañcā eva vuttāti āha “papañco eko”ti.",
  "tika-s0102t7:145_10": "Ettha ca yathā pātimokkhasaṁvarapucchā kāyasamācārādivibhāgena vissajjitattā tayo pañhā jātā,",
  "tika-s0102t7:145_11": "evaṁ indriyasaṁvarapucchā rūpādivibhāgena vissajjitattā cha pañhā siyuṁ.",
  "tika-s0102t7:145_12": "Tathā sati ekūnavīsati pucchā siyuṁ,",
  "tika-s0102t7:145_13": "atha indriyasaṁvaratāsāmaññena ekova pañho kato,",
  "tika-s0102t7:145_14": "evaṁ sati pātimokkhasaṁvarapucchābhāvasāmaññena tepi tayo ekova pañhoti sabbeva dvādaseva pañhā bhaveyyunti?",
  "tika-s0102t7:145_15": "Nayidamevaṁ.",
  "tika-s0102t7:145_16": "Yasmā kāyasamācārādīsu vibhajja vuccamānesu mahāvisayatāya aparimāṇo vibhāgo sambhavati vissajjetuṁ.",
  "tika-s0102t7:145_17": "Sakalampi vinayapiṭakaṁ tassa niddeso.",
  "tika-s0102t7:145_18": "Rūpādīsu pana vibhajja vuccamānesu appavisayatāya na tādiso vibhāgo sambhavati vissajjetuṁ.",
  "tika-s0102t7:145_19": "Iti mahāvisayatāya pātimokkhasaṁvarapucchā tayo pañhā katā,",
  "tika-s0102t7:145_20": "indriyasaṁvarapucchā pana appavisayatāya ekova pañho kato.",
  "tika-s0102t7:145_21": "Tena vuttaṁ “cuddasa mahāpañhā”ti.",
  "tika-s0102t7:146_0": "367.Calanaṭṭhenāti kampanaṭṭhena.",
  "tika-s0102t7:146_1": "Taṇhā hi kāmarāgarūparāgaarūparāgādivasena pavattiyā anavaṭṭhitatāya sayampi calati,",
  "tika-s0102t7:146_2": "yattha uppannā,",
  "tika-s0102t7:146_3": "tampi santānaṁ bhavādīsu parikaḍḍhanena cāleti,",
  "tika-s0102t7:146_4": "tasmā calanaṭṭhena taṇhā ejā nāma.",
  "tika-s0102t7:146_5": "Pīḷanaṭṭhenāti vibādhanaṭṭhena tassa tassa dukkhassa hetubhāvena.",
  "tika-s0102t7:146_6": "Padussanaṭṭhenāti adhammarāgādibhāvena,",
  "tika-s0102t7:146_7": "sammukhaparaṁmukhena,",
  "tika-s0102t7:146_8": "kilesāsucipaggharaṇena ca pakārato dussanaṭṭhena gaṇḍo.",
  "tika-s0102t7:146_9": "Anuppaviṭṭhaṭṭhenāti āsayassa dunnīharaṇīyabhāvena anuppavisanaṭṭhena.",
  "tika-s0102t7:146_10": "Kaḍḍhati attano ca ruciyā upaneti.",
  "tika-s0102t7:146_11": "Uccāvacanti paṇītabhāvaṁ,",
  "tika-s0102t7:146_12": "nihīnabhāvañca.",
  "tika-s0102t7:146_13": "Yesu samaṇabrāhmaṇesu.",
  "tika-s0102t7:146_14": "“Yesāha”ntipi pāḷi,",
  "tika-s0102t7:146_15": "tassā keci “yesaṁ aha”nti atthaṁ vadanti.",
  "tika-s0102t7:146_16": "Evanti sutānurūpaṁ,",
  "tika-s0102t7:146_17": "uggahānurūpañca.",
  "tika-s0102t7:146_18": "“Ahaṁ kho pana bhante aññesaṁ samaṇabrāhmaṇānaṁ dhammācariyo hontopi bhagavato sāvako…pe…",
  "tika-s0102t7:146_19": "sambodhiparāyaṇo”ti evaṁ attano sotāpannabhāvaṁ jānāpeti.",
  "tika-s0102t7:147_0": "Somanassapaṭilābhakathāvaṇṇanā",
  "tika-s0102t7:148_0": "368.Samāpannoti samogāḷho pavattasampahāro viyātibyūḷho.",
  "tika-s0102t7:148_1": "Jiniṁsūti yathā asurā puna sīsaṁ ukkhipituṁ nāsakkhiṁsu,",
  "tika-s0102t7:148_2": "evaṁ devā vijiniṁsuyevāti dassento āha “devā puna apaccāgamanāya asure jiniṁsū”ti.",
  "tika-s0102t7:148_3": "Tādiso hissa jayo sātisayaṁ vedapaṭilābhāya ahosi.",
  "tika-s0102t7:148_4": "Duvidhampiojanti dibbaṁ,",
  "tika-s0102t7:148_5": "asuraṁ cāti dvippakārampi ojaṁ.",
  "tika-s0102t7:148_6": "Devāyeva paribhuñjissanti asurānaṁ pavesābhāvato.",
  "tika-s0102t7:148_7": "Daṇḍassa avacaraṇaṁ āvaraṇaṁ daṇḍāvacaro,",
  "tika-s0102t7:148_8": "saha daṇḍāvacarenāti sadaṇḍāvacaro,",
  "tika-s0102t7:148_9": "daṇḍena paharitvā vā āvaritvā vā sādhetabbanti attho.",
  "tika-s0102t7:149_0": "369.Imasmiṁyevaokāseti imissameva indasālaguhāyaṁ.",
  "tika-s0102t7:149_1": "Devabhūtassa meti pubbepi devabhūtassa sakkasseva me bhūtassa.",
  "tika-s0102t7:149_2": "Satoti idānipi sakkasseva sato punarāyu ca me laddho.",
  "tika-s0102t7:150_0": "Diviyā kāyāti dibbā,",
  "tika-s0102t7:150_1": "khandhapañcakasaṅkhātā kāyāti āha “dibbā attabhāvā”ti.",
  "tika-s0102t7:150_2": "“Amūḷho gabbhaṁ essāmī”ti iminā ariyasāvakānaṁ andhaputhujjanānaṁ viya sammohamaraṇaṁ,",
  "tika-s0102t7:150_3": "asampajānagabbhokkamanañca natthi,",
  "tika-s0102t7:150_4": "atha kho asammohamaraṇañceva sampajānagabbhokkamanañca hotīti dasseti.",
  "tika-s0102t7:150_5": "Ariyasāvakā niyatagatikattā sugatīsu eva uppajjanti,",
  "tika-s0102t7:150_6": "tatthāpi manussesu uppajjantā uḷāresu eva kulesu paṭisandhiṁ gaṇhissanti,",
  "tika-s0102t7:150_7": "sakkassāpi tādiso ajjhāsayo.",
  "tika-s0102t7:150_8": "Tena vuttaṁ pāḷiyaṁ “yattha me ramatī mano”ti,",
  "tika-s0102t7:150_9": "taṁ sandhāyāha “yattha me”tiādi.",
  "tika-s0102t7:150_10": "Sakko pana attano dibbānubhāvenāpi tādisaṁ jānituṁ sakkotiyeva.",
  "tika-s0102t7:151_0": "Kāraṇenāti yuttena ariyasāvakabhāvassa anucchavikena. Tenāha “samenā”ti.",
  "tika-s0102t7:152_0": "Sakadāgāmimaggaṁ sandhāya vadati chaṭṭhe atthavase anāgāmimaggassa vakkhamānattā.",
  "tika-s0102t7:152_1": "Ājānitukāmoti appattaṁ visesaṁ paṭivijjhitukāmo.",
  "tika-s0102t7:152_2": "Manussaloke anto bhavissati puna mānussūpapattiyā abhāvato.",
  "tika-s0102t7:153_0": "Punadevāti manussesu uppanno tato cavitvā punadeva.",
  "tika-s0102t7:153_1": "Imasmiṁ tāvatiṁsadevalokasmiṁ. Uttamo,",
  "tika-s0102t7:153_2": "kīdisoti āha “sakko”tiādi.",
  "tika-s0102t7:154_0": "Antime bhaveti mama sabbabhavesu antime sabbapariyosāne bhave.",
  "tika-s0102t7:154_1": "“Āyunā”ti iminā ca taṁsahabhāvino sabbepi vaṇṇādike saṅgaṇhāti.",
  "tika-s0102t7:154_2": "“Paññāyā”ti ca iminā sabbepi saddhāsativīriyādike.",
  "tika-s0102t7:154_3": "Tasmiṁ attabhāveti tasmiṁ sabbantime sakkattabhāve.",
  "tika-s0102t7:154_4": "Akaniṭṭhagāmī hutvāti antarāyaparinibbāyiādibhāvaṁ anupagantvā ekaṁsato uddhaṁsoto akaniṭṭhagāmī eva hutvā.",
  "tika-s0102t7:154_5": "Tato eva anukkamena avihādīsu nibbattanto.",
  "tika-s0102t7:154_6": "Evamāhāti “so nivāso bhavissatī”ti evamāha.",
  "tika-s0102t7:154_7": "“Avihādīsu…pe…",
  "tika-s0102t7:154_8": "nibbattissatī”ti saṅkhepato vuttamatthaṁ vivarituṁ “esa kirā”tiādi vuttaṁ.",
  "tika-s0102t7:154_9": "Ayañca nayo na kevalaṁ sakkasseva,",
  "tika-s0102t7:154_10": "atha kho mahāseṭṭhimahāupāsikānampi hotiyevāti dassento “sakko devarājā”tiādimāha.",
  "tika-s0102t7:155_0": "370.",
  "tika-s0102t7:155_1": "Bhavasampattinibbānasampattīnaṁ vasena aparipuṇṇajjhāsayatāya aniṭṭhitamanoratho taṁ taṁ pattukāmoyeva hutvā ṭhito.",
  "tika-s0102t7:155_2": "Ye ca samaṇeti ye ca pabbajite.",
  "tika-s0102t7:155_3": "Pavivittavihārinoti “anekavivekattayaṁ paribrūhetvā viharantī”ti maññāmi.",
  "tika-s0102t7:156_0": "Sampādanāti maggassa upasampādanaṁ tassa sampāpanaṁ sammadeva pāpanaṁ.",
  "tika-s0102t7:156_1": "Virādhanāti anārādhanā anupāyapaṭipatti.",
  "tika-s0102t7:156_2": "Na sambhontīti anabhisambhuṇanti.",
  "tika-s0102t7:156_3": "Yathāpucchite atthe anabhisambhuṇanaṁ nāma sammā kathetuṁ asamatthatā evāti āha “sampādetvā kathetuṁ na sakkontī”ti.",
  "tika-s0102t7:157_0": "Tasmāti yasmā ādiccena samānagottatāya.",
  "tika-s0102t7:157_1": "Tenevāha “ādicca nāma gottenā”ti, tasmā.",
  "tika-s0102t7:157_2": "Ādicco bandhu etassāti ādiccabandhu,",
  "tika-s0102t7:157_3": "atha vā ādiccassa bandhūti ādiccabandhu, bhagavā,",
  "tika-s0102t7:157_4": "taṁ ādiccabandhunaṁ.",
  "tika-s0102t7:157_5": "Ādicco hi sotāpannatāya bhagavato orasaputto.",
  "tika-s0102t7:157_6": "Tenevāha –",
  "tika-s0102t7:158_0": "“Yo andhakāre tamasi pabhaṅkaro,",
  "tika-s0102t7:159_0": "Verocano maṇḍalī uggatejo;",
  "tika-s0102t7:160_0": "Mā rāhu gilī caraṁ antalikkhe,",
  "tika-s0102t7:161_0": "Pajaṁ mamaṁ rāhu pamuñca sūriya”nti. ;",
  "tika-s0102t7:162_0": "Sāmanti sāmaṁpayogaṁ,",
  "tika-s0102t7:162_1": "satthu pana sāvakassa sāmaṁpayogo nāma sanipāto evāti āha “namakkāraṁ karomā”ti.",
  "tika-s0102t7:163_0": "371.Parāmasitvāti “imāya nāma pathaviyaṁ nisinnena mayā ayaṁ acchariyadhammo adhigato”ti somanassajāto,",
  "tika-s0102t7:163_1": "“imāya nāma pathaviyaṁ evaṁ acchariyabbhutaṁ buddharatanaṁ uppanna”nti acchariyabbhutacittajāto ca pathaviṁ parāmasitvā.",
  "tika-s0102t7:163_2": "Patthitapañhāti dīgharattānusayitasaṁsayasamugghātatthaṁ “kadā nu kho bhagavantaṁ pucchituṁ labhāmī”ti evaṁ abhipatthitapañhā.",
  "tika-s0102t7:163_3": "Yaṁ panettha atthato na vibhattaṁ,",
  "tika-s0102t7:163_4": "taṁ suviññeyyamevāti.",
  "tika-s0102t7:164_0": "Sakkapañhasuttavaṇṇanāya līnatthappakāsanā."
}