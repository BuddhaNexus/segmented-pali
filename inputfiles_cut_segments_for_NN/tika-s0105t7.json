{
  "tika-s0105t7:0_0": "9. Poṭṭhapādasuttavaṇṇanā",
  "tika-s0105t7:1_0": "Poṭṭhapādaparibbājakavatthuvaṇṇanā",
  "tika-s0105t7:2_0": "406.",
  "tika-s0105t7:2_1": "Evaṁ mahāsīhanādasuttaṁ saṁvaṇṇetvā idāni poṭṭhapādasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ,",
  "tika-s0105t7:2_2": "mahāsīhanādasuttassānantaraṁ saṅgītassa suttassa poṭṭhapādasuttabhāvaṁ vā pakāsetuṁ ‘‘evaṁ me sutaṁ…pe… sāvatthiyanti poṭṭhapādasutta’’nti āha.",
  "tika-s0105t7:2_3": "‘‘Sāvatthiya’’nti idaṁ samīpatthe bhummanti dassetuṁ ‘‘sāvatthiṁ upanissāyā’’ti vuttaṁ,",
  "tika-s0105t7:2_4": "cīvarādipaccayapaṭibaddhatāya upanissayaṁ katvāti attho. Jeto nāma rājakumāro,",
  "tika-s0105t7:2_5": "tena ropitattā saṁvaḍḍhitattā paripālitattā jetassa vanaṁ upavananti atthamāha ‘‘jetassa kumārassa vane’’ti.",
  "tika-s0105t7:2_6": "Sudatto nāma gahapati anāthānaṁ piṇḍassa dāyakattā anāthapiṇḍiko.",
  "tika-s0105t7:2_7": "Tena jetassa hatthato aṭṭhārasahiraññakoṭisantharaṇena taṁ kiṇitvā aṭṭhārasahiraññakoṭīheva senāsanaṁ kārāpetvā aṭṭhārasahiraññakoṭīheva vihāramahaṁ niṭṭhāpetvā evaṁ catupaññāsahiraññakoṭipariccāgena so ārāmo buddhappamukhassa bhikkhusaṅghassa niyyātito.",
  "tika-s0105t7:2_8": "Tenāha ‘‘anāthapiṇḍikena gahapatinā ārāmo kārito’’ti.",
  "tika-s0105t7:2_9": "Pupphaphalapallavādiguṇasampattiyā,",
  "tika-s0105t7:2_10": "pāṇino nivāsaphāsutādinā vā visesena pabbajitā tato tato āgamma ramanti anukkaṇṭhitā hutvā nivasanti etthāti ārāmo.",
  "tika-s0105t7:2_11": "Atha vā yathāvuttaguṇasampattiyā tattha tattha gatepi attano abbhantare ānetvā rametīti ārāmo.",
  "tika-s0105t7:3_0": "Phoṭo yassa pādesu jātoti poṭṭhapādo. Phoṭo poṭṭhoti hi pariyāyo.",
  "tika-s0105t7:3_1": "Paribbājako duvidho channaparibbājako, acchannaparibbājako ca.",
  "tika-s0105t7:3_2": "Tattha acchannaparibbājakopi acelako ājīvakoti duvidho.",
  "tika-s0105t7:3_3": "Tesu acelako sabbena sabbaṁ naggo,",
  "tika-s0105t7:3_4": "ājīvako pana upari ekameva vatthaṁ upakacchakantare pavesetvā pariharati, heṭṭhā naggo.",
  "tika-s0105t7:3_5": "Ayaṁ pana duvidhopesa na hotīti vuttaṁ ‘‘channaparibbājako’’ti,",
  "tika-s0105t7:3_6": "vatthacchāyāchādanapabbajjūpagatattā channaparibbājakasaṅkhyaṁ gatoti attho .",
  "tika-s0105t7:3_7": "Brāhmaṇamahāsāloti mahāvibhavatāya mahāsārataṁ patto brāhmaṇo.",
  "tika-s0105t7:3_8": "Gaṇācariyoti sāpekkhatāya samāso. Samayanti sāmaññaniddeso, ekasesaniddeso vā, taṁ taṁ samayanti attho.",
  "tika-s0105t7:3_9": "Pavadantīti pakārato vadanti,",
  "tika-s0105t7:3_10": "attanā attanā uggahitaniyāmena yathā tathā samayaṁ vadantīti attho. Tārukkhoti tassa nāmaṁ.",
  "tika-s0105t7:3_11": "Pabhuti saddena todeyyajāṇusoṇīsoṇadaṇḍakūṭadantādike saṅgaṇhāti,",
  "tika-s0105t7:3_12": "ādisaddena pana channaparibbājakādike.",
  "tika-s0105t7:3_13": "Tinduko nāma kāḷakkhandharukkho. Cīranti panti.",
  "tika-s0105t7:3_14": "Tindukā cīraṁ ettha santīti tindukacīro.",
  "tika-s0105t7:3_15": "Tathā ekā sālā etthāti ekasālako.",
  "tika-s0105t7:3_16": "Bhūtapubbagatiyā tamatthaṁ vitthārato dassento ‘‘yasmā’’tiādimāha. Iti katvāti iminā kāraṇena.",
  "tika-s0105t7:3_17": "‘‘Tasmi’’ntiādinā yathāpāṭhaṁ vibhatyantadassanaṁ.",
  "tika-s0105t7:4_0": "Anekākārānavasesañeyyatthavibhāgato,",
  "tika-s0105t7:4_1": "aparāparuppattito ca bhagavato ñāṇaṁ loke patthaṭamiva hotīti vuttaṁ ‘‘sabbaññutaññāṇaṁ pattharitvā’’ti,",
  "tika-s0105t7:4_2": "yato tassa ñāṇajālatā vuccati.",
  "tika-s0105t7:4_3": "Veneyyānaṁ tadantogadhabhāvo heṭṭhā vuttova.",
  "tika-s0105t7:4_4": "Veneyyasattapariggaṇhanatthaṁ samannāhāre kate paṭhamaṁ nesaṁ veneyyabhāveneva upaṭṭhānaṁ hoti,",
  "tika-s0105t7:4_5": "atha saraṇagamanādivasena kiccanipphatti vīmaṁsīyatīti āha ‘‘kinnu kho bhavissatīti upaparikkhanto’’ti. Nirodhanti saññānirodhaṁ.",
  "tika-s0105t7:4_6": "Nirodhā vuṭṭhānanti tato nirodhato vuṭṭhānaṁ saññuppattiṁ.",
  "tika-s0105t7:4_7": "Sabbabuddhānaṁ ñāṇena saṁsanditvāti yathā te nirodhaṁ,",
  "tika-s0105t7:4_8": "nirodhato vuṭṭhānañca byākariṁsu, byākarissanti ca,",
  "tika-s0105t7:4_9": "tathā byākaraṇavasena saṁsanditvā.",
  "tika-s0105t7:4_10": "Katipāhaccayenāti dvīhatīhaccayena.",
  "tika-s0105t7:4_11": "Pāḷiyameva hi imamatthaṁ vakkhati.",
  "tika-s0105t7:4_12": "Saraṇaṁ gamissatīti ‘‘saraṇa’’miti gamissati.",
  "tika-s0105t7:4_13": "‘‘Hatthisāriputtoti hatthisārino putto’’ti (dī. ni. ṭī. 1.406) ācariyena vuttaṁ.",
  "tika-s0105t7:4_14": "Adhunā pana ‘‘citto hatthisāriputto’’ tveva pāṭho dissati,",
  "tika-s0105t7:4_15": "citto nāma hatthācariyassa puttoti attho.",
  "tika-s0105t7:5_0": "Surattadupaṭṭanti rajanena sammā rattaṁ diguṇaṁ antaravāsakaṁ parivattanavasena nivāsetvā.",
  "tika-s0105t7:5_1": "‘‘Yugandharapabbataṁ parikkhipitvā’’ti idaṁ parikappavacanaṁ ‘‘tādiso atthi ce, taṁ viyā’’ti.",
  "tika-s0105t7:5_2": "Meghavaṇṇanti rattameghavaṇṇaṁ,",
  "tika-s0105t7:5_3": "sañjhāpabhānurañjitameghasaṅkāsanti attho.",
  "tika-s0105t7:5_4": "Paṭhamena cettha saṇṭhānasampattiṁ dasseti, dutiyena vaṇṇasampattiṁ.",
  "tika-s0105t7:5_5": "Ekaṁsavaragatanti vāmaṁsavarappavattaṁ.",
  "tika-s0105t7:5_6": "Tathā hi suttanipātaṭṭhakathāyaṁ vaṅgīsasuttavaṇṇanāyaṁ vuttaṁ ‘‘ekaṁsanti ca vāmaṁsaṁ pārupitvā ṭhitassetaṁ adhivacanaṁ.",
  "tika-s0105t7:5_7": "Yato yathā vāmaṁsaṁ pārupitvā ṭhitaṁ hoti,",
  "tika-s0105t7:5_8": "tathā cīvaraṁ katvāti evamassattho veditabbo’’ti [su. ni. aṭṭha.",
  "tika-s0105t7:5_9": "nigrodhakappasutta (vaṅgīsasutta) vaṇṇanā] tattha etanti ‘‘ekaṁsaṁ cīvaraṁ katvā’’ti vacanaṁ.",
  "tika-s0105t7:5_10": "Yatoti yathāvuttavacanassa pārupitvā ṭhitasseva adhivacanattā evamassa attho veditabboti sambandho.",
  "tika-s0105t7:5_11": "Paccagghanti ekaṁ katvā anadhiṭṭhitakāle pāṭekkaṁ mahagghaṁ, paccagghaṁ vā abhinavaṁ,",
  "tika-s0105t7:5_12": "abbhuṇhe taṅkhaṇe nibbattanti attho.",
  "tika-s0105t7:5_13": "Purimañcettha atthavikappaṁ keci na icchati.",
  "tika-s0105t7:5_14": "Tathā hi ācariyeneva udānaṭṭhakathāyaṁ vuttaṁ ‘‘paccaggheti abhinave,",
  "tika-s0105t7:5_15": "paccekaṁ mahagghatāya paccaggheti keci, taṁ na sundaraṁ.",
  "tika-s0105t7:5_16": "Na hi buddhā bhagavanto mahagghaṁ paṭiggaṇhanti, paribhuñjanti cā’’ti,",
  "tika-s0105t7:5_17": "idhāpi tena pacchimoyeva atthavikappo gahito.",
  "tika-s0105t7:5_18": "Abhinavatāya ‘‘paccaggha’’nti ca idaṁ ādito tathā laddhavohārena,",
  "tika-s0105t7:5_19": "anaññaparibhogatāya ca vuttaṁ,",
  "tika-s0105t7:5_20": "tathā vā satthu adhiṭṭhānena taṁ pattaṁ sabbakālaṁ ‘‘paccaggha’’ntveva vuccati.",
  "tika-s0105t7:5_21": "Selamayapattanti muggavaṇṇasilāmayaṁ catumahārājadattiyaṁ pattaṁ.",
  "tika-s0105t7:5_22": "Ayameva hi bhagavatā niccaparibhutto patto samacittasuttavaṇṇanādīsupi (a. ni. aṭṭha. 2.2.37) tathā vuttattā.",
  "tika-s0105t7:6_0": "407.Attano rucivasena ajjhāsayavasena,",
  "tika-s0105t7:6_1": "na parehi ussāhitoti adhippāyo.",
  "tika-s0105t7:6_2": "‘‘Atippagabhāvameva disvā’’ti ca idaṁ bhūtakathanaṁ na tāva bhikkhācaraṇavelā sampattāti dassanatthaṁ.",
  "tika-s0105t7:6_3": "Bhagavā hi tadā kālasseva vihārato nikkhanto ‘‘vāsanābhāgiyāya dhammadesanāya poṭṭhapādaṁ anuggaṇhissāmī’’ti.",
  "tika-s0105t7:6_4": "Pāḷiyaṁ atippago khoti ettha ‘‘pago’’ti idaṁ kaccāyanamatena pa-iccupasaggato o-kāraga-kārāgamane siddhaṁ.",
  "tika-s0105t7:6_5": "Pa-saddoyeva pātoatthaṁ vadati.",
  "tika-s0105t7:6_6": "Aññesaṁ pana saddavidūnaṁ matena pātopadamiva nepātikaṁ.",
  "tika-s0105t7:6_7": "Teneva tattha tattha aṭṭhakathāsu (dī. ni. aṭṭha.",
  "tika-s0105t7:6_8": "3.1) vuttaṁ ‘‘atippago khoti ativiya pāto’’ti.",
  "tika-s0105t7:6_9": "Apica paṭhamaṁ gacchati divasabhāvena pavattatīti pagoti nibbacanaṁ iminā dassitaṁ.",
  "tika-s0105t7:6_10": "Duvidho khalusaddo viya hi pagoti saddo nāmanipātopasaggavasena tividho.",
  "tika-s0105t7:6_11": "Evañhi idha ‘‘atippagabhāvameva disvā’’ti vacanaṁ upapannaṁ hoti.",
  "tika-s0105t7:7_0": "Yaṁnūnāti esa nipāto aññattha saṁsayaparidīpano,",
  "tika-s0105t7:7_1": "idha pana saṁsayapatirūpakaparidīpanova.",
  "tika-s0105t7:7_2": "Kasmā ‘‘saṁsayaparidīpane’’ti vuttaṁ,",
  "tika-s0105t7:7_3": "nanu buddhānaṁ saṁsayo natthīti āha ‘‘buddhānañcā’’tiādi.",
  "tika-s0105t7:7_4": "Saṁsayo nāma natthi bodhimūle eva tassa samugghāṭitattā.",
  "tika-s0105t7:7_5": "Parivitakkapubbabhāgoti adhippetakiccassa pubbabhāge pavattaparivitakko. Esāti ‘‘karissāma,",
  "tika-s0105t7:7_6": "na karissāmā’’tiādiko esa cittācāro sabbabuddhānaṁ labbhati sambhavati vicāraṇavaseneva pavattanato, na pana saṁsayavasena.",
  "tika-s0105t7:7_7": "Tenāhāti yenesa sabbabuddhānaṁ labbhati,",
  "tika-s0105t7:7_8": "tena bhagavā evamāhāti imameva pāḷiṁ imassa atthassa sādhakaṁ karoti.",
  "tika-s0105t7:7_9": "Ayaṁ aṭṭhakathāto aparo nayo – yaṁnūnāti parikappane nipāto.",
  "tika-s0105t7:7_10": "‘‘Upasaṅkameyya’’nti kiriyāpadena vuccamānoyeva hi attho anena jotīyati.",
  "tika-s0105t7:7_11": "Tasmā ahaṁ yaṁnūna yadi pana upasaṅkameyyaṁ sādhu vatāti yojanā.",
  "tika-s0105t7:7_12": "‘‘Yadi panā’’ti idampi tena samānatthanti vuttaṁ ‘‘yadi panāhanti attho’’ti.",
  "tika-s0105t7:8_0": "408.Assāti paribbājakaparisāya.",
  "tika-s0105t7:8_1": "Uddhaṁgamanavasenāti unnatabahulatāya uggantvā uggantvā pavattanavasena.",
  "tika-s0105t7:8_2": "Disāsu patthaṭavasenāti vipulabhāvena bhūtaparamparāya sabbadisāsu pattharaṇavasena.",
  "tika-s0105t7:8_3": "Ettha ca pāḷiyaṁ yathā unnatapāyo saddo unnādo,",
  "tika-s0105t7:8_4": "evaṁ vipulabhāvena uparūpari pavattopi unnādoyevāti tadubhayaṁ ekajjhaṁ katvā ‘‘unnādiniyā’’ti vuttaṁ,",
  "tika-s0105t7:8_5": "puna tadubhayameva vibhāgaṁ katvā ‘‘uccāsaddamahāsaddāyā’’ti.",
  "tika-s0105t7:8_6": "Ato pāḷinayānurūpameva atthaṁ vivaratīti daṭṭhabbaṁ.",
  "tika-s0105t7:8_7": "Idāni paribbājakaparisāya uccāsaddamahāsaddatākāraṇaṁ,",
  "tika-s0105t7:8_8": "tassa ca pavattiākāraṁ dassento ‘‘tesañhī’’tiādimāha.",
  "tika-s0105t7:8_9": "Bālātapeti abhinavuggatasūriyātape. Kāmassādo nāma kāmaguṇassādo.",
  "tika-s0105t7:8_10": "Bhavassādo nāma kāmarāgādisahagato bhavesu assādo.",
  "tika-s0105t7:9_0": "Sūriyuggamane khajjopanamiva nippabhataṁ sandhāya vuttaṁ ‘‘khajjopanakūpamā jātā’’ti.",
  "tika-s0105t7:9_1": "Lābhasakkāropi no parihīnoti attho bāverujātakena (jā. 1.4.154) dīpetabbo.",
  "tika-s0105t7:9_2": "Parisadosoti parisāya pavattadoso.",
  "tika-s0105t7:10_0": "409.Saṇṭhapesīti saññamanavasena sammadeva ṭhapesi.",
  "tika-s0105t7:10_1": "Saṇṭhapanañcettha tiracchānakathāya aññamaññasmiṁ agāravassa cajāpanavasena ācārasikkhāpanaṁ ,",
  "tika-s0105t7:10_2": "yathāvuttadosassa nigūhanañca hotīti āha ‘‘sikkhāpesī’’tiādi. Nanti parisaṁ.",
  "tika-s0105t7:10_3": "Appasaddanti nissaddaṁ uccāsaddamahāsaddābhāvaṁ.",
  "tika-s0105t7:10_4": "‘‘Eko nisīdatī’’tiādi atthāpattidassanaṁ. Vuddhinti lābhaguṇavuddhiṁ.",
  "tika-s0105t7:10_5": "Patthayamānoti patthayanahetu. Mānante hi lakkhaṇe,",
  "tika-s0105t7:10_6": "hetumhi ca icchanti saddavidū.",
  "tika-s0105t7:10_7": "Idāni tamatthaṁ vitthāretuṁ ‘‘paribbājakā kirā’’tiādi āraddhaṁ. Aparaddhanti aparajjhitaṁ.",
  "tika-s0105t7:10_8": "Nappamajjantīti pamādaṁ na āpajjanti,",
  "tika-s0105t7:10_9": "na agāravaṁ karontīti vuttaṁ hoti.",
  "tika-s0105t7:11_0": "410.No āgate ānandoti amhākaṁ bhagavati āgate ānando pīti hoti.",
  "tika-s0105t7:11_1": "‘‘Cirassaṁ kho bhante bhagavā imaṁ pariyāyamakāsī’’ti vacanaṁ pubbepi tattha āgatapubbattā vuttavacanamiva hotīti codanaṁ samuṭṭhāpetvā pariharanto ‘‘kasmā āhā’’tiādimāha. Piyasamudācārāti piyālāpā.",
  "tika-s0105t7:11_2": "Tasmāti tathā piyasamudācārassa pavattanato. Na kevalaṁ ayameva,",
  "tika-s0105t7:11_3": "atha kho aññepi pabbajitā yebhuyyena bhagavato apacitiṁ karontevāti tadaññesampi bāhullakammena tadatthaṁ sādhetuṁ ‘‘bhagavantañhī’’tiādi vuttaṁ.",
  "tika-s0105t7:11_4": "Tattha kāraṇamāha ‘‘uccākulīnatāyā’’ti ,",
  "tika-s0105t7:11_5": "mahāsammatarājato paṭṭhāya asambhinnakhattiyakulatāyāti attho.",
  "tika-s0105t7:11_6": "Tathā hi soṇadaṇḍena vuttaṁ ‘‘samaṇo khalu bho gotamo uccākulā pabbajito asambhinnakhattiyakulā’’ti, (dī. ni.",
  "tika-s0105t7:11_7": "1.304) tena sāsane appasannānampi kulagāravena bhagavati apacitiṁ dasseti.",
  "tika-s0105t7:11_8": "Etasmiṁ antare kā nāma kathāti yathāvuttaparicchedabbhantare kīdisā nāma kathā.",
  "tika-s0105t7:11_9": "Vippakatāti āraddhā hutvā apariyositā.",
  "tika-s0105t7:11_10": "‘‘Kā kathā vippakatā’’ti pana vadanto atthato tassā pariyosāpanaṁ paṭijānāti nāma. Kā kathāti ca avisesacodanā,",
  "tika-s0105t7:11_11": "tasmā yassā tassā sabbassāpi kathāya pariyosāpanaṁ paṭiññātaṁ hoti,",
  "tika-s0105t7:11_12": "tañca paṭijānanaṁ padesaññuno avisaṁyanti āha ‘‘yāva…pe… sabbaññupavāraṇaṁ pavāresī’’ti.",
  "tika-s0105t7:11_13": "Esāti paribbājakaparisāya kathitā rājakathādikā.",
  "tika-s0105t7:11_14": "Nissārāti niratthakabhāvena sārarahitā.",
  "tika-s0105t7:12_0": "Abhisaññānirodhakathāvaṇṇanā",
  "tika-s0105t7:13_0": "411.",
  "tika-s0105t7:13_1": "‘‘Tiṭṭhatesā’’ti etassa āpannamatthaṁ dassento ‘‘sace’’tiādimāha.",
  "tika-s0105t7:13_2": "Sukāraṇanti sundaraṁ atthāvahaṁ hitāvahaṁ kāraṇaṁ.",
  "tika-s0105t7:13_3": "Yatthāti aññatarissaṁ sālāyaṁ.",
  "tika-s0105t7:13_4": "Nānātitthasaṅkhātāsu laddhīsu niyuttāti nānātitthiyāṇiyasaddena.",
  "tika-s0105t7:13_5": "Ṇikasaddena vā ka-kārassa ya-kāraṁ katvā yathā ‘‘antiyo’’ti.",
  "tika-s0105t7:13_6": "‘‘Ayaṁ kiṁ vadati ayaṁ kiṁ vadatī’’ti kutūhalaṁ kolāhalamettha atthīti kotūhalā,",
  "tika-s0105t7:13_7": "sā eva sālā kotūhalasālāti āha ‘‘kotūhaluppattiṭṭhānato’’ti.",
  "tika-s0105t7:13_8": "Upasaggamattaṁ dhātvatthānuvattanato. Saññāsīsenāyaṁ desanā,",
  "tika-s0105t7:13_9": "tasmā saññāsahagatā sabbepi dhammā gayhanti,",
  "tika-s0105t7:13_10": "tattha pana cittaṁ padhānanti vuttaṁ ‘‘cittanirodhe’’ti.",
  "tika-s0105t7:13_11": "Pahānavasena pana accantanirodhassa tehi anadhippetattā,",
  "tika-s0105t7:13_12": "avisayattā ca ‘‘khaṇikanirodhe’’ti āha. Kāmaṁ sopi tesaṁ avisayova,",
  "tika-s0105t7:13_13": "atthato pana nirodhakathā vuccamānā tattheva tiṭṭhati,",
  "tika-s0105t7:13_14": "tasmā atthāpattimattaṁ pati tathā vuttanti veditabbaṁ.",
  "tika-s0105t7:13_15": "Tassāti abhisaññānirodhakathāya.",
  "tika-s0105t7:13_16": "‘‘Kittighoso’’ti ‘aho buddhānubhāvo,",
  "tika-s0105t7:13_17": "bhavantarapaṭicchannampi kāraṇaṁ evaṁ hatthāmalakaṁ viya paccakkhato dasseti,",
  "tika-s0105t7:13_18": "sāvake ca edise saṁvarasamādāne patiṭṭhāpetī’ti thutighoso yāva bhavaggā pattharatīti. Ācariyena vuttaṁ.",
  "tika-s0105t7:13_19": "Idāni pana ‘‘sakalajambudīpe bhagavato kathākittighoso pattharatī’’ti pāṭho dissati.",
  "tika-s0105t7:13_20": "Paṭibhāgakiriyanti paḷāsavasena paṭibhāgabhūtaṁ payogaṁ.",
  "tika-s0105t7:13_21": "Bhavantarasamayanti tatra tatra vuṭṭhānasamayaṁ abhūtaparikappitaṁ kiñci ussāriyavatthuṁ attano samayaṁ katvā kathenti.",
  "tika-s0105t7:13_22": "Kiñcideva sikkhāpadanti ‘‘ekamūlakena bhavitabbaṁ,",
  "tika-s0105t7:13_23": "ettakaṁ velaṁ ekasmiṁyeva ṭhāne nisīditabba’’nti evamādikaṁ kiñcideva kāraṇaṁ sikkhākoṭṭhāsaṁ katvā paññapenti.",
  "tika-s0105t7:13_24": "Nirodhakathanti nirodhasamāpattikathaṁ.",
  "tika-s0105t7:14_0": "Tesūti kotūhalasālāyaṁ sannipatitesu nānātitthiyasamaṇabrāhmaṇesu. Ekacceti eke.",
  "tika-s0105t7:14_1": "Purimoti ‘‘ahetū appaccayā purisassa saññā uppajjantipi nirujjhantipī’’tiādinā vuttavādī. Etthāti catūsu vādīsu.",
  "tika-s0105t7:14_2": "Yvāyaṁ idha uppajjatīti sambandho.",
  "tika-s0105t7:14_3": "Samāpattinti asaññībhavāvahaṁ vāyokasiṇaparikammaṁ,",
  "tika-s0105t7:14_4": "ākāsakasiṇaparikammaṁ vā rūpāvacaracatutthajjhānasamāpattiṁ, pañcamajjhānasamāpattiṁ vā.",
  "tika-s0105t7:14_5": "Nirodheti heṭṭhā vuttanayena saññānirodhe.",
  "tika-s0105t7:14_6": "Hetuṁ apassantoti yena hetunā asaññībhave saññāya nirodho sabbaso anuppādo,",
  "tika-s0105t7:14_7": "yena ca tato cutassa idha pañcavokārabhave saññāya uppādo,",
  "tika-s0105t7:14_8": "tadubhayampi hetuṁ avisayatāya apassanto.",
  "tika-s0105t7:15_0": "Dutiyoti ‘‘saññā hi bho purisassa attā’’tiādinā vuttavādī. Nanti paṭhamavādiṁ.",
  "tika-s0105t7:15_1": "Nisedhetvāti ‘‘na kho pana metaṁ bho evaṁ bhavissatī’’ti evaṁ paṭikkhipitvā.",
  "tika-s0105t7:15_2": "Migasiṅgatāpasassāti evaṁnāmakatāpasassa.",
  "tika-s0105t7:15_3": "Tassa kira matthake migasiṅgākārena dve cūḷā uṭṭhahiṁsu, ‘‘isisiṅgo’’tipi tassa nāmaṁ.",
  "tika-s0105t7:15_4": "Asaññakabhāvanti muñchāpattiyā kiriyāmayasaññāvasena vigatasaññibhāvaṁ.",
  "tika-s0105t7:15_5": "Vakkhati hi ‘‘visaññī hutvā’’ti.",
  "tika-s0105t7:15_6": "Cattālīsanipāte āgatanayena migasiṅgatāpasavatthuṁ saṅkhepato dassetuṁ ‘‘migasiṅgatāpaso kirā’’tiādi vuttaṁ.",
  "tika-s0105t7:15_7": "Vikkhambhanavasena kilesānaṁ santāpanato attantapo.",
  "tika-s0105t7:15_8": "Dukkaratapatāya ghoratapo tibbatapo.",
  "tika-s0105t7:15_9": "Nibbisevanabhāvāpādanena sabbaso milāpitacakkhāditikkhindriyatāya paramadhitindriyo.Sakkavimānanti paṇḍukambalasilāsanaṁ sandhāyāha.",
  "tika-s0105t7:15_10": "Tañhi tathārūpapaccayā kadāci uṇhaṁ, kadāci thaddhaṁ, kadāci calitaṁ hoti.",
  "tika-s0105t7:15_11": "‘‘Sakka…pe… patthetī’’ti ayoniso cintetvā pesesi.",
  "tika-s0105t7:15_12": "Bhaggoti bhañjitakusalajjhāsayo,",
  "tika-s0105t7:15_13": "adhunā pana ‘‘laggo’’ti pāṭhaṁ likhanti.",
  "tika-s0105t7:15_14": "Tena dibbaphassenāti hatthaggahaṇamattadibbaphassena. Tanti tathā saññāpaṭilābhaṁ.",
  "tika-s0105t7:15_15": "Evamāhāti evaṁ ‘‘saññā hi bho purisassa attā’’tiādinā ākārena saññānirodhamāha.",
  "tika-s0105t7:15_16": "Imināva nayena ito paresupi dvīsu ṭhānesu pāḷimāharitvā yojanā veditabbā.",
  "tika-s0105t7:16_0": "Tatiyoti ‘‘santi hi bho samaṇabrāhmaṇā’’tiādinā vuttavādī.",
  "tika-s0105t7:16_1": "Āthabbaṇapayoganti āthabbaṇavedavihitaṁ āthabbaṇikānaṁ visaññibhāvāpādanappayogaṁ. Upakaḍḍhanaṁ āharaṇaṁ. Apakaḍḍhanaṁ apaharaṇaṁ .",
  "tika-s0105t7:16_2": "Āthabbaṇaṁ payojetvāti āthabbaṇavede āgataṁ aggijuhanapubbakaṁ mantapadaṁ payojetvā sīsacchinnatādidassanena saññānirodhamāha.",
  "tika-s0105t7:16_3": "Tassāti yassa sīsacchinnatādi dassitaṁ, tassa.",
  "tika-s0105t7:17_0": "Catutthoti ‘‘santi hi bho devatā mahiddhikā’’tiādinā vuttavādī. Yakkhadāsīnanti devadāsīnaṁ,",
  "tika-s0105t7:17_1": "yā ‘‘yogavatiyo’’tipi vuccanti, yoginiyotipi pākaṭā.",
  "tika-s0105t7:17_2": "Madaniddanti surāmadanimittakaṁ supanaṁ.",
  "tika-s0105t7:17_3": "Devatūpahāranti naccanagāyanādinā devatānaṁ pūjaṁ. Surāpātinti pātipuṇṇaṁ suraṁ. Divāti atidivā, ussūreti attho.",
  "tika-s0105t7:17_4": "Tanti tathā supitvā vuṭṭhahanaṁ.",
  "tika-s0105t7:17_5": "Suttakāle devatānaṁ saññāpakaḍḍhanavasena nirodhaṁ samāpannā,",
  "tika-s0105t7:17_6": "pabuddhakāle saññupakaḍḍhanavasena nirodhā vuṭṭhitāti maññamānoti adhippāyo.",
  "tika-s0105t7:18_0": "Eḷamūgakathā viyāti imesaṁ paṇḍitamānīnaṁ kathā andhabālakathāsadisī.",
  "tika-s0105t7:18_1": "Cattāro nirodheti aññamaññavidhure cattāropi nirodhe.",
  "tika-s0105t7:18_2": "Ekena bhavitabbanti ekasabhāveneva bhavitabbaṁ.",
  "tika-s0105t7:18_3": "Na bahunāti na ca aññamaññaviruddhena bahuvidhena nānāsabhāvena bhavitabbaṁ.",
  "tika-s0105t7:18_4": "Tenāpi ekenāti ekasabhāvabhūtena tenāpi nirodhena.",
  "tika-s0105t7:18_5": "Aññenevāti tehi vuttākārato aññākāreneva bhavitabbaṁ. Soti ekasabhāvabhūto nirodho.",
  "tika-s0105t7:18_6": "Aññatra sabbaññunāti sabbaññubuddhaṁ ṭhapetvā. Idhāti kotūhalasālāyaṁ.",
  "tika-s0105t7:18_7": "Ayaṁ nirodho ayaṁ nirodhoti dvikkhattuṁ byāpanicchāvacanaṁ satthā attano desanāvilāsena anekākāravokāraṁ nirodhaṁ vibhāvessatīti dassanatthaṁ kataṁ.",
  "tika-s0105t7:18_8": "Aho nūnāti ettha ahoti acchariye nipāto, nūnāti anussaraṇe.",
  "tika-s0105t7:18_9": "Tasmā aho nūna bhagavāti anaññasādhāraṇadesanattā bhagavā nirodhampi aho acchariyaṁ katvā ārādheyya maññeti adhippāyo.",
  "tika-s0105t7:18_10": "Aho nūna sugatoti etthāpi eseva nayo.",
  "tika-s0105t7:18_11": "Acchariyavibhāvanato eva cettha dvikkhattuṁ āmeḍitavacanaṁ.",
  "tika-s0105t7:18_12": "Acchariyatthopi hesa ahosaddo anussaraṇamukheneva poṭṭhapādena gahito.",
  "tika-s0105t7:18_13": "Tasmā vuttaṁ ‘‘anussaraṇatthe nipātadvaya’’nti.",
  "tika-s0105t7:18_14": "Tenāti anussaraṇatthamukhena pavattanato.",
  "tika-s0105t7:18_15": "‘‘Aho…pe… sugato’’ti vacanena etadahosīti yojanā.",
  "tika-s0105t7:18_16": "‘‘Yaṁtaṁsaddā niccasambandhā’’ti sādhippāyaṁ yojanaṁ dassetuṁ ‘‘yo etesa’’ntiādimāha.",
  "tika-s0105t7:18_17": "Kāladesapuggalādivibhāgena bahubhedattā imesaṁ nirodhadhammānanti bahutte sāmivacanaṁ,",
  "tika-s0105t7:18_18": "kusalasaddayoge cetaṁ bhummatthe daṭṭhabbaṁ.",
  "tika-s0105t7:18_19": "Kusalo nipuṇo chekoti pariyāyavacanametaṁ.",
  "tika-s0105t7:18_20": "Aho nūna katheyyāti acchariyaṁ katvā katheyya maññe. So sugatoti sambandho.",
  "tika-s0105t7:18_21": "Ciṇṇavasitāyāti nirodhasamāpattiyaṁ ciṇṇavasībhāvattā.",
  "tika-s0105t7:18_22": "Sabhāvaṁ jānātīti nirodhasabhāvaṁ yāthāvato jānāti.",
  "tika-s0105t7:19_0": "Ahetukasaññuppādanirodhakathāvaṇṇanā",
  "tika-s0105t7:20_0": "412.Gharamajjheyevapakkhalitāti yathā gharato bahi gantukāmā purisā maggaṁ anotaritvā gharavivare samatale vivaṭaṅgaṇe eva pakkhalanaṁ pattā, evaṁsampadamidanti attho. Asādhāraṇo hetu,",
  "tika-s0105t7:20_1": "sādhāraṇo paccayoti evamādivibhāgo aññatra vutto,",
  "tika-s0105t7:20_2": "idha pana tena vibhāgena payojanaṁ natthi saññāya akāraṇabhāvapaṭikkhepaparattā codanāyāti vuttaṁ ‘‘kāraṇasseva nāma’’nti.",
  "tika-s0105t7:20_3": "Yaṁ pana pāḷiyaṁ vuttaṁ ‘‘sahetū hi poṭṭhapāda sappaccayā purisassa saññā uppajjantipi nirujjhantipī’’ti,",
  "tika-s0105t7:20_4": "tattha sahetū sappaccayā uppajjanti,",
  "tika-s0105t7:20_5": "uppannā pana nirujjhantiyeva,",
  "tika-s0105t7:20_6": "na tiṭṭhantīti dassanatthaṁ ‘‘nirujjhantipī’’ti vacanaṁ,",
  "tika-s0105t7:20_7": "na tu nirodhassa sahetusapaccayatādassanatthaṁ. Uppādoyeva hi sahetuko, na nirodho.",
  "tika-s0105t7:20_8": "Yadi hi nirodhopi sahetuko siyā,",
  "tika-s0105t7:20_9": "tassapi puna nirodhena bhavitabbaṁ aṅkurādīnaṁ puna aṅkurādinā viya,",
  "tika-s0105t7:20_10": "na ca tassa puna nirodho atthi,",
  "tika-s0105t7:20_11": "tasmā vuttanayeneva pāḷiyā attho veditabbo.",
  "tika-s0105t7:20_12": "Ayañca nayo khaṇanirodhavasena vutto.",
  "tika-s0105t7:20_13": "Yo pana yathāparicchinnakālavasena sabbaso anuppādanirodho,",
  "tika-s0105t7:20_14": "so ‘‘sahetuko’’ti veditabbo tathārūpāya paṭipattiyā vinā abhāvato.",
  "tika-s0105t7:20_15": "Tenāha bhagavā ‘‘sikkhā ekā saññā uppajjati,",
  "tika-s0105t7:20_16": "sikkhā ekā saññā nirujjhatī’’ti (dī. ni.",
  "tika-s0105t7:20_17": "1.412) tato eva ca aṭṭhakathāyampi (dī. ni. aṭṭha.",
  "tika-s0105t7:20_18": "1.413) vuttaṁ ‘‘saññāya sahetukaṁ uppādanirodhaṁ dīpetu’’nti. Etañhi pāḷivacanaṁ,",
  "tika-s0105t7:20_19": "aṭṭhakathāvacanañca anuppādanirodhaṁ sandhāya vuttanti daṭṭhabbaṁ.",
  "tika-s0105t7:20_20": "Sikkhāti hetvatthe paccattavacanaṁ,",
  "tika-s0105t7:20_21": "ya-kāralopo vā ‘‘saṅkhyāpi tamhā vanapattā pakkamitabba’’ntiādīsu (ma. ni. 1.192) viya.",
  "tika-s0105t7:20_22": "Hetubhāvo cassā upari āvi bhavissati. Ekasaddo ca aññapariyāyo,",
  "tika-s0105t7:20_23": "na saṅkhyāvācī ‘‘ittheke sato sattassā’’tiādīsu (dī. ni. 1.85-91, 94-98; ma. ni.",
  "tika-s0105t7:20_24": "3.21) viyāti āha ‘‘sikkhāya ekaccā saññā jāyantī’’ti. Sesapadesupi eseva nayo.",
  "tika-s0105t7:21_0": "413.Vitthāretukamyatāti vitthāretukāmatāya.",
  "tika-s0105t7:21_1": "Pucchāvasenāti kathetukamyatāpucchāvasena,",
  "tika-s0105t7:21_2": "vitthāretukamyatāpucchāvasenāti vā samāso.",
  "tika-s0105t7:21_3": "‘‘Poṭṭhapādassevāyaṁ pucchā’’ti āsaṅkāya ‘‘bhagavā avocā’’ti pāḷiyaṁ vuttaṁ.",
  "tika-s0105t7:21_4": "Saññāya…pe… dīpetuṁ tā dassentoti yojetabbaṁ .",
  "tika-s0105t7:21_5": "Tatthāti tassaṁ upari vakkhamānāya desanāya.",
  "tika-s0105t7:21_6": "Tatiyāti adhipaññāsikkhā āgatāti sambandho.",
  "tika-s0105t7:21_7": "‘‘Ayaṁ…pe… desitoti ettha sammādiṭṭhisammāsaṅkappavasena āgatā. Kasmāti ce? Pariyāpannattā, sabhāvato,",
  "tika-s0105t7:21_8": "upakārato ca yathārahaṁ paññākkhandhe avarodhattā saṅgahitattāti adhippāyo.",
  "tika-s0105t7:21_9": "Tathā hi cūḷavedallasutte vuttaṁ ‘‘yā cāvuso visākha sammādiṭṭhi, yo ca sammāsaṅkappo ,",
  "tika-s0105t7:21_10": "ime dhammā paññākkhandhe saṅgahitā’’ti (ma. ni.",
  "tika-s0105t7:21_11": "1.462) kāmañcettha vuttanayena tissopi sikkhā āgatā,",
  "tika-s0105t7:21_12": "tathāpi adhicittasikkhāya eva abhisaññānirodho dassito.",
  "tika-s0105t7:21_13": "Itarā pana tassā sambhārabhāvena ānītāti ayamattho pāḷivasena veditabbo.",
  "tika-s0105t7:22_0": "Pañcakāmaguṇikarāgoti pañca kāmakoṭṭhāse ārabbha uppajjanakarāgo.",
  "tika-s0105t7:22_1": "Asamuppannakāmacāroti vattamānuppannatāvasena nasamuppanno yo koci kāmacāro, yā kāci lobhuppatti.",
  "tika-s0105t7:22_2": "Adhunā pana ‘‘asamuppannakāmarāgo’’ti pāṭho,",
  "tika-s0105t7:22_3": "so ayuttova atthato viruddhattā.",
  "tika-s0105t7:22_4": "Kāmarāgo cettha visayavasena niyamitattā kāmaguṇārammaṇova lobho daṭṭhabbo,",
  "tika-s0105t7:22_5": "kāmacāro pana jhānanikantibhavarāgādippabhedo sabbopi lobhacāro. Kāmanaṭṭhena,",
  "tika-s0105t7:22_6": "kāmesu pavattanaṭṭhena ca kāmacāro.",
  "tika-s0105t7:22_7": "Sabbepi hi tebhūmakadhammā kāmanīyaṭṭhena kāmā.",
  "tika-s0105t7:22_8": "Yasmā ubhayesampi sahacaraṇañāyena kāmasaññābhāvo hoti,",
  "tika-s0105t7:22_9": "tasmā ‘‘kāmasaññā’’ti paduddhāraṁ katvā tadubhayameva niddiṭṭhanti veditabbaṁ.",
  "tika-s0105t7:22_10": "‘‘Tatthā’’tiādi asamuppannakāmacārato pañcakāmaguṇikarāgassa visesadassanaṁ,",
  "tika-s0105t7:22_11": "asamuppannakāmacārasseva vā idhādhippetabhāvadassanaṁ.",
  "tika-s0105t7:22_12": "Kāmaṁ pañcakāmaguṇikarāgopi asamuppanno eva anāgāmimaggena samugghāṭīyati,",
  "tika-s0105t7:22_13": "tasmiṁ pana samugghāṭitepi na sabbo rāgo samugghāṭaṁ gacchati tassa aggamaggena samugghāṭitattā.",
  "tika-s0105t7:22_14": "Tasmā pañcakāmaguṇikarāgaggahaṇena itarassa sabbassa gahaṇaṁ na hotīti ubhayatthasādhāraṇena pariyāyena ubhayameva saṅgahetvā pāḷiyaṁ kāmasaññāggahaṇaṁ kataṁ, ato tadubhayaṁ sarūpato,",
  "tika-s0105t7:22_15": "visesato ca dassetvā sabbasaṅgāhikabhāvato ‘‘asamuppannakāmacāro pana imasmiṁ ṭhāne vaṭṭatī’’ti vuttaṁ.",
  "tika-s0105t7:22_16": "Tasmāti asamuppannakāmacārasseva idha vaṭṭanato ayamattho veditabboti yojanā.",
  "tika-s0105t7:22_17": "Tassāti paṭhamajjhānasamaṅgino puggalassa.",
  "tika-s0105t7:22_18": "Sadisattāti kāmasaññādibhāvena samānattā,",
  "tika-s0105t7:22_19": "etena pāḷiyaṁ ‘‘purimā’’ti idaṁ sadisakappanāvasena vuttanti dasseti.",
  "tika-s0105t7:22_20": "Anāgatā hi idha ‘‘nirujjhatī’’ti vuttā anuppādassa adhippetattā.",
  "tika-s0105t7:22_21": "Tasmā anāgatameva dassetuṁ ‘‘anuppannāva nuppajjatī’’ti vuttaṁ.",
  "tika-s0105t7:23_0": "Vivekajapītisukhasaṅkhātāti vivekajapītisukhehi saha akkhātā,",
  "tika-s0105t7:23_1": "na vivekajapītisukhānīti akkhātā.",
  "tika-s0105t7:23_2": "Taṁsampayuttā hi saññāyeva idhādhippetā, na vivekajapītisukhāni.",
  "tika-s0105t7:23_3": "Atha vā vivekajapītisukhakoṭṭhāsikāti attho.",
  "tika-s0105t7:23_4": "Saṅkhātasaddo hettha koṭṭhāsattho ‘‘adinnaṁ theyyasaṅkhātaṁ ādiyeyyā’’tiādīsu (pārā. 89, 91) viya.",
  "tika-s0105t7:23_5": "Kāmacchandādioḷārikaṅgappahānavasena nānatthasaññāpaṭighasaññāhi nipuṇatāya sukhumā. Bhūtatāya saccā.",
  "tika-s0105t7:23_6": "Tadevatthaṁ dasseti ‘‘bhūtā’’ti iminā. Sukhumabhāvena,",
  "tika-s0105t7:23_7": "paramatthabhāvena ca aviparītasabhāvāti attho.",
  "tika-s0105t7:23_8": "Evaṁ byāsavasena yathāpāṭhamatthaṁ dassetvā samāsavasenapi yathāpāṭhameva dassento ‘‘atha vā’’tiādimāha.",
  "tika-s0105t7:23_9": "Samāsabyāsavasena hi dvidhā pāṭho dissati.",
  "tika-s0105t7:23_10": "‘‘Kāmacchandādioḷārikaṅgappahānavasenā’’ti iminā sampayuttadhammānaṁ bhāvanānubhāvasiddhā,",
  "tika-s0105t7:23_11": "saññāya saṇhasukhumatā nīvaraṇavikkhambhanavasena viññāyatīti dasseti. Bhūtatāyāti sukhumabhāvena,",
  "tika-s0105t7:23_12": "paramatthabhāvena ca aviparītatāya, vijjamānatāya vā.",
  "tika-s0105t7:23_13": "Vivekajehīti nīvaraṇavivekato jātehi.",
  "tika-s0105t7:23_14": "Idāni jhānasamaṅgīvasena vuttassa dutiyapadassa atthaṁ dassetuṁ ‘‘sā assā’’tiādi vuttaṁ. Sabbatthāti sabbavāresu.",
  "tika-s0105t7:24_0": "Samāpajjanādhiṭṭhānaṁ viya vuṭṭhānampijhāne pariyāpannaṁ hoti yathā taṁ dhammānaṁ bhaṅgakkhaṇo dhammesu,",
  "tika-s0105t7:24_1": "āvajjanapaccavekkhaṇāni pana na jhānapariyāpannāni,",
  "tika-s0105t7:24_2": "tasmā jhānapariyāpannameva vasīkaraṇaṁ gahetvā ‘‘samāpajjanto, adhiṭṭhahanto,",
  "tika-s0105t7:24_3": "vuṭṭhahanto ca sikkhatī’’ti vuttaṁ. Tanti paṭhamajjhānaṁ.",
  "tika-s0105t7:24_4": "Tena…pe… jhānenāti idampi ‘‘sikkhā’’ti etassa saṁvaṇṇanāpadaṁ.",
  "tika-s0105t7:24_5": "Tenāti ca hetumhi karaṇavacanaṁ,",
  "tika-s0105t7:24_6": "paṭhamajjhānena hetunāti attho.",
  "tika-s0105t7:24_7": "Hetubhāvo cettha jhānassa vivekajapītisukhasukhumasaccasaññāya uppattiyā sahajātādipaccayabhāvo.",
  "tika-s0105t7:24_8": "Kāmasaññāya pana nirodhassa upanissayapaccayabhāvova. So ca kho suttantapariyāyena.",
  "tika-s0105t7:24_9": "Tathā ceva heṭṭhā saṁvaṇṇitaṁ ‘‘tathārūpāya paṭipattiyā vinā abhāvato’’ti etenupāyenāti yvāyaṁ paṭhamajjhānatappaṭipakkhasaññāvasena ‘‘sikkhā ekā saññā uppajjati,",
  "tika-s0105t7:24_10": "sikkhā ekā saññā nirujjhatī’’ti ettha nayo vutto, etena nayena. Sabbatthāti sabbavāresu.",
  "tika-s0105t7:25_0": "414.",
  "tika-s0105t7:25_1": "Idāni ākiñcaññāyatanaparamāya eva saññāya dassane kāraṇaṁ vibhāvento ‘‘yasmā panā’’tiādimāha.",
  "tika-s0105t7:25_2": "Yasmā idañca…pe… uddhaṭanti sambandho.",
  "tika-s0105t7:25_3": "Kesaṁ panidaṁ aṅgato sammasananti vuttaṁ ‘‘aṭṭhasamāpattiyā’’tiādi. Aṅgatoti jhānaṅgato.",
  "tika-s0105t7:25_4": "Idañhi anupadadhammavipassanāya lakkhaṇavacanaṁ.",
  "tika-s0105t7:25_5": "Anupadadhammavipassanañhi karonto samāpattiṁ patvā aṅgatova sammasanaṁ karoti,",
  "tika-s0105t7:25_6": "na ca saññā samāpattiyā kiñci aṅgaṁ hoti.",
  "tika-s0105t7:25_7": "Atha ca panetaṁ vuttaṁ ‘‘idañca saññā saññāti evaṁ aṅgato sammasanaṁ uddhaṭa’’nti, tasmā lakkhaṇavacanametaṁ.",
  "tika-s0105t7:25_8": "Aṅgatoti vā avayavatoti attho,",
  "tika-s0105t7:25_9": "anupadadhammatoti vuttaṁ hoti. Kalāpatoti samūhato.",
  "tika-s0105t7:25_10": "Yasmā panettha samāpattivasena taṁtaṁsaññānaṁ uppādanirodhe vuccamāne aṅgavasena so vutto hoti,",
  "tika-s0105t7:25_11": "tasmā ‘‘idañcā’’tiādinā aṅgatova sammasanaṁ dassetīti veditabbaṁ.",
  "tika-s0105t7:25_12": "Tasmāti saññāvaseneva aṅgato sammasanassa uddhaṭattā.",
  "tika-s0105t7:25_13": "Tadevāti ākiñcaññāyatanameva,",
  "tika-s0105t7:25_14": "na nevasaññānāsaññāyatanaṁ tattha paṭusaññābhāvato.",
  "tika-s0105t7:26_0": "‘‘Yo’’ti vattabbe ‘‘yato’’ti vuttanti āha ‘‘yo nāmā’’ti yathā ‘‘ādimhī’’ti vattabbe ‘‘ādito’’ti vuccati atthe pariggayhamāne yathāyuttavibhattiyāva to-saddassa labbhanato.",
  "tika-s0105t7:26_1": "Nāma-saddo cettha kho-saddo viya vācāsiliṭṭhatāmattaṁ. Sassedanti sakaṁ, attanā adhigatajhānaṁ, tasmiṁ saññā sakasaññā,",
  "tika-s0105t7:26_2": "sā etassatthīti sakasaññīti vuttaṁ ‘‘attano paṭhamajjhānasaññāya saññavā’’ti.",
  "tika-s0105t7:26_3": "Īkāro cettha upari vuccamānanirodhapādakatāya sātisayāya jhānasaññāya atthibhāvajotako daṭṭhabbo.",
  "tika-s0105t7:26_4": "Tenevāha ‘‘anupubbena saññaggaṁ phusatī’’tiādi.",
  "tika-s0105t7:26_5": "Tasmā tattha tattha sakasaññitāggahaṇena tasmiṁ tasmiṁ jhāne sabbaso suciṇṇavasībhāvo dīpitoti veditabbaṁ.",
  "tika-s0105t7:27_0": "Lokiyānanti niddhāraṇe sāmivacanaṁ, sāmiatthe eva vā.",
  "tika-s0105t7:27_1": "Yadaggena hi taṁ tesu seṭṭhaṁ, tadaggena tesampi seṭṭhanti.",
  "tika-s0105t7:27_2": "Vibhattāvadhiatthe vā sāmivacanaṁ .",
  "tika-s0105t7:27_3": "Ettha pana ‘‘lokiyāna’’nti visesanaṁ lokuttarasamāpattīhi tassa aseṭṭhabhāvato kataṁ.",
  "tika-s0105t7:27_4": "Sesaṁ ‘‘kiccakārakasamāpattīna’’nti pana visesanaṁ akiccakārakasamāpattito tassa aseṭṭhabhāvatoti daṭṭhabbaṁ.",
  "tika-s0105t7:27_5": "Akiccakārakatā cassā ‘‘yatheva hi tattha saññā, evaṁ phassādayopī’’ti,",
  "tika-s0105t7:27_6": "‘‘yadaggena hi tattha dhammā saṅkhārāvasesabhāvappattiyā pakativipassakānaṁ sammasituṁ asakkuṇeyyarūpena ṭhitā,",
  "tika-s0105t7:27_7": "tadaggena heṭṭhimasamāpattidhammā viya paṭukiccakaraṇasamatthāpi na hontī’’ti ca aṭṭhakathāsu (visuddhi.",
  "tika-s0105t7:27_8": "1.287) paṭusaññākiccābhāvavacanato viññāyati.",
  "tika-s0105t7:27_9": "Svāyamattho paramatthamañjūsāya nāma visuddhimaggaṭīkāya āruppakathāyaṁ (visuddhi. ṭī.",
  "tika-s0105t7:27_10": "1.286) ācariyena savisesaṁ vutto,",
  "tika-s0105t7:27_11": "tasmā tattha vuttanayeneva veditabbo.",
  "tika-s0105t7:27_12": "Keci pana ‘‘yathā heṭṭhimā heṭṭhimā samāpattiyo uparimānaṁ uparimānaṁ samāpattīnaṁ adhiṭṭhānakiccaṁ sādhenti,",
  "tika-s0105t7:27_13": "na evaṁ nevasaññānāsaññāyatanasamāpatti kassacipi adhiṭṭhānaṁ sādheti,",
  "tika-s0105t7:27_14": "tasmā sā akiccakārikā itarā kiccakārikā’’ti vadanti,",
  "tika-s0105t7:27_15": "tadayuttaṁ tassāpi vipassanācittaparidamanādīnaṁ adhiṭṭhānakiccasādhanato, tasmā purimoyeva attho yutto.",
  "tika-s0105t7:27_16": "Kasmā cetaṁ tesamagganti āha ‘‘ākiñcaññāyatanasamāpattiya’’ntiādi.",
  "tika-s0105t7:27_17": "‘‘Itī’’ti vatvā ‘‘lokiyānaṁ…pe… aggattā’’ti tassattho vutto,",
  "tika-s0105t7:27_18": "‘‘aggattā’’ti ettha vā nidassanametaṁ.",
  "tika-s0105t7:28_0": "Pakappetīti saṁvidahati.",
  "tika-s0105t7:28_1": "Jhānaṁ samāpajjanto hi jhānasukhaṁ attani saṁvidahati nāma.",
  "tika-s0105t7:28_2": "Abhisaṅkharotīti āyūhati sampiṇḍeti.",
  "tika-s0105t7:28_3": "Sampiṇḍanattho hi samudāyattho.",
  "tika-s0105t7:28_4": "Yasmā pana nikantivasena cetanākiccassa matthakappatti,",
  "tika-s0105t7:28_5": "tasmā phalūpacārena kāraṇaṁ dassento ‘‘nikantiṁ…pe… nāmā’’ti vuttaṁ.",
  "tika-s0105t7:28_6": "Imā ākiñcaññāyatanasaññāti idāni labbhamānā ākiñcaññāyatanasaññā .",
  "tika-s0105t7:28_7": "Taṁsamatikkameneva uparijhānatthāya cetanābhisaṅkharaṇasambhavato nirujjheyyuṁ.",
  "tika-s0105t7:28_8": "Aññāti ākiñcaññāyatanasaññāhi aññā. Oḷārikāti tato thūlatarā.",
  "tika-s0105t7:28_9": "Kā pana tāti āha ‘‘bhavaṅgasaññā’’ti.",
  "tika-s0105t7:28_10": "Ākiñcaññāyatanato vuṭṭhāya eva hi uparijhānatthāya cetanābhisaṅkharaṇāni bhaveyyuṁ,",
  "tika-s0105t7:28_11": "evañca ākiñcaññāyatanasaññā nirujjheyyuṁ,",
  "tika-s0105t7:28_12": "vuṭṭhānañca bhavaṅgavasena hoti,",
  "tika-s0105t7:28_13": "tato parampi yāva uparijhānasamāpajjanaṁ,",
  "tika-s0105t7:28_14": "tāva antarantarā bhavaṅgasaññā uppajjeyyuṁ,",
  "tika-s0105t7:28_15": "tā ca ākiñcaññāyatanasaññāhi oḷārikāti adhippāyo.",
  "tika-s0105t7:29_0": "Cetentovāti nevasaññānāsaññāyatanajjhānaṁ ekaṁ dve cittavārepi samāpajjanavasena pakappento eva.",
  "tika-s0105t7:29_1": "Na cetetīti tathā heṭṭhimajhānesu viya vā pubbābhogābhāvato na pakappeti nāma.",
  "tika-s0105t7:29_2": "Pubbābhogavasena hi jhānaṁ pakappento idha ‘‘cetetī’’ti vutto.",
  "tika-s0105t7:29_3": "Abhisaṅkharontovāti tattha appahīnanikantikatāvasena āyūhanto eva.",
  "tika-s0105t7:29_4": "Nābhisaṅkharotīti tathā heṭṭhimajhānesu viya vā pubbābhogābhāvato nāyūhati nāma.",
  "tika-s0105t7:29_5": "‘‘Ahametaṁ jhānaṁ nibbattemi upasampādemi samāpajjāmī’’ti hi evaṁ abhisaṅkharaṇaṁ tattha sālayasseva hoti, na anālayassa,",
  "tika-s0105t7:29_6": "tasmā ekadvicittakkhaṇikampi jhānaṁ pavattento tattha appahīnanikantikatāya ‘‘abhisaṅkharonto evā’’ti vutto.",
  "tika-s0105t7:29_7": "Yasmā panassa tathā heṭṭhimajhānesu viya vā tattha pubbābhogo natthi,",
  "tika-s0105t7:29_8": "tasmā ‘‘na abhisaṅkharotī’’ti vuttaṁ.",
  "tika-s0105t7:29_9": "‘‘Imassa bhikkhuno’’tiādi vuttassevatthassa vivaraṇaṁ.",
  "tika-s0105t7:29_10": "Tattha yasmā imassa…pe… atthi, tasmā ‘‘na ceteti,",
  "tika-s0105t7:29_11": "nābhisaṅkharotī’’ti ca vuttanti adhippāyo.",
  "tika-s0105t7:29_12": "Ābhogasamannāhāroti ābhogasaṅkhāto,",
  "tika-s0105t7:29_13": "ābhogavasena vā cittassa ārammaṇābhimukhaṁ,",
  "tika-s0105t7:29_14": "ārammaṇassa vā cittābhimukhaṁ anvāhāro.",
  "tika-s0105t7:29_15": "‘‘Svāyamattho’’tiādinā tadevatthaṁ upamāya paṭipādeti.",
  "tika-s0105t7:29_16": "Puttagharācikkhaṇenāti puttagharassa ārocananayena.",
  "tika-s0105t7:30_0": "Gantvā ādāya āgatanti sambandho.",
  "tika-s0105t7:30_1": "Pacchābhāgeti āsanasālāya pacchimadisāyaṁ ṭhitassa pitugharassa pacchābhāge. Tatoti puttagharato.",
  "tika-s0105t7:30_2": "Laddhagharamevāti yatonena bhikkhā laddhā, tameva gharaṁ puttagehameva.",
  "tika-s0105t7:30_3": "Āsanasālā viya ākiñcaññāyatanasamāpatti tato pitugharaputtagharaṭṭhāniyānaṁ nevasaññānāsaññāyatananirodhasamāpattīnaṁ upagantabbato.",
  "tika-s0105t7:30_4": "Pitugehaṁ viya nevasaññānāsaññāyatanasamāpatti amanasikātabbato, majjhe ṭhitattā ca.",
  "tika-s0105t7:30_5": "Puttagehaṁ viya nirodhasamāpatti manasikātabbato, pariyante ṭhitattā ca.",
  "tika-s0105t7:30_6": "Pitugharaṁ amanasikaritvāti pavisitvā samatikkantampi pitugharaṁ amanasikaritvā.",
  "tika-s0105t7:30_7": "Puttagharasseva ācikkhaṇaṁ viya ekaṁ dve cittavāre samāpajjitabbampi nevasaññānāsaññāyatanaṁ amanasikaritvā parato nirodhasamāpattatthāya eva manasikāro daṭṭhabbo. Evaṁ amanasikārasāmaññena,",
  "tika-s0105t7:30_8": "manasikārasāmaññena ca upamopameyyatā vuttā ācikkhaṇenapi manasikārasseva jotanato.",
  "tika-s0105t7:30_9": "Na hi manasikārena vinā ācikkhaṇaṁ sambhavati.",
  "tika-s0105t7:31_0": "Tājhānasaññāti ekaṁ dve cittavāre pavattā nevasaññānāsaññāyatanajhānasaññā.",
  "tika-s0105t7:31_1": "Nirodhasamāpattiyañhi yathārahaṁ catutthāruppakusalakiriyajavanaṁ dvikkhattumeva javati, na taduttari.",
  "tika-s0105t7:31_2": "Nirujjhantīti sarasavaseneva nirujjhanti,",
  "tika-s0105t7:31_3": "pubbābhisaṅkhārabalena pana upari anuppādo. Yathā ca jhānasaññānaṁ,",
  "tika-s0105t7:31_4": "evaṁ itarasaññānampīti āha ‘‘aññā cā’’tiādi.",
  "tika-s0105t7:31_5": "Nuppajjanti yathāparicchinnakālanti adhippāyo.",
  "tika-s0105t7:31_6": "So evaṁ paṭipanno bhikkhūti yathāvutte saññagge ṭhitabhāvena paṭipanno bhikkhu,",
  "tika-s0105t7:31_7": "so ca kho anāgāmī vā arahā vā dvīhi phalehi samannāgamo,",
  "tika-s0105t7:31_8": "tiṇṇaṁ saṅkhārānaṁ paṭippassaddhi, soḷasavidhā ñāṇacariyā,",
  "tika-s0105t7:31_9": "navavidhā samādhicariyāti imesaṁ vasena nirodhapaṭipādanapaṭipattiṁ paṭipannoti attho.",
  "tika-s0105t7:31_10": "Anupubbanirodhavasena cittacetasikānaṁ appavattiyeva saññāvedanāsīsena ‘‘saññāvedayitanirodha’’nti vuttā.",
  "tika-s0105t7:31_11": "Phusatīti ettha phusanaṁ nāma vindanaṁ paṭiladdhīti dasseti ‘‘vindati paṭilabhatī’’ti iminā.",
  "tika-s0105t7:31_12": "Atthato pana vuttanayena yathāparicchinnakālaṁ cittacetasikānaṁ sabbaso appavattiyeva.",
  "tika-s0105t7:32_0": "Niratthakatāya upasaggamattaṁ, tasmā saññā icceva attho.",
  "tika-s0105t7:32_1": "Nirodhapadena anantarikaṁ katvā samāpattipade vattabbe tesaṁ dvinnamantare sampajānapadaṁ ṭhapitanti āha ‘‘nirodhapadena antarikaṁ katvā vutta’’nti.",
  "tika-s0105t7:32_2": "Tena vuttaṁ ‘‘anu…pe… attho’’ti,",
  "tika-s0105t7:32_3": "tena ayuttasamāsoyaṁ yathārutapāṭhoti dasseti.",
  "tika-s0105t7:32_4": "Tatrāpīti tasmiṁ yathāpadamanupubbiṭhapanepi ayaṁ visesatthoti yojanā.",
  "tika-s0105t7:32_5": "Sampajānantassāti taṁ taṁ samāpattiṁ samāpajjitvā vuṭṭhāya tattha tattha saṅkhārānaṁ sammasanavasena pajānantassa puggalassa.",
  "tika-s0105t7:32_6": "Anteti yathāvuttāya nirodhapaṭipādanapaṭipattiyā pariyosāne.",
  "tika-s0105t7:32_7": "Dutiyavikappe sampajānantassāti sampajānakārino,",
  "tika-s0105t7:32_8": "iminā nirodhasamāpattisamāpajjanakassa bhikkhuno ādito paṭṭhāya sabbapāṭihārikapaññāya saddhiṁ atthasādhikā paññā kiccato dassitā hoti.",
  "tika-s0105t7:32_9": "Tenāha ‘‘paṇḍitassa bhikkhuno’’ti.",
  "tika-s0105t7:32_10": "Vacanasesāpekkhā’ napekkhatā dvinnaṁ vikappānaṁ viseso.",
  "tika-s0105t7:33_0": "Saṁvaṇṇanokāsānuppattito nirodhasamāpattikathā kathetabbā.",
  "tika-s0105t7:33_1": "Sabbākārenāti nirodhasamāpattiyā sarūpaviseso, samāpajjanako, samāpajjanaṭṭhānaṁ, samāpajjanakāraṇaṁ,",
  "tika-s0105t7:33_2": "samāpajjanākāroti evamādinā sabbappakārena .",
  "tika-s0105t7:33_3": "Tatthāti visuddhimagge (visuddhi.",
  "tika-s0105t7:33_4": "1.307) kathitatovāti kathitaṭṭhānato eva,",
  "tika-s0105t7:33_5": "tevīsatimaparicchedatoti attho,",
  "tika-s0105t7:33_6": "na idha taṁ vadāma punaruttibhāvato,",
  "tika-s0105t7:33_7": "ganthagarukabhāvato cāti adhippāyo.",
  "tika-s0105t7:34_0": "Pāḷiyaṁ evaṁ kho ahanti ettha ākārattho evaṁ-saddo uggahitākāradassananti katvā.",
  "tika-s0105t7:34_1": "Evaṁ poṭṭhapādāti ettha pana sampaṭicchanattho tatheva anujānananti katvā.",
  "tika-s0105t7:34_2": "Tenāha ‘‘suuggatitaṁ tayā’ti anujānanto’’ti.",
  "tika-s0105t7:35_0": "415.",
  "tika-s0105t7:35_1": "Saññā aggā etthāti saññaggaṁ, ākiñcaññāyatanaṁ.",
  "tika-s0105t7:35_2": "Avasesasamāpattīsupi saññaggaṁ atthīti ettha pana saññaggabhāvo ‘‘saññagga’’nti vutto,",
  "tika-s0105t7:35_3": "saññāyeva agganti tulyādhikaraṇasamāso vā.",
  "tika-s0105t7:35_4": "‘‘Puthū’’ti ayaṁ liṅgavipallāso,",
  "tika-s0105t7:35_5": "nikāralopo vāti vuttaṁ ‘‘bahūnī’’ti.",
  "tika-s0105t7:35_6": "‘‘Yathā’’ti iminā karaṇappakārasaṅkhāto pakāraviseso gahito,",
  "tika-s0105t7:35_7": "na pakārasāmaññanti dasseti ‘‘pathavīkasiṇādīsū’’tiādinā.",
  "tika-s0105t7:35_8": "‘‘Idaṁ vuttaṁ hotī’’tiādi tabbivaraṇaṁ.",
  "tika-s0105t7:35_9": "Jhānānaṁ tāva yutto karaṇabhāvo saññānirodhaphusanassa sādhakatamabhāvato, kasiṇānaṁ pana kathanti? Tesampi so yutto eva.",
  "tika-s0105t7:35_10": "Yadaggena hi jhānānaṁ nirodhaphusanassa sādhakatamabhāvo,",
  "tika-s0105t7:35_11": "tadaggena kasiṇānampi tadavinābhāvato.",
  "tika-s0105t7:35_12": "Anekakaraṇāpi ca kiriyā hotiyeva yathā ‘‘aññena maggena yānena dīpikāya gacchatī’’ti.",
  "tika-s0105t7:36_0": "Ekavāranti sakiṁ.",
  "tika-s0105t7:36_1": "Purimasaññānirodhanti kāmasaññānirodhaṁ,",
  "tika-s0105t7:36_2": "na pana nirodhasamāpattisaññitaṁ saññānirodhaṁ.",
  "tika-s0105t7:36_3": "Ekaṁ saññagganti ekaṁ saññābhūtaṁ aggaṁ,",
  "tika-s0105t7:36_4": "eko saññaggabhāvo vā heṭṭhimāya saññāya ukkaṭṭhabhāvato.",
  "tika-s0105t7:36_5": "Saññā ca sā aggañcāti hi saññaggaṁ, na saññāsu agganti.",
  "tika-s0105t7:36_6": "Yathā pana saññā aggo etthāti saññaggaṁ, ākiñcaññāyatanaṁ, evaṁ sesajhānampi.",
  "tika-s0105t7:36_7": "Yena ca nimittena jhānaṁ ‘‘saññagga’’nti vuttaṁ,",
  "tika-s0105t7:36_8": "tadeva saññāsaṅkhātaṁ nimittaṁ bhāvalopena,",
  "tika-s0105t7:36_9": "bhāvappadhānena vā idhādhippetaṁ. Dve vāreti dvikkhattuṁ.",
  "tika-s0105t7:36_10": "Satasahassaṁ saññaggānīti migapadavaḷañjananiddeso.",
  "tika-s0105t7:36_11": "Sesakasiṇesūti kasiṇānameva gahaṇaṁ nirodhakathāya adhikatattā,",
  "tika-s0105t7:36_12": "tato eva cettha jhānaggahaṇenapi kasiṇajjhānāni eva gahitānīti veditabbaṁ.",
  "tika-s0105t7:36_13": "Yathā ‘‘pathavīkasiṇena karaṇabhūtenā’’ti tadārammaṇikaṁ jhānaṁ anāmasitvā vuttaṁ,",
  "tika-s0105t7:36_14": "evaṁ ‘‘paṭhamajjhānena karaṇabhūtenā’’ti tadārammaṇaṁ anāmasitvā vadati.",
  "tika-s0105t7:36_15": "‘‘Itī’’tiādinā tadevatthaṁ saṅgahetvā nigamanaṁ karoti.",
  "tika-s0105t7:36_16": "Sabbampīti ekavāraṁ samāpannajjhānasaññampi.",
  "tika-s0105t7:36_17": "Saṅgahetvāti sañjānanalakkhaṇena taṁsabhāvānativattanato saṅgahaṁ katvā, samāpajjanavasena,",
  "tika-s0105t7:36_18": "sañjānanalakkhaṇena ca ekatāti vuttaṁ hoti. Aparāparanti punappunaṁ. Bahūni saññaggāni honti.",
  "tika-s0105t7:37_0": "416.",
  "tika-s0105t7:37_1": "Paṭhamanaye jhānapadaṭṭhānaṁ vipassanaṁ vaḍḍhentassa puggalassa vasena saññāñāṇāni dassitāni.",
  "tika-s0105t7:37_2": "Dutiyanaye pana yasmā vipassanaṁ ussukkāpetvā maggena ghaṭentassa maggañāṇaṁ uppajjati,",
  "tika-s0105t7:37_3": "tasmā vipassanāmaggavasena saññāñāṇāni dassitāni.",
  "tika-s0105t7:37_4": "Tatiyanaye ca yasmā paṭhamanayo oḷāriko,",
  "tika-s0105t7:37_5": "dutiyanayopi missakoti tadubhayaṁ asambhāvetvā accantasukhumagambhīraṁ nibbattitalokuttarameva dassetuṁ maggaphalavasena saññāñāṇāni dassitāni.",
  "tika-s0105t7:37_6": "Tayopete nayā maggasodhanavasena dassitā.",
  "tika-s0105t7:38_0": "‘‘Ayaṁ panettha sāro’’ti vibhāvetuṁ tipiṭakamahāsivattheravādo ābhato.",
  "tika-s0105t7:38_1": "Tathā hi ‘‘arahattaphalasaññāya uppādā’’tiādinā (dī. ni. aṭṭha.",
  "tika-s0105t7:38_2": "1.416) theravādānukūlameva upari attho saṁvaṇṇitoti.",
  "tika-s0105t7:38_3": "Ime bhikkhūti purimavādino bhikkhū.",
  "tika-s0105t7:38_4": "Tadā dīghanikāyatantiṁ parivattante imaṁ ṭhānaṁ patvā yathāvuttapaṭipāṭiyā tayo naye kathente bhikkhū sandhāya evaṁ thero vadati.",
  "tika-s0105t7:38_5": "Nirodhaṁ pucchitvā tasmiṁ kathite tadanantaraṁ saññāñāṇuppattiṁ pucchanto atthato nirodhā vuṭṭhānaṁ pucchati nāma.",
  "tika-s0105t7:38_6": "Nirodhato ca vuṭṭhānaṁ arahattaphaluppattiyā vā siyā, anāgāmiphaluppattiyā vā, tattha saññā padhānā,",
  "tika-s0105t7:38_7": "tadanantarañca paccavekkhaṇañāṇanti tadubhayaṁ niddhārento thero ‘‘poṭṭhapādo heṭṭhā’’tiādimāha.",
  "tika-s0105t7:38_8": "Tattha bhagavāti ālapanavacanaṁ.",
  "tika-s0105t7:39_0": "Yathā maggavīthiyaṁ maggaphalañāṇesu uppannesu niyamato maggaphalapaccavekkhaṇañāṇāni honti,",
  "tika-s0105t7:39_1": "evaṁ phalasamāpattivīthiyaṁ phalapaccavekkhaṇañāṇanti vuttaṁ ‘‘pacchā paccavekkhaṇañāṇa’’nti.",
  "tika-s0105t7:39_2": "‘‘Idaṁ arahattaphala’’nti paccavekkhaṇañāṇassa uppattiākāradassanaṁ.",
  "tika-s0105t7:39_3": "Ayameva paccayo idappaccayo ma-kārassa da-kāraṁ katvā.",
  "tika-s0105t7:39_4": "Da-kārenapi pakatipadamicchanti keci saddavidū.",
  "tika-s0105t7:39_5": "So pana theravāde na phalasamādhisaññā evāti āha ‘‘phalasamādhisaññāpaccayā’’ti,",
  "tika-s0105t7:39_6": "arahattaphalasamādhisahagatasaññāpaccayāti attho. Kirāti anussaraṇatthe nipāto.",
  "tika-s0105t7:39_7": "Yathādhigatadhammānussaraṇapakkhiyā hi paccavekkhaṇā.",
  "tika-s0105t7:39_8": "Samādhisīsena cettha sabbaṁ arahattaphalaṁ gahitaṁ sahacaraṇañāyena,",
  "tika-s0105t7:39_9": "tasmiṁ asati paccavekkhaṇāya asambhavoti pāḷiyaṁ ‘‘idappaccayā’’ti vuttaṁ.",
  "tika-s0105t7:39_10": "Evamidha dīghabhāṇakānaṁ matena phalapaccavekkhaṇāya ekantikatā dassitā.",
  "tika-s0105t7:39_11": "Cūḷadukkhakkhandhasuttaṭṭhakathāyaṁ pana evaṁ vuttaṁ ‘‘sā pana na sabbesaṁ paripuṇṇā hoti.",
  "tika-s0105t7:39_12": "Eko hi pahīnakilesameva paccavekkhati, eko avasiṭṭhakilesameva, eko maggameva, eko phalameva, eko nibbānameva.",
  "tika-s0105t7:39_13": "Imāsu pana pañcasu paccavekkhaṇāsu ekaṁ vā dve vā no laddhuṁ na vaṭṭantī’’ti (ma. ni. aṭṭha. 1.175),",
  "tika-s0105t7:39_14": "tadetaṁ majjhimabhāṇakānaṁ matena vuttaṁ. Ābhidhammikā pana vadanti –",
  "tika-s0105t7:40_0": "‘‘Maggaṁ phalañca nibbānaṁ, paccavekkhati paṇḍito;",
  "tika-s0105t7:41_0": "Hīne kilese sese ca, paccavekkhati vā na vā’’ti.",
  "tika-s0105t7:41_1": "(abhidhammatthasaṅgahaṭṭhakathāyaṁ kammaṭṭhānasaṅgahavibhāge visuddhibhede);",
  "tika-s0105t7:42_0": "Saññāattakathāvaṇṇanā",
  "tika-s0105t7:43_0": "417.‘‘Gāmasūkaro’’ti iminā vanasūkaramapaneti.",
  "tika-s0105t7:43_1": "Evañhi upamāvacanaṁ sūpapannaṁ hotīti.",
  "tika-s0105t7:43_2": "Desanāya saṇhabhāvena sārambhamakkhaissādimalavisodhanato sutamayañāṇaṁ nhāpitaṁ viya,",
  "tika-s0105t7:43_3": "sukhumabhāvena anuvilittaṁ viya,",
  "tika-s0105t7:43_4": "tilakkhaṇabbhāhatatāya kuṇḍalādyālaṅkāravibhūsitaṁ viya ca hoti. Tadanupavisato ñāṇassa,",
  "tika-s0105t7:43_5": "tathābhāvā taṁsamaṅgino ca puggalassa tathābhāvāpatti,",
  "tika-s0105t7:43_6": "nirodhakathāya nivedanañcassa sirisayane pavesanasadisanti āha ‘‘saṇhasukhuma…pe… ārāpitopī’’ti.",
  "tika-s0105t7:43_7": "Tatthāti tissaṁ nirodhakathāyaṁ.",
  "tika-s0105t7:43_8": "Mandabuddhitāya sukhaṁ na vindanto alabhanto, ajānanto vā.",
  "tika-s0105t7:43_9": "Malavidūsitatāya gūthaṭṭhānasadisaṁ. Attano laddhinti attadiṭṭhiṁ.",
  "tika-s0105t7:43_10": "Anumatiṁ gahetvāti anuññaṁ gahetvā ‘‘ediso me attā’’ti anujānāpetvā,",
  "tika-s0105t7:43_11": "attano laddhiyaṁ patiṭṭhāpetvāti vuttaṁ hoti.",
  "tika-s0105t7:44_0": "Pāḷiyaṁ kaṁ panāti oḷāriko, manomayo,",
  "tika-s0105t7:44_1": "arūpīti tiṇṇaṁ attavādānaṁ vasena tividhesu attānesu kataraṁ attānaṁ paccesīti attho.",
  "tika-s0105t7:44_2": "‘‘Desanāya sukusalo’’ti iminā ‘‘avassaṁ me bhagavā laddhiṁ viddhaṁsessatī’’ti tassa manasikāraṁ dasseti.",
  "tika-s0105t7:44_3": "Pariharantoti viddhaṁsanato apanento,",
  "tika-s0105t7:44_4": "arūpī attāti attano laddhiṁ nigūhantoti adhippāyo.",
  "tika-s0105t7:44_5": "Pāḷiyaṁ ‘‘oḷārikaṁ kho’’tiādimhi paribbājakavacane ayamadhippāyo – yasmā catusantatirūpappabandhaṁ ekattavasena gahetvā rūpībhāvato ‘‘oḷāriko attā’’ti pacceti attavādī,",
  "tika-s0105t7:44_6": "annapānopaṭṭhānatañcassa parikappetvā ‘‘sassato’’ti maññati,",
  "tika-s0105t7:44_7": "rūpībhāvato eva ca saññāya aññattaṁ ñāyāgatameva, yaṁ vedavādino ‘‘annamayo,",
  "tika-s0105t7:44_8": "pānamayo’’ti ca dvidhā voharanti,",
  "tika-s0105t7:44_9": "tasmā paribbājako taṁ attavādimataṁ attānaṁ sandhāya ‘‘oḷārikaṁ kho’’tiādimāhāti.",
  "tika-s0105t7:45_0": "‘‘Oḷāriko ca hi te poṭṭhapāda attā abhavissā’’tiādimhi bhagavato vacane cāyamadhippāyo – yadi attā rūpī bhaveyya, evaṁ sati rūpaṁ attā siyā,",
  "tika-s0105t7:45_1": "na ca saññī saññāya arūpabhāvato,",
  "tika-s0105t7:45_2": "rūpadhammānañca asañjānanasabhāvattā.",
  "tika-s0105t7:45_3": "Rūpī ca samāno yadi tava matena nicco,",
  "tika-s0105t7:45_4": "saññā ca aparāparaṁ pavattanato tattha tattha bhijjatīti bhedasabbhāvato aniccā , evampi ‘‘aññā saññā,",
  "tika-s0105t7:45_5": "añño attā’’ti saññāya abhāvato acetanova attā hoti,",
  "tika-s0105t7:45_6": "tasmā esa attā na kammassa kārako,",
  "tika-s0105t7:45_7": "na ca phalassa upabhuñjanakoti āpannamevāti imaṁ dosaṁ dassento bhagavā ‘‘oḷāriko cā’’tiādimāhāti.",
  "tika-s0105t7:45_8": "Tatthāti ‘‘rūpī attā’’ti vāde.",
  "tika-s0105t7:45_9": "Paccāgacchatoti sesakiriyāpekkhāya kammattheyeva upayogavacanaṁ,",
  "tika-s0105t7:45_10": "paccāgacchatoti ca paccāgacchantassa, jānantassa,",
  "tika-s0105t7:45_11": "paṭicca vādena pavattassāti vā attho. ‘‘Aññā ca saññā uppajjati,",
  "tika-s0105t7:45_12": "aññā ca saññā nirujjhantī’’ti kasmā vuttaṁ, nanu uppādapubbako nirodho,",
  "tika-s0105t7:45_13": "na ca uppannaṁ anirujjhanakaṁ nāma atthīti codanaṁ sodhetuṁ ‘‘catunnaṁ khandhāna’’ntiādi vuttaṁ.",
  "tika-s0105t7:45_14": "Satipi nesaṁ ekālambaṇavatthukabhāve uppādanirodhādhikārattā ekuppādanirodhabhāvova vutto. Aparāparanti poṅkhānupoṅkha.",
  "tika-s0105t7:46_0": "418-420.",
  "tika-s0105t7:46_1": "Pāḷiyaṁ manomayanti jhānamanaso vasena manomayaṁ.",
  "tika-s0105t7:46_2": "Yo hi bāhirapaccayanirapekkho,",
  "tika-s0105t7:46_3": "so manasāva nibbattoti manomayo.",
  "tika-s0105t7:46_4": "Rūpaloke nibbattasarīraṁ sandhāya vadati.",
  "tika-s0105t7:46_5": "Yaṁ vedavādino ‘‘ānandamayo ,",
  "tika-s0105t7:46_6": "viññāṇamayo’’ti ca dvidhā voharanti.",
  "tika-s0105t7:46_7": "Tatrāpīti ‘‘manomayo attā’’ti vādepi.",
  "tika-s0105t7:46_8": "Dose dinneti ‘‘aññāva saññā bhavissatī’’tiādinā dose dinne attano laddhiṁyeva vadanto ‘‘arūpiṁ kho’’tiādimāhāti sambandho.",
  "tika-s0105t7:46_9": "Idhāpi purimavāde vuttanayena ‘‘yadi attā manomayo sabbaṅgapaccaṅgī ahīnindriyo bhaveyya, evaṁ sati rūpaṁ attā siyā,",
  "tika-s0105t7:46_10": "na ca saññī saññāya arūpabhāvato’’tiādi sabbaṁ dosadassanaṁ veditabbaṁ.",
  "tika-s0105t7:46_11": "Tamatthañhi dassento bhagavā ‘‘manomayo ca hi te poṭṭhapādā’’tiādimavoca.",
  "tika-s0105t7:46_12": "Kasmā panāyaṁ paribbājako paṭhamaṁ oḷārikaṁ attānaṁ paṭijānitvā taṁ laddhiṁ vissajjetvā puna manomayaṁ attānaṁ paṭijānāti?",
  "tika-s0105t7:46_13": "Tampi vissajjitvā puna arūpiṁ attānaṁ paṭijānātīti?",
  "tika-s0105t7:46_14": "Kāmañcettha kāraṇaṁ ‘‘tato so arūpī attāti evaṁladdhiko samānopi…pe… ādimāhā’’ti heṭṭhā vuttameva,",
  "tika-s0105t7:46_15": "tathāpi ime titthiyā nāma anavaṭṭhitacittā thusarāsimhi nikhātakhāṇuko viya cañcalāti kāraṇantarampi dassetuṁ ‘‘yathā nāmā’’tiādi vuttaṁ.",
  "tika-s0105t7:46_16": "Saññā nappatiṭṭhātīti ārammaṇe sañjānanavasena saññā na patiṭṭhāti,",
  "tika-s0105t7:46_17": "ārammaṇe saññaṁ na karotīti vuttaṁ hoti.",
  "tika-s0105t7:46_18": "Saññāpatiṭṭhānakāleti etthāpi ayaṁ nayo.",
  "tika-s0105t7:47_0": "Tatrāpīti ‘‘arūpī attā’’ti vādepi. Saññāyāti pakatisaññāya,",
  "tika-s0105t7:47_1": "evaṁ bhadantadhammapālattherena (dī. ni. ṭī. 1.418-420) vuttaṁ.",
  "tika-s0105t7:47_2": "Aññasmiṁ titthāyatane uppādanirodhanti hi sambandho.",
  "tika-s0105t7:47_3": "Tena vedikānaṁ matena nānakkhaṇe uppannāya nānārammaṇāya saññāya uppādanirodhamicchatīti dasseti.",
  "tika-s0105t7:47_4": "Keci pana ‘‘ācariyasaññāyā’’ti paṭhanti,",
  "tika-s0105t7:47_5": "tadayuttaṁ atthassa viruddhattā, therena ca anuddhaṭattā.",
  "tika-s0105t7:47_6": "Aparāparaṁ pavattāya saññāya uppādavayadassanato uppādanirodhaṁ icchati.",
  "tika-s0105t7:47_7": "Tathāpi ‘‘saññā saññā’’ti pavattasamaññaṁ ‘‘attā’’ti gahetvā tassa avicchedaṁ parikappento sassataṁ maññati.",
  "tika-s0105t7:47_8": "Tenāha ‘‘attānaṁ pana sassataṁ maññatī’’ti.",
  "tika-s0105t7:47_9": "Tasmāti aparāparaṁ pavattasaññāya nāmamattena sassataṁ maññanato.",
  "tika-s0105t7:47_10": "Saññāya uppādanirodhamatte aṭṭhatvā taduttari sassataggāhassa gahaṇato dosaṁ dassetīti adhippāyo. Tathevāti yathā ‘‘rūpī attā,",
  "tika-s0105t7:47_11": "manomayo attā’’ti ca vādadvaye attano asaññatā,",
  "tika-s0105t7:47_12": "evañcassa ‘‘acetanatā’’tiādidosappasaṅgo dunnivāro ,",
  "tika-s0105t7:47_13": "tatheva imasmiṁ vādepīti attho.",
  "tika-s0105t7:47_14": "Micchādassanenāti attadiṭṭhisaṅkhātena micchābhinivesena.",
  "tika-s0105t7:47_15": "Abhibhūtattāti anādikālabhāvitabhāvena ajjhotthaṭattā,",
  "tika-s0105t7:47_16": "nivāritañāṇacārattāti vuttaṁ hoti. Yena santatighanena,",
  "tika-s0105t7:47_17": "samūhaghanena ca vañcito bālo pabandhavasena pavattamānaṁ dhammasamūhaṁ micchāgāhavasena ‘‘attā’’ti ca ‘‘nicco’’ti ca abhinivissa voharati,",
  "tika-s0105t7:47_18": "taṁ ekattasaññitaṁ santatighanaṁ,",
  "tika-s0105t7:47_19": "samūhaghanañca vinibhujja yāthāvato jānanaṁ ghanavinibbhogo,",
  "tika-s0105t7:47_20": "so ca sabbena sabbaṁ titthiyānaṁ natthi.",
  "tika-s0105t7:47_21": "Tasmā ayampi paribbājako tādisassa ñāṇaparipākassa abhāvato vuccamānampi nānattaṁ nāññāsīti āha ‘‘taṁ nānattaṁ ajānanto’’ti.",
  "tika-s0105t7:47_22": "Saññā nāmāyaṁ nānārammaṇā nānākkhaṇe uppajjati, veti cāti vedikānaṁ mataṁ.",
  "tika-s0105t7:47_23": "Saññāya uppādanirodhaṁ passantopi saññāmayaṁ saññābhūtaṁ attānaṁ parikappetvā yathāvuttaghanavinibbhogābhāvato niccameva katvā diṭṭhimaññanāya maññati.",
  "tika-s0105t7:47_24": "Tathābhūtassa ca tassa saṇhasukhumaparamagambhīradhammatā na ñāyatevāti idaṁ kāraṇaṁ passantena bhagavatā ‘‘dujjānaṁ kho’’tiādi vuttanti dassento ‘‘athassa bhagavā’’tiādimāha.",
  "tika-s0105t7:48_0": "Diṭṭhiādīsu ‘‘evameta’’nti dassanaṁ abhinivisanaṁ diṭṭhi.",
  "tika-s0105t7:48_1": "Tassā eva pubbabhāgabhūtaṁ ‘‘evameta’’nti nijjhānavasena khamanaṁ khanti.",
  "tika-s0105t7:48_2": "Tathā rocanaṁ ruci.‘‘Aññathāyevā’’tiādi tesaṁ diṭṭhiādīnaṁ vibhajja dassanaṁ.",
  "tika-s0105t7:48_3": "Tattha aññathāyevāti yathā ariyavinaye antadvayaṁ anupagamma majjhimapaṭipadāvasena dassanaṁ hoti, tato aññathāyeva.",
  "tika-s0105t7:48_4": "Aññadevāti yaṁ paramatthato vijjati khandhāyatanādi, tassa cāpi aniccatādi,",
  "tika-s0105t7:48_5": "tato aññadeva paramatthato avijjamānaṁ attasassatādikaṁ tayā khamate ceva ruccate cāti attho. Ābhuso yuñjanaṁ āyogo.",
  "tika-s0105t7:48_6": "Tena vuttaṁ ‘‘yuttapayuttatā’’ti.",
  "tika-s0105t7:48_7": "Paṭipattiyāti paramattacintanādiparibbājakapaṭipattiyā. Ācariyassa bhāvo ācariyakaṁ, yathā tathā ovādānusāsanaṁ,",
  "tika-s0105t7:48_8": "tadassatthīti ācariyako yathā ‘‘saddho’’ti āha ‘‘aññatthā’’tiādi.",
  "tika-s0105t7:48_9": "Aññasmiṁ titthāyatane tava ācariyabhāvo atthīti yojanā.",
  "tika-s0105t7:48_10": "‘‘Tenā’’tiādi saha yojanāya yathāvākyaṁ dassanaṁ. ‘‘Ayaṁ paramattho,",
  "tika-s0105t7:48_11": "ayaṁ sammutī’’ti imassa vibhāgassa dubbibhāgattā dujjānaṁ etaṁ nānattaṁ.",
  "tika-s0105t7:48_12": "‘‘Yajjetaṁ dujjānaṁ tāva tiṭṭhatu,",
  "tika-s0105t7:48_13": "aññaṁ panatthaṁ bhagavantaṁ pucchāmī’’ti cintetvā tathā paṭipannataṁ dassetuṁ ‘‘atha paribbājako’’tiādi vuttaṁ.",
  "tika-s0105t7:48_14": "Añño vā saññātoti saññāsabhāvato aññasabhāvo vā attā hotūti attho.",
  "tika-s0105t7:48_15": "Adhunā pana ‘‘aññā vā saññā’’ti pāṭho dissati. Assāti attano.",
  "tika-s0105t7:49_0": "Lokīyati dissati,",
  "tika-s0105t7:49_1": "patiṭṭhahati vā ettha puññapāpaṁ, tabbipāko cāti loko, attā. So hissa kārako, vedako cāti icchito.",
  "tika-s0105t7:49_2": "Diṭṭhigatanti ‘‘sassato attā ca loko cā’’tiādi (dī. ni. 1.31; udā. 55) nayapavattaṁ diṭṭhigataṁ.",
  "tika-s0105t7:49_3": "Na hesa diṭṭhābhiniveso diṭṭhadhammikādiatthanissito tadasaṁvattanato. Yo hi taṁ saṁvattanako,",
  "tika-s0105t7:49_4": "so ‘‘taṁ nissito’’ti vattabbataṁ labheyya yathā taṁ puññañāṇasambhāro.",
  "tika-s0105t7:49_5": "Eteneva nayena na dhammanissitatāpi saṁvaṇṇetabbā.",
  "tika-s0105t7:49_6": "Brahmacariyassa ādi ādibrahmacariyaṁ,",
  "tika-s0105t7:49_7": "tadeva ādibrahmacariyakaṁ yathā ‘‘vinayo eva venayiko’’ti (pārā. aṭṭha. 8).",
  "tika-s0105t7:49_8": "Tenāha ‘‘sikkhattayasaṅkhātassā’’tiādi.",
  "tika-s0105t7:49_9": "Sabbampi vākyaṁ antogadhāvadhāraṇaṁ tassa avadhāraṇaphalattāti vuttaṁ ‘‘ādimatta’’nti. Tadidha adhisīlasikkhāva.",
  "tika-s0105t7:49_10": "Sā hi sikkhattayasaṅgahite sāsanabrahmacariye ādibhūtā,",
  "tika-s0105t7:49_11": "na aññattha viya ājīvaṭṭhamakādi ādibrahmacariyakanti dasseti ‘‘adhisīlasikkhāmatta’’nti iminā.",
  "tika-s0105t7:49_12": "Nibbindanatthāyāti ukkaṇṭhitabhāvāya.",
  "tika-s0105t7:49_13": "‘‘Abhijānanāyāti ñātapariññāvasena abhijānanatthāya.",
  "tika-s0105t7:49_14": "Sambujjhanatthāyāti tīraṇapahānapariññāvasena sambodhanatthāyā’’ti vadanti.",
  "tika-s0105t7:49_15": "Apica abhijānanāyāti abhiññāpaññāvasena jānanāya.",
  "tika-s0105t7:49_16": "Taṁ pana vaṭṭassa paccakkhakaraṇameva hotīti āha ‘‘paccakkhakiriyāyā’’ti.",
  "tika-s0105t7:49_17": "Sambujjhanatthāyāti pariññābhisamayavasena paṭivedhatthāya.",
  "tika-s0105t7:49_18": "Diṭṭhābhinivesassa saṁsāravaṭṭe nibbidāvirāganirodhupasamāsaṁvattanaṁ vaṭṭantogadhattā, tassa vaṭṭasambandhanato ca.",
  "tika-s0105t7:49_19": "Tathā abhiññāsambodhanibbānāsaṁvattanañca daṭṭhabbaṁ.",
  "tika-s0105t7:50_0": "Kāmaṁ taṇhāpi dukkhasabhāvā eva,",
  "tika-s0105t7:50_1": "tassā pana samudayabhāvena visuṁ gahitattā ‘‘taṇhaṁ ṭhapetvā’’ti vuttaṁ. Pabhāvanatoti uppādanato.",
  "tika-s0105t7:50_2": "Dukkhaṁ pabhāventīpi taṇhā avijjādipaccayantarasahitā eva pabhāveti,",
  "tika-s0105t7:50_3": "na kevalāti āha ‘‘sappaccayā’’ti.",
  "tika-s0105t7:50_4": "Appavattīti appavattinimittaṁ.",
  "tika-s0105t7:50_5": "Na pavattanti ettha dukkhasamudayā,",
  "tika-s0105t7:50_6": "etasmiṁ vā adhigateti hi appavatti.",
  "tika-s0105t7:50_7": "Dukkhanirodhaṁ nibbānaṁ gacchati,",
  "tika-s0105t7:50_8": "tadatthañca sā paṭipajjitabbāti dukkhanirodhagāminipaṭipadā.",
  "tika-s0105t7:50_9": "Maggapātubhāvoti maggasamuppādo.",
  "tika-s0105t7:50_10": "Phalasacchikiriyāti phalassādhigamavasena paccakkhakaraṇaṁ.",
  "tika-s0105t7:50_11": "Taṁ ākāranti taṁ tuṇhībhāvasaṅkhātaṁ gamanaliṅga ārocento viya, na pana abhimukhaṁ āroceti.",
  "tika-s0105t7:51_0": "421.",
  "tika-s0105t7:51_1": "Samantato niggaṇhanavasena todanaṁ vijjhanaṁ sannitodakaṁ.",
  "tika-s0105t7:51_2": "Manogaṇādīnaṁ visesanassa napuṁsakaliṅgena niddiṭṭhattā ‘‘vācāya sannitodakenā’’ti vuttaṁ.",
  "tika-s0105t7:51_3": "Tenāha ‘‘vacanapatodakenā’’ti.",
  "tika-s0105t7:51_4": "Atha vā ‘‘vācāyā’’ti idaṁ ‘‘sannitodakenā’’ti ettha karaṇavacanaṁ daṭṭhabbaṁ.",
  "tika-s0105t7:51_5": "‘‘Vacanapatodakenā’’ti hi vacanena patodakenāti attho,",
  "tika-s0105t7:51_6": "‘‘vācāyā’’ti vā sambandhe sāmivacanaṁ.",
  "tika-s0105t7:51_7": "Vācāya sannitodanakiriyāya sajjhabbharitamakaṁsūti yojetabbaṁ.",
  "tika-s0105t7:51_8": "‘‘Sajjhabbharita’’nti etassa ‘‘saṁ adhi abhi aribha’’nti padacchedo,",
  "tika-s0105t7:51_9": "samantato bhusaṁ aritanti attho,",
  "tika-s0105t7:51_10": "satamattehi tuttakehi viya vividhehi paribbājakavācātodanehi tudiṁ sūti vuttaṁ hoti.",
  "tika-s0105t7:51_11": "Tathā hi vuttaṁ ‘‘upari vijjhiṁsū’’ti.",
  "tika-s0105t7:51_12": "Sabhāvato vijjamānanti paramatthasabhāvato upalabbhamānaṁ,",
  "tika-s0105t7:51_13": "na pakatiādi viya anupalabbhamānaṁ. Tacchanti saccaṁ. Tathanti aviparītaṁ.",
  "tika-s0105t7:51_14": "Atthato vevacanameva taṁ padattayaṁ.",
  "tika-s0105t7:51_15": "Navalokuttaradhammesūti visaye bhummaṁ, te dhamme visayaṁ katvā.",
  "tika-s0105t7:51_16": "Ṭhitasabhāvanti avaṭṭhitasabhāvaṁ, taduppādakanti attho.",
  "tika-s0105t7:51_17": "Lokuttaradhammaniyāmaniyatanti lokuttaradhammasampāpananiyāmena niyataṁ.",
  "tika-s0105t7:51_18": "Idāni pana ‘‘lokuttaradhammaniyāmata’’nti pāṭho,",
  "tika-s0105t7:51_19": "so na porāṇo ācariyena anuddhaṭattā.",
  "tika-s0105t7:51_20": "Kasmā panesā paṭipadā dhammaṭṭhitatā dhammaniyāmatāti āha ‘‘buddhānañhī’’tiādi. Sāti paṭipadā.",
  "tika-s0105t7:51_21": "Edisāti ‘‘dhammaṭṭhitata’’ntiādinā vuttappakārā.",
  "tika-s0105t7:52_0": "Cittahatthisāriputtapoṭṭhapādavatthuvaṇṇanā",
  "tika-s0105t7:53_0": "422.",
  "tika-s0105t7:53_1": "Hatthiṁ sāreti dametīti hatthisārī, hatthācariyo.",
  "tika-s0105t7:53_2": "Sukhumesu atthantaresūti khandhāyatanādīsu sukhumañāṇagocaresu dhammesu. Abhidhammiko kiresa.",
  "tika-s0105t7:53_3": "Kusaloti pubbepi buddhasāsane kataparicayatāya cheko.",
  "tika-s0105t7:53_4": "Tādise citteti gihibhāvacitte.",
  "tika-s0105t7:53_5": "Itaro pana taṁ sutvāva na vibbhami,",
  "tika-s0105t7:53_6": "pabbajjāyameva abhiramīti adhippāyo.",
  "tika-s0105t7:53_7": "Gihibhāve ānisaṁsakathāya kathitattāti ettha sīlavantassa bhikkhuno tathā kathanena vibbhamane niyojitattā idāni sayampi sīlavā eva hutvā cha vāre vibbhamīti adhippāyo gahetabbo.",
  "tika-s0105t7:53_8": "Kammasarikkhakena hi kammaphalena bhavitabbaṁ.",
  "tika-s0105t7:53_9": "Kathentānanti anādare sāmivacanaṁ.",
  "tika-s0105t7:53_10": "Mahāsāvakassa kathiteti mahāsāvakabhūtena mahākoṭṭhikattherena apasādanavasena kathite,",
  "tika-s0105t7:53_11": "kathananimittaṁ patiṭṭhaṁ laddhuṁ asakkontoti attho.",
  "tika-s0105t7:53_12": "‘‘Vibbhamitvā gihī jāto’’ti idaṁ sattamavāramiva vuttaṁ. Dhammapadaṭṭhakathāyaṁ (dha. pa. aṭṭha.",
  "tika-s0105t7:53_13": "1.3 cittahatthattheravatthu) pana kudālapaṇḍitajātake (jā. aṭṭha.",
  "tika-s0105t7:53_14": "1.1.7 kuddālajātakavaṇṇanā) ca chakkhattumeva vibbhamanavāro vutto.",
  "tika-s0105t7:53_15": "Gihisahāyakoti gihikāle sahāyako.",
  "tika-s0105t7:53_16": "Apasakkantopi nāmāti api nāma apasakkanto, gārayhavacanametaṁ.",
  "tika-s0105t7:53_17": "Pabbajituṁ vaṭṭatīti pabbajjā vaṭṭati.",
  "tika-s0105t7:54_0": "423.Paññācakkhunonatthitāyāti suvuttaduruttasamavisamadassanasamatthassa paññācakkhuno abhāvena.",
  "tika-s0105t7:54_1": "Yādisena cakkhunā so ‘‘cakkhumā’’ti vutto,",
  "tika-s0105t7:54_2": "taṁ dassetuṁ ‘‘subhāsitā’’tiādi vuttaṁ.",
  "tika-s0105t7:54_3": "Ayaṁ aṭṭhakathāto aparo nayo – ekaṁsikāti ekantikā,",
  "tika-s0105t7:54_4": "nibbānavahabhāvena nicchitāti vuttaṁ hoti. Paññattāti vavatthapitā.",
  "tika-s0105t7:54_5": "Na ekaṁsikāti na ekantikā nibbānāvahabhāvena nicchitā vaṭṭantogadhabhāvatoti adhippāyo.",
  "tika-s0105t7:54_6": "Ayamattho hi ‘‘kasmā cete poṭṭhapāda mayā ekaṁsikā dhammā desitā paññattā,",
  "tika-s0105t7:54_7": "ete poṭṭhapāda atthasaṁhitā…pe… nibbānāya saṁvattantī’’tiādisuttapadehi saṁsandati sametīti.",
  "tika-s0105t7:55_0": "Ekaṁsikadhammavaṇṇanā",
  "tika-s0105t7:56_0": "425.‘‘Kasmā ārabhī’’ti kāraṇaṁ pucchitvā ‘‘aniyyānikabhāvadassanattha’’nti payojanaṁ vissajjitaṁ.",
  "tika-s0105t7:56_1": "Phale hi siddhe hetupi siddho hotīti, ayaṁ ācariyamati (dī. ni. ṭī.",
  "tika-s0105t7:56_2": "1.425) apare pana ‘‘edisesu atthasaddo kāraṇe vattati,",
  "tika-s0105t7:56_3": "hetvatthe ca paccattavacanaṁ,",
  "tika-s0105t7:56_4": "tasmā aniyyānikabhāvadassananti ettha aniyyānikabhāvadassanakāraṇā’’ti atthamicchanti.",
  "tika-s0105t7:56_5": "Paññāpitaniṭṭhāyāti paveditavimuttimaggassa.",
  "tika-s0105t7:56_6": "Vaṭṭadukkhapariyosānaṁ gacchati etāyāti niṭṭhāti hi vimutti vuttā ‘‘goṭṭhā paṭṭhitagāvo’’ti (ma. ni.",
  "tika-s0105t7:56_7": "1.156) mahāsīhanādasuttapade viya ṭhā-saddassa gatiatthe pavattanato.",
  "tika-s0105t7:56_8": "Niṭṭhāmaggo ca idha uttarapadalopena ‘‘niṭṭhā’’ti adhippeto. Tasseva hi niyyānikatā, aniyyānikatā ca vuccati, na niṭṭhāya.",
  "tika-s0105t7:56_9": "Niyyātīti niyyānikā ya-kārassa ka-kāraṁ katvā.",
  "tika-s0105t7:56_10": "Anīyasaddo hi bahulaṁ kattutthābhidhāyako, na niyyānikā aniyyānikā, tassā bhāvo tathā.",
  "tika-s0105t7:56_11": "Niyyānaṁ vā niggamanaṁ nissaraṇaṁ,",
  "tika-s0105t7:56_12": "vaṭṭadukkhassa vūpasamoti attho, niyyānameva niyyānikaṁ, na niyyānikaṁ aniyyānikaṁ,",
  "tika-s0105t7:56_13": "so eva bhāvo sabhāvo aniyyānikabhāvo,",
  "tika-s0105t7:56_14": "tassa dassanatthanti yojetabbaṁ.",
  "tika-s0105t7:57_0": "‘‘Sabbe hī’’tiādi tadatthavivaraṇaṁ.",
  "tika-s0105t7:57_1": "Amataṁ nibbānaṁ niṭṭhamiti paññapeti yathāti sambandho.",
  "tika-s0105t7:57_2": "Lokathūpikādivasena niṭṭhaṁ paññapentīti ‘‘nibbānaṁ nibbāna’’nti vacanasāmaññamattaṁ gahetvā tathā paññapenti.",
  "tika-s0105t7:57_3": "Lokathūpikā nāma brahmabhūmi vuccati lokassa thūpikasadisatāparikappanena.",
  "tika-s0105t7:57_4": "Keci pana ‘‘nevasaññānāsaññāyatanabhūmiṁ lokathūpikā’’ti vadanti,",
  "tika-s0105t7:57_5": "tadayuttaṁ aṭṭhakathāsu tathā avacanato.",
  "tika-s0105t7:57_6": "Ādisaddena cettha ‘‘añño puriso,",
  "tika-s0105t7:57_7": "aññā pakatī’’ti pakatipurisantarāvabodho mokkho,",
  "tika-s0105t7:57_8": "buddhiādiguṇavinimuttassa attano asakattani avaṭṭhānaṁ mokkho,",
  "tika-s0105t7:57_9": "kāyavipattikati jātibandhānaṁ apavajjanavasena appavatto mokkho,",
  "tika-s0105t7:57_10": "parena purisena palokatā mokkho, taṁsamīpatā mokkho,",
  "tika-s0105t7:57_11": "taṁsamāyogo mokkhoti evamādīnaṁ saṅgaho daṭṭhabbo.",
  "tika-s0105t7:57_12": "Tasmiṁ tasmiñhi samaye niṭṭhaṁ apaññapento nāma natthi.",
  "tika-s0105t7:57_13": "Brāhmaṇānaṁ paṭhamajjhānabrahmaloko niṭṭhā.",
  "tika-s0105t7:57_14": "Tattha hi nesaṁ niccābhiniveso yathā taṁ bakassa brahmuno, (ma. ni.",
  "tika-s0105t7:57_15": "1.501) vekhanasāditāpasānaṁ ābhassarā,",
  "tika-s0105t7:57_16": "sañcayādiparibbājakānaṁ subhakiṇhā,",
  "tika-s0105t7:57_17": "ājīvakānaṁ ‘‘anantamānaso’’ti parikappito asaññībhavo.",
  "tika-s0105t7:57_18": "Imasmiṁ pana sāsane arahattaṁ niṭṭhā,",
  "tika-s0105t7:57_19": "sabbepi cete diṭṭhivasena brahmalokādīni arahattamaññanāya ‘‘nibbānaṁ nibbāna’’nti vacanasāmaññamattaṁ gahetvā tathā paññapenti,",
  "tika-s0105t7:57_20": "na pana paramatthato nesaṁsamaye nibbānapaññāpanassa labbhanatoti āha ‘‘sā ca na niyyānikā’’tiādi.",
  "tika-s0105t7:57_21": "Yathāpaññattāti yena yena pakārena paññattā,",
  "tika-s0105t7:57_22": "paññattappakārā hutvāti attho.",
  "tika-s0105t7:57_23": "Na niyyātīti ‘‘yenākārena niṭṭhā pāpuṇīyatī’’ti tehi paveditā,",
  "tika-s0105t7:57_24": "tenākārena tassā apattabbatāya na niyyāti.",
  "tika-s0105t7:57_25": "Paṇḍitehi paṭikkhittāti ‘‘nāyaṁ niṭṭhā paṭipadā vaṭṭassa anatikkamanato’’ti buddhādīhi paṇḍitehi paṭikkhittā.",
  "tika-s0105t7:57_26": "Nivattatīti paṭikkhepakāraṇavacanaṁ,",
  "tika-s0105t7:57_27": "yasmā tehi paññattā niṭṭhā paṭipadā na niyyāti na gacchati,",
  "tika-s0105t7:57_28": "aññadatthu taṁsamaṅginaṁ puggalaṁ saṁsāre eva paribbhamāpentī nivattati,",
  "tika-s0105t7:57_29": "tasmā paṇḍitehi paṭikkhittāti attho. Tanti aniyyānikabhāvaṁ.",
  "tika-s0105t7:58_0": "Jānaṁ,",
  "tika-s0105t7:58_1": "passanti ca puthuvacanavipariyāyoti āha ‘‘jānantā passantā’’ti.",
  "tika-s0105t7:58_2": "Gacchantādisaddānañhi ‘‘yā pana bhikkhunī jānaṁ sabhikkhukaṁ ārāmaṁ anāpucchā paviseyyā’’tiādīsu (pāci.",
  "tika-s0105t7:58_3": "1024) liṅgavasena vipariyāyo, jānantīti attho.",
  "tika-s0105t7:58_4": "‘‘Yācaṁ adadamappiyo’’tiādīsu (pārā. 346; jā. 1.7.55) vibhattivasena, yācantassāti attho.",
  "tika-s0105t7:58_5": "Idha pana puthuvacanavasenāti veditabbaṁ.",
  "tika-s0105t7:58_6": "Padhānaṁ jānanaṁ nāma paccakkhato jānanaṁ tassa jeṭṭhabhāvato,",
  "tika-s0105t7:58_7": "dassanamappadhānaṁ tassa saṁsayānubandhattāti ayaṁ kamo vutto ‘‘jānaṁ passa’’nti.",
  "tika-s0105t7:58_8": "Tenettha jānanena dassanaṁ viseseti.",
  "tika-s0105t7:58_9": "Evañhi diṭṭhapubbāni kho tasmiṁ loke manussānaṁ sarīrasaṇṭhānādīnīti ekato adhippāyadassanaṁ sūpapannaṁ hoti.",
  "tika-s0105t7:58_10": "Ayañhetthādhippāyo ‘‘kiṁ tumhākaṁ ekantasukhe loke paccakkhato ñāṇadassanaṁ atthī’’ti.",
  "tika-s0105t7:58_11": "Jānanti vā tassa lokassa anumānavisayataṁ vuccati,",
  "tika-s0105t7:58_12": "passanti paccakkhato visayataṁ.",
  "tika-s0105t7:58_13": "Idaṁ vuttaṁ hoti ‘‘api tumhākaṁ loko paccakkhato ñāto, udāhu anumānato’’ti.",
  "tika-s0105t7:59_0": "Yasmā pana loke paccakkhabhūto attho indriyagocarabhāvena pākaṭo,",
  "tika-s0105t7:59_1": "tasmā pākaṭena atthena adhippāyaṁ dassetuṁ ‘‘diṭṭhapubbānī’’tiādi vuttaṁ. Diṭṭhapadena vā dassanaṁ,",
  "tika-s0105t7:59_2": "tadanugatañca jānanaṁ gahetvā tadubhayeneva atthena adhippāyaṁ vibhāvetuṁ evaṁ vuttantipi daṭṭhabbaṁ.",
  "tika-s0105t7:59_3": "Diṭṭhapubbānīti hi dassanena,",
  "tika-s0105t7:59_4": "tadanugatena ca ñāṇena gahitapubbānīti attho.",
  "tika-s0105t7:59_5": "Evañca katvā ‘‘sarīrasaṇṭhānādīnī’’ti samariyādavacanaṁ samatthitaṁ hoti.",
  "tika-s0105t7:59_6": "‘‘Appāṭihīrakata’’nti ayaṁ anunāsikalopaniddesoti āha ‘‘appāṭihīrakaṁ ta’’nti.",
  "tika-s0105t7:59_7": "Taṁ vacanaṁ appāṭihīrakaṁ sampajjatīti sambandho.",
  "tika-s0105t7:59_8": "Appāṭihīrapade anunāsikalopo,",
  "tika-s0105t7:59_9": "‘‘kata’’nti ca ekaṁ padanti keci, tadayuttaṁ samāsasambhavato,",
  "tika-s0105t7:59_10": "anunāsikalopassa ca avattabbattā.",
  "tika-s0105t7:59_11": "Evamettha vaṇṇayanti – paṭipakkhaharaṇato paṭihāriyaṁ, tadeva pāṭihāriyaṁ. Attanā uttaravirahitavacanaṁ.",
  "tika-s0105t7:59_12": "Pāṭihāriyamevettha ‘‘pāṭihīraka’’nti vuttaṁ parehi vuccamānauttarehi sauttarattā,",
  "tika-s0105t7:59_13": "na pāṭihīrakanti appāṭihīrakaṁ. Virahattho cettha a-saddo.",
  "tika-s0105t7:59_14": "Tenāha ‘‘paṭiharaṇavirahita’’nti.",
  "tika-s0105t7:59_15": "Sauttarañhi vacanaṁ tena uttaravacanena paṭiharīyati viparivattīyati,",
  "tika-s0105t7:59_16": "tasmā uttaravacanaṁ paṭiharaṇaṁ nāma, tato virahitanti attho.",
  "tika-s0105t7:59_17": "Tasmā eva niyyānassa paṭiharaṇamaggassa abhāvato ‘‘aniyyānika’’nti vattabbataṁ labhati.",
  "tika-s0105t7:59_18": "Tena vuttaṁ ‘‘aniyyānika’’nti.",
  "tika-s0105t7:60_0": "426.Vilāso itthilīḷā,",
  "tika-s0105t7:60_1": "yo ‘‘siṅgārabhāvajā kiriyā’’tipi vuccati.",
  "tika-s0105t7:60_2": "Ākappo kesabandhavatthaggahaṇādiākāraviseso, vesasaṁvidhānaṁ vā. Ādisaddena hāvādīnaṁ saṅgaho. Hāvāti hi cāturiyaṁ vuccati.",
  "tika-s0105t7:61_0": "Tayoattapaṭilābhavaṇṇanā",
  "tika-s0105t7:62_0": "428. Āhito ahaṁmāno etthāti attā,",
  "tika-s0105t7:62_1": "attabhāvoti āha ‘‘attabhāvapaṭilābho’’ti.",
  "tika-s0105t7:62_2": "Kathaṁ dassetīti vuttaṁ ‘‘oḷārikattabhāvapaṭilābhenā’’tiādi.",
  "tika-s0105t7:62_3": "Kāmabhavaṁ dasseti itarabhavadvayattabhāvato oḷārikattā.",
  "tika-s0105t7:62_4": "Rūpabhavaṁ dasseti jhānamanena nibbattaṁ hutvā rūpībhāvena upalabbhanato.",
  "tika-s0105t7:62_5": "Arūpabhavaṁ dasseti arūpībhāvena upalabbhanato.",
  "tika-s0105t7:62_6": "Saṁkilesikā dhammā nāma dvādasa akusalacittuppādā tadabhāve kassaci saṁkilesassa asambhavato.",
  "tika-s0105t7:62_7": "Vodāniyā dhammā nāma samathavipassanā tāsaṁ vasena sabbaso cittavodānassa sijjhanato.",
  "tika-s0105t7:63_0": "429.",
  "tika-s0105t7:63_1": "Paṭipakkhadhammānaṁ asamucchede sati na kadācipi anavajjadhammānaṁ vā pāripūrī, vepullaṁ vā sambhavati,",
  "tika-s0105t7:63_2": "samucchede pana sati sambhavatīti maggaphalapaññānameva gahaṇaṁ daṭṭhabbaṁ,",
  "tika-s0105t7:63_3": "tā hi sakiṁ paripuṇṇāpi aparihīnadhammattā paripuṇṇā eva bhavanti.",
  "tika-s0105t7:63_4": "Taruṇapītīti uppannamattā aladdhāsevanā dubbalapīti.",
  "tika-s0105t7:63_5": "Balavatuṭṭhīti punappunaṁ uppattiyā laddhāsevanā uparivisesādhigamassa paccayabhūtā thiratarā pīti.",
  "tika-s0105t7:63_6": "Idāni saṅkhepato piṇḍatthaṁ dassento ‘‘kiṁ vutta’’ntiādimāha .",
  "tika-s0105t7:63_7": "Tattha yaṁ vihāraṁ sayaṁ…pe… viharissatīti avocumhāti sambandho.",
  "tika-s0105t7:63_8": "Idaṁ vuttaṁ hoti – yaṁ vihāraṁ ‘‘saṁkilesikavodāniyadhammānaṁ pahānābhivuddhiniṭṭhaṁ paññāya pāripūrivepullabhūtaṁ imasmiṁyeva attabhāve aparappaccayena ñāṇena paccakkhato sampādetvā viharissatī’’ti kathayimhāti. Tatthāti tasmiṁ vihāre.",
  "tika-s0105t7:63_9": "Tassāti ovādakarassa bhikkhuno.",
  "tika-s0105t7:63_10": "Evaṁ viharatoti vuttappakārena viharaṇahetu, viharantassa vā. Tannimittaṁ pāmojjaṁ, pamodappabhavā pīti,",
  "tika-s0105t7:63_11": "tappaccayabhūtaṁ passaddhidvayaṁ, tathā sūpaṭṭhitā sati, ukkaṁsagatatāya uttamañāṇaṁ.",
  "tika-s0105t7:63_12": "Sukho ca vihāro bhavissatīti yojanā.",
  "tika-s0105t7:63_13": "Kāyacittapassaddhī hi ‘‘passaddhī’’ti vuttā, ayameva vā pāṭho.",
  "tika-s0105t7:63_14": "‘‘Nāmakāyapassaddhī’’tipi paṭhanti,",
  "tika-s0105t7:63_15": "tadayuttameva passaddhidvayassa avinābhāvato.",
  "tika-s0105t7:63_16": "Kasmā panesa sukho vihāroti āha ‘‘sabbavihāresū’’tiādi,",
  "tika-s0105t7:63_17": "sabbesupi iriyāpathavihārādīsu santapaṇītatāya imasseva sukhattā ‘‘sukho vihāro’’ti vattabbataṁ arahatīti vuttaṁ hoti.",
  "tika-s0105t7:63_18": "Kathaṁ sukhoti vuttaṁ ‘‘upasanto paramamadhuro’’ti.",
  "tika-s0105t7:64_0": "Paṭhamajjhāne paṭiladdhamatte hīnabhāvato pīti dubbalā pāmojjapakkhikā,",
  "tika-s0105t7:64_1": "subhāvite pana tasmiṁ paguṇe sā paṇītā balavabhāvato paripuṇṇakiccā pītīti vuttaṁ ‘‘paṭhamajjhāne pāmojjādayo chapi dhammā labbhantī’’ti.",
  "tika-s0105t7:64_2": "Pāmojjaṁ nivattatīti dubbalapītisaṅkhātaṁ pāmojjaṁ chasu dhammesu nivattati hāyati.",
  "tika-s0105t7:64_3": "Vitakkavicārakkhobhavirahitena hi catukkanayavibhatte dutiyajjhāne sabbadā pīti balavatī eva hoti,",
  "tika-s0105t7:64_4": "na paṭhamajjhāne viya kadāci dubbalāti evaṁ vuttaṁ.",
  "tika-s0105t7:64_5": "Pīti nivattati tappahāneneva tatiyajjhānassa labbhanato.",
  "tika-s0105t7:64_6": "‘‘Sukho vihāro’’ti iminā samādhi gahitoti āha ‘‘tathā catutthe’’ti.",
  "tika-s0105t7:64_7": "Ye pana ‘‘sukho vihāro’ti etena sukhaṁ gahita’’nti vadanti,",
  "tika-s0105t7:64_8": "tesaṁ matena santavuttitāya upekkhāpi catutthajjhāne ‘‘sukha’’micceva bhāsitāti (vibha. aṭṭha. 232; visuddhi. 2.644; mahāni. aṭṭha. 27; paṭi. ma. aṭṭha.",
  "tika-s0105t7:64_9": "105) katvā tathā vuttanti daṭṭhabbaṁ. Imasmiṁyeva dīghanikāye (dī. ni. 1.432; 3.166,",
  "tika-s0105t7:64_10": "358) āgataṁ anekadhā desanānayamuddharitvā idha desitanayaṁ niyametuṁ ‘‘imesū’’tiādi vuttaṁ.",
  "tika-s0105t7:64_11": "Suddha…pe… kathitanti uparimaggaṁ akathetvā kevalaṁ vipassanāpādakameva jhānaṁ kathitaṁ.",
  "tika-s0105t7:64_12": "Catūhi…pe… kathitāti vipassanāpādakabhāvena jhānāni kathetvā tato paraṁ vipassanāpubbakā cattāropi maggā kathitā.",
  "tika-s0105t7:64_13": "Catutthajjhānikaphalasamāpatti kathitāti paṭhamajjhānikādikā phalasamāpattiyo akathetvā catutthajjhānikā eva phalasamāpatti kathitā.",
  "tika-s0105t7:64_14": "Pītivevacanameva katvāti dvinnaṁ pītīnaṁ ekasmiṁ cittuppāde anuppajjanato pāmojjaṁ pītivevacanameva katvā,",
  "tika-s0105t7:64_15": "tadubhayaṁ abhedato katvāti vuttaṁ hoti. Pītisukhānaṁ apariccattattā,",
  "tika-s0105t7:64_16": "‘‘sukho vihāro’’ti ca sātisayassa sukhavihārassa gahitattā ‘‘dutiyajjhānikaphalasamāpatti nāmakathitā’’ti vuttaṁ.",
  "tika-s0105t7:64_17": "Kāmaṁ paṭhamajjhānepi pītisukhāni labbhanti,",
  "tika-s0105t7:64_18": "tāni pana vitakkavicāraparikkhobhena na tattha santapaṇītāni,",
  "tika-s0105t7:64_19": "idha ca santapaṇītāneva adhippetāni,",
  "tika-s0105t7:64_20": "tasmā dutiyajjhānikā eva phalasamāpatti gahitā,",
  "tika-s0105t7:64_21": "na paṭhamajjhānikāti daṭṭhabbaṁ.",
  "tika-s0105t7:65_0": "432-437.Vibhāvanatthoti pakāsanattho sarūpato nirūpanattho ‘‘na samaṇo gotamo brāhmaṇe jiṇṇe …pe… abhivādeti vā paccuṭṭheti vā āsanena vā nimantetī’’tiādīsu (a. ni. 8.11; pārā. 2) viya. Tenāha ‘‘ayaṁ so’’tiādi.",
  "tika-s0105t7:65_1": "‘‘Ayaṁ attapaṭilābho so evā’’ti evaṁ sarūpato vibhāvetvā pakāsetvā.",
  "tika-s0105t7:65_2": "Ayanti hi bhagavatā pubbe vuttaṁ attapaṭilābhaṁ āsannapaccakkhabhāvena paccāmasati,",
  "tika-s0105t7:65_3": "soti pana parehi pucchiyamānaṁ parammukhabhāvena.",
  "tika-s0105t7:65_4": "Na naṁ evaṁ vadāmāti ettha nanti oḷārikamattapaṭilābhaṁ.",
  "tika-s0105t7:65_5": "Sappāṭihīrakatanti ettha pubbe vuttanayena attho veditabbo.",
  "tika-s0105t7:65_6": "Parehi coditavacanapaṭihārakaṁ sauttaravacanaṁ sappāṭihīrakanti hi ayameva viseso. Tucchoti musā abhūto. Soti manomayo, arūpo vā attapaṭilābho.",
  "tika-s0105t7:65_7": "Svevāti so eva oḷāriko attapaṭilābho.",
  "tika-s0105t7:65_8": "Tasmiṁ samaye sacco hotīti tasmiṁ paccuppannasamaye vijjamāno hoti.",
  "tika-s0105t7:65_9": "Attapaṭilābhotveva niyyātesīti attapaṭilābhasaddena tathā eva pariyosāpesi,",
  "tika-s0105t7:65_10": "na pana naṁ ‘‘attapaṭilābho’’ti saṅkhyaṁ gacchatīti paññattiṁ sarūpato nīharitvā dassesīti adhippāyo.",
  "tika-s0105t7:65_11": "Rūpādayo cettha dhammāti rūpavedanādayo eva ettha loke sabhāvadhammā.",
  "tika-s0105t7:65_12": "Nāmamattametanti rūpādike pañcakkhandhe upādāya nāmapaññattimattametaṁ ‘‘attapaṭilābho’’ti.",
  "tika-s0105t7:65_13": "Evarūpā vohārāti ‘‘oḷāriko attapaṭilābho’’tiādivohārā.",
  "tika-s0105t7:65_14": "Nāmapaññattivasenāti nāmabhūtapaññattimattavasena.",
  "tika-s0105t7:65_15": "‘‘Attapaṭilābho’ti saṅkhyaṁ gacchatī’’ti niyyātanatthaṁ.",
  "tika-s0105t7:66_0": "438.Evañca pana vatvāti rūpādike upādāya paññattimattametaṁ attapaṭilābhoti imamatthaṁ ‘‘yasmiṁ citta samaye’’tiādinā vatvā.",
  "tika-s0105t7:66_1": "Paṭipucchitvāti yathā pare puccheyyuṁ,",
  "tika-s0105t7:66_2": "tathā kālavibhāgato paṭipadāni pucchitvā.",
  "tika-s0105t7:66_3": "Vinayanatthanti yathāpucchitassa atthassa ñāpanavasena vinayanatthāya.",
  "tika-s0105t7:66_4": "Ye te atītā dhammāti atītasamaye atītattapaṭilābhassa upādānabhūtā rūpādayo dhammā.",
  "tika-s0105t7:66_5": "Te etarahi natthi niruddhattā.",
  "tika-s0105t7:66_6": "Tato eva ‘‘ahesu’’nti saṅkhyaṁ gatā.",
  "tika-s0105t7:66_7": "Tasmāti upādānassa atītasmiṁyeva samaye labbhanato.",
  "tika-s0105t7:66_8": "Sopīti tadupādāno me attapaṭilābhopi.",
  "tika-s0105t7:66_9": "Tasmiṁyeva samayeti atīte eva samaye.",
  "tika-s0105t7:66_10": "Sacco ahosīti bhūto vijjamāno viya ahosi.",
  "tika-s0105t7:66_11": "Anāgatapaccuppannānanti anāgatānañcevapaccuppannānañca rūpādidhammānaṁ upādānabhūtānaṁ.",
  "tika-s0105t7:66_12": "Tadā abhāvāti tasmiṁ atītasamaye abhāvā avijjamānattā. Tadupādānabhūto anāgato,",
  "tika-s0105t7:66_13": "paccuppanno ca attapaṭilābho tasmiṁ atīta samaye mogho tuccho musā natthīti attho. Atthatoti paññattiatthato.",
  "tika-s0105t7:66_14": "Nāmamattamevāti samaññāmattameva.",
  "tika-s0105t7:66_15": "Paramatthato anupalabbhamānattā attapaṭilābhaṁ paṭijānāti.",
  "tika-s0105t7:67_0": "‘‘Eseva nayo’’ti iminā ye te anāgatā dhammā, te etarahi natthi,",
  "tika-s0105t7:67_1": "‘‘bhavissantī’’ti pana saṅkhyaṁ gatā,",
  "tika-s0105t7:67_2": "tasmā sopi me attapaṭilābho tasmiṁyeva samaye sacco bhavissati.",
  "tika-s0105t7:67_3": "Atītapaccuppannānaṁ pana dhammānaṁ tadā abhāvā tasmiṁ samaye ‘‘mogho atīto,",
  "tika-s0105t7:67_4": "mogho paccuppanno’’ti evaṁ atthato nāmamattameva attapaṭilābhaṁ paṭijānāti. Ye ime paccuppannā dhammā,",
  "tika-s0105t7:67_5": "te etarahi ‘‘atthī’’ti saṅkhyaṁ gatā,",
  "tika-s0105t7:67_6": "tasmā yvāyaṁ me attapaṭilābho, so idāni sacco hoti.",
  "tika-s0105t7:67_7": "Atītānāgatānaṁ pana dhammānaṁ adhunā abhāvā etarahi ‘‘mogho atīto,",
  "tika-s0105t7:67_8": "mogho anāgato’’ti evaṁ atthato nāmamattameva attapaṭilābhaṁ paṭijānātīti imamatthaṁ atidisati.",
  "tika-s0105t7:68_0": "439-443.Saṁsanditunti samānetuṁ. Gavāti gāvito.",
  "tika-s0105t7:68_1": "Tatthāti khīrādīsu pañcagorasesu.",
  "tika-s0105t7:68_2": "Yasmiṁ samaye khīraṁ hotīti yasmiṁ kāle bhūtupādāyasaññitaṁ upādānavisesaṁ upādāya khīrapaññatti hoti.",
  "tika-s0105t7:68_3": "Na tasmiṁ…pe… gacchati khīrapaññattiupādānassa bhūtupādāyarūpassa dadhiādipaññattiyā anupādānato.",
  "tika-s0105t7:68_4": "Paṭiniyatavatthukā hi etā lokasamaññā.",
  "tika-s0105t7:68_5": "Tenāha ‘‘ye dhamme upādāyā’’tiādi.",
  "tika-s0105t7:68_6": "Saṅkhāyati kathīyati etāyāti saṅkhā.",
  "tika-s0105t7:68_7": "Attaṁ nīharitvā uccanti vadanti etāyāti nirutti.",
  "tika-s0105t7:68_8": "Taṁ tadatthaṁ namanti sattā etenāti nāmaṁ,",
  "tika-s0105t7:68_9": "tathā voharanti etenāti vohāro, paññattiyeva.",
  "tika-s0105t7:68_10": "‘‘Yasmiṁ samaye’’tiādinā khīre vuttanayaṁ dadhiādīsupi ‘‘esa nayo sabbatthā’’ti atidisati.",
  "tika-s0105t7:69_0": "Samanujānanamattakānīti ‘‘idaṁ khīraṁ,",
  "tika-s0105t7:69_1": "idaṁ dadhī’’tiādinā tādisesu bhūtupādāyarūpavisesesu loke paramparāgataṁ paññattiṁ appaṭikkhipitvā samanujānanaṁ viya paccayavisesavisiṭṭhaṁ rūpādikhandhasamūhaṁ upādāya ‘‘oḷāriko attapaṭilābho’’ti ca ‘‘manomayo attapaṭilābho’’ti ca ‘‘arūpo attapaṭilābho’’ti ca tathā tathā samanujānanamattakāni,",
  "tika-s0105t7:69_2": "na ca tabbinimutto upādānato añño koci paramatthato atthīti vuttaṁ hoti.",
  "tika-s0105t7:69_3": "Niruttimattakānīti saddaniruttiyā gahaṇūpāyamattakāni.",
  "tika-s0105t7:69_4": "‘‘Satto phasso’’tiādinā hi saddaggahaṇuttarakālaṁ tadanuviddhapaṇṇattiggahaṇamukheneva tadatthāvabodho. Tathā cāhu –",
  "tika-s0105t7:70_0": "‘‘Paṭhamaṁ saddaṁ sotena, tītaṁ dutiyacetasā;",
  "tika-s0105t7:71_0": "Nāmaṁ tatiyacittena, atthaṁ catutthacetasā’’ti.",
  "tika-s0105t7:71_1": "(maṇisāramañjusāṭīkāyaṁ paccayasaṅgahavibhāgepi);",
  "tika-s0105t7:72_0": "Vacanapathamattakānīti tasseva vevacanaṁ.",
  "tika-s0105t7:72_1": "Niruttiyeva hi aññesampi diṭṭhānugatimāpajjantānaṁ kāraṇaṭṭhena vacanapatho.",
  "tika-s0105t7:72_2": "Vohāramattakānīti tathā tathā vohāramattakāni.",
  "tika-s0105t7:72_3": "Nāmapaṇṇattimattakānīti tasseva pariyāyo,",
  "tika-s0105t7:72_4": "taṁtaṁnāmapaññāpanamattakānīti attho.",
  "tika-s0105t7:72_5": "Sabbametanti ‘‘attapaṭilābho’’ti vā ‘‘satto’’ti vā ‘‘poso’’ti vā sabbametaṁ vohāramattakaṁ. Kasmāti ce,",
  "tika-s0105t7:72_6": "paramatthato anupalabbhanatoti dassetuṁ ‘‘yasmā’’tiādi vuttaṁ. Suññoti paramatthato vivitto.",
  "tika-s0105t7:73_0": "Yajjevaṁ kasmā cesā buddhehipi vuccatīti codanaṁ sodhento ‘‘buddhānaṁ panā’’tiādimāha.",
  "tika-s0105t7:73_1": "Sammutiyā vohārassa kathanaṁ sammutikathā.",
  "tika-s0105t7:73_2": "Paramatthassa sabhāvadhammassa kathanaṁ paramatthakathā.",
  "tika-s0105t7:73_3": "Paramatthasannissitakathābhāvato aniccādikathāpi ‘‘paramatthakathā’’ti vuttā.",
  "tika-s0105t7:73_4": "Paramatthadhammoyeva hi ‘‘anicco, dukkho’’ti ca vuccati, na sammutidhammo.",
  "tika-s0105t7:74_0": "‘‘Aniccā sabbe saṅkhārā, dukkhānattā ca saṅkhatā;",
  "tika-s0105t7:75_0": "Nibbānañceva paññatti, anattā iti nicchayā’’ ti. (pari. 257) –",
  "tika-s0105t7:76_0": "Vacanato panesa ‘‘anattā’’ti vuccati,",
  "tika-s0105t7:76_1": "khandhādipaññatti pana tajjāpaññatti viya paramatthasannissayā, āsannatarā ca,",
  "tika-s0105t7:76_2": "puggalapaññattiādayo viya na dūre ,",
  "tika-s0105t7:76_3": "tasmā khandhādikathāpi ‘‘paramatthakathā’’ti vuttā,",
  "tika-s0105t7:76_4": "khandhādisīsena vā tadupādānasabhāvadhammā eva gahitāti daṭṭhabbaṁ.",
  "tika-s0105t7:76_5": "Nanu ca sabhāvadhammāpi sammutimukheneva desanamārohanti, na paramatthamukhena,",
  "tika-s0105t7:76_6": "tasmā sabbāpi desanā sammutikathāva siyāti?",
  "tika-s0105t7:76_7": "Nayidamevaṁ kathetabbadhammavibhāgena kathāvibhāgassa adhippetattā,",
  "tika-s0105t7:76_8": "na ca saddo kenaci pavattinimittena vinā atthaṁ pakāsetīti.",
  "tika-s0105t7:77_0": "Kasmā cevaṁ dubbidhā buddhānaṁ kathā pavattatīti anuyogaṁ kāraṇavibhāvanena pariharituṁ ‘‘tattha yo’’tiādi vuttaṁ.",
  "tika-s0105t7:77_1": "Atthaṁ vijānituṁ catusaccaṁ paṭivijjhituṁ vaṭṭato niyyātuṁ arahattasaṅkhātaṁ jayaggāhaṁ gahetuṁ sakkoti.",
  "tika-s0105t7:77_2": "Yasmā paramatthakathāya eva saccasampaṭivedho,",
  "tika-s0105t7:77_3": "ariyasaccakathā ca sikhāppattā desanā,",
  "tika-s0105t7:77_4": "tasmā vineyyapuggalavasena ādito sammutikathaṁ kathentopi bhagavā parato paramatthakathaṁyeva kathetīti āha ‘‘tassā’’tiādi.",
  "tika-s0105t7:77_5": "‘‘Āditova sammutikathaṁ kathetī’’ti hi vadanto parato paramatthakathampi kathetīti dīpeti,",
  "tika-s0105t7:77_6": "itarattha pana ‘‘āditova kathetī’’ti avadanto sabbatthapīti.",
  "tika-s0105t7:77_7": "‘‘Tathā’’tiādinā kathādvayakathane pariyāyantaraṁ vibhāveti.",
  "tika-s0105t7:77_8": "Bodhetvāti veneyyajjhāsayānurūpaṁ tathā tathā desetabbamatthaṁ jānāpetvā,",
  "tika-s0105t7:77_9": "iminā pana imamatthaṁ dasseti – katthaci sammutikathāpubbikā paramatthakathā hoti puggalajjhāsayavasena,",
  "tika-s0105t7:77_10": "katthaci paramatthakathāpubbikā sammutikathā,",
  "tika-s0105t7:77_11": "iti vineyyadammakusalassa satthu veneyyajjhāsayavasena tathā tathā desanā pavattatīti.",
  "tika-s0105t7:77_12": "Sabbattha pana bhagavā dhammataṁ avijahanto eva sammutimanuvattati,",
  "tika-s0105t7:77_13": "sammutiṁ apariccajantoyeva dhammataṁ vibhāveti,",
  "tika-s0105t7:77_14": "naṁ tattha abhinivesātidhāvanāni.",
  "tika-s0105t7:77_15": "Vuttañhetaṁ bhagavatā ‘‘janapadaniruttiṁ nābhiniviseyya,",
  "tika-s0105t7:77_16": "samaññaṁ nātidhāveyyā’’ti (dī. ni. ṭī. 1.439-443).",
  "tika-s0105t7:78_0": "Paṭhamaṁ sammutikathākathanaṁ pana veneyyavasena yebhuyyena buddhānamāciṇṇanti taṁ kāraṇena saddhiṁ dassento ‘‘pakatiyā panā’’tiādimāha.",
  "tika-s0105t7:78_1": "Lūkhākārāti veneyyānamanabhisambujjhanavasena lūkhasadisā.",
  "tika-s0105t7:78_2": "Nanu ca sammuti nāma paramatthato avijjamānattā abhūtā,",
  "tika-s0105t7:78_3": "taṁ kathaṁ buddhā kathentīti vuttaṁ ‘‘sammutikathaṁ kathentāpī’’tiādi. Saccamevāti tathameva .",
  "tika-s0105t7:78_4": "Sabhāvamevāti sammutibhāvena taṁsabhāvameva. Tenāha ‘‘amusāvā’’ti.",
  "tika-s0105t7:78_5": "Paramatthassa pana saccādibhāve vattabbameva natthi.",
  "tika-s0105t7:79_0": "Ko panimesaṁ sammutiparamatthadhammānaṁ visesoti? Yasmiṁ bhinne,",
  "tika-s0105t7:79_1": "buddhiyā vā avayavavinibbhoge kate na taṁsaññā,",
  "tika-s0105t7:79_2": "so ghaṭapaṭādippabhedo sammuti, tabbipariyāyato paramattho.",
  "tika-s0105t7:79_3": "Na hi kakkhaḷaphusanādisabhāve ayaṁ nayo labbhati.",
  "tika-s0105t7:79_4": "Evaṁ santepi vuttanayena sammuti ca saccasabhāvā evāti āha ‘‘duve saccāni akkhāsī’’tiādi.",
  "tika-s0105t7:79_5": "Tattha duve saccāni akkhāsīti nānādesabhāsākusalo tiṇṇaṁ vedānamatthasaṁvaṇṇanako ācariyo viya nānāvidhasammutiparamatthakusalo bhagavā veneyyajjhāsayānurūpaṁ duveyeva saccāni akkhāsīti attho. Taṁ sarūpato,",
  "tika-s0105t7:79_6": "parimāṇato ca dasseti ‘‘sammutiṁ paramatthañca,",
  "tika-s0105t7:79_7": "tatiyaṁ nūpalabbhatī’’ti iminā.",
  "tika-s0105t7:79_8": "Vadataṁ varoti sabbesaṁ vadantānaṁ varo.",
  "tika-s0105t7:79_9": "Lokasaṅketamattasiddhā sammuti.",
  "tika-s0105t7:79_10": "Paramo uttamo aviparīto yathābhūtasabhāvo paramattho.",
  "tika-s0105t7:80_0": "Idāni nesaṁ saccasabhāvaṁ saha kāraṇena dassetuṁ ‘‘saṅketavacana’’nti gāthā vuttā. Yasmā lokasammutikāraṇaṁ, tasmā saṅketavacanaṁ saccaṁ,",
  "tika-s0105t7:80_1": "yasmā ca dhammānaṁ bhūtalakkhaṇaṁ,",
  "tika-s0105t7:80_2": "tasmā paramatthavacanaṁ saccanti yojanā.",
  "tika-s0105t7:80_3": "Lokasammutikāraṇanti hi saṅketavacanassa saccabhāve kāraṇadassanaṁ,",
  "tika-s0105t7:80_4": "lokasiddhā sammuti saṅketavacanassa avisaṁvādanatāya kāraṇanti attho,",
  "tika-s0105t7:80_5": "visaṁvādanābhāvato saṅketavacanaṁ saccanti vuttaṁ hoti.",
  "tika-s0105t7:80_6": "Dhammānaṁ bhūtalakkhaṇanti ca paramatthavacanassa saccabhāve kāraṇadassanaṁ.",
  "tika-s0105t7:80_7": "Sabhāvadhammānaṁ yo bhūto aviparīto sabhāvo,",
  "tika-s0105t7:80_8": "tassa lakkhaṇaṁ aṅganaṁ ñāpananti attho,",
  "tika-s0105t7:80_9": "yāthāvato avisaṁvādanavasena pavattanato paramatthavacanaṁ saccanti adhippāyo.",
  "tika-s0105t7:80_10": "Anaṅgaṇasuttaṭīkāyaṁ pana ācariyeneva nissakkavacanena padamulliṅgetvā ‘‘lokasammutikāraṇāti lokasamaññaṁ nissāya pavattanato. Dhammānanti sabhāvadhammānaṁ.",
  "tika-s0105t7:80_11": "Bhūtakāraṇāti yathābhūtasabhāvaṁ nissāya pavattanato’’ti vuttaṁ.",
  "tika-s0105t7:81_0": "Aññattha pana –",
  "tika-s0105t7:82_0": "‘‘Tasmā voharakusalassa, lokanāthassa satthuno;",
  "tika-s0105t7:83_0": "Sammutiṁ voharantassa, musāvādo na jāyatī’’ti. (ma. ni. aṭṭha. 1.57; a. ni. aṭṭha. 1.170; itivu. aṭṭha. 24) –",
  "tika-s0105t7:84_0": "Ayampi guṇaparidīpanī gāthā dissati.",
  "tika-s0105t7:84_1": "Tattha tasmāti saccassa duvidhattā,",
  "tika-s0105t7:84_2": "saṅketavacanassa vā saccabhāvato.",
  "tika-s0105t7:84_3": "Sammutiṁ voharantassāti ‘‘puggalo satto’’tiādinā lokasamaññaṁ kathentassa musāvādo nāma na jāyatīti attho.",
  "tika-s0105t7:84_4": "Apica ‘‘aṭṭhahi kāraṇehi bhagavā puggala kathaṁ katheti hirottappadīpanatthaṁ, kammassakatādīpanatthaṁ,",
  "tika-s0105t7:84_5": "paccattapurisakāradīpanatthaṁ, ānantariyadīpanatthaṁ, brahmavihāradīpanatthaṁ, pubbenivāsadīpanatthaṁ, dakkhiṇāvisuddhidīpanatthaṁ,",
  "tika-s0105t7:84_6": "lokasammutiyā appahānatthañcā’’tiādinā (ma. ni. aṭṭha. 1.57; a. ni. aṭṭha. 1.170; itivu. aṭṭha. 24; kathā. anuṭī.",
  "tika-s0105t7:84_7": "1) tattha tattha vuttakāraṇampi āharitvā idha vattabbaṁ.",
  "tika-s0105t7:85_0": "Yadi tathāgato paramatthasaccaṁ sammadeva abhisambujjhitvā ṭhitopi lokasamaññābhūtaṁ sammutisaccaṁ gahetvāva vadati,",
  "tika-s0105t7:85_1": "evañcettha ko lokiyamahājanehi visesoti vuttaṁ ‘‘yāhī’’tiādi, ayaṁ pāḷiyaṁ sambandho.",
  "tika-s0105t7:85_2": "Idaṁ vuttaṁ hoti – lokiyamahājano appahīnaparāmāsattā ‘‘etaṁ mamā’’tiādinā parāmasanto voharati.",
  "tika-s0105t7:85_3": "Tathāgato pana sabbaso pahīnaparāmāsattā aparāmasantova yasmā lokasamaññāhi vinā lokiyo attho lokena dubbiññeyyo, tasmā tāhi taṁ voharati.",
  "tika-s0105t7:85_4": "Tathā voharanto ca attano desanāvilāsena veneyyasatte paramatthasacce patiṭṭhāpetīti.",
  "tika-s0105t7:85_5": "Desanaṁ vinivaṭṭetvāti heṭṭhā vuttāya diṭṭhābhinivesapaṭisaññuttāya vaṭṭakathāya vinivattetvā vivecetvā.",
  "tika-s0105t7:85_6": "Arahattanikūṭena niṭṭhāpesīti ‘‘aparāmasa’’nti iminā padena taṇhāmānaparāmāsappahānakittanena tappahāyakaarahattasaṅkhātanikūṭena desanaṁ pariyosāpesi.",
  "tika-s0105t7:85_7": "Yaṁ panettha atthato na vibhattaṁ, taṁ suviññeyyameva.",
  "tika-s0105t7:86_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthapakāsaniyā poṭṭhapādasuttavaṇṇanāya līnatthapakāsanā.",
  "tika-s0105t7:87_0": "Poṭṭhapādasuttavaṇṇanā niṭṭhitā."
}