{
  "ne21:0.1_0": "Netti",
  "ne21:0.2_0": "Paṭiniddesavāra",
  "ne21:0.3_0": "Sampāta 2",
  "ne21:0.4_0": "Vicayahārasampāta",
  "ne21:1.1_0": "Tattha katamo vicayo hārasampāto?",
  "ne21:1.2_0": "Tattha taṇhā duvidhā kusalāpi akusalāpi.",
  "ne21:1.3_0": "Akusalā saṁsāragāminī, kusalā apacayagāminī pahānataṇhā.",
  "ne21:1.4_0": "Mānopi duvidho kusalopi akusalopi.",
  "ne21:1.5_0": "Yaṁ mānaṁ nissāya mānaṁ pajahati, ayaṁ māno kusalo.",
  "ne21:1.6_0": "Yo pana māno dukkhaṁ nibbattayati, ayaṁ māno akusalo.",
  "ne21:1.7_0": "Tattha yaṁ nekkhammasitaṁ domanassaṁ kudāssunāmāhaṁ taṁ āyatanaṁ sacchikatvā upasampajja viharissaṁ yaṁ",
  "ne21:1.7_1": "ariyā santaṁ āyatanaṁ sacchikatvā upasampajja viharantīti tassa uppajjati pihā,",
  "ne21:1.7_2": "pihāpaccayā domanassaṁ,",
  "ne21:1.7_3": "ayaṁ taṇhā kusalā rāgavirāgā cetovimutti,",
  "ne21:1.7_4": "tadārammaṇā kusalā avijjāvirāgā paññāvimutti.",
  "ne21:2.1_0": "Tassā ko pavicayo?",
  "ne21:2.2_0": "Aṭṭha maggaṅgāni sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi.",
  "ne21:2.3_0": "So kattha daṭṭhabbo?",
  "ne21:2.4_0": "Catutthe jhāne pāramitāya.",
  "ne21:2.5_0": "Catutthe hi jhāne aṭṭhaṅgasamannāgataṁ cittaṁ bhāvayati parisuddhaṁ pariyodātaṁ anaṅgaṇaṁ vigatūpakkilesaṁ mudu kammaniyaṁ ṭhitaṁ āneñjappattaṁ.",
  "ne21:2.6_0": "So tattha aṭṭhavidhaṁ adhigacchati cha abhiññā dve ca visese,",
  "ne21:2.6_1": "taṁ cittaṁ yato parisuddhaṁ,",
  "ne21:2.6_2": "tato pariyodātaṁ,",
  "ne21:2.6_3": "yato pariyodātaṁ,",
  "ne21:2.6_4": "tato anaṅgaṇaṁ,",
  "ne21:2.6_5": "yato anaṅgaṇaṁ,",
  "ne21:2.6_6": "tato vigatūpakkilesaṁ,",
  "ne21:2.6_7": "yato vigatūpakkilesaṁ,",
  "ne21:2.6_8": "tato mudu,",
  "ne21:2.6_9": "yato mudu,",
  "ne21:2.6_10": "tato kammaniyaṁ,",
  "ne21:2.6_11": "yato kammaniyaṁ,",
  "ne21:2.6_12": "tato ṭhitaṁ,",
  "ne21:2.6_13": "yato ṭhitaṁ,",
  "ne21:2.6_14": "tato āneñjappattaṁ.",
  "ne21:2.7_0": "Tattha aṅgaṇā ca upakkilesā ca tadubhayaṁ taṇhāpakkho.",
  "ne21:2.8_0": "Yā ca iñjanā yā ca cittassa aṭṭhiti, ayaṁ diṭṭhipakkho.",
  "ne21:3.1_0": "Cattāri indriyāni dukkhindriyaṁ domanassindriyaṁ sukhindriyaṁ somanassindriyañca catutthajjhāne nirujjhanti,",
  "ne21:3.1_1": "tassa upekkhindriyaṁ avasiṭṭhaṁ bhavati.",
  "ne21:3.2_0": "So uparimaṁ samāpattiṁ santato manasikaroti,",
  "ne21:3.2_1": "tassa uparimaṁ samāpattiṁ santato manasikaroto catutthajjhāne oḷārikā saññā saṇṭhahati ukkaṇṭhā ca paṭighasaññā,",
  "ne21:3.2_2": "so sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā “anantaṁ ākāsan”ti",
  "ne21:3.2_3": "ākāsānañcāyatanasamāpattiṁ sacchikatvā upasampajja viharati.",
  "ne21:3.3_0": "Abhiññābhinīhāro rūpasaññā vokāro nānattasaññā samatikkamati paṭighasaññā cassa abbhatthaṁ gacchati,",
  "ne21:3.3_1": "evaṁ samādhi tassa samāhitassa obhāso antaradhāyati dassanañca rūpānaṁ,",
  "ne21:3.3_2": "so samādhi chaḷaṅgasamannāgato paccavekkhitabbo.",
  "ne21:3.4_0": "Anabhijjhāsahagataṁ me mānasaṁ sabbaloke,",
  "ne21:3.4_1": "abyāpannaṁ me cittaṁ sabbasattesu,",
  "ne21:3.4_2": "āraddhaṁ me vīriyaṁ paggahitaṁ,",
  "ne21:3.4_3": "passaddho me kāyo asāraddho,",
  "ne21:3.4_4": "samāhitaṁ me cittaṁ avikkhittaṁ,",
  "ne21:3.4_5": "upaṭṭhitā me sati asammuṭṭhā,",
  "ne21:3.4_6": "tattha yañca anabhijjhāsahagataṁ mānasaṁ sabbaloke yañca abyāpannaṁ cittaṁ sabbasattesu yañca āraddhaṁ",
  "ne21:3.4_7": "vīriyaṁ paggahitaṁ yañca samāhitaṁ cittaṁ avikkhittaṁ,",
  "ne21:3.4_8": "ayaṁ samatho.",
  "ne21:3.5_0": "Yo passaddho kāyo asāraddho, ayaṁ samādhiparikkhāro.",
  "ne21:3.6_0": "Yā upaṭṭhitā sati asammuṭṭhā ayaṁ vipassanā.",
  "ne21:4.1_0": "So samādhi pañcavidhena veditabbo.",
  "ne21:4.2_0": "Ayaṁ samādhi “paccuppannasukho”ti itissa paccattameva ñāṇadassanaṁ paccupaṭṭhitaṁ bhavati,",
  "ne21:4.2_1": "ayaṁ samādhi “āyatiṁ sukhavipāko”ti itissa paccattameva ñāṇadassanaṁ paccupaṭṭhitaṁ bhavati,",
  "ne21:4.2_2": "ayaṁ samādhi “ariyo nirāmiso”ti itissa paccattameva ñāṇadassanaṁ paccupaṭṭhitaṁ bhavati,",
  "ne21:4.2_3": "ayaṁ samādhi “akāpurisasevito”ti itissa paccattameva ñāṇadassanaṁ paccupaṭṭhitaṁ bhavati,",
  "ne21:4.2_4": "ayaṁ samādhi “santo ceva paṇīto ca paṭippassaddhiladdho ca ekodibhāvādhigato ca na sasaṅkhāraniggayhavāritagato",
  "ne21:4.2_5": "cā”ti itissa paccattameva ñāṇadassanaṁ paccupaṭṭhitaṁ bhavati.",
  "ne21:4.3_0": "Taṁ kho panimaṁ samādhiṁ “sato samāpajjāmi sato vuṭṭhahāmī”ti itissa paccattameva ñāṇadassanaṁ paccupaṭṭhitaṁ bhavati.",
  "ne21:4.4_0": "Tattha yo ca samādhi paccuppannasukho yo ca samādhi āyatiṁ sukhavipāko ayaṁ samatho.",
  "ne21:4.5_0": "Yo ca samādhi ariyo nirāmiso,",
  "ne21:4.5_1": "yo ca samādhi akāpurisasevito,",
  "ne21:4.5_2": "yo ca samādhi santo ceva paṇīto ca paṭippassaddhiladdho ca ekodibhāvādhigato ca na sasaṅkhāraniggayhavāritagato",
  "ne21:4.5_3": "ca yañcāhaṁ taṁ kho panimaṁ samādhiṁ sato samāpajjāmi sato vuṭṭhahāmīti,",
  "ne21:4.5_4": "ayaṁ vipassanā.",
  "ne21:5.1_0": "So samādhi pañcavidhena veditabbo pītipharaṇatā sukhapharaṇatā cetopharaṇatā ālokapharaṇatā paccavekkhaṇānimittaṁ.",
  "ne21:5.2_0": "Tattha yo ca pītipharaṇo yo ca sukhapharaṇo yo ca cetopharaṇo, ayaṁ samatho.",
  "ne21:5.3_0": "Yo ca ālokapharaṇo yañca paccavekkhaṇānimittaṁ.",
  "ne21:5.4_0": "Ayaṁ vipassanā.",
  "ne21:6.1_0": "Dasa kasiṇāyatanāni pathavīkasiṇaṁ āpokasiṇaṁ tejokasiṇaṁ vāyokasiṇaṁ nīlakasiṇaṁ pītakasiṇaṁ lohitakasiṇaṁ odātakasiṇaṁ ākāsakasiṇaṁ viññāṇakasiṇaṁ.",
  "ne21:6.2_0": "Tattha yañca pathavīkasiṇaṁ yañca āpokasiṇaṁ evaṁ sabbaṁ, yañca odātakasiṇaṁ.",
  "ne21:6.3_0": "Imāni aṭṭha kasiṇāni samatho.",
  "ne21:6.4_0": "Yañca ākāsakasiṇaṁ yañca viññāṇakasiṇaṁ, ayaṁ vipassanā.",
  "ne21:6.5_0": "Evaṁ sabbo ariyo maggo yena yena ākārena vutto, tena tena samathavipassanena yojayitabbo.",
  "ne21:6.6_0": "Te tīhi dhammehi saṅgahitā aniccatāya dukkhatāya anattatāya.",
  "ne21:6.7_0": "So samathavipassanaṁ bhāvayamāno tīṇi vimokkhamukhāni bhāvayati.",
  "ne21:6.8_0": "Tīṇi vimokkhamukhāni bhāvayanto tayo khandhe bhāvayati.",
  "ne21:6.9_0": "Tayo khandhe bhāvayanto ariyaṁ aṭṭhaṅgikaṁ maggaṁ bhāvayati.",
  "ne21:7.1_0": "Rāgacarito puggalo animittena vimokkhamukhena niyyāti adhicittasikkhāya sikkhanto lobhaṁ akusalamūlaṁ",
  "ne21:7.1_1": "pajahanto sukhavedanīyaṁ phassaṁ anupagacchanto sukhaṁ vedanaṁ parijānanto rāgamalaṁ pavāhento rāgarajaṁ",
  "ne21:7.1_2": "niddhunanto rāgavisaṁ vamento rāgaggiṁ nibbāpento rāgasallaṁ uppāṭento rāgajaṭaṁ vijaṭento.",
  "ne21:7.2_0": "Dosacarito puggalo appaṇihitena vimokkhamukhena niyyāti adhisīlasikkhāya sikkhanto dosaṁ akusalamūlaṁ",
  "ne21:7.2_1": "pajahanto dukkhavedanīyaṁ phassaṁ anupagacchanto dukkhavedanaṁ parijānanto dosamalaṁ pavāhento dosarajaṁ",
  "ne21:7.2_2": "niddhunanto dosavisaṁ vamento dosaggiṁ nibbāpento dosasallaṁ uppāṭento dosajaṭaṁ vijaṭento.",
  "ne21:7.3_0": "Mohacarito puggalo suññatavimokkhamukhena niyyāti adhipaññāsikkhāya sikkhanto mohaṁ akusalamūlaṁ pajahanto",
  "ne21:7.3_1": "adukkhamasukhavedanīyaṁ phassaṁ anupagacchanto adukkhamasukhaṁ vedanaṁ parijānanto mohamalaṁ pavāhento",
  "ne21:7.3_2": "moharajaṁ niddhunanto mohavisaṁ vamento mohaggiṁ nibbāpento mohasallaṁ uppāṭento mohajaṭaṁ vijaṭento.",
  "ne21:8.1_0": "Tattha suññatavimokkhamukhaṁ paññākkhandho,",
  "ne21:8.1_1": "animittavimokkhamukhaṁ samādhikkhandho,",
  "ne21:8.1_2": "appaṇihitavimokkhamukhaṁ sīlakkhandho.",
  "ne21:8.2_0": "So tīṇi vimokkhamukhāni bhāvayanto tayo khandhe bhāvayati,",
  "ne21:8.2_1": "tayo khandhe bhāvayanto ariyaṁ aṭṭhaṅgikaṁ maggaṁ bhāvayati.",
  "ne21:8.3_0": "Tattha yā ca sammāvācā yo ca sammākammanto yo ca sammāājīvo,",
  "ne21:8.3_1": "ayaṁ sīlakkhandho,",
  "ne21:8.3_2": "yo ca sammāvāyāmo yā ca sammāsati yo ca sammāsamādhi,",
  "ne21:8.3_3": "ayaṁ samādhikkhandho,",
  "ne21:8.3_4": "yā ca sammādiṭṭhi yo ca sammāsaṅkappo,",
  "ne21:8.3_5": "ayaṁ paññākkhandho.",
  "ne21:9.1_0": "Tattha sīlakkhandho ca samādhikkhandho ca samatho, paññākkhandho vipassanā.",
  "ne21:9.2_0": "Yo samathavipassanaṁ bhāveti,",
  "ne21:9.2_1": "tassa dve bhavaṅgāni bhāvanaṁ gacchanti kāyo cittañca,",
  "ne21:9.2_2": "bhavanirodhagāminī paṭipadā dve padāni sīlaṁ samādhi ca.",
  "ne21:9.3_0": "So hoti bhikkhu bhāvitakāyo bhāvitasīlo bhāvitacitto bhāvitapañño.",
  "ne21:9.4_0": "Kāye bhāviyamāne dve dhammā bhāvanaṁ gacchanti sammākammanto sammāvāyāmo ca,",
  "ne21:9.4_1": "sīle bhāviyamāne dve dhammā bhāvanaṁ gacchanti sammāvācā sammāājīvo ca,",
  "ne21:9.4_2": "citte bhāviyamāne dve dhammā bhāvanaṁ gacchanti sammāsati sammāsamādhi ca,",
  "ne21:9.4_3": "paññāya bhāviyamānāya dve dhammā bhāvanaṁ gacchanti sammādiṭṭhi sammāsaṅkappo ca.",
  "ne21:10.1_0": "Tattha yo ca sammākammanto yo ca sammāvāyāmo siyā kāyiko siyā cetasiko,",
  "ne21:10.1_1": "tattha yo kāyasaṅgaho,",
  "ne21:10.1_2": "so kāye bhāvite bhāvanaṁ gacchati,",
  "ne21:10.1_3": "yo cittasaṅgaho,",
  "ne21:10.1_4": "so citte bhāvite bhāvanaṁ gacchati.",
  "ne21:10.2_0": "So samathavipassanaṁ bhāvayanto pañcavidhaṁ adhigamaṁ gacchati,",
  "ne21:10.2_1": "khippādhigamo ca hoti,",
  "ne21:10.2_2": "vimuttādhigamo ca hoti,",
  "ne21:10.2_3": "mahādhigamo ca hoti,",
  "ne21:10.2_4": "vipulādhigamo ca hoti,",
  "ne21:10.2_5": "anavasesādhigamo ca hoti.",
  "ne21:10.3_0": "Tattha samathena khippādhigamo ca mahādhigamo ca vipulādhigamo ca hoti,",
  "ne21:10.3_1": "vipassanāya vimuttādhigamo ca anavasesādhigamo ca hoti.",
  "ne21:11.1_0": "Tattha yo desayati, so dasabalasamannāgato satthā ovādena sāvake na visaṁvādayati.",
  "ne21:11.2_0": "So tividhaṁ idaṁ karotha iminā upāyena karotha idaṁ vo kurumānānaṁ hitāya sukhāya bhavissati,",
  "ne21:11.2_1": "so tathā ovadito tathānusiṭṭho tathākaronto tathāpaṭipajjanto taṁ bhūmiṁ na pāpuṇissatīti netaṁ ṭhānaṁ vijjati.",
  "ne21:11.3_0": "So tathā ovadito tathānusiṭṭho sīlakkhandhaṁ aparipūrayanto taṁ bhūmiṁ anupāpuṇissatīti netaṁ ṭhānaṁ vijjati.",
  "ne21:11.4_0": "So tathā ovadito tathānusiṭṭho sīlakkhandhaṁ paripūrayanto taṁ bhūmiṁ anupāpuṇissatīti ṭhānametaṁ vijjati.",
  "ne21:12.1_0": "Sammāsambuddhassa te sato ime dhammā anabhisambuddhāti netaṁ ṭhānaṁ vijjati.",
  "ne21:12.2_0": "Sabbāsavaparikkhīṇassa te sato ime āsavā aparikkhīṇāti netaṁ ṭhānaṁ vijjati.",
  "ne21:12.3_0": "Yassa te atthāya dhammo desito,",
  "ne21:12.3_1": "so na niyyāti takkarassa sammā dukkhakkhayāyāti netaṁ ṭhānaṁ vijjati.",
  "ne21:12.4_0": "Sāvako kho pana te dhammānudhammappaṭipanno sāmīcippaṭipanno anudhammacārī so pubbena aparaṁ uḷāraṁ visesādhigamaṁ",
  "ne21:12.4_1": "na sacchikarissatīti netaṁ ṭhānaṁ vijjati.",
  "ne21:13.1_0": "Ye kho pana dhammā antarāyikā, te paṭisevato nālaṁ antarāyāyāti netaṁ ṭhānaṁ vijjati.",
  "ne21:13.2_0": "Ye kho pana dhammā aniyyānikā, te niyyanti takkarassa sammā dukkhakkhayāyāti netaṁ ṭhānaṁ vijjati.",
  "ne21:13.3_0": "Ye kho pana dhammā niyyānikā, te niyyanti takkarassa sammā dukkhakkhayāyāti ṭhānametaṁ vijjati.",
  "ne21:13.4_0": "Sāvako kho pana te saupādiseso anupādisesaṁ nibbānadhātuṁ anupāpuṇissatīti netaṁ ṭhānaṁ vijjati.",
  "ne21:14.1_0": "Diṭṭhisampanno mātaraṁ jīvitā voropeyya hatthehi vā pādehi vā suhataṁ kareyyāti netaṁ ṭhānaṁ vijjati,",
  "ne21:14.1_1": "puthujjano mātaraṁ jīvitā voropeyya hatthehi vā pādehi vā suhataṁ kareyyāti ṭhānametaṁ vijjati.",
  "ne21:14.2_0": "Evaṁ pitaraṁ, arahantaṁ, bhikkhuṁ.",
  "ne21:14.3_0": "Diṭṭhisampanno puggalo saṅghaṁ bhindeyya saṅghe vā saṅgharājiṁ janeyyāti netaṁ ṭhānaṁ vijjati,",
  "ne21:14.3_1": "puthujjano saṅghaṁ bhindeyya saṅghe vā saṅgharājiṁ janeyyāti ṭhānametaṁ vijjati,",
  "ne21:14.3_2": "diṭṭhisampanno tathāgatassa duṭṭhacitto lohitaṁ uppādeyya,",
  "ne21:14.3_3": "parinibbutassa vā tathāgatassa duṭṭhacitto thūpaṁ bhindeyyāti netaṁ ṭhānaṁ vijjati.",
  "ne21:14.4_0": "Puthujjano tathāgatassa duṭṭhacitto lohitaṁ uppādeyya,",
  "ne21:14.4_1": "parinibbutassa vā tathāgatassa duṭṭhacitto thūpaṁ bhindeyyāti ṭhānametaṁ vijjati.",
  "ne21:14.5_0": "Diṭṭhisampanno aññaṁ satthāraṁ apadiseyya api jīvitahetūti netaṁ ṭhānaṁ vijjati,",
  "ne21:14.5_1": "puthujjano aññaṁ satthāraṁ apadiseyyāti ṭhānametaṁ vijjati.",
  "ne21:14.6_0": "Diṭṭhisampanno ito bahiddhā aññaṁ dakkhiṇeyyaṁ pariyeseyyāti netaṁ ṭhānaṁ vijjati,",
  "ne21:14.6_1": "puthujjano ito bahiddhā aññaṁ dakkhiṇeyyaṁ pariyeseyyāti ṭhānametaṁ vijjati,",
  "ne21:14.6_2": "diṭṭhisampanno kutūhalamaṅgalena suddhiṁ pacceyyāti netaṁ ṭhānaṁ vijjati.",
  "ne21:14.7_0": "Puthujjano kutūhalamaṅgalena suddhiṁ pacceyyāti ṭhānametaṁ vijjati.",
  "ne21:15.1_0": "Itthī rājā cakkavattī siyāti netaṁ ṭhānaṁ vijjati, puriso rājā cakkavattī siyāti ṭhānametaṁ vijjati;",
  "ne21:15.2_0": "itthī sakko devānamindo siyāti netaṁ ṭhānaṁ vijjati,",
  "ne21:15.2_1": "puriso sakko devānamindo siyāti ṭhānametaṁ vijjati;",
  "ne21:15.3_0": "itthī māro pāpimā siyāti netaṁ ṭhānaṁ vijjati, puriso māro pāpimā siyāti ṭhānametaṁ vijjati;",
  "ne21:15.4_0": "itthī mahābrahmā siyāti netaṁ ṭhānaṁ vijjati, puriso mahābrahmā siyāti ṭhānametaṁ vijjati;",
  "ne21:15.5_0": "itthī tathāgato arahaṁ sammāsambuddho siyāti netaṁ ṭhānaṁ vijjati,",
  "ne21:15.5_1": "puriso tathāgato arahaṁ sammāsambuddho siyāti ṭhānametaṁ vijjati.",
  "ne21:16.1_0": "Dve tathāgatā arahanto sammāsambuddhā apubbaṁ acarimaṁ ekissā lokadhātuyā uppajjeyyuṁ vā dhammaṁ vā deseyyunti netaṁ ṭhānaṁ vijjati,",
  "ne21:16.1_1": "ekova tathāgato arahaṁ sammāsambuddho ekissā lokadhātuyā uppajjissati vā dhammaṁ vā desessatīti ṭhānametaṁ vijjati.",
  "ne21:17.1_0": "Tiṇṇaṁ duccaritānaṁ iṭṭho kanto piyo manāpo vipāko bhavissatīti netaṁ ṭhānaṁ vijjati,",
  "ne21:17.1_1": "tiṇṇaṁ duccaritānaṁ aniṭṭho akanto appiyo amanāpo vipāko bhavissatīti ṭhānametaṁ vijjati.",
  "ne21:17.2_0": "Tiṇṇaṁ sucaritānaṁ aniṭṭho akanto appiyo amanāpo vipāko bhavissatīti netaṁ ṭhānaṁ vijjati,",
  "ne21:17.2_1": "tiṇṇaṁ sucaritānaṁ iṭṭho kanto piyo manāpo vipāko bhavissatīti ṭhānametaṁ vijjati.",
  "ne21:18.1_0": "Aññataro samaṇo vā brāhmaṇo vā kuhako lapako nemittako kuhanalapananemittakattaṁ pubbaṅgamaṁ katvā pañca",
  "ne21:18.1_1": "nīvaraṇe appahāya cetaso upakkilese paññāya dubbalīkaraṇe catūsu satipaṭṭhānesu anupaṭṭhitassati viharanto",
  "ne21:18.1_2": "satta bojjhaṅge abhāvayitvā anuttaraṁ sammāsambodhiṁ abhisambujjhissatīti netaṁ ṭhānaṁ vijjati,",
  "ne21:18.1_3": "aññataro samaṇo vā brāhmaṇo vā sabbadosāpagato pañca nīvaraṇe pahāya cetaso upakkilese paññāya dubbalīkaraṇe",
  "ne21:18.1_4": "catūsu satipaṭṭhānesu upaṭṭhitassati viharanto satta bojjhaṅge bhāvayitvā anuttaraṁ sammāsambodhiṁ abhisambujjhissatīti",
  "ne21:18.1_5": "ṭhānametaṁ vijjati.",
  "ne21:18.2_0": "Yaṁ ettha ñāṇaṁ hetuso ṭhānaso anodhiso idaṁ vuccati ṭhānāṭṭhānañāṇaṁ paṭhamaṁ tathāgatabalaṁ. ",
  "ne21:19.1_0": "Iti ṭhānāṭṭhānagatā sabbe khayadhammā vayadhammā virāgadhammā nirodhadhammā keci saggūpagā keci apāyūpagā keci nibbānūpagā,",
  "ne21:19.1_1": "evaṁ bhagavā āha—",
  "ne21:20.1_0": "“Sabbe sattā marissanti,",
  "ne21:20.2_0": "maraṇantaṁ hi jīvitaṁ;",
  "ne21:20.3_0": "Yathākammaṁ gamissanti,",
  "ne21:20.4_0": "puññapāpaphalūpagā;",
  "ne21:20.5_0": "Nirayaṁ pāpakammantā,",
  "ne21:20.6_0": "puññakammā ca suggatiṁ;",
  "ne21:20.7_0": "Apare ca maggaṁ bhāvetvā,",
  "ne21:20.8_0": "parinibbantināsavā”ti.",
  "ne21:21.1_0": "**Sabbe sattā**ti ariyā ca anariyā ca sakkāyapariyāpannā ca sakkāyavītivattā ca.",
  "ne21:21.2_0": "**Marissantī**ti dvīhi maraṇehi dandhamaraṇena ca adandhamaraṇena ca,",
  "ne21:21.2_1": "sakkāyapariyāpannānaṁ adandhamaraṇaṁ sakkāyavītivattānaṁ dandhamaraṇaṁ.",
  "ne21:21.3_0": "**Maraṇantaṁ hi jīvitan**ti khayā āyussa indriyānaṁ uparodhā jīvitapariyanto maraṇapariyanto.",
  "ne21:21.4_0": "**Yathākammaṁ gamissantī**ti kammassakatā.",
  "ne21:21.5_0": "**Puññapāpaphalūpagā**ti kammānaṁ phaladassāvitā ca avippavāso ca.",
  "ne21:22.1_0": "**Nirayaṁ pāpakammantā**ti apuññasaṅkhārā.",
  "ne21:22.2_0": "**Puññakammā ca suggatin**ti puññasaṅkhārā sugatiṁ gamissanti.",
  "ne21:22.3_0": "**Apare ca maggaṁ bhāvetvā, parinibbantināsavā**ti sabbasaṅkhārānaṁ samatikkamanaṁ.",
  "ne21:22.4_0": "Tenāha bhagavā—",
  "ne21:22.5_0": "“sabbe …pe…",
  "ne21:22.6_0": "nāsavā”ti.",
  "ne21:23.1_0": "“Sabbe sattā marissanti, maraṇantaṁ hi jīvitaṁ.",
  "ne21:23.2_0": "Yathākammaṁ gamissanti, puññapāpaphalūpagā.",
  "ne21:23.3_0": "Nirayaṁ pāpakammantā”ti āgāḷhā ca nijjhāmā ca paṭipadā.",
  "ne21:23.4_0": "“Apare ca maggaṁ bhāvetvā, parinibbantināsavā”ti majjhimā paṭipadā.",
  "ne21:23.5_0": "“Sabbe sattā marissanti,",
  "ne21:23.5_1": "maraṇantaṁ hi jīvitaṁ,",
  "ne21:23.5_2": "yathākammaṁ gamissanti,",
  "ne21:23.5_3": "puññapāpaphalūpagā,",
  "ne21:23.5_4": "nirayaṁ pāpakammantā”ti ayaṁ saṅkileso.",
  "ne21:23.6_0": "Evaṁ saṁsāraṁ nibbattayati.",
  "ne21:23.7_0": "“Sabbe sattā marissanti …pe…",
  "ne21:23.8_0": "nirayaṁ pāpakammantā”ti ime tayo vaṭṭā dukkhavaṭṭo kammavaṭṭo kilesavaṭṭo.",
  "ne21:23.9_0": "“Apare ca maggaṁ bhāvetvā, parinibbantināsavā”ti tiṇṇaṁ vaṭṭānaṁ vivaṭṭanā.",
  "ne21:23.10_0": "“Sabbe sattā marissanti …pe…",
  "ne21:23.11_0": "nirayaṁ pāpakammantā”ti ādīnavo,",
  "ne21:23.11_1": "“puññakammā ca suggatin”ti assādo,",
  "ne21:23.11_2": "“apare ca maggaṁ bhāvetvā,",
  "ne21:23.11_3": "parinibbantināsavā”ti nissaraṇaṁ.",
  "ne21:23.12_0": "“Sabbe sattā marissanti …pe…",
  "ne21:23.13_0": "nirayaṁ pāpakammantā”ti hetu ca phalañca,",
  "ne21:23.13_1": "pañcakkhandhā phalaṁ,",
  "ne21:23.13_2": "taṇhā hetu,",
  "ne21:23.13_3": "“apare ca maggaṁ bhāvetvā,",
  "ne21:23.13_4": "parinibbantināsavā”ti maggo ca phalañca.",
  "ne21:23.14_0": "“Sabbe sattā marissanti, maraṇantaṁ hi jīvitaṁ.",
  "ne21:23.15_0": "Yathākammaṁ gamissanti,",
  "ne21:23.15_1": "puññapāpaphalūpagā,",
  "ne21:23.15_2": "nirayaṁ pāpakammantā”ti ayaṁ saṅkileso,",
  "ne21:23.15_3": "so saṅkileso tividho taṇhāsaṅkileso diṭṭhisaṅkileso duccaritasaṅkilesoti.",
  "ne21:24.1_0": "Tattha taṇhāsaṅkileso tīhi taṇhāhi niddisitabbo—",
  "ne21:24.2_0": "kāmataṇhāya bhavataṇhāya vibhavataṇhāya.",
  "ne21:24.3_0": "Yena yena vā pana vatthunā ajjhosito,",
  "ne21:24.3_1": "tena teneva niddisitabbo,",
  "ne21:24.3_2": "tassā vitthāro chattiṁsāya taṇhāya jāliniyā vicaritāni.",
  "ne21:24.4_0": "Tattha diṭṭhisaṅkileso ucchedasassatena niddisitabbo,",
  "ne21:24.4_1": "yena yena vā pana vatthunā diṭṭhivasena abhinivisati,",
  "ne21:24.4_2": "“idameva saccaṁ moghamaññan”ti tena teneva niddisitabbo,",
  "ne21:24.4_3": "tassā vitthāro dvāsaṭṭhi diṭṭhigatāni.",
  "ne21:24.5_0": "Tattha duccaritasaṅkileso cetanā cetasikakammena niddisitabbo,",
  "ne21:24.5_1": "tīhi duccaritehi kāyaduccaritena vacīduccaritena manoduccaritena,",
  "ne21:24.5_2": "tassā vitthāro dasa akusalakammapathā.",
  "ne21:24.6_0": "Apare ca maggaṁ bhāvetvā, parinibbantināsavāti idaṁ vodānaṁ.",
  "ne21:25.1_0": "Tayidaṁ vodānaṁ tividhaṁ;",
  "ne21:25.2_0": "taṇhāsaṅkileso samathena visujjhati,",
  "ne21:25.2_1": "so samatho samādhikkhandho,",
  "ne21:25.2_2": "diṭṭhisaṅkileso vipassanāya visujjhati,",
  "ne21:25.2_3": "sā vipassanā paññākkhandho,",
  "ne21:25.2_4": "duccaritasaṅkileso sucaritena visujjhati,",
  "ne21:25.2_5": "taṁ sucaritaṁ sīlakkhandho.",
  "ne21:26.1_0": "“Sabbe sattā marissanti,",
  "ne21:26.1_1": "maraṇantaṁ hi jīvitaṁ,",
  "ne21:26.1_2": "yathākammaṁ gamissanti,",
  "ne21:26.1_3": "puññapāpaphalūpagā,",
  "ne21:26.1_4": "nirayaṁ pāpakammantā”ti apuññappaṭipadā,",
  "ne21:26.1_5": "“puññakammā ca suggatin”ti puññappaṭipadā,",
  "ne21:26.1_6": "“apare ca maggaṁ bhāvetvā,",
  "ne21:26.1_7": "parinibbantināsavā”ti puññapāpasamatikkamappaṭipadā,",
  "ne21:26.1_8": "tattha yā ca puññappaṭipadā yā ca apuññappaṭipadā,",
  "ne21:26.1_9": "ayaṁ ekā paṭipadā sabbatthagāminī ekā apāyesu,",
  "ne21:26.1_10": "ekā devesu,",
  "ne21:26.1_11": "yā ca puññapāpasamatikkamā paṭipadā ayaṁ tattha tattha gāminī paṭipadā.",
  "ne21:27.1_0": "Tayo rāsī—",
  "ne21:27.2_0": "micchattaniyato rāsi,",
  "ne21:27.2_1": "sammattaniyato rāsi,",
  "ne21:27.2_2": "aniyato rāsi,",
  "ne21:27.2_3": "tattha yo ca micchattaniyato rāsi yo ca sammattaniyato rāsi ekā paṭipadā tattha tattha gāminī,",
  "ne21:27.2_4": "tattha yo aniyato rāsi,",
  "ne21:27.2_5": "ayaṁ sabbatthagāminī paṭipadā.",
  "ne21:27.3_0": "Kena kāraṇena?",
  "ne21:27.4_0": "Paccayaṁ labhanto niraye upapajjeyya,",
  "ne21:27.4_1": "paccayaṁ labhanto tiracchānayonīsu upapajjeyya,",
  "ne21:27.4_2": "paccayaṁ labhanto pettivisayesu upapajjeyya,",
  "ne21:27.4_3": "paccayaṁ labhanto asuresu upapajjeyya,",
  "ne21:27.4_4": "paccayaṁ labhanto devesu upapajjeyya,",
  "ne21:27.4_5": "paccayaṁ labhanto manussesu upapajjeyya,",
  "ne21:27.4_6": "paccayaṁ labhanto parinibbāyeyya,",
  "ne21:27.4_7": "tasmāyaṁ sabbatthagāminī paṭipadā,",
  "ne21:27.4_8": "yaṁ ettha ñāṇaṁ hetuso ṭhānaso anodhiso,",
  "ne21:27.4_9": "idaṁ vuccati sabbatthagāminī paṭipadā ñāṇaṁ dutiyaṁ tathāgatabalaṁ.",
  "ne21:28.1_0": "Iti sabbatthagāminī paṭipadā anekadhātuloko, tattha tattha gāminī paṭipadā nānādhātuloko.",
  "ne21:28.2_0": "Tattha katamo anekadhātuloko?",
  "ne21:28.3_0": "Cakkhudhātu rūpadhātu cakkhuviññāṇadhātu,",
  "ne21:28.3_1": "sotadhātu saddadhātu sotaviññāṇadhātu,",
  "ne21:28.3_2": "ghānadhātu gandhadhātu ghānaviññāṇadhātu,",
  "ne21:28.3_3": "jivhādhātu rasadhātu jivhāviññāṇadhātu,",
  "ne21:28.3_4": "kāyadhātu phoṭṭhabbadhātu kāyaviññāṇadhātu,",
  "ne21:28.3_5": "manodhātu dhammadhātu manoviññāṇadhātu,",
  "ne21:28.3_6": "pathavīdhātu, āpodhātu,",
  "ne21:28.3_7": "tejodhātu,",
  "ne21:28.3_8": "vāyodhātu,",
  "ne21:28.3_9": "ākāsadhātu,",
  "ne21:28.3_10": "viññāṇadhātu,",
  "ne21:28.3_11": "kāmadhātu,",
  "ne21:28.3_12": "byāpādadhātu,",
  "ne21:28.3_13": "vihiṁsādhātu,",
  "ne21:28.3_14": "nekkhammadhātu,",
  "ne21:28.3_15": "abyāpādadhātu,",
  "ne21:28.3_16": "avihiṁsādhātu,",
  "ne21:28.3_17": "dukkhadhātu,",
  "ne21:28.3_18": "domanassadhātu,",
  "ne21:28.3_19": "avijjādhātu,",
  "ne21:28.3_20": "sukhadhātu,",
  "ne21:28.3_21": "somanassadhātu,",
  "ne21:28.3_22": "upekkhādhātu,",
  "ne21:28.3_23": "rūpadhātu,",
  "ne21:28.3_24": "arūpadhātu,",
  "ne21:28.3_25": "nirodhadhātu,",
  "ne21:28.3_26": "saṅkhāradhātu,",
  "ne21:28.3_27": "nibbānadhātu,",
  "ne21:28.3_28": "ayaṁ anekadhātuloko.",
  "ne21:29.1_0": "Tattha katamo nānādhātuloko?",
  "ne21:29.2_0": "Aññā cakkhudhātu, aññā rūpadhātu, aññā cakkhuviññāṇadhātu, evaṁ sabbā, aññā nibbānadhātu.",
  "ne21:29.3_0": "Yaṁ ettha ñāṇaṁ hetuso ṭhānaso anodhiso,",
  "ne21:29.3_1": "idaṁ vuccati anekadhātu nānādhātu ñāṇaṁ tatiyaṁ tathāgatabalaṁ.",
  "ne21:30.1_0": "Iti anekadhātu nānādhātukassa lokassa yaṁ yadeva dhātuṁ sattā adhimuccanti,",
  "ne21:30.1_1": "taṁ tadeva adhiṭṭhahanti abhinivisanti,",
  "ne21:30.1_2": "keci rūpādhimuttā,",
  "ne21:30.1_3": "keci saddādhimuttā,",
  "ne21:30.1_4": "keci gandhādhimuttā,",
  "ne21:30.1_5": "keci rasādhimuttā,",
  "ne21:30.1_6": "keci phoṭṭhabbādhimuttā,",
  "ne21:30.1_7": "keci dhammādhimuttā,",
  "ne21:30.1_8": "keci itthādhimuttā,",
  "ne21:30.1_9": "keci purisādhimuttā,",
  "ne21:30.1_10": "keci cāgādhimuttā,",
  "ne21:30.1_11": "keci hīnādhimuttā,",
  "ne21:30.1_12": "keci paṇītādhimuttā,",
  "ne21:30.1_13": "keci devādhimuttā,",
  "ne21:30.1_14": "keci manussādhimuttā,",
  "ne21:30.1_15": "keci nibbānādhimuttā.",
  "ne21:30.2_0": "Yaṁ ettha ñāṇaṁ hetuso ṭhānaso anodhiso,",
  "ne21:30.2_1": "ayaṁ veneyyo,",
  "ne21:30.2_2": "ayaṁ na veneyyo,",
  "ne21:30.2_3": "ayaṁ saggagāmī,",
  "ne21:30.2_4": "ayaṁ duggatigāmīti,",
  "ne21:30.2_5": "idaṁ vuccati sattānaṁ nānādhimuttikatā ñāṇaṁ catutthaṁ tathāgatabalaṁ.",
  "ne21:31.1_0": "Iti te yathādhimuttā ca bhavanti, taṁ taṁ kammasamādānaṁ samādiyanti.",
  "ne21:31.2_0": "Te chabbidhaṁ kammaṁ samādiyanti—",
  "ne21:31.3_0": "keci lobhavasena,",
  "ne21:31.3_1": "keci dosavasena,",
  "ne21:31.3_2": "keci mohavasena,",
  "ne21:31.3_3": "keci saddhāvasena,",
  "ne21:31.3_4": "keci vīriyavasena,",
  "ne21:31.3_5": "keci paññāvasena.",
  "ne21:31.4_0": "Taṁ vibhajjamānaṁ duvidhaṁ—",
  "ne21:31.5_0": "saṁsāragāmi ca nibbānagāmi ca.",
  "ne21:32.1_0": "Tattha yaṁ lobhavasena dosavasena mohavasena ca kammaṁ karoti, idaṁ kammaṁ kaṇhaṁ kaṇhavipākaṁ.",
  "ne21:32.2_0": "Tattha yaṁ saddhāvasena kammaṁ karoti, idaṁ kammaṁ sukkaṁ sukkavipākaṁ.",
  "ne21:32.3_0": "Tattha yaṁ lobhavasena dosavasena mohavasena saddhāvasena ca kammaṁ karoti,",
  "ne21:32.3_1": "idaṁ kammaṁ kaṇhasukkaṁ kaṇhasukkavipākaṁ.",
  "ne21:32.4_0": "Tattha yaṁ vīriyavasena paññāvasena ca kammaṁ karoti,",
  "ne21:32.4_1": "idaṁ kammaṁ akaṇhaṁ asukkaṁ akaṇhaasukkavipākaṁ kammuttamaṁ kammaseṭṭhaṁ kammakkhayāya saṁvattati.",
  "ne21:33.1_0": "Cattāri kammasamādānāni—",
  "ne21:33.2_0": "atthi kammasamādānaṁ paccuppannasukhaṁ āyatiṁ dukkhavipākaṁ,",
  "ne21:33.2_1": "atthi kammasamādānaṁ paccuppannadukkhaṁ āyatiṁ sukhavipākaṁ,",
  "ne21:33.2_2": "atthi kammasamādānaṁ paccuppannadukkhañceva āyatiñca dukkhavipākaṁ,",
  "ne21:33.2_3": "atthi kammasamādānaṁ paccuppannasukhañceva āyatiṁ ca sukhavipākaṁ.",
  "ne21:33.3_0": "Yaṁ evaṁ jātiyaṁ kammasamādānaṁ,",
  "ne21:33.3_1": "iminā puggalena akusalakammasamādānaṁ upacitaṁ avipakkaṁ vipākāya paccupaṭṭhitaṁ na ca bhabbo abhinibbidhā gantunti taṁ bhagavā na ovadati.",
  "ne21:33.4_0": "Yathā devadattaṁ kokālikaṁ sunakkhattaṁ licchaviputtaṁ,",
  "ne21:33.4_1": "ye vā panaññepi sattā micchattaniyatā imesañca puggalānaṁ upacitaṁ akusalaṁ na ca tāva pāripūriṁ gataṁ,",
  "ne21:33.4_2": "purā pāripūriṁ gacchati.",
  "ne21:33.5_0": "Purā phalaṁ nibbattayati,",
  "ne21:33.5_1": "purā maggamāvārayati,",
  "ne21:33.5_2": "purā veneyyattaṁ samatikkamatīti te bhagavā asamatte ovadati.",
  "ne21:33.6_0": "Yathā puṇṇañca govatikaṁ acelañca kukkuravatikaṁ.",
  "ne21:34.1_0": "Imassa ca puggalassa akusalakammasamādānaṁ paripūramānaṁ maggaṁ āvārayissati purā pāripūriṁ gacchati,",
  "ne21:34.1_1": "purā phalaṁ nibbattayati,",
  "ne21:34.1_2": "purā maggamāvārayati,",
  "ne21:34.1_3": "purā veneyyattaṁ samatikkamatīti taṁ bhagavā asamattaṁ ovadati.",
  "ne21:34.2_0": "Yathā āyasmantaṁ aṅgulimālaṁ.",
  "ne21:35.1_0": "Sabbesaṁ mudumajjhādhimattatā.",
  "ne21:35.2_0": "Tattha mudu āneñjābhisaṅkhārā majjhaṁ avasesakusalasaṅkhārā,",
  "ne21:35.2_1": "adhimattaṁ akusalasaṅkhārā,",
  "ne21:35.2_2": "yaṁ ettha ñāṇaṁ hetuso ṭhānaso anodhiso,",
  "ne21:35.2_3": "idaṁ diṭṭhadhammavedanīyaṁ,",
  "ne21:35.2_4": "idaṁ upapajjavedanīyaṁ,",
  "ne21:35.2_5": "idaṁ aparāpariyavedanīyaṁ,",
  "ne21:35.2_6": "idaṁ nirayavedanīyaṁ,",
  "ne21:35.2_7": "idaṁ tiracchānavedanīyaṁ,",
  "ne21:35.2_8": "idaṁ pettivisayavedanīyaṁ,",
  "ne21:35.2_9": "idaṁ asuravedanīyaṁ,",
  "ne21:35.2_10": "idaṁ devavedanīyaṁ,",
  "ne21:35.2_11": "idaṁ manussavedanīyanti,",
  "ne21:35.2_12": "idaṁ vuccati atītānāgatapaccuppannānaṁ kammasamādānānaṁ hetuso ṭhānaso anodhiso vipākavemattatā ñāṇaṁ pañcamaṁ tathāgatabalaṁ.",
  "ne21:36.1_0": "Iti tathā samādinnānaṁ kammānaṁ samādinnānaṁ jhānānaṁ vimokkhānaṁ samādhīnaṁ samāpattīnaṁ ayaṁ saṅkileso,",
  "ne21:36.1_1": "idaṁ vodānaṁ,",
  "ne21:36.1_2": "idaṁ vuṭṭhānaṁ,",
  "ne21:36.1_3": "evaṁ saṅkilissati,",
  "ne21:36.1_4": "evaṁ vodāyati,",
  "ne21:36.1_5": "evaṁ vuṭṭhahatīti ñāṇaṁ anāvaraṇaṁ.",
  "ne21:37.1_0": "Tattha kati jhānāni?",
  "ne21:37.2_0": "Cattāri jhānāni.",
  "ne21:37.3_0": "Kati vimokkhā?",
  "ne21:37.4_0": "Ekādasa ca aṭṭha ca satta ca tayo ca dve ca.",
  "ne21:37.5_0": "Kati samādhī?",
  "ne21:37.6_0": "Tayo samādhī—",
  "ne21:37.7_0": "savitakko savicāro samādhi, avitakko vicāramatto samādhi, avitakko avicāro samādhi.",
  "ne21:37.8_0": "Kati samāpattiyo?",
  "ne21:37.9_0": "Pañca samāpattiyo—",
  "ne21:37.10_0": "saññāsamāpatti asaññāsamāpatti nevasaññānāsaññāsamāpatti vibhūtasaññāsamāpatti nirodhasamāpatti.",
  "ne21:38.1_0": "Tattha katamo saṅkileso?",
  "ne21:38.2_0": "Paṭhamajjhānassa kāmarāgabyāpādā saṅkileso.",
  "ne21:38.3_0": "Ye ca kukkuṭajhāyī dve paṭhamakā yo vā pana koci hānabhāgiyo samādhi, ayaṁ saṅkileso.",
  "ne21:38.4_0": "Tattha katamaṁ vodānaṁ,",
  "ne21:38.4_1": "nīvaraṇapārisuddhi,",
  "ne21:38.4_2": "paṭhamassa jhānassa ye ca kukkuṭajhāyī dve pacchimakā yo vā pana koci visesabhāgiyo samādhi,",
  "ne21:38.4_3": "idaṁ vodānaṁ.",
  "ne21:38.5_0": "Tattha katamaṁ vuṭṭhānaṁ?",
  "ne21:38.6_0": "Yaṁ samāpattivuṭṭhānakosallaṁ, idaṁ vuṭṭhānaṁ.",
  "ne21:38.7_0": "Yaṁ ettha ñāṇaṁ hetuso ṭhānaso anodhiso,",
  "ne21:38.7_1": "idaṁ vuccati sabbesaṁ jhānavimokkhasamādhisamāpattīnaṁ saṅkilesavodānavuṭṭhānañāṇaṁ chaṭṭhaṁ tathāgatabalaṁ.",
  "ne21:39.1_0": "Iti tasseva samādhissa tayo dhammā parivārā indriyāni balāni vīriyamiti,",
  "ne21:39.1_1": "tāniyeva indriyāni vīriyavasena balāni bhavanti,",
  "ne21:39.1_2": "ādhipateyyaṭṭhena indriyāni,",
  "ne21:39.1_3": "akampiyaṭṭhena balāni,",
  "ne21:39.1_4": "iti tesaṁ mudumajjhādhimattatā ayaṁ mudindriyo ayaṁ majjhindriyo ayaṁ tikkhindriyoti.",
  "ne21:39.2_0": "Tattha bhagavā tikkhindriyaṁ saṅkhittena ovādena ovadati,",
  "ne21:39.2_1": "majjhindriyaṁ bhagavā saṅkhittavitthārena ovadati,",
  "ne21:39.2_2": "mudindriyaṁ bhagavā vitthārena ovadati.",
  "ne21:39.3_0": "Tattha bhagavā tikkhindriyassa mudukaṁ dhammadesanaṁ upadisati,",
  "ne21:39.3_1": "majjhindriyassa bhagavā mudutikkhadhammadesanaṁ upadisati,",
  "ne21:39.3_2": "mudindriyassa bhagavā tikkhaṁ dhammadesanaṁ upadisati.",
  "ne21:39.4_0": "Tattha bhagavā tikkhindriyassa samathaṁ upadisati,",
  "ne21:39.4_1": "majjhindriyassa bhagavā samathavipassanaṁ upadisati,",
  "ne21:39.4_2": "mudindriyassa bhagavā vipassanaṁ upadisati.",
  "ne21:39.5_0": "Tattha bhagavā tikkhindriyassa nissaraṇaṁ upadisati,",
  "ne21:39.5_1": "majjhindriyassa bhagavā ādīnavañca nissaraṇañca upadisati,",
  "ne21:39.5_2": "mudindriyassa bhagavā assādañca ādīnavañca nissaraṇañca upadisati.",
  "ne21:39.6_0": "Tattha bhagavā tikkhindriyassa adhipaññāsikkhāya paññāpayati,",
  "ne21:39.6_1": "majjhindriyassa bhagavā adhicittasikkhāya paññāpayati,",
  "ne21:39.6_2": "mudindriyassa bhagavā adhisīlasikkhāya paññāpayati.",
  "ne21:40.1_0": "Yaṁ ettha ñāṇaṁ hetuso ṭhānaso anodhiso ayaṁ imaṁ bhūmiṁ bhāvanañca gato,",
  "ne21:40.1_1": "imāya velāya imāya anusāsaniyā evaṁ dhātuko cāyaṁ ayaṁ cassa āsayo ayañca anusayo iti,",
  "ne21:40.1_2": "idaṁ vuccati parasattānaṁ parapuggalānaṁ indriyaparopariyattavemattatā ñāṇaṁ sattamaṁ tathāgatabalaṁ.",
  "ne21:41.1_0": "Iti tattha yaṁ anekavihitaṁ pubbenivāsaṁ anussarati.",
  "ne21:41.2_0": "Seyyathidaṁ—",
  "ne21:41.3_0": "ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo",
  "ne21:41.3_1": "tiṁsampi jātiyo cattārīsampi jātiyo paññāsampi jātiyo jātisatampi jātisahassampi jātisatasahassampi anekānipi",
  "ne21:41.3_2": "jātisatāni anekānipi jātisahassāni anekānipi jātisatasahassāni anekepi saṁvaṭṭakappe anekepi vivaṭṭakappe",
  "ne21:41.3_3": "anekepi saṁvaṭṭavivaṭṭakappe.",
  "ne21:41.4_0": "Amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "ne21:41.4_1": "so tato cuto amutra udapādiṁ.",
  "ne21:41.5_0": "Tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "ne21:41.5_1": "so tato cuto idhūpapannoti,",
  "ne21:41.5_2": "iti sākāraṁ sauddesaṁ anekavihitaṁ pubbenivāsaṁ anussarati.",
  "ne21:42.1_0": "Tattha saggūpagesu ca sattesu manussūpagesu ca sattesu apāyūpagesu ca sattesu imassa puggalassa lobhādayo ussannā alobhādayo mandā,",
  "ne21:42.1_1": "imassa puggalassa alobhādayo ussannā lobhādayo mandā,",
  "ne21:42.1_2": "ye vā pana ussannā ye vā pana mandā imassa puggalassa imāni indriyāni upacitāni imassa puggalassa imāni",
  "ne21:42.1_3": "indriyāni anupacitāni amukāya vā kappakoṭiyaṁ kappasatasahasse vā kappasahasse vā kappasate vā kappe",
  "ne21:42.1_4": "vā antarakappe vā upaḍḍhakappe vā saṁvacchare vā upaḍḍhasaṁvacchare vā māse vā pakkhe vā divase vā muhutte",
  "ne21:42.1_5": "vā iminā pamādena vā pasādena vāti.",
  "ne21:42.2_0": "Taṁ taṁ bhavaṁ bhagavā anussaranto asesaṁ jānāti,",
  "ne21:42.2_1": "tattha yaṁ dibbena cakkhunā visuddhena atikkantamānusakena satte passati cavamāne upapajjamāne hīne paṇīte",
  "ne21:42.2_2": "suvaṇṇe dubbaṇṇe sugate duggate yathākammūpage satte pajānāti ime vata bhonto sattā kāyaduccaritena samannāgatā",
  "ne21:42.2_3": "vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā,",
  "ne21:42.2_4": "te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "ne21:43.1_0": "Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā",
  "ne21:43.1_1": "ariyānaṁ anupavādakā sammādiṭṭhikā sammādiṭṭhikammasamādānā,",
  "ne21:43.1_2": "te kāyassa bhedā paraṁ maraṇā sugatiṁ saggaṁ lokaṁ upapannā,",
  "ne21:43.1_3": "tattha saggūpagesu ca sattesu manussūpagesu ca sattesu apāyūpagesu ca sattesu iminā puggalena evarūpaṁ",
  "ne21:43.1_4": "kammaṁ amukāya kappakoṭiyaṁ upacitaṁ kappasatasahasse vā kappasahasse vā kappasate vā kappe vā antarakappe",
  "ne21:43.1_5": "vā upaḍḍhakappe vā saṁvacchare vā upaḍḍhasaṁvacchare vā māse vā pakkhe vā divase vā muhutte vā iminā",
  "ne21:43.1_6": "pamādena vā pasādena vāti.",
  "ne21:43.2_0": "Imāni bhagavato dve ñāṇāni—",
  "ne21:43.3_0": "pubbenivāsānussatiñāṇañca dibbacakkhu ca aṭṭhamaṁ navamaṁ tathāgatabalaṁ.  ",
  "ne21:44.1_0": "Iti tattha yaṁ sabbaññutā pattā viditā sabbadhammā virajaṁ vītamalaṁ uppannaṁ sabbaññutañāṇaṁ nihato māro bodhimūle,",
  "ne21:44.1_1": "idaṁ bhagavato dasamaṁ balaṁ sabbāsavaparikkhayaṁ ñāṇaṁ.",
  "ne21:44.2_0": "Dasabalasamannāgatā hi buddhā bhagavantoti. ",
  "ne21:44.3_0": "Niyutto vicayo hārasampāto."
}