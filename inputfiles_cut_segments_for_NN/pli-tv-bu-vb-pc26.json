{
  "pli-tv-bu-vb-pc26:0.1_0": "Theravāda Vinaya",
  "pli-tv-bu-vb-pc26:0.2_0": "Mahāvibhaṅga",
  "pli-tv-bu-vb-pc26:0.3_0": "Pācittiyakaṇḍa",
  "pli-tv-bu-vb-pc26:0.4_0": "Ovādavagga",
  "pli-tv-bu-vb-pc26:0.5_0": "26. Cīvarasibbanasikkhāpada",
  "pli-tv-bu-vb-pc26:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc26:1.2_0": "Tena kho pana samayena āyasmā udāyī paṭṭo hoti cīvarakammaṁ kātuṁ.",
  "pli-tv-bu-vb-pc26:1.3_0": "Aññatarā bhikkhunī yenāyasmā udāyī tenupasaṅkami;",
  "pli-tv-bu-vb-pc26:1.3_1": "upasaṅkamitvā āyasmantaṁ udāyiṁ etadavoca—",
  "pli-tv-bu-vb-pc26:1.4_0": "“sādhu me, bhante, ayyo cīvaraṁ sibbatū”ti.",
  "pli-tv-bu-vb-pc26:1.5_0": "Atha kho āyasmā udāyī tassā bhikkhuniyā cīvaraṁ sibbitvā surattaṁ suparikammakataṁ katvā majjhe paṭibhānacittaṁ vuṭṭhāpetvā saṁharitvā nikkhipi.",
  "pli-tv-bu-vb-pc26:1.6_0": "Atha kho sā bhikkhunī yenāyasmā udāyī tenupasaṅkami;",
  "pli-tv-bu-vb-pc26:1.6_1": "upasaṅkamitvā āyasmantaṁ udāyiṁ etadavoca—",
  "pli-tv-bu-vb-pc26:1.7_0": "“kahaṁ taṁ, bhante, cīvaran”ti?",
  "pli-tv-bu-vb-pc26:1.8_0": "“Handa, bhagini,",
  "pli-tv-bu-vb-pc26:1.8_1": "imaṁ cīvaraṁ yathāsaṁhaṭaṁ haritvā nikkhipitvā yadā bhikkhunisaṅgho ovādaṁ āgacchati tadā imaṁ cīvaraṁ pārupitvā bhikkhunisaṅghassa piṭṭhito piṭṭhito āgacchā”ti.",
  "pli-tv-bu-vb-pc26:1.9_0": "Atha kho sā bhikkhunī taṁ cīvaraṁ yathāsaṁhaṭaṁ haritvā nikkhipitvā yadā bhikkhunisaṅgho ovādaṁ āgacchati tadā taṁ cīvaraṁ pārupitvā bhikkhunisaṅghassa piṭṭhito piṭṭhito āgacchati.",
  "pli-tv-bu-vb-pc26:1.10_0": "Manussā ujjhāyanti khiyyanti vipācenti—",
  "pli-tv-bu-vb-pc26:1.11_0": "“yāva chinnikā imā bhikkhuniyo dhuttikā ahirikāyo,",
  "pli-tv-bu-vb-pc26:1.11_1": "yatra hi nāma cīvare paṭibhānacittaṁ vuṭṭhāpessantī”ti.",
  "pli-tv-bu-vb-pc26:1.12_0": "Bhikkhuniyo evamāhaṁsu—",
  "pli-tv-bu-vb-pc26:1.13_0": "“kassidaṁ kamman”ti?",
  "pli-tv-bu-vb-pc26:1.14_0": "“Ayyassa udāyissā”ti.",
  "pli-tv-bu-vb-pc26:1.15_0": "“Yepi te chinnakā dhuttakā ahirikā tesampi evarūpaṁ na sobheyya, kiṁ pana ayyassa udāyissā”ti.",
  "pli-tv-bu-vb-pc26:1.16_0": "Atha kho tā bhikkhuniyo bhikkhūnaṁ etamatthaṁ ārocesuṁ.",
  "pli-tv-bu-vb-pc26:1.17_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc26:1.18_0": "“kathañhi nāma āyasmā udāyī bhikkhuniyā cīvaraṁ sibbissatī”ti …pe…",
  "pli-tv-bu-vb-pc26:1.19_0": "“saccaṁ kira tvaṁ, udāyi,",
  "pli-tv-bu-vb-pc26:1.19_1": "bhikkhuniyā cīvaraṁ sibbasī”ti?",
  "pli-tv-bu-vb-pc26:1.20_0": "“Saccaṁ, bhagavā”ti.",
  "pli-tv-bu-vb-pc26:1.21_0": "“Ñātikā te, udāyi, aññātikā”ti?",
  "pli-tv-bu-vb-pc26:1.22_0": "“Aññātikā, bhagavā”ti.",
  "pli-tv-bu-vb-pc26:1.23_0": "“Aññātako, moghapurisa,",
  "pli-tv-bu-vb-pc26:1.23_1": "aññātikāya na jānāti patirūpaṁ vā appatirūpaṁ vā pāsādikaṁ vā apāsādikaṁ vā.",
  "pli-tv-bu-vb-pc26:1.24_0": "Kathañhi nāma tvaṁ, moghapurisa,",
  "pli-tv-bu-vb-pc26:1.24_1": "aññātikāya bhikkhuniyā cīvaraṁ sibbissasi.",
  "pli-tv-bu-vb-pc26:1.25_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc26:1.26_0": "evañca pana, bhikkhave,",
  "pli-tv-bu-vb-pc26:1.26_1": "imaṁ sikkhāpadaṁ uddiseyyātha—",
  "pli-tv-bu-vb-pc26:1.27.1_0": "“Yo pana bhikkhu aññātikāya bhikkhuniyā cīvaraṁ sibbeyya vā sibbāpeyya vā, pācittiyan”ti.",
  "pli-tv-bu-vb-pc26:2.1.1_0": "Yo panāti",
  "pli-tv-bu-vb-pc26:2.1.2_0": "yo yādiso …pe…",
  "pli-tv-bu-vb-pc26:2.1.3_0": "bhikkhūti",
  "pli-tv-bu-vb-pc26:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc26:2.1.5_0": "Aññātikā nāma",
  "pli-tv-bu-vb-pc26:2.1.6_0": "mātito vā pitito vā yāva sattamā pitāmahayugā asambaddhā.",
  "pli-tv-bu-vb-pc26:2.1.7_0": "Bhikkhunī nāma",
  "pli-tv-bu-vb-pc26:2.1.8_0": "ubhatosaṅghe upasampannā.",
  "pli-tv-bu-vb-pc26:2.1.9_0": "Cīvaraṁ nāma",
  "pli-tv-bu-vb-pc26:2.1.10_0": "channaṁ cīvarānaṁ aññataraṁ cīvaraṁ.",
  "pli-tv-bu-vb-pc26:2.1.11_0": "Sibbeyyāti",
  "pli-tv-bu-vb-pc26:2.1.12_0": "sayaṁ sibbati ārāpathe ārāpathe āpatti pācittiyassa.",
  "pli-tv-bu-vb-pc26:2.1.13_0": "Sibbāpeyyāti",
  "pli-tv-bu-vb-pc26:2.1.14_0": "aññaṁ āṇāpeti, āpatti pācittiyassa.",
  "pli-tv-bu-vb-pc26:2.1.15_0": "Sakiṁ āṇatto bahukampi sibbati, āpatti pācittiyassa.",
  "pli-tv-bu-vb-pc26:2.2.1_0": "Aññātikāya aññātikasaññī cīvaraṁ sibbati vā sibbāpeti vā, āpatti pācittiyassa.",
  "pli-tv-bu-vb-pc26:2.2.2_0": "Aññātikāya vematiko cīvaraṁ sibbati vā sibbāpeti vā, āpatti pācittiyassa.",
  "pli-tv-bu-vb-pc26:2.2.3_0": "Aññātikāya ñātikasaññī cīvaraṁ sibbati vā sibbāpeti vā, āpatti pācittiyassa.",
  "pli-tv-bu-vb-pc26:2.2.4_0": "Ekatoupasampannāya cīvaraṁ sibbati vā sibbāpeti vā, āpatti dukkaṭassa.",
  "pli-tv-bu-vb-pc26:2.2.5_0": "Ñātikāya aññātikasaññī, āpatti dukkaṭassa.",
  "pli-tv-bu-vb-pc26:2.2.6_0": "Ñātikāya vematiko, āpatti dukkaṭassa.",
  "pli-tv-bu-vb-pc26:2.2.7_0": "Ñātikāya ñātikasaññī, anāpatti.",
  "pli-tv-bu-vb-pc26:2.3.1_0": "Anāpatti—",
  "pli-tv-bu-vb-pc26:2.3.2_0": "ñātikāya,",
  "pli-tv-bu-vb-pc26:2.3.3_0": "cīvaraṁ ṭhapetvā aññaṁ parikkhāraṁ sibbati vā sibbāpeti vā,",
  "pli-tv-bu-vb-pc26:2.3.4_0": "sikkhamānāya,",
  "pli-tv-bu-vb-pc26:2.3.5_0": "sāmaṇeriyā,",
  "pli-tv-bu-vb-pc26:2.3.6_0": "ummattakassa,",
  "pli-tv-bu-vb-pc26:2.3.7_0": "ādikammikassāti.",
  "pli-tv-bu-vb-pc26:2.3.8_0": "Cīvarasibbanasikkhāpadaṁ niṭṭhitaṁ chaṭṭhaṁ."
}