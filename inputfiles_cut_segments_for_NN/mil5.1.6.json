{
  "mil5.1.6:0.1_0": "Milindapañha",
  "mil5.1.6:0.2_0": "Meṇḍakapañha",
  "mil5.1.6:0.3_0": "Iddhibalavagga",
  "mil5.1.6:0.4_0": "6. Gabbhāvakkantipañha",
  "mil5.1.6:1.1_0": "“Bhante nāgasena, bhāsitampetaṁ bhagavatā—",
  "mil5.1.6:1.2_0": "‘tiṇṇaṁ kho pana, bhikkhave,",
  "mil5.1.6:1.2_1": "sannipātā gabbhassa avakkanti hoti,",
  "mil5.1.6:1.2_2": "idha mātāpitaro ca sannipatitā honti, mātā ca utunī hoti,",
  "mil5.1.6:1.2_3": "gandhabbo ca paccupaṭṭhito hoti, imesaṁ kho, bhikkhave,",
  "mil5.1.6:1.2_4": "tiṇṇaṁ sannipātā gabbhassa avakkanti hotī’ti, asesavacanametaṁ, nissesavacanametaṁ, nippariyāyavacanametaṁ, arahassavacanametaṁ,",
  "mil5.1.6:1.2_5": "sadevamanussānaṁ majjhe nisīditvā bhaṇitaṁ,",
  "mil5.1.6:1.2_6": "ayañca dvinnaṁ sannipātā gabbhassa avakkanti dissati,",
  "mil5.1.6:1.2_7": "dukūlena tāpasena pārikāya tāpasiyā utunikāle dakkhiṇena hatthaṅguṭṭhena nābhi parāmaṭṭhā,",
  "mil5.1.6:1.2_8": "tassa tena nābhiparāmasanena sāmakumāro nibbatto.",
  "mil5.1.6:1.3_0": "Mātaṅgenāpi isinā brāhmaṇakaññāya utunikāle dakkhiṇena hatthaṅguṭṭhena nābhi parāmaṭṭhā,",
  "mil5.1.6:1.3_1": "tassa tena nābhiparāmasanena maṇḍabyo nāma māṇavako nibbattoti.",
  "mil5.1.6:1.4_0": "Yadi, bhante nāgasena, bhagavatā bhaṇitaṁ—",
  "mil5.1.6:1.5_0": "‘tiṇṇaṁ kho pana, bhikkhave,",
  "mil5.1.6:1.5_1": "sannipātā gabbhassa avakkanti hotī’ti.",
  "mil5.1.6:1.6_0": "Tena hi sāmo ca kumāro maṇḍabyo ca māṇavako ubhopi te nābhiparāmasanena nibbattāti yaṁ vacanaṁ, taṁ micchā.",
  "mil5.1.6:1.7_0": "Yadi, bhante, tathāgatena bhaṇitaṁ—",
  "mil5.1.6:1.8_0": "‘sāmo ca kumāro maṇḍabyo ca māṇavako nābhiparāmasanena nibbattā’ti, tena hi ‘tiṇṇaṁ kho pana, bhikkhave,",
  "mil5.1.6:1.8_1": "sannipātā gabbhassa avakkanti hotī’ti yaṁ vacanaṁ, tampi micchā.",
  "mil5.1.6:1.9_0": "Ayampi ubhato koṭiko pañho sugambhīro sunipuṇo visayo buddhimantānaṁ, so tavānuppatto, chinda vimatipathaṁ, dhārehi ñāṇavarappajjotan”ti.",
  "mil5.1.6:2.1_0": "“Bhāsitampetaṁ, mahārāja, bhagavatā ‘tiṇṇaṁ kho pana, bhikkhave,",
  "mil5.1.6:2.1_1": "sannipātā gabbhassa avakkanti hoti,",
  "mil5.1.6:2.1_2": "idha mātāpitaro ca sannipatitā honti, mātā ca utunī hoti,",
  "mil5.1.6:2.1_3": "gandhabbo ca paccupaṭṭhito hoti,",
  "mil5.1.6:2.1_4": "evaṁ tiṇṇaṁ sannipātā gabbhassa avakkanti hotī’ti.",
  "mil5.1.6:2.2_0": "Bhaṇitañca—",
  "mil5.1.6:2.3_0": "‘sāmo ca kumāro maṇḍabyo ca māṇavako nābhiparāmasanena nibbattā’”ti.",
  "mil5.1.6:2.4_0": "“Tena hi, bhante nāgasena,",
  "mil5.1.6:2.4_1": "yena kāraṇena pañho suvinicchito hoti,",
  "mil5.1.6:2.4_2": "tena kāraṇena maṁ saññāpehī”ti.",
  "mil5.1.6:3.1_0": "“Sutapubbaṁ pana tayā, mahārāja,",
  "mil5.1.6:3.1_1": "saṅkicco ca kumāro isisiṅgo ca tāpaso thero ca kumārakassapo iminā nāma te nibbattā”ti?",
  "mil5.1.6:3.2_0": "“Āma, bhante, suyyati, abbhuggatā tesaṁ jāti,",
  "mil5.1.6:3.2_1": "dve migadhenuyo tāva utunikāle dvinnaṁ tāpasānaṁ passāvaṭṭhānaṁ āgantvā sasambhavaṁ passāvaṁ piviṁsu,",
  "mil5.1.6:3.2_2": "tena passāvasambhavena saṅkicco ca kumāro isisiṅgo ca tāpaso nibbattā.",
  "mil5.1.6:3.3_0": "Therassa udāyissa bhikkhunupassayaṁ upagatassa rattacittena bhikkhuniyā aṅgajātaṁ upanijjhāyantassa sambhavaṁ kāsāve mucci.",
  "mil5.1.6:3.4_0": "Atha kho āyasmā udāyi taṁ bhikkhuniṁ etadavoca—",
  "mil5.1.6:3.5_0": "‘gaccha bhagini,",
  "mil5.1.6:3.5_1": "udakaṁ āhara antaravāsakaṁ dhovissāmī’ti.",
  "mil5.1.6:3.6_0": "‘Āharayya, ahameva dhovissāmī’ti.",
  "mil5.1.6:3.7_0": "Tato sā bhikkhunī utunisamaye taṁ sambhavaṁ ekadesaṁ mukhena aggahesi, ekadesaṁ aṅgajāte pakkhipi,",
  "mil5.1.6:3.7_1": "tena thero kumārakassapo nibbattoti etaṁ jano āhā”ti.",
  "mil5.1.6:4.1_0": "“Api nu kho tvaṁ, mahārāja, saddahasi taṁ vacanan”ti?",
  "mil5.1.6:4.2_0": "“Āma, bhante,",
  "mil5.1.6:4.2_1": "balavaṁ tattha mayaṁ kāraṇaṁ upalabhāma,",
  "mil5.1.6:4.2_2": "yena mayaṁ kāraṇena saddahāma iminā kāraṇena nibbattā”ti.",
  "mil5.1.6:4.3_0": "“Kiṁ panettha, mahārāja, kāraṇan”ti?",
  "mil5.1.6:4.4_0": "“Suparikammakate, bhante,",
  "mil5.1.6:4.4_1": "kalale bījaṁ nipatitvā khippaṁ saṁviruhatī”ti.",
  "mil5.1.6:4.5_0": "“Āma, mahārājā”ti.",
  "mil5.1.6:4.6_0": "“Evameva kho, bhante,",
  "mil5.1.6:4.6_1": "sā bhikkhunī utunī samānā saṇṭhite kalale ruhire pacchinnavege ṭhitāya dhātuyā taṁ sambhavaṁ gahetvā tasmiṁ kalale pakkhipi, tena tassā gabbho saṇṭhāsi,",
  "mil5.1.6:4.6_2": "evaṁ tattha kāraṇaṁ paccema tesaṁ nibbattiyā”ti.",
  "mil5.1.6:4.7_0": "“Evametaṁ, mahārāja, tathā sampaṭicchāmi,",
  "mil5.1.6:4.7_1": "yonippavesena gabbho sambhavatīti.",
  "mil5.1.6:4.8_0": "Sampaṭicchasi pana, tvaṁ, mahārāja,",
  "mil5.1.6:4.8_1": "therassa kumārakassapassa gabbhāvakkamanan”ti?",
  "mil5.1.6:4.9_0": "“Āma, bhante”ti.",
  "mil5.1.6:4.10_0": "“Sādhu, mahārāja, paccāgatosi mama visayaṁ,",
  "mil5.1.6:4.10_1": "ekavidhenapi gabbhāvakkantiṁ kathayanto mamānubalaṁ bhavissasi,",
  "mil5.1.6:4.10_2": "atha yā pana tā dve migadhenuyo passāvaṁ pivitvā gabbhaṁ paṭilabhiṁsu,",
  "mil5.1.6:4.10_3": "tāsaṁ tvaṁ saddahasi gabbhassāvakkamanan”ti?",
  "mil5.1.6:4.11_0": "“Āma, bhante,",
  "mil5.1.6:4.11_1": "yaṁ kiñci bhuttaṁ pītaṁ khāyitaṁ lehitaṁ, sabbaṁ taṁ kalalaṁ osarati, ṭhānagataṁ vuḍḍhimāpajjati.",
  "mil5.1.6:4.12_0": "Yathā, bhante nāgasena, yā kāci saritā nāma,",
  "mil5.1.6:4.12_1": "sabbā tā mahāsamuddaṁ osaranti, ṭhānagatā vuḍḍhimāpajjanti.",
  "mil5.1.6:4.13_0": "Evameva kho, bhante nāgasena,",
  "mil5.1.6:4.13_1": "yaṁ kiñci bhuttaṁ pītaṁ khāyitaṁ lehitaṁ, sabbaṁ taṁ kalalaṁ osarati, ṭhānagataṁ vuḍḍhimāpajjati,",
  "mil5.1.6:4.13_2": "tenāhaṁ kāraṇena saddahāmi mukhagatenapi gabbhassa avakkanti hotī”ti.",
  "mil5.1.6:4.14_0": "“Sādhu, mahārāja,",
  "mil5.1.6:4.14_1": "gāḷhataraṁ upagatosi mama visayaṁ,",
  "mil5.1.6:4.14_2": "mukhapānenapi dvayasannipāto bhavati.",
  "mil5.1.6:4.15_0": "Saṅkiccassa ca, mahārāja,",
  "mil5.1.6:4.15_1": "kumārassa isisiṅgassa ca tāpasassa therassa ca kumārakassapassa gabbhāvakkamanaṁ sampaṭicchasī”ti?",
  "mil5.1.6:4.16_0": "“Āma, bhante, sannipāto osaratī”ti.",
  "mil5.1.6:5.1_0": "“Sāmopi, mahārāja,",
  "mil5.1.6:5.1_1": "kumāro maṇḍabyopi māṇavako tīsu sannipātesu antogadhā, ekarasāyeva purimena, tattha kāraṇaṁ vakkhāmi.",
  "mil5.1.6:5.2_0": "Dukūlo ca, mahārāja,",
  "mil5.1.6:5.2_1": "tāpaso pārikā ca tāpasī ubhopi te araññavāsā ahesuṁ pavivekādhimuttā uttamatthagavesakā,",
  "mil5.1.6:5.2_2": "tapatejena yāva brahmalokaṁ santāpesuṁ.",
  "mil5.1.6:5.3_0": "Tesaṁ tadā sakko devānamindo sāyaṁ pātaṁ upaṭṭhānaṁ āgacchati.",
  "mil5.1.6:5.4_0": "So tesaṁ garukatamettatāya upadhārento addasa anāgatamaddhāne dvinnampi tesaṁ cakkhūnaṁ antaradhānaṁ, disvā te evamāha—",
  "mil5.1.6:5.5_0": "‘ekaṁ me, bhonto, vacanaṁ karotha,",
  "mil5.1.6:5.5_1": "sādhu ekaṁ puttaṁ janeyyātha,",
  "mil5.1.6:5.5_2": "so tumhākaṁ upaṭṭhāko bhavissati ālambano cā’ti.",
  "mil5.1.6:5.6_0": "‘Alaṁ, kosiya, mā evaṁ bhaṇī’ti.",
  "mil5.1.6:5.7_0": "Te tassa taṁ vacanaṁ na sampaṭicchiṁsu.",
  "mil5.1.6:5.8_0": "Anukampako atthakāmo sakko devānamindo dutiyampi …",
  "mil5.1.6:5.9_0": "tatiyampi te evamāha—",
  "mil5.1.6:5.10_0": "‘ekaṁ me, bhonto, vacanaṁ karotha,",
  "mil5.1.6:5.10_1": "sādhu ekaṁ puttaṁ janeyyātha,",
  "mil5.1.6:5.10_2": "so tumhākaṁ upaṭṭhāko bhavissati ālambano cā’ti.",
  "mil5.1.6:5.11_0": "Tatiyampi te āhaṁsu ‘alaṁ, kosiya,",
  "mil5.1.6:5.11_1": "mā tvaṁ kho amhe anatthe niyojehi, kadāyaṁ kāyo na bhijjissati,",
  "mil5.1.6:5.11_2": "bhijjatu ayaṁ kāyo bhedanadhammo,",
  "mil5.1.6:5.11_3": "bhijjantiyāpi dharaṇiyā patantepi selasikhare phalantepi ākāse patantepi candimasūriye neva mayaṁ lokadhammehi missayissāma,",
  "mil5.1.6:5.11_4": "mā tvaṁ amhākaṁ sammukhabhāvaṁ upagaccha, upagatassa te eso vissāso, anatthacaro tvaṁ maññe’ti.",
  "mil5.1.6:6.1_0": "Tato sakko devānamindo tesaṁ manaṁ alabhamāno garukato pañjaliko puna yāci—",
  "mil5.1.6:6.2_0": "‘yadi me vacanaṁ na ussahatha kātuṁ,",
  "mil5.1.6:6.2_1": "yadā tāpasī utunī hoti pupphavatī, tadā tvaṁ, bhante,",
  "mil5.1.6:6.2_2": "dakkhiṇena hatthaṅguṭṭhena nābhiṁ parāmaseyyāsi, tena sā gabbhaṁ lacchati,",
  "mil5.1.6:6.2_3": "sannipāto yevesa gabbhāvakkantiyā’ti.",
  "mil5.1.6:6.3_0": "‘Sakkomahaṁ, kosiya, taṁ vacanaṁ kātuṁ,",
  "mil5.1.6:6.3_1": "na tāvatakena amhākaṁ tapo bhijjati, hotū’ti—",
  "mil5.1.6:6.4_0": "sampaṭicchiṁsu.",
  "mil5.1.6:6.5_0": "Tāya ca pana velāya devabhavane atthi devaputto ussannakusalamūlo khīṇāyuko āyukkhayappatto yadicchakaṁ samattho okkamituṁ api cakkavattikulepi.",
  "mil5.1.6:6.6_0": "Atha sakko devānamindo taṁ devaputtaṁ upasaṅkamitvā evamāha—",
  "mil5.1.6:6.7_0": "‘ehi kho, mārisa, supabhāto te divaso, atthasiddhi upagatā, yamahaṁ te upaṭṭhānamāgamiṁ,",
  "mil5.1.6:6.7_1": "ramaṇīye te okāse vāso bhavissati,",
  "mil5.1.6:6.7_2": "patirūpe kule paṭisandhi bhavissati,",
  "mil5.1.6:6.7_3": "sundarehi mātāpitūhi vaḍḍhetabbo,",
  "mil5.1.6:6.7_4": "ehi me vacanaṁ karohī’ti yāci.",
  "mil5.1.6:6.8_0": "Dutiyampi …",
  "mil5.1.6:6.9_0": "tatiyampi yāci sirasi pañjalikato.",
  "mil5.1.6:7.1_0": "Tato so devaputto evamāha—",
  "mil5.1.6:7.2_0": "‘katamaṁ taṁ, mārisa, kulaṁ,",
  "mil5.1.6:7.2_1": "yaṁ tvaṁ abhikkhaṇaṁ kittayasi punappunan’ti.",
  "mil5.1.6:7.3_0": "‘Dukūlo ca tāpaso pārikā ca tāpasī’ti.",
  "mil5.1.6:7.4_0": "So tassa vacanaṁ sutvā tuṭṭho sampaṭicchi ‘sādhu, mārisa, yo tava chando, so hotu, ākaṅkhamāno ahaṁ, mārisa, patthite kule uppajjeyyaṁ,",
  "mil5.1.6:7.4_1": "kimhi kule uppajjāmi aṇḍaje vā jalābuje vā saṁsedaje vā opapātike vā’ti?",
  "mil5.1.6:7.5_0": "‘Jalābujāya, mārisa, yoniyā uppajjāhī’ti.",
  "mil5.1.6:8.1_0": "Atha sakko devānamindo uppattidivasaṁ vigaṇetvā dukūlassa tāpasassa ārocesi ‘asukasmiṁ nāma divase tāpasī utunī bhavissati pupphavatī, tadā tvaṁ, bhante,",
  "mil5.1.6:8.1_1": "dakkhiṇena hatthaṅguṭṭhena nābhiṁ parāmaseyyāsī’ti.",
  "mil5.1.6:8.2_0": "Tasmiṁ, mahārāja,",
  "mil5.1.6:8.2_1": "divase tāpasī ca utunī pupphavatī ahosi,",
  "mil5.1.6:8.2_2": "devaputto ca tatthūpago paccupaṭṭhito ahosi,",
  "mil5.1.6:8.2_3": "tāpaso ca dakkhiṇena hatthaṅguṭṭhena tāpasiyā nābhiṁ parāmasi,",
  "mil5.1.6:8.2_4": "iti te tayo sannipātā ahesuṁ,",
  "mil5.1.6:8.2_5": "nābhiparāmasanena tāpasiyā rāgo udapādi,",
  "mil5.1.6:8.2_6": "so panassā rāgo nābhiparāmasanaṁ paṭicca mā tvaṁ sannipātaṁ ajjhācārameva maññi, ūhasanampi sannipāto, ullapanampi sannipāto, upanijjhāyanampi sannipāto,",
  "mil5.1.6:8.2_7": "pubbabhāgabhāvato rāgassa uppādāya āmasanena sannipāto jāyati, sannipātā okkamanaṁ hotīti.",
  "mil5.1.6:9.1_0": "Anajjhācārepi, mahārāja,",
  "mil5.1.6:9.1_1": "parāmasanena gabbhāvakkanti hoti.",
  "mil5.1.6:9.2_0": "Yathā, mahārāja,",
  "mil5.1.6:9.2_1": "aggi jalamāno aparāmasanopi upagatassa sītaṁ byapahanti;",
  "mil5.1.6:9.3_0": "evameva kho, mahārāja,",
  "mil5.1.6:9.3_1": "anajjhācārepi parāmasanena gabbhāvakkanti hoti.",
  "mil5.1.6:10.1_0": "Catunnaṁ, mahārāja,",
  "mil5.1.6:10.1_1": "vasena sattānaṁ gabbhāvakkanti hoti kammavasena yonivasena kulavasena āyācanavasena,",
  "mil5.1.6:10.1_2": "api ca sabbepete sattā kammasambhavā kammasamuṭṭhānā.",
  "mil5.1.6:11.1_0": "Kathaṁ, mahārāja,",
  "mil5.1.6:11.1_1": "kammavasena sattānaṁ gabbhāvakkanti hoti?",
  "mil5.1.6:11.2_0": "Ussannakusalamūlā, mahārāja,",
  "mil5.1.6:11.2_1": "sattā yadicchakaṁ uppajjanti khattiyamahāsālakule vā brāhmaṇamahāsālakule vā gahapatimahāsālakule vā devesu vā aṇḍajāya vā yoniyā jalābujāya vā yoniyā saṁsedajāya vā yoniyā opapātikāya vā yoniyā.",
  "mil5.1.6:11.3_0": "Yathā, mahārāja,",
  "mil5.1.6:11.3_1": "puriso aḍḍho mahaddhano mahābhogo pahūtajātarūparajato pahūtavittūpakaraṇo pahūtadhanadhañño pahūtañātipakkho dāsiṁ vā dāsaṁ vā khettaṁ vā vatthuṁ vā gāmaṁ vā nigamaṁ vā janapadaṁ vā yaṁ kiñci manasā abhipatthitaṁ,",
  "mil5.1.6:11.3_2": "yadicchakaṁ dviguṇatiguṇampi dhanaṁ datvā kiṇāti;",
  "mil5.1.6:11.4_0": "evameva kho, mahārāja,",
  "mil5.1.6:11.4_1": "ussannakusalamūlā sattā yadicchakaṁ uppajjanti khattiyamahāsālakule vā brāhmaṇamahāsālakule vā gahapatimahāsālakule vā devesu vā aṇḍajāya vā yoniyā jalābujāya vā yoniyā saṁsedajāya vā yoniyā opapātikāya vā yoniyā.",
  "mil5.1.6:11.5_0": "Evaṁ kammavasena sattānaṁ gabbhāvakkanti hoti.",
  "mil5.1.6:12.1_0": "Kathaṁ yonivasena sattānaṁ gabbhāvakkanti hoti?",
  "mil5.1.6:12.2_0": "Kukkuṭānaṁ, mahārāja, vātena gabbhāvakkanti hoti.",
  "mil5.1.6:12.3_0": "Balākānaṁ meghasaddena gabbhāvakkanti hoti.",
  "mil5.1.6:12.4_0": "Sabbepi devā agabbhaseyyakā sattāyeva,",
  "mil5.1.6:12.4_1": "tesaṁ nānāvaṇṇena gabbhāvakkanti hoti.",
  "mil5.1.6:12.5_0": "Yathā, mahārāja,",
  "mil5.1.6:12.5_1": "manussā nānāvaṇṇena mahiyā caranti, keci purato paṭicchādenti, keci pacchato paṭicchādenti, keci naggā honti,",
  "mil5.1.6:12.5_2": "keci bhaṇḍū honti setapaṭadharā, keci moḷibaddhā honti,",
  "mil5.1.6:12.5_3": "keci bhaṇḍū kāsāvavasanā honti,",
  "mil5.1.6:12.5_4": "keci kāsāvavasanā moḷibaddhā honti,",
  "mil5.1.6:12.5_5": "keci jaṭino vākacīradharā honti, keci cammavasanā honti, keci rasmiyo nivāsenti,",
  "mil5.1.6:12.5_6": "sabbepete manussā nānāvaṇṇena mahiyā caranti;",
  "mil5.1.6:12.6_0": "evameva kho, mahārāja, sattāyeva te sabbe,",
  "mil5.1.6:12.6_1": "tesaṁ nānāvaṇṇena gabbhāvakkanti hoti.",
  "mil5.1.6:12.7_0": "Evaṁ yonivasena sattānaṁ gabbhāvakkanti hoti.",
  "mil5.1.6:13.1_0": "Kathaṁ kulavasena sattānaṁ gabbhāvakkanti hoti?",
  "mil5.1.6:13.2_0": "Kulaṁ nāma, mahārāja,",
  "mil5.1.6:13.2_1": "cattāri kulāni aṇḍajaṁ jalābujaṁ saṁsedajaṁ opapātikaṁ.",
  "mil5.1.6:13.3_0": "Yadi tattha gandhabbo yato kutoci āgantvā aṇḍaje kule uppajjati, so tattha aṇḍajo hoti …pe…",
  "mil5.1.6:13.4_0": "jalābuje kule …",
  "mil5.1.6:13.5_0": "saṁsedaje kule …",
  "mil5.1.6:13.6_0": "opapātike kule uppajjati, so tattha opapātiko hoti.",
  "mil5.1.6:13.7_0": "Tesu tesu kulesu tādisāyeva sattā sambhavanti.",
  "mil5.1.6:13.8_0": "Yathā, mahārāja,",
  "mil5.1.6:13.8_1": "himavati nerupabbataṁ ye keci migapakkhino upenti,",
  "mil5.1.6:13.8_2": "sabbe te sakavaṇṇaṁ vijahitvā suvaṇṇavaṇṇā honti;",
  "mil5.1.6:13.9_0": "evameva kho, mahārāja,",
  "mil5.1.6:13.9_1": "yo koci gandhabbo yato kutoci āgantvā aṇḍajaṁ yoniṁ upagantvā sabhāvavaṇṇaṁ vijahitvā aṇḍajo hoti …pe…",
  "mil5.1.6:13.10_0": "jalābujaṁ …",
  "mil5.1.6:13.11_0": "saṁsedajaṁ …",
  "mil5.1.6:13.12_0": "opapātikaṁ yoniṁ upagantvā sabhāvavaṇṇaṁ vijahitvā opapātiko hoti,",
  "mil5.1.6:13.12_1": "evaṁ kulavasena sattānaṁ gabbhāvakkanti hoti.",
  "mil5.1.6:14.1_0": "Kathaṁ āyācanavasena sattānaṁ gabbhāvakkanti hoti?",
  "mil5.1.6:14.2_0": "Idha, mahārāja,",
  "mil5.1.6:14.2_1": "kulaṁ hoti aputtakaṁ bahusāpateyyaṁ saddhaṁ pasannaṁ sīlavantaṁ kalyāṇadhammaṁ tapanissitaṁ,",
  "mil5.1.6:14.2_2": "devaputto ca ussannakusalamūlo cavanadhammo hoti.",
  "mil5.1.6:14.3_0": "Atha sakko devānamindo tassa kulassa anukampāya taṁ devaputtaṁ āyācati ‘paṇidhehi, mārisa,",
  "mil5.1.6:14.3_1": "asukassa kulassa mahesiyā kucchin’ti.",
  "mil5.1.6:14.4_0": "So tassa āyācanahetu taṁ kulaṁ paṇidheti.",
  "mil5.1.6:14.5_0": "Yathā, mahārāja,",
  "mil5.1.6:14.5_1": "manussā puññakāmā samaṇaṁ manobhāvanīyaṁ āyācitvā gehaṁ upanenti,",
  "mil5.1.6:14.5_2": "ayaṁ upagantvā sabbassa kulassa sukhāvaho bhavissatīti.",
  "mil5.1.6:14.6_0": "Evameva kho, mahārāja,",
  "mil5.1.6:14.6_1": "sakko devānamindo taṁ devaputtaṁ āyācitvā taṁ kulaṁ upaneti.",
  "mil5.1.6:14.7_0": "Evaṁ āyācanavasena sattānaṁ gabbhāvakkanti hoti.",
  "mil5.1.6:15.1_0": "Sāmo, mahārāja,",
  "mil5.1.6:15.1_1": "kumāro sakkena devānamindena āyācito pārikāya tāpasiyā kucchiṁ okkanto.",
  "mil5.1.6:15.2_0": "Sāmo, mahārāja, kumāro katapuñño,",
  "mil5.1.6:15.2_1": "mātāpitaro sīlavanto kalyāṇadhammā, āyācako sakko,",
  "mil5.1.6:15.2_2": "tiṇṇaṁ cetopaṇidhiyā sāmo kumāro nibbatto.",
  "mil5.1.6:15.3_0": "Idha, mahārāja,",
  "mil5.1.6:15.3_1": "nayakusalo puriso sukaṭṭhe anūpakhette bījaṁ ropeyya,",
  "mil5.1.6:15.3_2": "api nu tassa bījassa antarāyaṁ vivajjentassa vuḍḍhiyā koci antarāyo bhaveyyā”ti?",
  "mil5.1.6:15.4_0": "“Na hi, bhante,",
  "mil5.1.6:15.4_1": "nirupaghātaṁ bījaṁ khippaṁ saṁviruheyyā”ti.",
  "mil5.1.6:15.5_0": "“Evameva kho, mahārāja,",
  "mil5.1.6:15.5_1": "sāmo kumāro mutto uppannantarāyehi tiṇṇaṁ cetopaṇidhiyā nibbatto.",
  "mil5.1.6:16.1_0": "Api nu kho, mahārāja,",
  "mil5.1.6:16.1_1": "sutapubbaṁ tayā isīnaṁ manopadosena iddho phīto mahājanapado sajano samucchinno”ti?",
  "mil5.1.6:16.2_0": "“Āma, bhante, suyyati.",
  "mil5.1.6:16.3_0": "Mahiyā daṇḍakāraññaṁ majjhāraññaṁ kāliṅgāraññaṁ mātaṅgāraññaṁ,",
  "mil5.1.6:16.3_1": "sabbaṁ taṁ araññaṁ araññabhūtaṁ,",
  "mil5.1.6:16.3_2": "sabbepete janapadā isīnaṁ manopadosena khayaṁ gatā”ti.",
  "mil5.1.6:16.4_0": "“Yadi, mahārāja,",
  "mil5.1.6:16.4_1": "tesaṁ manopadosena susamiddhā janapadā ucchijjanti,",
  "mil5.1.6:16.4_2": "api nu kho tesaṁ manopasādena kiñci nibbatteyyā”ti?",
  "mil5.1.6:16.5_0": "“Āma, bhante”ti.",
  "mil5.1.6:16.6_0": "“Tena hi, mahārāja,",
  "mil5.1.6:16.6_1": "sāmo kumāro tiṇṇaṁ balavantānaṁ cetopasādena nibbatto isinimmito devanimmito puññanimmitoti.",
  "mil5.1.6:16.7_0": "Evametaṁ, mahārāja, dhārehi.",
  "mil5.1.6:17.1_0": "Tayome, mahārāja,",
  "mil5.1.6:17.1_1": "devaputtā sakkena devānamindena āyācitā kulaṁ uppannā.",
  "mil5.1.6:17.2_0": "Katame tayo?",
  "mil5.1.6:17.3_0": "Sāmo kumāro mahāpanādo kusarājā, tayopete bodhisattā”ti.",
  "mil5.1.6:17.4_0": "“Suniddiṭṭhā, bhante nāgasena, gabbhāvakkanti, sukathitaṁ kāraṇaṁ, andhakāro āloko kato, jaṭā vijaṭitā, nicchuddhā paravādā,",
  "mil5.1.6:17.4_1": "evametaṁ tathā sampaṭicchāmī”ti.",
  "mil5.1.6:18.1_0": "Gabbhāvakkantipañho chaṭṭho."
}