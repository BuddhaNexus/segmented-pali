{
  "mn80:0.1_0": "Majjhima Nikāya 80 ",
  "mn80:0.2_0": "Vekhanasasutta ",
  "mn80:1.1_0": "Evaṁ me sutaṁ—",
  "mn80:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn80:2.1_0": "Atha kho vekhanaso paribbājako yena bhagavā tenupasaṅkami; upasaṅkamitvā bhagavatā saddhiṁ sammodi. ",
  "mn80:2.2_0": "Sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. ",
  "mn80:2.3_0": "Ekamantaṁ ṭhito kho vekhanaso paribbājako bhagavato santike udānaṁ udānesi: ",
  "mn80:2.4_0": "“ayaṁ paramo vaṇṇo, ayaṁ paramo vaṇṇo”ti. ",
  "mn80:2.5_0": "“Kiṁ pana tvaṁ, kaccāna, evaṁ vadesi: ",
  "mn80:2.6_0": "‘ayaṁ paramo vaṇṇo, ayaṁ paramo vaṇṇo’ti? ",
  "mn80:2.7_0": "Katamo, kaccāna, so paramo vaṇṇo”ti? ",
  "mn80:2.8_0": "“Yasmā, bho gotama, vaṇṇā añño vaṇṇo uttaritaro vā paṇītataro vā natthi so paramo vaṇṇo”ti. ",
  "mn80:2.9_0": "“Katamo pana so, kaccāna, vaṇṇo yasmā vaṇṇā añño vaṇṇo uttaritaro vā paṇītataro vā natthī”ti? ",
  "mn80:2.10_0": "“Yasmā, bho gotama, vaṇṇā añño vaṇṇo uttaritaro vā paṇītataro vā natthi so paramo vaṇṇo”ti. ",
  "mn80:3.1_0": "“Dīghāpi kho te esā, kaccāna, phareyya: ",
  "mn80:3.2_0": "‘yasmā,",
  "mn80:3.2_1": "bho gotama,",
  "mn80:3.2_2": "vaṇṇā añño vaṇṇo uttaritaro vā paṇītataro vā natthi so paramo vaṇṇo’ti vadesi,",
  "mn80:3.2_3": "tañca vaṇṇaṁ na paññapesi.",
  "mn80:3.3_0": "Seyyathāpi, kaccāna, puriso evaṁ vadeyya: ",
  "mn80:3.4_0": "‘ahaṁ yā imasmiṁ janapade janapadakalyāṇī, taṁ icchāmi taṁ kāmemī’ti. ",
  "mn80:3.5_0": "Tamenaṁ evaṁ vadeyyuṁ: ",
  "mn80:3.6_0": "‘ambho purisa,",
  "mn80:3.6_1": "yaṁ tvaṁ janapadakalyāṇiṁ icchasi kāmesi,",
  "mn80:3.6_2": "jānāsi taṁ janapadakalyāṇiṁ—khattiyī vā brāhmaṇī vā vessī vā suddī vā’ti?",
  "mn80:3.7_0": "Iti puṭṭho ‘no’ti vadeyya. ",
  "mn80:3.8_0": "Tamenaṁ evaṁ vadeyyuṁ: ",
  "mn80:3.9_0": "‘ambho purisa,",
  "mn80:3.9_1": "yaṁ tvaṁ janapadakalyāṇiṁ icchasi kāmesi,",
  "mn80:3.9_2": "jānāsi taṁ janapadakalyāṇiṁ evaṁnāmā evaṅgottāti vāti …pe…",
  "mn80:3.9_3": "dīghā vā rassā vā majjhimā vā kāḷī vā sāmā vā maṅguracchavī vāti …",
  "mn80:3.9_4": "amukasmiṁ gāme vā nigame vā nagare vā’ti?",
  "mn80:3.10_0": "Iti puṭṭho ‘no’ti vadeyya. ",
  "mn80:3.11_0": "Tamenaṁ evaṁ vadeyyuṁ: ",
  "mn80:3.12_0": "‘ambho purisa, yaṁ tvaṁ na jānāsi na passasi, taṁ tvaṁ icchasi kāmesī’ti? ",
  "mn80:3.13_0": "Iti puṭṭho ‘āmā’ti vadeyya. ",
  "mn80:3.14_0": "Taṁ kiṁ maññasi, kaccāna, ",
  "mn80:3.15_0": "nanu evaṁ sante tassa purisassa appāṭihīrakataṁ bhāsitaṁ sampajjatī”ti? ",
  "mn80:3.16_0": "“Addhā kho, bho gotama, evaṁ sante tassa purisassa appāṭihīrakataṁ bhāsitaṁ sampajjatī”ti. ",
  "mn80:3.17_0": "“Evameva kho tvaṁ, kaccāna, ‘yasmā,",
  "mn80:3.17_1": "bho gotama,",
  "mn80:3.17_2": "vaṇṇā añño vaṇṇo uttaritaro vā paṇītataro vā natthi so paramo vaṇṇo’ti vadesi;",
  "mn80:3.17_3": "tañca vaṇṇaṁ na paññapesī”ti.",
  "mn80:4.1_0": "“Seyyathāpi,",
  "mn80:4.1_1": "bho gotama,",
  "mn80:4.1_2": "maṇi veḷuriyo subho jātimā aṭṭhaṁso suparikammakato paṇḍukambale nikkhitto bhāsate ca tapate ca virocati ca,",
  "mn80:4.1_3": "evaṁ vaṇṇo attā hoti arogo paraṁ maraṇā”ti.",
  "mn80:5.1_0": "“Taṁ kiṁ maññasi, kaccāna, ",
  "mn80:5.2_0": "yo vā maṇi veḷuriyo subho jātimā aṭṭhaṁso suparikammakato paṇḍukambale nikkhitto bhāsate ca tapate ca virocati ca,",
  "mn80:5.2_1": "yo vā rattandhakāratimisāya kimi khajjopanako imesaṁ ubhinnaṁ vaṇṇānaṁ katamo vaṇṇo abhikkantataro ca paṇītataro cā”ti?",
  "mn80:5.3_0": "“Yvāyaṁ,",
  "mn80:5.3_1": "bho gotama,",
  "mn80:5.3_2": "rattandhakāratimisāya kimi khajjopanako,",
  "mn80:5.3_3": "ayaṁ imesaṁ ubhinnaṁ vaṇṇānaṁ abhikkantataro ca paṇītataro cā”ti.",
  "mn80:6.1_0": "“Taṁ kiṁ maññasi, kaccāna, ",
  "mn80:6.2_0": "yo vā rattandhakāratimisāya kimi khajjopanako,",
  "mn80:6.2_1": "yo vā rattandhakāratimisāya telappadīpo,",
  "mn80:6.2_2": "imesaṁ ubhinnaṁ vaṇṇānaṁ katamo vaṇṇo abhikkantataro ca paṇītataro cā”ti?",
  "mn80:6.3_0": "“Yvāyaṁ,",
  "mn80:6.3_1": "bho gotama,",
  "mn80:6.3_2": "rattandhakāratimisāya telappadīpo,",
  "mn80:6.3_3": "ayaṁ imesaṁ ubhinnaṁ vaṇṇānaṁ abhikkantataro ca paṇītataro cā”ti.",
  "mn80:7.1_0": "“Taṁ kiṁ maññasi, kaccāna, ",
  "mn80:7.2_0": "yo vā rattandhakāratimisāya telappadīpo,",
  "mn80:7.2_1": "yo vā rattandhakāratimisāya mahāaggikkhandho,",
  "mn80:7.2_2": "imesaṁ ubhinnaṁ vaṇṇānaṁ katamo vaṇṇo abhikkantataro ca paṇītataro cā”ti?",
  "mn80:7.3_0": "“Yvāyaṁ,",
  "mn80:7.3_1": "bho gotama,",
  "mn80:7.3_2": "rattandhakāratimisāya mahāaggikkhandho,",
  "mn80:7.3_3": "ayaṁ imesaṁ ubhinnaṁ vaṇṇānaṁ abhikkantataro ca paṇītataro cā”ti.",
  "mn80:8.1_0": "“Taṁ kiṁ maññasi, kaccāna, ",
  "mn80:8.2_0": "yo vā rattandhakāratimisāya mahāaggikkhandho,",
  "mn80:8.2_1": "yā vā rattiyā paccūsasamayaṁ viddhe vigatavalāhake deve osadhitārakā,",
  "mn80:8.2_2": "imesaṁ ubhinnaṁ vaṇṇānaṁ katamo vaṇṇo abhikkantataro ca paṇītataro cā”ti?",
  "mn80:8.3_0": "“Yvāyaṁ,",
  "mn80:8.3_1": "bho gotama,",
  "mn80:8.3_2": "rattiyā paccūsasamayaṁ viddhe vigatavalāhake deve osadhitārakā,",
  "mn80:8.3_3": "ayaṁ imesaṁ ubhinnaṁ vaṇṇānaṁ abhikkantataro ca paṇītataro cā”ti.",
  "mn80:9.1_0": "“Taṁ kiṁ maññasi, kaccāna, ",
  "mn80:9.2_0": "yā vā rattiyā paccūsasamayaṁ viddhe vigatavalāhake deve osadhitārakā,",
  "mn80:9.2_1": "yo vā tadahuposathe pannarase viddhe vigatavalāhake deve abhido aḍḍharattasamayaṁ cando,",
  "mn80:9.2_2": "imesaṁ ubhinnaṁ vaṇṇānaṁ katamo vaṇṇo abhikkantataro ca paṇītataro cā”ti?",
  "mn80:9.3_0": "“Yvāyaṁ,",
  "mn80:9.3_1": "bho gotama,",
  "mn80:9.3_2": "tadahuposathe pannarase viddhe vigatavalāhake deve abhido aḍḍharattasamayaṁ cando,",
  "mn80:9.3_3": "ayaṁ imesaṁ ubhinnaṁ vaṇṇānaṁ abhikkantataro ca paṇītataro cā”ti.",
  "mn80:10.1_0": "“Taṁ kiṁ maññasi, kaccāna, ",
  "mn80:10.2_0": "yo vā tadahuposathe pannarase viddhe vigatavalāhake deve abhido aḍḍharattasamayaṁ cando,",
  "mn80:10.2_1": "yo vā vassānaṁ pacchime māse saradasamaye viddhe vigatavalāhake deve abhido majjhanhikasamayaṁ sūriyo,",
  "mn80:10.2_2": "imesaṁ ubhinnaṁ vaṇṇānaṁ katamo vaṇṇo abhikkantataro ca paṇītataro cā”ti?",
  "mn80:10.3_0": "“Yvāyaṁ,",
  "mn80:10.3_1": "bho gotama,",
  "mn80:10.3_2": "vassānaṁ pacchime māse saradasamaye viddhe vigatavalāhake deve abhido majjhanhikasamayaṁ sūriyo—ayaṁ",
  "mn80:10.3_3": "imesaṁ ubhinnaṁ vaṇṇānaṁ abhikkantataro ca paṇītataro cā”ti.",
  "mn80:11.1_0": "“Ato kho te, kaccāna,",
  "mn80:11.1_1": "bahū hi bahutarā devā ye imesaṁ candimasūriyānaṁ ābhā nānubhonti,",
  "mn80:11.1_2": "tyāhaṁ pajānāmi.",
  "mn80:11.2_0": "Atha ca panāhaṁ na vadāmi: ",
  "mn80:11.3_0": "‘yasmā vaṇṇā añño vaṇṇo uttaritaro ca paṇītataro ca natthī’ti. ",
  "mn80:11.4_0": "Atha ca pana tvaṁ, kaccāna,",
  "mn80:11.4_1": "‘yvāyaṁ vaṇṇo kiminā khajjopanakena nihīnataro ca patikiṭṭhataro ca so paramo vaṇṇo’ti vadesi;",
  "mn80:11.4_2": "tañca vaṇṇaṁ na paññapesi.",
  "mn80:12.1_0": "Pañca kho ime, kaccāna, kāmaguṇā. ",
  "mn80:12.2_0": "Katame pañca? ",
  "mn80:12.3_0": "Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā, ",
  "mn80:12.4_0": "sotaviññeyyā saddā …pe… ",
  "mn80:12.5_0": "ghānaviññeyyā gandhā … ",
  "mn80:12.6_0": "jivhāviññeyyā rasā … ",
  "mn80:12.7_0": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā—",
  "mn80:12.8_0": "ime kho, kaccāna, pañca kāmaguṇā. ",
  "mn80:13.1_0": "Yaṁ kho, kaccāna, ime pañca kāmaguṇe paṭicca uppajjati sukhaṁ somanassaṁ idaṁ vuccati kāmasukhaṁ. ",
  "mn80:13.2_0": "Iti kāmehi kāmasukhaṁ, kāmasukhā kāmaggasukhaṁ tattha aggamakkhāyatī”ti. ",
  "mn80:14.1_0": "Evaṁ vutte, vekhanaso paribbājako bhagavantaṁ etadavoca: ",
  "mn80:14.2_0": "“acchariyaṁ, bho gotama, abbhutaṁ, bho gotama. ",
  "mn80:14.3_0": "Yāva subhāsitañcidaṁ bhotā gotamena: ",
  "mn80:14.4_0": "‘kāmehi kāmasukhaṁ, kāmasukhā kāmaggasukhaṁ tattha aggamakkhāyatī’ti. ",
  "mn80:14.5_0": "‘Kāmehi, bho gotama, kāmasukhaṁ, kāmasukhā kāmaggasukhaṁ, tattha aggamakkhāyatī’”ti ",
  "mn80:14.6_0": "“dujjānaṁ kho etaṁ, kaccāna,",
  "mn80:14.6_1": "tayā aññadiṭṭhikena aññakhantikena aññarucikena aññatrayogena aññatrācariyakena—",
  "mn80:14.7_0": "kāmā vā kāmasukhaṁ vā kāmaggasukhaṁ vā. ",
  "mn80:14.8_0": "Ye kho te, kaccāna,",
  "mn80:14.8_1": "bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññāvimuttā te kho etaṁ jāneyyuṁ—",
  "mn80:14.9_0": "kāmā vā kāmasukhaṁ vā kāmaggasukhaṁ vā”ti. ",
  "mn80:15.1_0": "Evaṁ vutte,",
  "mn80:15.1_1": "vekhanaso paribbājako kupito anattamano bhagavantaṁyeva khuṁsento bhagavantaṁyeva vambhento bhagavantaṁyeva vadamāno:",
  "mn80:15.2_0": "“samaṇo gotamo pāpito bhavissatī”ti bhagavantaṁ etadavoca: ",
  "mn80:15.3_0": "“evameva panidhekacce samaṇabrāhmaṇā ajānantā pubbantaṁ, apassantā aparantaṁ atha ca pana ",
  "mn80:15.4_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyāti—pajānāmā’ti—paṭijānanti. ",
  "mn80:15.5_0": "Tesamidaṁ bhāsitaṁ hassakaṁyeva sampajjati,",
  "mn80:15.5_1": "nāmakaṁyeva sampajjati,",
  "mn80:15.5_2": "rittakaṁyeva sampajjati,",
  "mn80:15.5_3": "tucchakaṁyeva sampajjatī”ti.",
  "mn80:16.1_0": "“Ye kho te, kaccāna, samaṇabrāhmaṇā ajānantā pubbantaṁ, apassantā aparantaṁ, ",
  "mn80:16.2_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyāti—pajānāmā’ti—paṭijānanti; ",
  "mn80:16.3_0": "tesaṁ soyeva sahadhammiko niggaho hoti. ",
  "mn80:16.4_0": "Api ca, kaccāna, tiṭṭhatu pubbanto, tiṭṭhatu aparanto. ",
  "mn80:16.5_0": "Etu viññū puriso asaṭho amāyāvī ujujātiko, ahamanusāsāmi ahaṁ dhammaṁ desemi. ",
  "mn80:16.6_0": "Yathānusiṭṭhaṁ tathā paṭipajjamāno nacirasseva sāmaññeva ñassati sāmaṁ dakkhiti—",
  "mn80:16.7_0": "evaṁ kira sammā bandhanā vippamokkho hoti, yadidaṁ avijjā bandhanā. ",
  "mn80:16.8_0": "Seyyathāpi, kaccāna,",
  "mn80:16.8_1": "daharo kumāro mando uttānaseyyako kaṇṭhapañcamehi bandhanehi baddho assa suttabandhanehi;",
  "mn80:16.9_0": "tassa vuddhimanvāya indriyānaṁ paripākamanvāya tāni bandhanāni mucceyyuṁ; ",
  "mn80:16.10_0": "so mokkhomhīti kho jāneyya no ca bandhanaṁ. ",
  "mn80:16.11_0": "Evameva kho, kaccāna,",
  "mn80:16.11_1": "etu viññū puriso asaṭho amāyāvī ujujātiko,",
  "mn80:16.11_2": "ahamanusāsāmi,",
  "mn80:16.11_3": "ahaṁ dhammaṁ desemi;",
  "mn80:16.12_0": "yathānusiṭṭhaṁ tathā paṭipajjamāno nacirasseva sāmaññeva ñassati, sāmaṁ dakkhiti: ",
  "mn80:16.13_0": "‘evaṁ kira sammā bandhanā vippamokkho hoti, yadidaṁ avijjā bandhanā’”ti. ",
  "mn80:17.1_0": "Evaṁ vutte, vekhanaso paribbājako bhagavantaṁ etadavoca: ",
  "mn80:17.2_0": "“abhikkantaṁ, bho gotama …pe… ",
  "mn80:17.3_0": "upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "mn80:17.4_0": "Vekhanasasuttaṁ niṭṭhitaṁ dasamaṁ. ",
  "mn80:17.5_0": "Paribbājakavaggo niṭṭhito tatiyo. ",
  "mn80:18.0_0": "Tassuddānaṁ",
  "mn80:18.1_0": "Puṇḍarī aggisaha kathināmo, ",
  "mn80:18.2_0": "Dīghanakho puna bhāradvājagotto; ",
  "mn80:18.3_0": "Sandakaudāyimuṇḍikaputto, ",
  "mn80:18.4_0": "Maṇiko tathākaccāno varavaggo. "
}