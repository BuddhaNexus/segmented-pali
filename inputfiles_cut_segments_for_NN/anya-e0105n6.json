{
  "anya-e0105n6:0_0": "Mahāyānikanayavicāraṇā",
  "anya-e0105n6:1_0": "6.",
  "anya-e0105n6:1_1": "Puna so tāvattakenāpi asantuṭṭho ācariyaṁ avamaññanto evamāha – ‘‘mahāyānanikāyassa padhānācariyabhūtānaṁ assa ghosa-nāgajjunānaṁ nayaṁ vā,",
  "anya-e0105n6:1_2": "nāmamattampi vā tesaṁ na jānāti maññe buddhaghoso’’ti.",
  "anya-e0105n6:1_3": "Taṁ pana ativiya adhammikaṁ niratthakañca niggahavacanamattameva.",
  "anya-e0105n6:1_4": "Na hi nikāyantarikānaṁ vādanayānaṁ attano aṭṭhakathāyaṁ appakāsanena so te na jānātīti sakkā vattuṁ.",
  "anya-e0105n6:1_5": "Nanu ācariyena āgamaṭṭhakathāsu ganthārambheyeva –",
  "anya-e0105n6:2_0": "‘‘Samayaṁ avilomento, therānaṁ theravaṁsapadīpānaṁ;",
  "anya-e0105n6:3_0": "Sunipuṇavinicchayānaṁ, mahāvihāre nivāsina’’nti ca,",
  "anya-e0105n6:4_0": "Idhāpi visuddhimagge –",
  "anya-e0105n6:5_0": "‘‘Mahāvihāravāsīnaṁ, desanānayanissitaṁ;",
  "anya-e0105n6:6_0": "Visuddhimaggaṁ bhāsissa’’nti visuddhi. 1.2 ca,",
  "anya-e0105n6:7_0": "‘‘Tassā atthasaṁvaṇṇanaṁ karontena vibhajjavādimaṇḍalaṁ otaritvā ācariye anabbhācikkhantena sakasamayaṁ avokkamantena parasamayaṁ anāyūhantena suttaṁ appaṭibāhantena vinayaṁ anulomentena mahāpadese olokentena dhammaṁ dīpentena atthaṁ saṅgāhentena tamevatthaṁ punarāvattetvā aparehipi pariyāyantarehi niddisantena ca yasmā atthasaṁvaṇṇanā kātabbā hotī’’ti visuddhi. 2.581 ca,",
  "anya-e0105n6:8_0": "‘‘Sāsanaṁ panidaṁ nānā-desanānayamaṇḍitaṁ;",
  "anya-e0105n6:9_0": "Pubbācariyamaggo ca, abbocchinno pavattati;",
  "anya-e0105n6:10_0": "Yasmā tasmā tadubhayaṁ, sannissāyatthavaṇṇanaṁ;",
  "anya-e0105n6:11_0": "Ārabhissāmi etassā’’ti visuddhi. 2.581 ca,",
  "anya-e0105n6:12_0": "Paṭiññaṁ katvā yathāpaṭiññātappakāreneva aṭṭhakathāyo katā.",
  "anya-e0105n6:12_1": "Evametāsaṁ karaṇe kāraṇampettha pakāsetabbaṁ,",
  "anya-e0105n6:12_2": "tasmā dāni tampakāsanatthaṁ sammāsambuddhassa parinibbutikālato paṭṭhāya yāva ācariyabuddhaghosassa kālo,",
  "anya-e0105n6:12_3": "tāva sāsanappavattikkamampi vakkhāma."
}