{
  "atk-vin02a42:0_0": "Antarapeyyālaṁ",
  "atk-vin02a42:1_0": "Katipucchāvāravaṇṇanā",
  "atk-vin02a42:2_0": "271.",
  "atk-vin02a42:2_1": "Idāni āpattiādikoṭṭhāsesu kosallajananatthaṁ ‘‘kati āpattiyo’’tiādinā nayena mātikaṁ ṭhapetvā niddesappaṭiniddesavasena vibhaṅgo vutto.",
  "atk-vin02a42:3_0": "Tattha kati āpattiyoti mātikāya ca vibhaṅge ca āgatāpattipucchā.",
  "atk-vin02a42:3_1": "Esa nayo dutiyapadepi.",
  "atk-vin02a42:3_2": "Kevalañhettha āpattiyo eva rāsivasena khandhāti vuttā.",
  "atk-vin02a42:3_3": "Vinītavatthūnīti tāsaṁ āpattīnaṁ vinayapucchā;",
  "atk-vin02a42:3_4": "‘‘vinītaṁ vinayo vūpasamo’’ti idañhi atthato ekaṁ,",
  "atk-vin02a42:3_5": "vinītāniyeva vinītavatthūnīti ayamettha padattho.",
  "atk-vin02a42:3_6": "Idāni yesu sati āpattiyo honti,",
  "atk-vin02a42:3_7": "asati na honti,",
  "atk-vin02a42:3_8": "te dassetuṁ ‘‘kati agāravā’’ti pucchādvayaṁ.",
  "atk-vin02a42:3_9": "Vinītavatthūnīti ayaṁ pana tesaṁ agāravānaṁ vinayapucchā.",
  "atk-vin02a42:3_10": "Yasmā pana tā āpattiyo vipattiṁ āpattā nāma natthi,",
  "atk-vin02a42:3_11": "tasmā ‘‘kati vipattiyo’’ti ayaṁ āpattīnaṁ vipattibhāvapucchā.",
  "atk-vin02a42:3_12": "Kati āpattisamuṭṭhānānīti tāsaṁyeva āpattīnaṁ samuṭṭhānapucchā.",
  "atk-vin02a42:3_13": "Vivādamūlāni anuvādamūlānīti imā ‘‘vivādādhikaraṇaṁ anuvādādhikaraṇa’’nti āgatānaṁ vivādānuvādānaṁ mūlapucchā.",
  "atk-vin02a42:3_14": "Sāraṇīyā dhammāti vivādānuvādamūlānaṁ abhāvakaradhammapucchā.",
  "atk-vin02a42:3_15": "Bhedakaravatthūnīti ayaṁ ‘‘bhedanasaṁvattanikaṁ vā adhikaraṇa’’ntiādīsu vuttabhedakaraṇapucchā.",
  "atk-vin02a42:3_16": "Adhikaraṇānīti bhedakaravatthūsu sati uppajjanadhammapucchā.",
  "atk-vin02a42:3_17": "Samathāti tesaṁyeva vūpasamanadhammapucchā.",
  "atk-vin02a42:3_18": "Pañca āpattiyoti mātikāya āgatavasena vuttā.",
  "atk-vin02a42:3_19": "Sattāti vibhaṅge āgatavasena.",
  "atk-vin02a42:4_0": "Ārakā etehi ramatīti ārati;",
  "atk-vin02a42:4_1": "bhusā vā rati ārati.",
  "atk-vin02a42:4_2": "Vinā etehi ramatīti virati.",
  "atk-vin02a42:4_3": "Paccekaṁ paccekaṁ viramatīti paṭivirati.",
  "atk-vin02a42:4_4": "Veraṁ maṇati vināsetīti veramaṇī.",
  "atk-vin02a42:4_5": "Na etāya ete āpattikkhandhā karīyantīti akiriyā.",
  "atk-vin02a42:4_6": "Yaṁ etāya asati āpattikkhandhakaraṇaṁ uppajjeyya,",
  "atk-vin02a42:4_7": "tassa paṭipakkhato akaraṇaṁ.",
  "atk-vin02a42:4_8": "Āpattikkhandhaajjhāpattiyā paṭipakkhato anajjhāpatti.",
  "atk-vin02a42:4_9": "Velanato velā;",
  "atk-vin02a42:4_10": "calayanato vināsanatoti attho .",
  "atk-vin02a42:4_11": "Niyyānaṁ sinoti bandhati nivāretīti setu.",
  "atk-vin02a42:4_12": "Āpattikkhandhānametaṁ adhivacanaṁ.",
  "atk-vin02a42:4_13": "So setu etāya paññattiyā haññatīti setughāto.",
  "atk-vin02a42:4_14": "Sesavinītavatthuniddesesupi eseva nayo.",
  "atk-vin02a42:5_0": "Buddhe agāravādīsu yo buddhe dharamāne upaṭṭhānaṁ na gacchati,",
  "atk-vin02a42:5_1": "parinibbute cetiyaṭṭhānaṁ bodhiṭṭhānaṁ na gacchati,",
  "atk-vin02a42:5_2": "cetiyaṁ vā bodhiṁ vā na vandati,",
  "atk-vin02a42:5_3": "cetiyaṅgaṇe sachatto saupāhano carati,",
  "atk-vin02a42:5_4": "natthetassa buddhe gāravoti veditabbo.",
  "atk-vin02a42:5_5": "Yo pana sakkontoyeva dhammassavanaṁ na gacchati,",
  "atk-vin02a42:5_6": "sarabhaññaṁ na bhaṇati,",
  "atk-vin02a42:5_7": "dhammakathaṁ na katheti,",
  "atk-vin02a42:5_8": "dhammassavanaggaṁ bhinditvā gacchati,",
  "atk-vin02a42:5_9": "vikkhitto vā anādaro vā nisīdati,",
  "atk-vin02a42:5_10": "natthetassa dhamme gāravo.",
  "atk-vin02a42:5_11": "Yo theranavamajjhimesu cittīkāraṁ na paccupaṭṭhāpeti,",
  "atk-vin02a42:5_12": "uposathāgāravitakkamāḷakādīsu kāyappāgabbhiyaṁ dasseti,",
  "atk-vin02a42:5_13": "yathāvuḍḍhaṁ na vandati,",
  "atk-vin02a42:5_14": "natthetassa saṅghe gāravo.",
  "atk-vin02a42:5_15": "Tisso sikkhā samādāya asikkhamānoyeva pana sikkhāya agāravoti veditabbo.",
  "atk-vin02a42:5_16": "Pamāde ca sativippavāse tiṭṭhamānoyeva appamādalakkhaṇaṁ abrūhayamāno appamāde agāravoti veditabbo.",
  "atk-vin02a42:5_17": "Tathā āmisappaṭisanthāraṁ dhammappaṭisanthāranti imaṁ duvidhaṁ paṭisanthāraṁ akarontoyeva paṭisanthāre agāravoti veditabbo.",
  "atk-vin02a42:5_18": "Gāravaniddese vuttavipariyāyena attho veditabbo.",
  "atk-vin02a42:6_0": "272.",
  "atk-vin02a42:6_1": "Vivādamūlaniddese ‘‘sattharipi agāravo’’tiādīnaṁ buddhe agāravādīsu vuttanayeneva attho veditabbo.",
  "atk-vin02a42:6_2": "Appatissoti anīcavutti;",
  "atk-vin02a42:6_3": "na satthāraṁ jeṭṭhakaṁ katvā viharati.",
  "atk-vin02a42:6_4": "Ajjhattaṁ vāti attano santāne vā attano pakkhe vā;",
  "atk-vin02a42:6_5": "sakāya parisāyāti attho.",
  "atk-vin02a42:6_6": "Bahiddhā vāti parasantāne vā parapakkhe vā.",
  "atk-vin02a42:6_7": "Tatra tumheti tasmiṁ ajjhattabahiddhābhede saparasantāne vā saparaparisāya vā.",
  "atk-vin02a42:6_8": "Pahānāya vāyameyyāthāti mettābhāvanādīhi nayehi pahānatthaṁ vāyameyyātha;",
  "atk-vin02a42:6_9": "mettābhāvanādinayena hi taṁ ajjhattampi bahiddhāpi pahīyati.",
  "atk-vin02a42:6_10": "Anavassavāyāti appavattibhāvāya.",
  "atk-vin02a42:7_0": "Sandiṭṭhiparāmāsīti sakameva diṭṭhiṁ parāmasati;",
  "atk-vin02a42:7_1": "yaṁ attanā diṭṭhigataṁ gahitaṁ,",
  "atk-vin02a42:7_2": "idameva saccanti gaṇhāti .",
  "atk-vin02a42:7_3": "Ādhānaggāhīti daḷhaggāhī.",
  "atk-vin02a42:8_0": "273.",
  "atk-vin02a42:8_1": "Anuvādamūlaniddeso kiñcāpi vivādamūlaniddeseneva samāno,",
  "atk-vin02a42:8_2": "atha kho aṭṭhārasa bhedakaravatthūni nissāya vivadantānaṁ kodhūpanāhādayo vivādamūlāni.",
  "atk-vin02a42:8_3": "Tathā vivadantā pana sīlavipattiādīsu aññataravipattiṁ āpajjitvā ‘‘asuko bhikkhu asukaṁ nāma vipattiṁ āpanno’’ti vā,",
  "atk-vin02a42:8_4": "‘‘pārājikaṁ āpannosi,",
  "atk-vin02a42:8_5": "saṅghādisesaṁ āpannosī’’ti vā anuvadanti.",
  "atk-vin02a42:8_6": "Evaṁ anuvadantānaṁ kodhūpanāhādayo anuvādamūlānīti ayamettha viseso.",
  "atk-vin02a42:9_0": "274.",
  "atk-vin02a42:9_1": "Sāraṇīyadhammaniddese mettacittena kataṁ kāyakammaṁ mettaṁ kāyakammaṁ nāma.",
  "atk-vin02a42:9_2": "Āvi ceva raho cāti sammukhā ca parammukhā ca.",
  "atk-vin02a42:9_3": "Tattha navakānaṁ cīvarakammādīsu sahāyabhāvagamanaṁ sammukhā mettaṁ kāyakammaṁ nāma.",
  "atk-vin02a42:9_4": "Therānaṁ pana pādadhovanabījanavātadānādibhedampi sabbaṁ sāmīcikammaṁ sammukhā mettaṁ kāyakammaṁ nāma.",
  "atk-vin02a42:9_5": "Ubhayehipi dunnikkhittānaṁ dārubhaṇḍādīnaṁ tesu avamaññaṁ akatvā attanā dunnikkhittānaṁ viya paṭisāmanaṁ parammukhā mettaṁ kāyakammaṁ nāma.",
  "atk-vin02a42:9_6": "Ayampi dhammo sāraṇīyoti ayaṁ mettākāyakammasaṅkhāto dhammo saritabbo satijanako;",
  "atk-vin02a42:9_7": "yo naṁ karoti,",
  "atk-vin02a42:9_8": "taṁ puggalaṁ;",
  "atk-vin02a42:9_9": "yesaṁ kato hoti,",
  "atk-vin02a42:9_10": "te pasannacittā ‘‘aho sappuriso’’ti anussarantīti adhippāyo.",
  "atk-vin02a42:9_11": "Piyakaraṇoti taṁ puggalaṁ sabrahmacārīnaṁ piyaṁ karoti.",
  "atk-vin02a42:9_12": "Garukaraṇoti taṁ puggalaṁ sabrahmacārīnaṁ garuṁ karoti.",
  "atk-vin02a42:9_13": "Saṅgahāyātiādīsu sabrahmacārīhi saṅgahetabbabhāvāya.",
  "atk-vin02a42:9_14": "Tehi saddhiṁ avivādāya samaggabhāvāya ekībhāvāya ca saṁvattati.",
  "atk-vin02a42:10_0": "Mettaṁ vacīkammantiādīsu devatthero tissattheroti evaṁ paggayha vacanaṁ sammukhā mettaṁ vacīkammaṁ nāma.",
  "atk-vin02a42:10_1": "Vihāre asante pana taṁ paṭipucchantassa ‘‘kuhiṁ amhākaṁ devatthero,",
  "atk-vin02a42:10_2": "kuhiṁ amhākaṁ tissatthero,",
  "atk-vin02a42:10_3": "kadā nu kho āgamissatī’’ti evaṁ mamāyanavacanaṁ parammukhā mettaṁ vacīkammaṁ nāma.",
  "atk-vin02a42:10_4": "Mettāsinehasiniddhāni pana nayanāni ummīletvā pasannena mukhena olokanaṁ sammukhā mettaṁ manokammaṁ nāma.",
  "atk-vin02a42:10_5": "‘‘Devatthero tissatthero arogo hotu,",
  "atk-vin02a42:10_6": "appābādho’’ti samannāharaṇaṁ parammukhā mettaṁ manokammaṁ nāma.",
  "atk-vin02a42:11_0": "Appaṭivibhattabhogīti neva āmisaṁ paṭivibhajitvā bhuñjati,",
  "atk-vin02a42:11_1": "na puggalaṁ.",
  "atk-vin02a42:11_2": "Yo hi ‘‘ettakaṁ paresaṁ dassāmi,",
  "atk-vin02a42:11_3": "ettakaṁ attanā bhuñjissāmi,",
  "atk-vin02a42:11_4": "ettakaṁ vā asukassa ca asukassa ca dassāmi,",
  "atk-vin02a42:11_5": "ettakaṁ attanā bhuñjissāmī’’ti vibhajitvā bhuñjati,",
  "atk-vin02a42:11_6": "ayaṁ paṭivibhattabhogī nāma.",
  "atk-vin02a42:11_7": "Ayaṁ pana evaṁ akatvā ābhataṁ piṇḍapātaṁ therāsanato paṭṭhāya datvā gahitāvasesaṁ bhuñjati.",
  "atk-vin02a42:11_8": "‘‘Sīlavantehī’’ti vacanato dussīlassa adātumpi vaṭṭati,",
  "atk-vin02a42:11_9": "sāraṇīyadhammapūrakena pana sabbesaṁ dātabbamevāti vuttaṁ.",
  "atk-vin02a42:11_10": "Gilāna-gilānupaṭṭhāka-āgantuka-gamikacīvarakammādipasutānaṁ viceyya dātumpi vaṭṭati.",
  "atk-vin02a42:11_11": "Na hi ete vicinitvā dentena puggalavibhāgo kato hoti,",
  "atk-vin02a42:11_12": "īdisānañhi kicchalābhattā viseso kātabboyevāti ayaṁ karoti.",
  "atk-vin02a42:12_0": "Akhaṇḍānītiādīsu yassa sattasu āpattikkhandhesu ādimhi vā ante vā sikkhāpadaṁ bhinnaṁ hoti,",
  "atk-vin02a42:12_1": "tassa sīlaṁ pariyante chinnasāṭako viya khaṇḍaṁ nāma.",
  "atk-vin02a42:12_2": "Yassa pana vemajjhe bhinnaṁ,",
  "atk-vin02a42:12_3": "tassa majjhe chiddasāṭako viya chiddaṁ nāma hoti.",
  "atk-vin02a42:12_4": "Yassa paṭipāṭiyā dve tīṇi bhinnāni,",
  "atk-vin02a42:12_5": "tassa piṭṭhiyaṁ vā kucchiyaṁ vā uṭṭhitena visabhāgavaṇṇena kāḷarattādīnaṁ aññatarasarīravaṇṇā gāvī viya sabalaṁ nāma hoti.",
  "atk-vin02a42:12_6": "Yassa antarantarā bhinnāni,",
  "atk-vin02a42:12_7": "tassa antarantarā visabhāgavaṇṇabinduvicitrā gāvī viya kammāsaṁ nāma hoti.",
  "atk-vin02a42:12_8": "Yassa pana sabbena sabbaṁ abhinnāni sīlāni,",
  "atk-vin02a42:12_9": "tassa tāni sīlāni akhaṇḍāni acchiddāni asabalāni akammāsāni nāma honti.",
  "atk-vin02a42:12_10": "Tāni panetāni bhujissabhāvakaraṇato bhujissāni.",
  "atk-vin02a42:12_11": "Viññūhi pasatthattā viññuppasatthāni.",
  "atk-vin02a42:12_12": "Taṇhādiṭṭhīhi aparāmaṭṭhattā aparāmaṭṭhāni.",
  "atk-vin02a42:12_13": "Upacārasamādhiṁ appanāsamādhiṁ vā saṁvattayantīti samādhisaṁvattanikānīti vuccanti.",
  "atk-vin02a42:12_14": "Sīlasāmaññagato viharatīti tesu tesu disābhāgesu viharantehi kalyāṇasīlehi bhikkhūhi saddhiṁ samānabhāvūpagatasīlo viharati.",
  "atk-vin02a42:13_0": "Yāyaṁ diṭṭhīti maggasampayuttā sammādiṭṭhi.",
  "atk-vin02a42:13_1": "Ariyāti niddosā.",
  "atk-vin02a42:13_2": "Niyyātīti niyyānikā.",
  "atk-vin02a42:13_3": "Takkarassāti yo tathākārī hoti, tassa.",
  "atk-vin02a42:13_4": "Dukkhakkhayāyāti sabbadukkhassa khayatthaṁ.",
  "atk-vin02a42:13_5": "Sesaṁ yāva samathabhedapariyosānā uttānatthameva.",
  "atk-vin02a42:14_0": "Katipucchāvāravaṇṇanā niṭṭhitā."
}