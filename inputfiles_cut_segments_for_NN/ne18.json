{
  "ne18:0.1_0": "Netti",
  "ne18:0.2_0": "Paṭiniddesavāra",
  "ne18:0.3_0": "Vibhaṅga 15",
  "ne18:0.4_0": "Parikkhārahāravibhaṅga",
  "ne18:1.1_0": "Tattha katamo parikkhāro hāro?",
  "ne18:1.2_0": "“Ye dhammā yaṁ dhammaṁ janayantī”ti.",
  "ne18:2.1_0": "Yo dhammo yaṁ dhammaṁ janayati, tassa so parikkhāro.",
  "ne18:2.2_0": "Kiṁlakkhaṇo parikkhāro?",
  "ne18:2.3_0": "Janakalakkhaṇo parikkhāro.",
  "ne18:2.4_0": "Dve dhammā janayanti hetu ca paccayo ca.",
  "ne18:2.5_0": "Tattha kiṁlakkhaṇo hetu, kiṁlakkhaṇo paccayo?",
  "ne18:2.6_0": "Asādhāraṇalakkhaṇo hetu, sādhāraṇalakkhaṇo paccayo.",
  "ne18:2.7_0": "Yathā kiṁ bhave?",
  "ne18:2.8_0": "Yathā aṅkurassa nibbattiyā bījaṁ asādhāraṇaṁ, pathavī āpo ca sādhāraṇā.",
  "ne18:2.9_0": "Aṅkurassa hi pathavī āpo ca paccayo sabhāvo hetu.",
  "ne18:2.10_0": "Yathā vā pana ghaṭe duddhaṁ pakkhittaṁ dadhi bhavati,",
  "ne18:2.10_1": "na catthi ekakālasamavadhānaṁ duddhassa ca dadhissa ca.",
  "ne18:2.11_0": "Evamevaṁ natthi ekakālasamavadhānaṁ hetussa ca paccayassa ca.",
  "ne18:3.1_0": "Ayañhi saṁsāro sahetu sappaccayo nibbatto.",
  "ne18:3.2_0": "Vuttaṁ hi avijjāpaccayā saṅkhārā, saṅkhārapaccayā viññāṇaṁ, evaṁ sabbo paṭiccasamuppādo.",
  "ne18:3.3_0": "Iti avijjā avijjāya hetu ayoniso manasikāro paccayo.",
  "ne18:3.4_0": "Purimikā avijjā pacchimikāya avijjāya hetu.",
  "ne18:3.5_0": "Tattha purimikā avijjā avijjānusayo pacchimikā avijjā avijjāpariyuṭṭhānaṁ,",
  "ne18:3.5_1": "purimiko avijjānusayo pacchimikassa avijjāpariyuṭṭhānassa hetubhūto paribrūhanāya,",
  "ne18:3.5_2": "bījaṅkuro viya samanantarahetutāya.",
  "ne18:3.6_0": "Yaṁ pana yattha phalaṁ nibbattati,",
  "ne18:3.6_1": "idamassa paramparahetutāya hetubhūtaṁ.",
  "ne18:3.7_0": "Duvidho hi hetu samanantarahetu paramparahetu ca,",
  "ne18:3.7_1": "evaṁ avijjāyapi duvidho hetu samanantarahetu paramparahetu ca.",
  "ne18:4.1_0": "Yathā vā pana thālakañca vaṭṭi ca telañca padīpassa paccayabhūtaṁ na sabhāvahetu,",
  "ne18:4.1_1": "na hi sakkā thālakañca vaṭṭiñca telañca anaggikaṁ dīpetuṁ padīpassa paccayabhūtaṁ.",
  "ne18:4.2_0": "Padīpo viya sabhāvo hetu hoti.",
  "ne18:4.3_0": "Iti sabhāvo hetu, parabhāvo paccayo.",
  "ne18:4.4_0": "Ajjhattiko hetu, bāhiro paccayo.",
  "ne18:4.5_0": "Janako hetu, pariggāhako paccayo.",
  "ne18:4.6_0": "Asādhāraṇo hetu, sādhāraṇo paccayo.",
  "ne18:5.1_0": "Avupacchedattho santati attho, nibbatti attho phalattho,",
  "ne18:5.1_1": "paṭisandhi attho punabbhavattho,",
  "ne18:5.1_2": "palibodhattho pariyuṭṭhānattho, asamugghātattho anusayattho,",
  "ne18:5.1_3": "asampaṭivedhattho avijjattho,",
  "ne18:5.1_4": "apariññātattho viññāṇassa bījattho.",
  "ne18:5.2_0": "Yattha avupacchedo tattha santati,",
  "ne18:5.2_1": "yattha santati tattha nibbatti,",
  "ne18:5.2_2": "yattha nibbatti tattha phalaṁ,",
  "ne18:5.2_3": "yattha phalaṁ tattha paṭisandhi,",
  "ne18:5.2_4": "yattha paṭisandhi tattha punabbhavo,",
  "ne18:5.2_5": "yattha punabbhavo tattha palibodho,",
  "ne18:5.2_6": "yattha palibodho tattha pariyuṭṭhānaṁ,",
  "ne18:5.2_7": "yattha pariyuṭṭhānaṁ tattha asamugghāto.",
  "ne18:5.3_0": "Yattha asamugghāto tattha anusayo,",
  "ne18:5.3_1": "yattha anusayo tattha asampaṭivedho,",
  "ne18:5.3_2": "yattha asampaṭivedho tattha avijjā,",
  "ne18:5.3_3": "yattha avijjā tattha sāsavaṁ viññāṇaṁ apariññātaṁ,",
  "ne18:5.3_4": "yattha sāsavaṁ viññāṇaṁ apariññātaṁ tattha bījattho.",
  "ne18:6.1_0": "Sīlakkhandho samādhikkhandhassa paccayo,",
  "ne18:6.1_1": "samādhikkhandho paññākkhandhassa paccayo,",
  "ne18:6.1_2": "paññākkhandho vimuttikkhandhassa paccayo,",
  "ne18:6.1_3": "vimuttikkhandho vimuttiñāṇadassanakkhandhassa paccayo.",
  "ne18:6.2_0": "Titthaññutā pītaññutāya paccayo,",
  "ne18:6.2_1": "pītaññutā pattaññutāya paccayo,",
  "ne18:6.2_2": "pattaññutā attaññutāya paccayo.",
  "ne18:7.1_0": "Yathā vā pana cakkhuñca paṭicca rūpe ca uppajjati cakkhuviññāṇaṁ.",
  "ne18:7.2_0": "Tattha cakkhu ādhipateyyapaccayatāya paccayo,",
  "ne18:7.2_1": "rūpā ārammaṇapaccayatāya paccayo.",
  "ne18:7.3_0": "Āloko sannissayatāya paccayo, manasikāro sabhāvo hetu.",
  "ne18:7.4_0": "Saṅkhārā viññāṇassa paccayo, sabhāvo hetu.",
  "ne18:7.5_0": "Viññāṇaṁ nāmarūpassa paccayo, sabhāvo hetu.",
  "ne18:7.6_0": "Nāmarūpaṁ saḷāyatanassa paccayo, sabhāvo hetu.",
  "ne18:7.7_0": "Saḷāyatanaṁ phassassa paccayo, sabhāvo hetu.",
  "ne18:7.8_0": "Phasso vedanāya paccayo, sabhāvo hetu.",
  "ne18:7.9_0": "Vedanā taṇhāya paccayo, sabhāvo hetu.",
  "ne18:7.10_0": "Taṇhā upādānassa paccayo, sabhāvo hetu.",
  "ne18:7.11_0": "Upādānaṁ bhavassa paccayo, sabhāvo hetu.",
  "ne18:7.12_0": "Bhavo jātiyā paccayo, sabhāvo hetu.",
  "ne18:7.13_0": "Jāti jarāmaraṇassa paccayo, sabhāvo hetu.",
  "ne18:7.14_0": "Jarāmaraṇaṁ sokassa paccayo, sabhāvo hetu.",
  "ne18:7.15_0": "Soko paridevassa paccayo, sabhāvo hetu.",
  "ne18:7.16_0": "Paridevo dukkhassa paccayo, sabhāvo hetu.",
  "ne18:7.17_0": "Dukkhaṁ domanassassa paccayo, sabhāvo hetu.",
  "ne18:7.18_0": "Domanassaṁ upāyāsassa paccayo, sabhāvo hetu.",
  "ne18:7.19_0": "Evaṁ yo koci upanissayo sabbo so parikkhāro.",
  "ne18:7.20_0": "Tenāha āyasmā mahākaccāyano “ye dhammā yaṁ dhammaṁ janayantī”ti.",
  "ne18:7.21_0": "Niyutto parikkhāro hāro."
}