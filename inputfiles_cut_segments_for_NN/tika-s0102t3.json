{
  "tika-s0102t3:0_0": "4. Mahāsudassanasuttavaṇṇanā",
  "tika-s0102t3:1_0": "Kusāvatīrājadhānīvaṇṇanā",
  "tika-s0102t3:2_0": "242.Sovaṇṇamayāti suvaṇṇamayā.",
  "tika-s0102t3:2_1": "Ayaṁ pākāroti sabbaratanamayo pākāro. Tayo tayoti anto ca tayo, bahi ca tayoti tayo tayo.",
  "tika-s0102t3:3_0": "Esikatthambho indakhīlo nagarasobhano alaṅkāratthambho.",
  "tika-s0102t3:3_1": "Aṅgīyati ñāyati puthulabhāvo etenāti aṅgaṁ, parikkhepo.",
  "tika-s0102t3:3_2": "Tiporisaṁ aṅgaṁ etissāti tiporisaṅgā. Tenāha ‘‘tenā’’tiādi.",
  "tika-s0102t3:3_3": "Tena pañcahatthappamāṇena tiporisena.",
  "tika-s0102t3:3_4": "Paṇṇaphalesupīti sabbaratanamayānaṁ tālānaṁ paṇṇaphalesupi.",
  "tika-s0102t3:3_5": "Eseva nayoti ‘‘paṇṇesu ekaṁ pattakaṁ sovaṇṇamayaṁ, ekaṁ rūpiyamayaṁ.",
  "tika-s0102t3:3_6": "Phalesupi eko lekhābhāvo sovaṇṇamayo,",
  "tika-s0102t3:3_7": "eko rūpiyamayo’’tiādiko ayamattho atidiṭṭho.",
  "tika-s0102t3:3_8": "Pākārantareti dvinnaṁ dvinnaṁ pākārānaṁ antare. Ekekā hutvā ṭhitā tālapanti.",
  "tika-s0102t3:4_0": "Chekoti paṭu suvisado,",
  "tika-s0102t3:4_1": "so cassa paṭubhāvo manosāroti āha ‘‘sundaro’’ti. Rañjetunti rāgaṁ uppādetuṁ. Khamatevāti rocateva. Na bībhacchetīti na tajjeti,",
  "tika-s0102t3:4_2": "sotasukhabhāvato piyāyitabbo ca hoti.",
  "tika-s0102t3:4_3": "Kumbhathuṇadaddarikādi ekatalaṁ tūriyaṁ. Ubhayatalaṁ pākaṭameva.",
  "tika-s0102t3:4_4": "Sabbato pariyonaddhaṁ caturassaambaṇakaṁ, paṇavādi ca.",
  "tika-s0102t3:4_5": "Vaṁsādīti ādi-saddena saṅkhādikaṁ saṅgaṇhāti.",
  "tika-s0102t3:4_6": "Sumucchitassāti suṭṭhu pariyattassa.",
  "tika-s0102t3:4_7": "Pamāṇeti nātidaḷhanātisithilatāsaṅkhāte majjhime mucchanappamāṇe .",
  "tika-s0102t3:4_8": "Hatthaṁ vā pādaṁ vā cāletvāti hatthalayapādalaye sajjetvā.",
  "tika-s0102t3:4_9": "Naccantāti sākhānaccaṁ naccantā.",
  "tika-s0102t3:5_0": "Cakkaratanavaṇṇanā",
  "tika-s0102t3:6_0": "243.Uposathaṁ vuccati aṭṭhaṅgasamannāgataṁ sabbadivasesu gahaṭṭhehi rakkhitabbasīlaṁ,",
  "tika-s0102t3:6_1": "samādānavasena taṁ tassa atthīti uposathiko, tassa uposathikassa.",
  "tika-s0102t3:6_2": "Tenāha ‘‘samādinnauposathaṅgassā’’ti. Tadāti tasmiṁ kāle. Kasmiṁ pana kāleti?",
  "tika-s0102t3:6_3": "Yasmiṁ kāle cakkavattibhāvasaṁvattaniyadānasīlādipuññasambhārasamudāgamasampanno pūritacakkavattivatto kāladīpadesavisesapaccājātiyā ceva kularūpabhogādhipateyyādiguṇavisesasampattiyā ca tadanurūpe attabhāve ṭhito hoti, tasmiṁ kāle.",
  "tika-s0102t3:6_4": "Tādise hi kāle cakkavattibhāvī purisaviseso yathāvuttaguṇasamannāgato rājā khattiyo muddhāvasitto visuddhasīlo anuposathaṁ satasahassavissajjanādinā sammāpaṭipattiṁ paṭipajjati,",
  "tika-s0102t3:6_5": "na yadā cakkaratanaṁ uppajjati, tadā eva.",
  "tika-s0102t3:6_6": "Ime ca visesā sabbacakkavattīnaṁ sādhāraṇavasena vuttā.",
  "tika-s0102t3:6_7": "Tenāha ‘‘pātova…pe… dhammatā’’ti.",
  "tika-s0102t3:6_8": "Bodhisattānaṁ pana cakkavattibhāvāvahaguṇāpi cakkavattiguṇāpi sātisayāva honti.",
  "tika-s0102t3:7_0": "Vuttappakārapuññakammapaccayanti cakkavattibhāvāvahadānadamasaṁyamādipuññakammahetukaṁ.",
  "tika-s0102t3:7_1": "Nīlamaṇisaṅghātasadisanti indanīlamaṇisañcayasamānaṁ.",
  "tika-s0102t3:7_2": "Dibbānubhāvayuttattāti dassaneyyatā, manuññaghosatā, ākāsagāmitā, obhāsavissajjanā, appaṭighātatā,",
  "tika-s0102t3:7_3": "rañño icchitatthanipphattikāraṇatāti evamādīhi dibbasadisehi ānubhāvehi samannāgatattā,",
  "tika-s0102t3:7_4": "etena dibbaṁ viyāti dibbanti dasseti.",
  "tika-s0102t3:7_5": "Na hi taṁ devalokapariyāpannaṁ.",
  "tika-s0102t3:7_6": "Sahassaṁ arā etassāti vā sahassāraṁ.",
  "tika-s0102t3:7_7": "Sabbehi ākārehīti sabbehi sundarehi paripuṇṇāvayave lakkhaṇasampanne cakke icchitabbehi ākārehi. Paripūranti paripuṇṇaṁ,",
  "tika-s0102t3:7_8": "sā cassā pāripūriṁ idāneva vitthāressati.",
  "tika-s0102t3:8_0": "Panāḷīti chiddaṁ.",
  "tika-s0102t3:8_1": "Suddhasiniddhadantapantiyā nibbivarāyāti adhippāyo.",
  "tika-s0102t3:8_2": "Tassā pana panāḷiyā samantato passassa rajatamayattā sārarajatamayā vuttā.",
  "tika-s0102t3:8_3": "Yasmā cassa cakkassa rathacakkassa viya antobhāvo nāma natthi,",
  "tika-s0102t3:8_4": "tasmā vuttaṁ ‘‘ubhosupi bāhirantesū’’ti.",
  "tika-s0102t3:8_5": "Kataparikkhepā hoti panāḷīti yojanā.",
  "tika-s0102t3:8_6": "Nābhipanāḷiparikkhepapaṭṭesūti nābhiparikkhepapaṭṭe ceva nābhiyā panāḷiparikkhepapaṭṭe ca.",
  "tika-s0102t3:9_0": "Tesanti arānaṁ.",
  "tika-s0102t3:9_1": "Ghaṭakā nāma alaṅkārabhūtā khuddakapuṇṇaghaṭā.",
  "tika-s0102t3:9_2": "Tathā maṇikā nāma muttāvaḷikā.",
  "tika-s0102t3:9_3": "Paricchedalekhā tassa tassa paricchedadassanavasena ṭhitā paricchinnalekhā.",
  "tika-s0102t3:9_4": "Ādi-saddena mālākammādiṁ saṅgaṇhāti.",
  "tika-s0102t3:9_5": "Suvibhattānevāti aññamaññaṁ asaṁkiṇṇattā suṭṭhu vibhattāni.",
  "tika-s0102t3:10_0": "‘‘Surattā’’tiādīsu surattaggahaṇena mahānāmavaṇṇataṁ paṭikkhipati,",
  "tika-s0102t3:10_1": "suddhaggahaṇena saṁṅkiliṭṭhataṁ, siniddhaggahaṇena lūkhataṁ.",
  "tika-s0102t3:10_2": "Kāmaṁ tassa cakkaratanassa nemimaṇḍalaṁ asandhikameva nibbattaṁ,",
  "tika-s0102t3:10_3": "sabbatthakameva pana kevalaṁ pavāḷavaṇṇena ca sobhatīti pakaticakkassa sandhiyuttaṭṭhāne surattasuvaṇṇapaṭṭādimayāhi vaṭṭaparicchedalekhāhi paññāyamānāhi sasandhikā viya dissantīti āha ‘‘sandhīsu panassā’’tiādi.",
  "tika-s0102t3:11_0": "Nemimaṇḍalapiṭṭhiyanti nemimaṇḍalassa piṭṭhipadese.",
  "tika-s0102t3:11_1": "Ākāsacāribhāvato hissa tattha vātaggāhī pavāḷadaṇḍo hoti.",
  "tika-s0102t3:11_2": "Dasannaṁ dasannaṁ arānaṁ antareti dasannaṁ dasannaṁ arānaṁ antare samīpe padese.",
  "tika-s0102t3:11_3": "Chiddamaṇḍalakhacitoti maṇḍalasaṇṭhānachiddavicitto.",
  "tika-s0102t3:11_4": "Sukusalasamannāhatassāti suṭṭhu kusalena sippinā pahatassa, vāditassāti attho. Vaggūti manoramo.",
  "tika-s0102t3:11_5": "Rajanīyoti suṇantānaṁ rāguppādako. Kamanīyoti kanto.",
  "tika-s0102t3:11_6": "Samosaritakusumadāmāti olambitasugandhakusumadāmā.",
  "tika-s0102t3:11_7": "Nemiparikkhepassāti nemipariyantaparikkhepassa.",
  "tika-s0102t3:11_8": "Nābhipanāḷiyā dvinnaṁ passānaṁ vasena ‘‘dvinnampi nābhipanāḷīna’’nti vuttaṁ. Ekā eva hi sā panāḷi. Yehīti yehi dvīhi mukhehi.",
  "tika-s0102t3:11_9": "Puna yehīti yehi muttakalāpehi.",
  "tika-s0102t3:12_0": "Odhāpayamānanti sotuṁ avahitāni kurumānaṁ.",
  "tika-s0102t3:13_0": "Cando purato cakkaratanaṁ pacchāti evaṁ pubbāpariyena pubbāparabhāvena.",
  "tika-s0102t3:14_0": "Antepurassāti anurādhapure rañño antepurassa.",
  "tika-s0102t3:14_1": "Uttarasīhapañjarasadiseti tadā rañño pāsāde tādisassa uttaradisāya sīhapañjarassa labbhamānattā vuttaṁ.",
  "tika-s0102t3:14_2": "Sukhena sakkāti kiñci anāruhitvā,",
  "tika-s0102t3:14_3": "sarīrañca anullaṅghitvā yathāṭhiteneva hatthena pupphamuṭṭhiyo khipitvā sukhena sakkā hoti pūjetuṁ.",
  "tika-s0102t3:15_0": "Nānāvirāgaratanappabhāsamujjalanti nānāvidhavicittavaṇṇaratanobhāsapabhassaraṁ.",
  "tika-s0102t3:15_1": "Ākāsaṁ abbhuggantvā pavatteti āgantvā ṭhitaṭṭhānato upari ākāsaṁ abbhuggantvā pavatte.",
  "tika-s0102t3:16_0": "244.Rājāyuttāti rañño kicce āyuttakapurisā.",
  "tika-s0102t3:17_0": "Sineruṁ vāmapassena katvā tassa dhurataraṁ gacchanto ‘‘vāmapassena sineruṁ pahāyā’’ti vuttaṁ.",
  "tika-s0102t3:18_0": "Vinibbedhenāti tiriyaṁ vinivijjhanavasena.",
  "tika-s0102t3:18_1": "Sannivesakkhamoti khandhāvārasannivesayogyo.",
  "tika-s0102t3:18_2": "Sulabhāhārupakaraṇoti sukheneva laddhabbadhaññagorasadārutiṇādibhojanasādhano.",
  "tika-s0102t3:19_0": "Paracakkanti parassa rañño senā, āṇā vā.",
  "tika-s0102t3:20_0": "Āgamananandanoti āgamanena nandijanano.",
  "tika-s0102t3:20_1": "Gamanena socetīti gamanasocano.",
  "tika-s0102t3:20_2": "Upakappethāti uparūpari kappetha,",
  "tika-s0102t3:20_3": "saṁvidahatha upanethāti attho.",
  "tika-s0102t3:20_4": "Upaparikkhitvāti hetutopi sabhāvatopi phalatopi diṭṭhadhammikasamparāyikādiādīnavatopi vīmaṁsitvā.",
  "tika-s0102t3:20_5": "Vibhāventi paññāya atthaṁ vibhūtaṁ karontīti vibhāvino, paññavanto. Anuyantāti anuvattakā, anuvattakabhāveneva,",
  "tika-s0102t3:20_6": "pana rañño ca mahānubhāvena te jigucchanavasena pāpato anoramantāpi ekacce ottappavasena oramantīti veditabbaṁ.",
  "tika-s0102t3:21_0": "Ogacchamānanti osīdantaṁ.",
  "tika-s0102t3:21_1": "Yojanamattanti vitthārato yojanamattaṁ padesaṁ.",
  "tika-s0102t3:21_2": "Gambhīrabhāvena pana yathā bhūmi dissati, evaṁ ogacchati.",
  "tika-s0102t3:21_3": "Tenāha ‘‘mahāsamuddatala’’ntiādi.",
  "tika-s0102t3:21_4": "Ante cakkaratanaṁ udakena senāya anajjhottharaṇatthaṁ.",
  "tika-s0102t3:21_5": "Puratthimo mahāsamuddo pariyanto etassāti puratthimamahāsamuddapariyanto,",
  "tika-s0102t3:21_6": "taṁ puratthimamahāsamuddapariyantaṁ,",
  "tika-s0102t3:21_7": "puratthimamahāsamuddaṁ pariyantaṁ katvāti attho.",
  "tika-s0102t3:22_0": "Cāturantāyāti catusamuddantāya,",
  "tika-s0102t3:22_1": "puratthimadisādicatukoṭṭhāsantāya vā.",
  "tika-s0102t3:22_2": "Sobhayamānaṁ viyāti viya-saddo nipātamattaṁ.",
  "tika-s0102t3:22_3": "Attano acchariyaguṇehi sobhantameva hi taṁ tiṭṭhati.",
  "tika-s0102t3:22_4": "Pāḷiyampi hi ‘‘upasobhayamānaṁ’’ tveva vuttaṁ.",
  "tika-s0102t3:23_0": "Hatthiratanavaṇṇanā",
  "tika-s0102t3:24_0": "246.Haricandanādīhīti ādi-saddena catujjātiyagandhādiṁ saṅgaṇhāti.",
  "tika-s0102t3:24_1": "Āgamanaṁ cintethātivadanti cakkavattivattassa pūritatāya paricitattā.",
  "tika-s0102t3:24_2": "Kāḷatilakādīnaṁ abhāvena visuddhasetasarīro.",
  "tika-s0102t3:24_3": "Sattapatiṭṭhoti bhūmiphusanakehi vāladhi, varaṅgaṁ, hatthoti imehi ca tīhi,",
  "tika-s0102t3:24_4": "catūhi pādehi cāti sattahi avayavehi patiṭṭhitattā sattapatiṭṭho.",
  "tika-s0102t3:24_5": "Sabbakaniṭṭhoti sabbehi chaddantakulahatthīhi hīno.",
  "tika-s0102t3:24_6": "Uposathakulā sabbajeṭṭhoti uposathakulato āgacchanto tattha sabbappadhāno āgacchatīti yojanā.",
  "tika-s0102t3:24_7": "Vuttanayenāti ‘‘mahādānaṁ datvā’’tiādinā vuttena nayena. Cakkavattīnaṁ,",
  "tika-s0102t3:24_8": "cakkavattiputtānañca cakkavattiṁ uddissa cintayantānaṁ āgacchati.",
  "tika-s0102t3:24_9": "Apanetvāti attano ānubhāvena apanetvā.",
  "tika-s0102t3:24_10": "Gandhameva hi tassa itare hatthī na sahanti.",
  "tika-s0102t3:25_0": "Gharadhenuvacchako viyāti ghare paricitadhenuyā tattheva jātasaṁvaddhavacchako viya.",
  "tika-s0102t3:25_1": "Sakalapathavinti sakalaṁ jambudīpasaññitaṁ pathaviṁ.",
  "tika-s0102t3:26_0": "Assaratanavaṇṇanā",
  "tika-s0102t3:27_0": "247.Sindhavakulatoti sindhavassājānīyakulato.",
  "tika-s0102t3:28_0": "Maṇiratanavaṇṇanā",
  "tika-s0102t3:29_0": "248.Sakaṭanābhisamapariṇāhanti pariṇāhato mahāsakaṭassa nābhiyā samappamāṇaṁ. Ubhosu antesūti heṭṭhā, upari cāti dvīsu antesu.",
  "tika-s0102t3:29_1": "Kaṇṇikapariyantatoti dvinnaṁ kañcanapadumānaṁ kaṇṇikāya pariyantato.",
  "tika-s0102t3:29_2": "Muttājālake ṭhapetvāti suvisuddhe muttamaye jālake patiṭṭhāpetvā.",
  "tika-s0102t3:29_3": "Aruṇuggamanavelā viyāti aruṇuggamanasīsena sūriyaudayakkhaṇaṁ upalakkheti.",
  "tika-s0102t3:30_0": "Itthiratanavaṇṇanā",
  "tika-s0102t3:31_0": "249.",
  "tika-s0102t3:31_1": "‘‘Itthiratanaṁ pātubhavatī’’ti vatvā kutassā pātubhāvoti dassetuṁ ‘‘maddarājakulato’’tiādi vuttaṁ.",
  "tika-s0102t3:31_2": "Maddaraṭṭhaṁ kira jambudīpe abhirūpānaṁ itthīnaṁ uppattiṭṭhānaṁ.",
  "tika-s0102t3:31_3": "Tathā hi ‘‘siñcayamahārājassa devī, vessantaramahārājassa devī,",
  "tika-s0102t3:31_4": "bhaddakāpilānī’’ti evamādi itthiratanaṁ maddaraṭṭhe eva uppannaṁ.",
  "tika-s0102t3:31_5": "Puññānubhāvenāti cakkavattirañño puññatejena.",
  "tika-s0102t3:32_0": "Saṇṭhānapāripūriyāti hatthapādādisarīrāvayavānaṁ susaṇṭhitāya.",
  "tika-s0102t3:32_1": "Avayavapāripūriyā hi samudāyapāripūrisiddhi .",
  "tika-s0102t3:32_2": "Rūpanti sarīraṁ ‘‘rūpaṁ tveva saṅkhaṁ gacchatī’’tiādīsu (ma. ni. 1.306) viya.",
  "tika-s0102t3:32_3": "Dassanīyāti surūpabhāvena passitabbayuttā. Tenāha ‘‘dissamānāvā’’tiādi.",
  "tika-s0102t3:32_4": "Somanassavasena cittaṁ pasādeti yoniso cintentānaṁ kammaphalasaddhāya vasena.",
  "tika-s0102t3:32_5": "Pasādāvahattāti kāraṇavacanena yathā pāsādikatāya vaṇṇapokkharatāsiddhi vuttā,",
  "tika-s0102t3:32_6": "evaṁ dassanīyatāya pāsādikatāsiddhi,",
  "tika-s0102t3:32_7": "abhirūpatāya ca dassanīyatāsiddhi vattabbāti nayaṁ dasseti.",
  "tika-s0102t3:32_8": "Paṭilomato vā vaṇṇapokkharatāya pāsādikatāsiddhi,",
  "tika-s0102t3:32_9": "pāsādikatāya dassanīyatāsiddhi,",
  "tika-s0102t3:32_10": "dassanīyatāya abhirūpatāsiddhi yojetabbā.",
  "tika-s0102t3:32_11": "Evaṁ sarīrasampattivasena abhirūpatādike dassetvā idāni sarīre dosābhāvavasenapi te dassetuṁ ‘‘abhirūpā vā’’tiādi vuttaṁ. Tattha yathā pamāṇayuttā,",
  "tika-s0102t3:32_12": "evaṁ ārohapariṇāhayogato ca pāsādikā nātidīghatādayo,",
  "tika-s0102t3:32_13": "evaṁ manussānaṁ dibbarūpatāsampattipīti ‘‘appattā dibbavaṇṇa’’nti vuttaṁ.",
  "tika-s0102t3:33_0": "Ārohasampatti vuttā ubbedhena pāsādikabhāvato.",
  "tika-s0102t3:33_1": "Pariṇāhasampatti vuttā kisathūladosābhāvato.",
  "tika-s0102t3:33_2": "Vaṇṇasampatti vuttā vivaṇṇatābhāvato.",
  "tika-s0102t3:33_3": "Kāyavipattiyāti sarīradosassa.",
  "tika-s0102t3:33_4": "Satavāravihatassāti sattakkhattuṁ vihatassa,",
  "tika-s0102t3:33_5": "‘‘satavāravihatassā’’ti ca idaṁ kappāsapicuvasena vuttaṁ,",
  "tika-s0102t3:33_6": "tūlapicuno pana vihananameva natthi.",
  "tika-s0102t3:33_7": "Kuṅkumatagaraturukkhayavanapupphāni catujjāti.",
  "tika-s0102t3:33_8": "‘‘Tamālatagaraturukkhayavanapupphānī’’ti apare.",
  "tika-s0102t3:34_0": "Aggidaḍḍhā viyāti āsanagatena agginā daḍḍhā viya.",
  "tika-s0102t3:34_1": "Paṭhamamevāti rājānaṁ disvāpi kiccantarappasutā ahutvā kiccantarato paṭhamameva, dassanasamakālaṁ evāti attho.",
  "tika-s0102t3:34_2": "Rañño nisajjāya pacchā nipātanaṁ nisīdanaṁ sīlaṁ etissāti pacchānipātinī.",
  "tika-s0102t3:34_3": "Taṁ taṁ attanā rañño kātabbakiccaṁ ‘‘kiṁ karomī’’ti pucchitabbatāya kiṁ karaṇaṁ paṭisāvetīti kiṁkārapaṭissāvinī.",
  "tika-s0102t3:35_0": "Mātugāmo nāma yebhuyyena saṭhajātiko,",
  "tika-s0102t3:35_1": "itthiratanassa pana taṁ natthīti dassetuṁ ‘‘svāssā’’tiādi vuttaṁ.",
  "tika-s0102t3:36_0": "Guṇāti rūpaguṇā ceva ācāraguṇā ca.",
  "tika-s0102t3:36_1": "Purimakammānubhāvenāti katassa purimakammassānubhāvena itthiratanassa tabbhāvasaṁvattaniyassa purimakammassa ānubhāvena.",
  "tika-s0102t3:36_2": "Cakkavattinopi parivārasampattisaṁvattaniyaṁ puññakammaṁ tādisassa phalavisesassa upanissayo hotiyeva.",
  "tika-s0102t3:36_3": "Tenāha ‘‘cakkavattinopuññaṁ upanissāyā’’ti,",
  "tika-s0102t3:36_4": "etena sesesupi saviññāṇakaratanesu attano kammavasena nibbattesupi tesaṁ tesaṁ visesānaṁ tadupanissayatā vibhāvitā evāti daṭṭhabbā.",
  "tika-s0102t3:36_5": "Pubbe ekadesavasena labbhamānā pāripūrī rañño cakkavattibhāvūpagamanato paṭṭhāya sabbākāraparipūrā jātā.",
  "tika-s0102t3:37_0": "Gahapatiratanavaṇṇanā",
  "tika-s0102t3:38_0": "250.Pakatiyā vāti sabhāveneva cakkaratanapātubhāvato pubbepi.",
  "tika-s0102t3:38_1": "Yādisaṁ rañño cakkavattissa puññabalaṁ nissāya yathāvuttā cakkaratanānubhāvanibbatti,",
  "tika-s0102t3:38_2": "tādisaṁ etassa puññabalaṁ nissāya gahapatiratanassa kammavipākajaṁ dibbacakkhuṁ nibbattetīti āha ‘‘cakkaratanānubhāvasahita’’nti.",
  "tika-s0102t3:38_3": "Kāraṇassa hi ekasantatipatitatāya,",
  "tika-s0102t3:38_4": "phalassa ca samānakālikatāya tathāvacanaṁ.",
  "tika-s0102t3:39_0": "Pariṇāyakaratanavaṇṇanā",
  "tika-s0102t3:40_0": "251. ‘‘Ayaṁ dhammo,",
  "tika-s0102t3:40_1": "ayaṁ adhammo’’tiādinā kammassakatāvabodhanasaṅkhātassa paṇḍitabhāvassa atthitāya paṇḍito. Bāhusaccabyattiyā byatto.",
  "tika-s0102t3:40_2": "Sabhāvasiddhāya medhāsaṅkhātāya pakatipaññāya atthitāya medhāvī.",
  "tika-s0102t3:40_3": "Attano yāthāvabuddhamatthaṁ paresaṁ vibhāvetuṁ pakāsetuṁ samatthatāya vibhāvī. Vavatthapetunti nicchituṁ.",
  "tika-s0102t3:41_0": "Catuiddhisamannāgatavaṇṇanā",
  "tika-s0102t3:42_0": "252. Vipaccanaṁ vipāko,",
  "tika-s0102t3:42_1": "vipāko eva vepāko yathā ‘‘vikatameva vekata’’nti.",
  "tika-s0102t3:42_2": "Samaṁ nātisītanāccuṇhatāya avisamaṁ bhuttassa vepāko etissā atthīti samavepākinī, tāya samavepākiniyā.",
  "tika-s0102t3:43_0": "Dhammapāsādapokkharaṇivaṇṇanā",
  "tika-s0102t3:44_0": "253.Janarāsiṁ kāretvā tena janarāsinā khaṇitvā na māpesi.",
  "tika-s0102t3:44_1": "Kiñcarahīti āha ‘‘rañño panā’’tiādi.",
  "tika-s0102t3:44_2": "Tattha kāraṇaṁ parato āgamissati.",
  "tika-s0102t3:44_3": "Ekāya vedikāya parikkhittā pokkharaṇiyo .",
  "tika-s0102t3:44_4": "Pariveṇaparicchedapariyanteti ettha pariveṇaṁ nāma samantato vivaṭaṅgaṇabhūtaṁ pokkharaṇiyā tīraṁ,",
  "tika-s0102t3:44_5": "tassa paricchedabhūte pariyante ekāya vedikāya parikkhittā pokkharaṇiyo.",
  "tika-s0102t3:44_6": "Etadahosīti etaṁ ‘‘yaṁnūnāhaṁ imāsu pokkharaṇīsū’’tiādikaṁ ahosīti.",
  "tika-s0102t3:44_7": "Sabbotukanti sabbesu utūsu pupphanakaṁ.",
  "tika-s0102t3:44_8": "Nānāvaṇṇauppalabījādīnīti rattanīlādinānāvaṇṇapupphena pupphanakauppalabījādīni.",
  "tika-s0102t3:44_9": "Jalajathalajamālanti jalajathalajapupphamālaṁ.",
  "tika-s0102t3:45_0": "254.Paricāravasenāti taṅkhaṇikaparicāravasena,",
  "tika-s0102t3:45_1": "idañca paṭhamaṁ paṭṭhapitaniyāmeneva vuttaṁ,",
  "tika-s0102t3:45_2": "pacchā pana yānasayanādīni viya itthiyopi atthikānaṁ pariccattā eva. Tenāha ‘‘itthīhipī’’tiādi.",
  "tika-s0102t3:45_3": "Pariccāgavasenāti nirapekkhapariccāgavasena. Dīyatīti dānaṁ, deyyavatthu.",
  "tika-s0102t3:45_4": "Taṁ aggīyati nissajjīyati etthāti dānaggaṁ, parivesanaṭṭhānaṁ.",
  "tika-s0102t3:45_5": "Tādisāni atthīti yādisāni rañño dānagge khomasukhumādīni vatthāni,",
  "tika-s0102t3:45_6": "tādisāni yesaṁ attano santakāni santi.",
  "tika-s0102t3:45_7": "Ohāyāti pahāya tattheva ṭhapetvā.",
  "tika-s0102t3:45_8": "Attho atthi yesaṁ teti atthikā. Evaṁ anatthikāpi daṭṭhabbā.",
  "tika-s0102t3:46_0": "255.Kalahasaddopīti pi-saddena dānādhippāyena gehato nīhataṁ puna gehaṁ pavesetuṁ na yuttanti imamatthaṁ samucceti.",
  "tika-s0102t3:46_1": "Tenāha ‘‘na kho etaṁ amhākaṁ patirūpa’’ntiādi (dī. ni. 2.255).",
  "tika-s0102t3:47_0": "257.Uṇhīsamatthaketi sikhāpariyantamatthake.",
  "tika-s0102t3:47_1": "Paricchedamatthaketi pāsādaṅgaṇaparicchedassa matthake.",
  "tika-s0102t3:48_0": "258.Haratīti ativiya pabhassarabhāvena cakkhūni paṭiharantaṁ duddikkhatāya diṭṭhiyo harati apanentaṁ viya hoti.",
  "tika-s0102t3:48_1": "Taṁ pana haraṇaṁ nesaṁ paripphandanenāti āha ‘‘phandāpetī’’ti.",
  "tika-s0102t3:49_0": "Paṭhamabhāṇavāravaṇṇanā niṭṭhitā.",
  "tika-s0102t3:50_0": "Jhānasampattivaṇṇanā",
  "tika-s0102t3:51_0": "260.Mahatiyā iddhiyāti mahantena icchitatthasamijjhanena.",
  "tika-s0102t3:51_1": "Tesaṁyeva icchiticchitatthānaṁ.",
  "tika-s0102t3:51_2": "‘‘Anubhavitabbāna’’nti iminā ānubhāva-saddassa kammasādhanataṁ dasseti.",
  "tika-s0102t3:51_3": "Pubbe sampannaṁ katvā deyyadhammapariccāgassa katabhāvaṁ dassento ‘‘sampattipariccāgassā’’ti āha. Attānaṁ dameti etenāti damo.",
  "tika-s0102t3:52_0": "Bodhisattapubbayogavaṇṇanā",
  "tika-s0102t3:53_0": "Assāti mahāsudassanarañño.",
  "tika-s0102t3:53_1": "Eko theroti appaññāto nāmagottato aññataro puthujjano thero.",
  "tika-s0102t3:53_2": "Theraṁ disvāti aññatarasmiṁ rukkhamūle nisinnaṁ disvā.",
  "tika-s0102t3:53_3": "Kaṭṭhattharaṇanti kaṭṭhamayaṁ attharaṇaṁ, dāruphalakanti attho.",
  "tika-s0102t3:54_0": "Paribhogabhājananti pānīyaparibhojanīyādiparibhogayogyaṁ bhājanaṁ.",
  "tika-s0102t3:54_1": "Ārakaṇṭakanti sūcivijjhanakakaṇṭakaṁ.",
  "tika-s0102t3:54_2": "Pipphalikanti khuddakasatthakaṁ. Udakatumbakanti kuṇḍikaṁ.",
  "tika-s0102t3:55_0": "Kūṭāgāradvāreyeva nivattesīti kūṭāgāraṁ paviṭṭhakālato paṭṭhāya tesaṁ micchāvitakkānaṁ pavattiyā okāsaṁ nādāsi.",
  "tika-s0102t3:56_0": "261.Kasiṇameva paññāyati mahāpurisassa tattha tattha katādhikārattā,",
  "tika-s0102t3:56_1": "tesañca padesānaṁ suparikammakatakasiṇasadisattā.",
  "tika-s0102t3:57_0": "262.Cattāri jhānānīti cattāri kasiṇajjhānāni.",
  "tika-s0102t3:57_1": "Kasiṇajjhānappamaññānaṁyeva vacanaṁ tāsaṁ tadā ādaragāravavasena nibbattitattā.",
  "tika-s0102t3:57_2": "Mahābodhisattānañhi arūpajjhānesu ādaro natthi,",
  "tika-s0102t3:57_3": "abhiññāpadaṭṭhānataṁ pana sandhāya tānipi nibbattenti,",
  "tika-s0102t3:57_4": "tasmā mahāsatto tāpasaparibbājakakāle yattake lokiyaguṇe nibbatteti,",
  "tika-s0102t3:57_5": "te sabbepi tadā nibbattesiyeva.",
  "tika-s0102t3:57_6": "Tenāha ‘‘mahāpuriso panā’’tiādi.",
  "tika-s0102t3:58_0": "Caturāsītinagarasahassādivaṇṇanā",
  "tika-s0102t3:59_0": "263.Abhiharitabbabhattanti upanetabbabhattaṁ.",
  "tika-s0102t3:60_0": "264.Nibaddhavattanti pubbe upanibaddhaṁ pākavattaṁ.",
  "tika-s0102t3:61_0": "Subhaddādeviupasaṅkamanavaṇṇanā",
  "tika-s0102t3:62_0": "265.Āvaṭṭetvāti ativisitvā.",
  "tika-s0102t3:62_1": "Yaṁ yaṁ rañño icchitaṁ dānūpakaraṇañceva bhogūpakaraṇañca,",
  "tika-s0102t3:62_2": "tassa tassa tatheva samiddhabhāvaṁ vitthavati.",
  "tika-s0102t3:63_0": "266.",
  "tika-s0102t3:63_1": "Sace pana rājā jīvite chandaṁ janeyya,",
  "tika-s0102t3:63_2": "ito parampi ciraṁ kālaṁ tiṭṭheyya mahiddhiko mahānubhāvoti evaṁ mahajjhāsayā devī bhogesu,",
  "tika-s0102t3:63_3": "jīvite ca rājānaṁ sāpekkhaṁ kātuṁ vāyami.",
  "tika-s0102t3:63_4": "Tena vuttaṁ ‘‘mā heva kho rājā’’tiādi.",
  "tika-s0102t3:63_5": "Tenevāha ‘‘tassa kālaṅkiriyaṁ anicchamānā’’tiādi.",
  "tika-s0102t3:63_6": "Chandaṁ janehīti ettha chanda-saddo taṇhāpariyāyoti āha ‘‘pemaṁ uppādehī’’ti.",
  "tika-s0102t3:63_7": "Apekkhati ārammaṇaṁ etāya na vissajjetīti apekkhā, taṇhā.",
  "tika-s0102t3:64_0": "267.Garahitāti ettha kehi garahitā,",
  "tika-s0102t3:64_1": "kasmā ca garahitāti antolīnaṁ codanaṁ vissajjento ‘‘buddhehī’’tiādimāha, tena viññugarahitattā,",
  "tika-s0102t3:64_2": "duggatisaṁvattaniyato ca sāpekkhakālakiriyā parivajjetabbāti dasseti.",
  "tika-s0102t3:65_0": "268.Ekamantaṁ gantvāti rañño cakkhupathaṁ vijahitvā.",
  "tika-s0102t3:66_0": "Brahmalokūpagamanavaṇṇanā",
  "tika-s0102t3:67_0": "269.Soṇassāti koḷivīsassa soṇassa.",
  "tika-s0102t3:67_1": "Ekā bhattapātīti ekaṁ bhattavaḍḍhitakaṁ.",
  "tika-s0102t3:67_2": "Tādisaṁ bhattanti tathārūpaṁ garuṁ madhuraṁ siniddhaṁ bhattaṁ. Bhuttānanti bhuttavantānaṁ.",
  "tika-s0102t3:68_0": "271.Dāsamanussāti dāsā ceva āyuttakamanussā ca.",
  "tika-s0102t3:69_0": "Idāni yathāvuttāya rañño mahāsudassanassa bhogasampattiyā kammasarikkhataṁ uddharanto ‘‘etāni panā’’tiādimāha, taṁ suviññeyyameva.",
  "tika-s0102t3:70_0": "272.Āditopaṭṭhāyāti samudāgamanato paṭṭhāya. Yattha taṁ puññaṁ āyūhitaṁ, yato sā sampatti nibbattā,",
  "tika-s0102t3:70_1": "tato tatiyattabhāvato pabhuti.",
  "tika-s0102t3:70_2": "Mahāsudassanassa jātakadesanā hi tadā samudāgamanato paṭṭhāya bhagavatā desitāti.",
  "tika-s0102t3:70_3": "Paṁsvāgārakīḷaṁ viyāti yathā nāma dārakā paṁsūhi vāpigehabhojanādīni dassentā yathāruci kīḷitvā gamanakāle sabbaṁ taṁ vidhaṁsentā gacchanti,",
  "tika-s0102t3:70_4": "evameva bhagavā mahāsudassanakāle attanā anubhūtaṁ dibbasampattisadisaṁ acinteyyānubhāvasampattiṁ vitthārato dassetvā puna attano desanaṁ ādīnavanissaraṇadassanavasena vivaṭṭābhimukhaṁ viparivattento ‘‘sabbā sā sampatti aniccatāya vipariṇatā vidhaṁsitā’’ti dassento ‘‘passānandā’’tiādimāha.",
  "tika-s0102t3:70_5": "Vipariṇatāti vipariṇāmaṁ sabhāvavigamaṁ gatā.",
  "tika-s0102t3:70_6": "Tenāha ‘‘pakativijahanenā’’tiādi.",
  "tika-s0102t3:70_7": "Pakatīti sabhāvadhammānaṁ udayavayaparicchinno kakkhaḷaphusanādisabhāvo,",
  "tika-s0102t3:70_8": "so bhaṅgakkhaṇato paṭṭhāya jahito,",
  "tika-s0102t3:70_9": "pariccajanto sabbaso nattheva.",
  "tika-s0102t3:70_10": "Tenāha ‘‘nibbutapadīpo viya apaññattikabhāvaṁ gatā’’ti.",
  "tika-s0102t3:71_0": "Ettāvatāti ādito paṭṭhāya pavattena ettakena desanāmaggena.",
  "tika-s0102t3:71_1": "Anekāni vassakoṭisatasahassāniyeva ubbedho etissāti anekavassakoṭisatasahassubbedhā.",
  "tika-s0102t3:71_2": "Aniccalakkhaṇaṁ ādāyāti taṁ sampattigataṁ aniccalakkhaṇaṁ desanāya gahetvā vibhāvetvā.",
  "tika-s0102t3:71_3": "Yathā nisseṇimuccane tādisaṁ satahatthubbedhaṁ rukkhaṁ pakatipurisena ārohituṁ na sakkā,",
  "tika-s0102t3:71_4": "evaṁ aniccatāvibhāvanena tassā sampattiyā apekkhānisseṇimuccane kenaci ārohituṁ na sakkāti āha ‘‘aniccalakkhaṇaṁ ādāya nisseṇiṁ muñcanto viyā’’ti.",
  "tika-s0102t3:71_5": "Tenevāti yathāvuttakāraṇeneva,",
  "tika-s0102t3:71_6": "ādito sātisayaṁ kāmesu assādaṁ dassetvāpi upari nesaṁ ‘‘passānandā’’tiādinā ādīnavaṁ, okāraṁ, saṁkilesaṁ,",
  "tika-s0102t3:71_7": "nekkhamme ānisaṁsañca vibhāvetvā desanāya niṭṭhāpitattā. Pubbeti atītakāle.",
  "tika-s0102t3:71_8": "Vasabharājāti vasabhanāmako sīhaḷamahārājā.",
  "tika-s0102t3:72_0": "Udakapupphuḷādayoti ādi-saddena tiṇagge ussāvabinduādike saṅgaṇhāti.",
  "tika-s0102t3:73_0": "Mahāsudassanassa panāti pana-saddo visesatthajotano,",
  "tika-s0102t3:73_1": "tena mahāsudassanamahārājā jhānābhiññāsamāpattiyo nibbattesi,",
  "tika-s0102t3:73_2": "tadaggena parisuddhe ca samaṇabhāve patiṭṭhito,",
  "tika-s0102t3:73_3": "yato vidhuya eva kāmavitakkādisamaṇabhāvasaṁkilesaṁ suññāgāraṁ pāvisi,",
  "tika-s0102t3:73_4": "evaṁbhūtassāpi tassa kālaṁ kiriyato sattame divase sabbā cakkavattisampatti antarahitā, na tato paraṁ,",
  "tika-s0102t3:73_5": "aho acchariyamanusso anaññasādhāraṇaguṇavisesoti imaṁ visesaṁ dasseti.",
  "tika-s0102t3:74_0": "Anāruḷhanti ‘‘rājā kira pubbe gahapatikule nibbattī’’tiādinā, (dī. ni. aṭṭha.",
  "tika-s0102t3:74_1": "2.260) ‘‘puna theraṁ āmantesī’’tiādinā (dī. ni. aṭṭha.",
  "tika-s0102t3:74_2": "2.272) ca vuttamatthaṁ sandhāyāha.",
  "tika-s0102t3:74_3": "So hi imasmiṁ sutte saṅgītiṁ anāruḷho,",
  "tika-s0102t3:74_4": "aññattha pana āgato imissā desanāya piṭṭhivattakabhāvena.",
  "tika-s0102t3:74_5": "Yaṁ panettha atthato na vibhattaṁ, taṁ suviññeyyaṁ evāti.",
  "tika-s0102t3:75_0": "Mahāsudassanasuttavaṇṇanāya līnatthappakāsanā."
}