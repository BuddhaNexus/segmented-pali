{
  "tika-vin07t33:0_0": "7. Saṅghabhedakakkhandhako",
  "tika-vin07t33:1_0": "Chasakyapabbajjākathādivaṇṇanā",
  "tika-vin07t33:2_0": "330.",
  "tika-vin07t33:2_1": "Saṅghabhedakakkhandhake pāḷiyaṁ anupiyaṁ nāmāti anupiyā nāma.",
  "tika-vin07t33:2_2": "Heṭṭhā pāsādāti pāsādato heṭṭhā heṭṭhimatalaṁ,",
  "tika-vin07t33:2_3": "“heṭṭhāpāsāda”ntipi pāṭho.",
  "tika-vin07t33:2_4": "Abhinetabbanti vapitakhettesu pavesetabbaṁ.",
  "tika-vin07t33:2_5": "Ninnetabbanti tato nīharitabbaṁ.",
  "tika-vin07t33:2_6": "Niddhāpetabbanti sassadūsakatiṇādīni uddharitabbaṁ.",
  "tika-vin07t33:2_7": "Ujuṁ kārāpetabbanti puñjaṁ kārāpetabbaṁ,",
  "tika-vin07t33:2_8": "ayameva vā pāṭho.",
  "tika-vin07t33:3_0": "332.Paradattoti parehi dinnapaccayehi pavattamāno.",
  "tika-vin07t33:3_1": "Migabhūtena cetasāti katthaci alaggatāya migassa viya jātena cittena.",
  "tika-vin07t33:4_0": "333.Manomayaṁ kāyanti jhānamanena nibbattaṁ brahmakāyaṁ,",
  "tika-vin07t33:4_1": "“kiṁ nu kho ahaṁ pasādeyyaṁ,",
  "tika-vin07t33:4_2": "yasmiṁ me pasanne bahulābhasakkāro uppajjeyyā”ti paṭhamaṁ uppannaparivitakkassa mandapariyuṭṭhānatāya devadattassa tasmiṁ khaṇe jhānaparihāni nāhosi,",
  "tika-vin07t33:4_3": "pacchā eva ahosīti daṭṭhabbaṁ.",
  "tika-vin07t33:4_4": "Tenāha “saha cittuppādā”tiādi.",
  "tika-vin07t33:4_5": "Dve vā tīṇi vā māgadhakāni gāmakhettānīti ettha magadharaṭṭhe khuddakaṁ gāmakhettaṁ gāvutamattaṁ,",
  "tika-vin07t33:4_6": "majjhimaṁ pana diyaḍḍhagāvutamattaṁ,",
  "tika-vin07t33:4_7": "mahantaṁ anekayojanampi hoti.",
  "tika-vin07t33:4_8": "Tesu majjhimena gāmakhettena dve vā khuddakena tīṇi vā gāmakhettāni,",
  "tika-vin07t33:4_9": "tassa sarīraṁ tigāvutappamāṇo attabhāvoti vuttaṁ hoti.",
  "tika-vin07t33:5_0": "334.Satthāroti gaṇasatthāro.",
  "tika-vin07t33:5_1": "Nāssassāti na etassa bhaveyya.",
  "tika-vin07t33:5_2": "Tanti satthāraṁ.",
  "tika-vin07t33:5_3": "Tenāti amanāpena.",
  "tika-vin07t33:5_4": "Sammannatīti cīvarādinā amhākaṁ sammānaṁ karoti,",
  "tika-vin07t33:5_5": "parehi vā ayaṁ satthā sammānīyatīti attho.",
  "tika-vin07t33:6_0": "335.Nāsāyapittaṁ bhindeyyunti acchapittaṁ vā macchapittaṁ vā nāsāpuṭe pakkhipeyyuṁ.",
  "tika-vin07t33:6_1": "Assatarīti vaḷavāya kucchismiṁ gadrabhassa jātā.",
  "tika-vin07t33:6_2": "Tassā hi gahitagabbhāya vijāyitumasakkontiyā udaraṁ phāletvā potakaṁ nīharanti.",
  "tika-vin07t33:6_3": "Tenāha “attavadhāya gabbhaṁ gaṇhātī”ti.",
  "tika-vin07t33:7_0": "339.Potthanikanti churikaṁ, “khara”ntipi vuccati.",
  "tika-vin07t33:8_0": "342.Mākuñjara nāgamāsadoti he kuñjara buddhanāgaṁ vadhakacittena mā upagaccha.",
  "tika-vin07t33:8_1": "Dukkhanti dukkhakāraṇattā dukkhaṁ.",
  "tika-vin07t33:8_2": "Itoti ito jātito.",
  "tika-vin07t33:8_3": "Yatoti yasmā,",
  "tika-vin07t33:8_4": "yantassa vā,",
  "tika-vin07t33:8_5": "gacchantassāti attho.",
  "tika-vin07t33:8_6": "Mā ca madoti mado tayā na kātabboti attho.",
  "tika-vin07t33:9_0": "343.Tikabhojananti tīhi bhuñjitabbaṁ bhojanaṁ,",
  "tika-vin07t33:9_1": "tato adhikehi ekato paṭiggahetvā bhuñjituṁ na vaṭṭanakaṁ gaṇabhojanapaṭipakkhaṁ bhojananti attho.",
  "tika-vin07t33:9_2": "Kokālikotiādīni devadattaparisāya gaṇapāmokkhānaṁ nāmāni.",
  "tika-vin07t33:9_3": "Kappanti mahāniraye āyukappaṁ,",
  "tika-vin07t33:9_4": "taṁ antarakappanti keci.",
  "tika-vin07t33:9_5": "Keci pana “asaṅkhyeyyakappa”nti.",
  "tika-vin07t33:10_0": "Chasakyapabbajjākathādivaṇṇanā niṭṭhitā.",
  "tika-vin07t33:11_0": "Saṅghabhedakakathāvaṇṇanā",
  "tika-vin07t33:12_0": "345.",
  "tika-vin07t33:12_1": "Parassa cittaṁ ñatvā kathanaṁ ādesanāpāṭihāriyaṁ.",
  "tika-vin07t33:12_2": "Kevalaṁ dhammadesanā anusāsanīpāṭihāriyaṁ.",
  "tika-vin07t33:12_3": "Tadubhayampi dhammī kathā nāma.",
  "tika-vin07t33:12_4": "Tāya thero ovadi.",
  "tika-vin07t33:12_5": "Iddhividhaṁ iddhipāṭihāriyaṁ nāma.",
  "tika-vin07t33:12_6": "Tena sahitā anusāsanī eva dhammī kathā.",
  "tika-vin07t33:12_7": "Tāya thero ovadi.",
  "tika-vin07t33:13_0": "“Thullaccayaṁ desāpehī”ti idaṁ bhedapurekkhārassa uposathādikaraṇe thullaccayassa uposathakkhandhakādīsu paṭhamameva paññattattā vuttaṁ,",
  "tika-vin07t33:13_1": "itarathā etesaṁ ādikammikattā anāpattiyeva siyā.",
  "tika-vin07t33:14_0": "346.Sarasīti saro.",
  "tika-vin07t33:14_1": "Mahiṁ vikrubbatoti mahiṁ dantehi vilikhantassa.",
  "tika-vin07t33:14_2": "Idañca hatthīnaṁ sabhāvadassanaṁ.",
  "tika-vin07t33:14_3": "Nadīsūti saresu.",
  "tika-vin07t33:14_4": "Bhisaṁ ghasamānassāti yojanā.",
  "tika-vin07t33:14_5": "Jaggatoti yūthaṁ pālentassa.",
  "tika-vin07t33:15_0": "347.Dūteyyaṁgantunti dūtakammaṁ pattuṁ,",
  "tika-vin07t33:15_1": "dūtakammaṁ kātunti attho.",
  "tika-vin07t33:15_2": "Sahitāsahitassāti yuttāyuttassa,",
  "tika-vin07t33:15_3": "yaṁ vattuṁ,",
  "tika-vin07t33:15_4": "kātuñca yuttaṁ,",
  "tika-vin07t33:15_5": "tattha kusalo.",
  "tika-vin07t33:15_6": "Atha vā adhippetānādhippetassa vacanassa kusalo,",
  "tika-vin07t33:15_7": "byañjanamatte na tiṭṭhati,",
  "tika-vin07t33:15_8": "adhippetatthameva ārocetīti attho.",
  "tika-vin07t33:16_0": "350.",
  "tika-vin07t33:16_1": "Gāthāsu jātūti ekaṁsena.",
  "tika-vin07t33:16_2": "Mā udapajjatha mā hotūti attho.",
  "tika-vin07t33:16_3": "Pāpicchānaṁ yathāgatīti pāpicchānaṁ puggalānaṁ yādisī gati abhisamparāyo.",
  "tika-vin07t33:16_4": "Taṁ atthajātaṁ.",
  "tika-vin07t33:16_5": "Imināpi kāraṇena jānāthāti devadattassa “paṇḍito”tiādinā upari vakkhamānākāraṁ dasseti.",
  "tika-vin07t33:17_0": "Pamādaṁ anuciṇṇoti pamādaṁ āpanno.",
  "tika-vin07t33:17_1": "Āsīsāyanti avassaṁbhāvīatthasiddhiyaṁ.",
  "tika-vin07t33:17_2": "Sā hi idha āsīsāti adhippetā,",
  "tika-vin07t33:17_3": "na patthanā.",
  "tika-vin07t33:17_4": "Īdise anāgatatthe atītavacanaṁ saddavidū icchanti.",
  "tika-vin07t33:18_0": "Dubbheti dubbheyya.",
  "tika-vin07t33:18_1": "Visakumbhenāti ekena visapuṇṇakumbhena.",
  "tika-vin07t33:18_2": "Soti so puggalo.",
  "tika-vin07t33:18_3": "Na padūseyya visamissaṁ kātuṁ na sakkotīti attho.",
  "tika-vin07t33:18_4": "Bhayānakoti vipulagambhīrabhāvena bhayānako.",
  "tika-vin07t33:18_5": "Tenāpi dūsetuṁ na sakkuṇeyyataṁ dasseti.",
  "tika-vin07t33:18_6": "Vādenāti dosakathanena.",
  "tika-vin07t33:18_7": "Upahiṁsatīti bādhati.",
  "tika-vin07t33:19_0": "Saṅghabhedakakathāvaṇṇanā niṭṭhitā.",
  "tika-vin07t33:20_0": "Upālipañhākathāvaṇṇanā",
  "tika-vin07t33:21_0": "351.Na pana ettāvatā saṅgho bhinno hotīti salākaggāhāpanamattena saṅghabhedānibbattito vuttaṁ.",
  "tika-vin07t33:21_1": "Uposathādisaṅghakamme kate eva hi saṅgho bhinno hoti.",
  "tika-vin07t33:21_2": "Tattha ca uposathapavāraṇāsu ñattiniṭṭhānena,",
  "tika-vin07t33:21_3": "sesakammesu apalokanādikammapariyosānena saṅghabhedo samatthoti daṭṭhabbo.",
  "tika-vin07t33:22_0": "“Abhabbatā na vuttā”ti idaṁ “bhikkhave,",
  "tika-vin07t33:22_1": "devadattena paṭhamaṁ ānantariyakammaṁ upacita”ntiādinā ānantariyattaṁ vadatā bhagavatā tassa abhabbatāsaṅkhātā pārājikatā na paññattā.",
  "tika-vin07t33:22_2": "Etena āpatti viya abhabbatāpi paññattianantarameva hoti,",
  "tika-vin07t33:22_3": "na tato pureti dasseti.",
  "tika-vin07t33:22_4": "Idha pana ādikammikassapi anāpattiyā avuttattā devadattādayopi na muttāti daṭṭhabbaṁ.",
  "tika-vin07t33:23_0": "Tayo satipaṭṭhānātiādīsu tayo eva satipaṭṭhānā,",
  "tika-vin07t33:23_1": "na tato paranti ekassa satipaṭṭhānassa paṭikkhepova idha adhammo,",
  "tika-vin07t33:23_2": "na pana tiṇṇaṁ satipaṭṭhānattavidhānaṁ tassa dhammattā.",
  "tika-vin07t33:23_3": "Evaṁ sesesupi hāpanakoṭṭhāsesu.",
  "tika-vin07t33:23_4": "Vaḍḍhanesu pana cha indriyānīti anindriyassapi ekassa indriyattavidhānameva adhammo.",
  "tika-vin07t33:23_5": "Evaṁ sesesupi.",
  "tika-vin07t33:23_6": "Na kevalañca eteva,",
  "tika-vin07t33:23_7": "“cattāro khandhā,",
  "tika-vin07t33:23_8": "terasāyatanānī”tiādinā yattha katthaci viparītato pakāsanaṁ sabbaṁ adhammo.",
  "tika-vin07t33:23_9": "Yāthāvato pakāsanañca sabbaṁ dhammoti daṭṭhabbaṁ.",
  "tika-vin07t33:23_10": "Pakāsananti cettha tathā tathā kāyavacīpayogasamuṭṭhāpikā arūpakkhandhāva adhippetā,",
  "tika-vin07t33:23_11": "evamettha dasakusalakammapathādīsu anavajjaṭṭhena sarūpato dhammesu,",
  "tika-vin07t33:23_12": "akusalakammapathādīsu sāvajjaṭṭhena sarūpato adhammesu ca tadaññesu ca abyākatesu yassa kassaci koṭṭhāsassa",
  "tika-vin07t33:23_13": "bhagavatā paññattakkameneva pakāsanaṁ “dhammo”ti ca viparītato pakāsanaṁ “adhammo”ti ca dassitanti daṭṭhabbaṁ.",
  "tika-vin07t33:23_14": "Kāmañcettha vinayādayopi yathābhūtato,",
  "tika-vin07t33:23_15": "ayathābhūtato ca pakāsanavasena dhammādhammesu eva pavisanti,",
  "tika-vin07t33:23_16": "vinayādināmena pana visesetvā visuṁ gahitattā tadavasesameva dhammādhammakoṭṭhāse pavisatīti daṭṭhabbaṁ.",
  "tika-vin07t33:24_0": "Imaṁ adhammaṁ dhammoti karissāmātiādi dhammañca adhammañca yāthāvato ñatvāva pāpicchaṁ nissāya viparītato pakāsentasseva saṅghabhedo hoti,",
  "tika-vin07t33:24_1": "na pana tathāsaññāya pakāsentassāti dassanatthaṁ vuttaṁ.",
  "tika-vin07t33:24_2": "Esa nayo “avinayaṁ vinayoti dīpentī”tiādīsupi.",
  "tika-vin07t33:24_3": "Tattha niyyānikanti ukkaṭṭhanti attho.",
  "tika-vin07t33:24_4": "“Tathevā”ti iminā “evaṁ amhākaṁ ācariyakula”ntiādinā vuttamatthaṁ ākaḍḍhati.",
  "tika-vin07t33:25_0": "Saṁvaro pahānaṁ paṭisaṅkhāti saṁvaravinayo,",
  "tika-vin07t33:25_1": "pahānavinayo,",
  "tika-vin07t33:25_2": "paṭisaṅkhāvinayo ca vutto.",
  "tika-vin07t33:25_3": "Tenāha “ayaṁ vinayo”ti.",
  "tika-vin07t33:25_4": "“Paññattaṁ apaññatta”nti dukaṁ “bhāsitaṁ abhāsita”nti dukena atthato samānameva,",
  "tika-vin07t33:25_5": "tathā duṭṭhulladukaṁ garukadukena.",
  "tika-vin07t33:25_6": "Teneva tesaṁ “cattāro satipaṭṭhānā…pe…",
  "tika-vin07t33:25_7": "idaṁ apaññattaṁ nāmā”tiādinā sadisaniddeso kato.",
  "tika-vin07t33:25_8": "Sāvasesāpattinti avasesasīlehi sahitāpattiṁ.",
  "tika-vin07t33:25_9": "Natthi etissaṁ āpannāyaṁ sīlāvasesāti anavasesāpatti.",
  "tika-vin07t33:26_0": "354.",
  "tika-vin07t33:26_1": "Pāḷiyaṁ samaggānañca anuggahoti yathā samaggānaṁ sāmaggī na bhijjati,",
  "tika-vin07t33:26_2": "evaṁ anuggahaṇaṁ anubalappadānaṁ.",
  "tika-vin07t33:27_0": "355.Siyānu khoti sambhaveyya nu kho.",
  "tika-vin07t33:27_1": "Tasmiṁ adhammadiṭṭhīti attano “adhammaṁ dhammo”ti etasmiṁ dīpane ayuttadiṭṭhi.",
  "tika-vin07t33:27_2": "Bhede adhammadiṭṭhīti “adhammaṁ dhammo”ti dīpetvā anussāvanasalākaggāhāpanādinā attānaṁ muñcitvā catuvaggādikaṁ",
  "tika-vin07t33:27_3": "saṅghaṁ ekasīmāyameva ṭhitato catuvaggādisaṅghato viyojetvā ekakammādinipphādanavasena saṅghabhedakaraṇe",
  "tika-vin07t33:27_4": "adhammadiṭṭhiko hutvāti attho.",
  "tika-vin07t33:27_5": "Vinidhāya diṭṭhinti yā tasmiṁ “adhammaṁ dhammo”ti dīpane attano adhammadiṭṭhi uppajjati,",
  "tika-vin07t33:27_6": "taṁ vinidhāya paṭicchādetvā “dhammo evāya”nti viparītato pakāsetvāti attho.",
  "tika-vin07t33:27_7": "Evaṁ sabbattha attho veditabbo.",
  "tika-vin07t33:28_0": "Bhede dhammadiṭṭhīti yathāvuttanayena saṅghabhedane doso natthīti laddhiko.",
  "tika-vin07t33:28_1": "Ayaṁ pana “adhammaṁ dhammo”ti dīpane adhammadiṭṭhiko hutvāpi taṁ diṭṭhiṁ vinidhāya karaṇena saṅghabhedako atekiccho jāto.",
  "tika-vin07t33:28_2": "Evaṁ bhede vematikoti imassa pana bhede vematikadiṭṭhiyā vinidhānampi atthi.",
  "tika-vin07t33:28_3": "Sesaṁ samameva.",
  "tika-vin07t33:28_4": "Tasmiṁ dhammadiṭṭhibhede adhammadiṭṭhīti ayaṁ pana bhede adhammadiṭṭhiṁ vinidhāya katattā saṅghabhedako atekiccho jāto.",
  "tika-vin07t33:28_5": "Sukkapakkhe pana sabbattha “adhammaṁ dhammo”tiādidīpane vā bhede vā dhammadiṭṭhitāya diṭṭhiṁ avinidhāyeva katattā saṅghabhedakopi satekiccho jāto.",
  "tika-vin07t33:28_6": "Tasmā “adhammaṁ dhammo”tiādidīpane vā saṅghabhede vā ubhosupi vā adhammadiṭṭhi vā vematiko vā hutvā taṁ diṭṭhiṁ,",
  "tika-vin07t33:28_7": "vimatiñca vinidhāya “dhammo”ti pakāsetvā vuttanayena saṅghabhedaṁ karontasseva ānantariyaṁ hotīti veditabbaṁ.",
  "tika-vin07t33:29_0": "Upālipañhākathāvaṇṇanā niṭṭhitā.",
  "tika-vin07t33:30_0": "Saṅghabhedakakkhandhakavaṇṇanānayo niṭṭhito."
}