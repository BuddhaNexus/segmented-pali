{
  "dn16:0.1_0": "Dīgha Nikāya 16",
  "dn16:0.2_0": "Mahāparinibbānasutta",
  "dn16:1.1.1_0": "Evaṁ me sutaṁ—",
  "dn16:1.1.2_0": "ekaṁ samayaṁ bhagavā rājagahe viharati gijjhakūṭe pabbate.",
  "dn16:1.1.3_0": "Tena kho pana samayena rājā māgadho ajātasattu vedehiputto vajjī abhiyātukāmo hoti.",
  "dn16:1.1.4_0": "So evamāha:",
  "dn16:1.1.5_0": "“ahaṁ hime vajjī evaṁmahiddhike evaṁmahānubhāve ucchecchāmi vajjī,",
  "dn16:1.1.5_1": "vināsessāmi vajjī,",
  "dn16:1.1.5_2": "anayabyasanaṁ āpādessāmī”ti.",
  "dn16:1.2.1_0": "Atha kho rājā māgadho ajātasattu vedehiputto vassakāraṁ brāhmaṇaṁ magadhamahāmattaṁ āmantesi:",
  "dn16:1.2.2_0": "“ehi tvaṁ, brāhmaṇa,",
  "dn16:1.2.2_1": "yena bhagavā tenupasaṅkama;",
  "dn16:1.2.2_2": "upasaṅkamitvā mama vacanena bhagavato pāde sirasā vandāhi,",
  "dn16:1.2.2_3": "appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha:",
  "dn16:1.2.3_0": "‘rājā, bhante,",
  "dn16:1.2.3_1": "māgadho ajātasattu vedehiputto bhagavato pāde sirasā vandati,",
  "dn16:1.2.3_2": "appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’ti.",
  "dn16:1.2.4_0": "Evañca vadehi:",
  "dn16:1.2.5_0": "‘rājā, bhante, māgadho ajātasattu vedehiputto vajjī abhiyātukāmo.",
  "dn16:1.2.6_0": "So evamāha:",
  "dn16:1.2.7_0": "“ahaṁ hime vajjī evaṁmahiddhike evaṁmahānubhāve ucchecchāmi vajjī,",
  "dn16:1.2.7_1": "vināsessāmi vajjī,",
  "dn16:1.2.7_2": "anayabyasanaṁ āpādessāmī”’ti.",
  "dn16:1.2.8_0": "Yathā te bhagavā byākaroti, taṁ sādhukaṁ uggahetvā mama āroceyyāsi.",
  "dn16:1.2.9_0": "Na hi tathāgatā vitathaṁ bhaṇantī”ti.",
  "dn16:1.3.0_0": "1. Vassakārabrāhmaṇa",
  "dn16:1.3.1_0": "“Evaṁ,",
  "dn16:1.3.1_1": "bho”ti kho vassakāro brāhmaṇo magadhamahāmatto rañño māgadhassa ajātasattussa vedehiputtassa paṭissutvā",
  "dn16:1.3.1_2": "bhaddāni bhaddāni yānāni yojetvā bhaddaṁ bhaddaṁ yānaṁ abhiruhitvā bhaddehi bhaddehi yānehi rājagahamhā niyyāsi,",
  "dn16:1.3.1_3": "yena gijjhakūṭo pabbato tena pāyāsi.",
  "dn16:1.3.2_0": "Yāvatikā yānassa bhūmi,",
  "dn16:1.3.2_1": "yānena gantvā,",
  "dn16:1.3.2_2": "yānā paccorohitvā pattikova yena bhagavā tenupasaṅkami;",
  "dn16:1.3.2_3": "upasaṅkamitvā bhagavatā saddhiṁ sammodi.",
  "dn16:1.3.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "dn16:1.3.3_1": "Ekamantaṁ nisinno kho vassakāro brāhmaṇo magadhamahāmatto bhagavantaṁ etadavoca:",
  "dn16:1.3.4_0": "“rājā,",
  "dn16:1.3.4_1": "bho gotama,",
  "dn16:1.3.4_2": "māgadho ajātasattu vedehiputto bhoto gotamassa pāde sirasā vandati,",
  "dn16:1.3.4_3": "appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati.",
  "dn16:1.3.5_0": "Rājā, bho gotama, māgadho ajātasattu vedehiputto vajjī abhiyātukāmo.",
  "dn16:1.3.6_0": "So evamāha:",
  "dn16:1.3.7_0": "‘ahaṁ hime vajjī evaṁmahiddhike evaṁmahānubhāve ucchecchāmi vajjī,",
  "dn16:1.3.7_1": "vināsessāmi vajjī,",
  "dn16:1.3.7_2": "anayabyasanaṁ āpādessāmī’”ti.",
  "dn16:1.4.0_0": "2. Rājaaparihāniyadhamma",
  "dn16:1.4.1_0": "Tena kho pana samayena āyasmā ānando bhagavato piṭṭhito ṭhito hoti bhagavantaṁ bījayamāno.",
  "dn16:1.4.2_0": "Atha kho bhagavā āyasmantaṁ ānandaṁ āmantesi:",
  "dn16:1.4.3_0": "“kinti te, ānanda, sutaṁ, ‘vajjī abhiṇhaṁ sannipātā sannipātabahulā’”ti?",
  "dn16:1.4.4_0": "“Sutaṁ metaṁ, bhante: ‘vajjī abhiṇhaṁ sannipātā sannipātabahulā’”ti.",
  "dn16:1.4.5_0": "“Yāvakīvañca, ānanda,",
  "dn16:1.4.5_1": "vajjī abhiṇhaṁ sannipātā sannipātabahulā bhavissanti,",
  "dn16:1.4.5_2": "vuddhiyeva, ānanda,",
  "dn16:1.4.5_3": "vajjīnaṁ pāṭikaṅkhā,",
  "dn16:1.4.5_4": "no parihāni.",
  "dn16:1.4.6_0": "Kinti te, ānanda, sutaṁ,",
  "dn16:1.4.6_1": "‘vajjī samaggā sannipatanti,",
  "dn16:1.4.6_2": "samaggā vuṭṭhahanti,",
  "dn16:1.4.6_3": "samaggā vajjikaraṇīyāni karontī’”ti?",
  "dn16:1.4.7_0": "“Sutaṁ metaṁ, bhante:",
  "dn16:1.4.7_1": "‘vajjī samaggā sannipatanti,",
  "dn16:1.4.7_2": "samaggā vuṭṭhahanti,",
  "dn16:1.4.7_3": "samaggā vajjikaraṇīyāni karontī’”ti.",
  "dn16:1.4.8_0": "“Yāvakīvañca, ānanda,",
  "dn16:1.4.8_1": "vajjī samaggā sannipatissanti,",
  "dn16:1.4.8_2": "samaggā vuṭṭhahissanti,",
  "dn16:1.4.8_3": "samaggā vajjikaraṇīyāni karissanti,",
  "dn16:1.4.8_4": "vuddhiyeva, ānanda,",
  "dn16:1.4.8_5": "vajjīnaṁ pāṭikaṅkhā,",
  "dn16:1.4.8_6": "no parihāni.",
  "dn16:1.4.9_0": "Kinti te, ānanda, sutaṁ,",
  "dn16:1.4.9_1": "‘vajjī apaññattaṁ na paññapenti,",
  "dn16:1.4.9_2": "paññattaṁ na samucchindanti,",
  "dn16:1.4.9_3": "yathāpaññatte porāṇe vajjidhamme samādāya vattantī’”ti?",
  "dn16:1.4.10_0": "“Sutaṁ metaṁ, bhante:",
  "dn16:1.4.10_1": "‘vajjī apaññattaṁ na paññapenti,",
  "dn16:1.4.10_2": "paññattaṁ na samucchindanti,",
  "dn16:1.4.10_3": "yathāpaññatte porāṇe vajjidhamme samādāya vattantī’”ti.",
  "dn16:1.4.11_0": "“Yāvakīvañca, ānanda,",
  "dn16:1.4.11_1": "vajjī apaññattaṁ na paññapessanti,",
  "dn16:1.4.11_2": "paññattaṁ na samucchindissanti,",
  "dn16:1.4.11_3": "yathāpaññatte porāṇe vajjidhamme samādāya vattissanti,",
  "dn16:1.4.11_4": "vuddhiyeva, ānanda,",
  "dn16:1.4.11_5": "vajjīnaṁ pāṭikaṅkhā,",
  "dn16:1.4.11_6": "no parihāni.",
  "dn16:1.4.12_0": "Kinti te, ānanda, sutaṁ,",
  "dn16:1.4.12_1": "‘vajjī ye te vajjīnaṁ vajjimahallakā,",
  "dn16:1.4.12_2": "te sakkaronti garuṁ karonti mānenti pūjenti,",
  "dn16:1.4.12_3": "tesañca sotabbaṁ maññantī’”ti?",
  "dn16:1.4.13_0": "“Sutaṁ metaṁ, bhante:",
  "dn16:1.4.13_1": "‘vajjī ye te vajjīnaṁ vajjimahallakā,",
  "dn16:1.4.13_2": "te sakkaronti garuṁ karonti mānenti pūjenti,",
  "dn16:1.4.13_3": "tesañca sotabbaṁ maññantī’”ti.",
  "dn16:1.4.14_0": "“Yāvakīvañca, ānanda,",
  "dn16:1.4.14_1": "vajjī ye te vajjīnaṁ vajjimahallakā,",
  "dn16:1.4.14_2": "te sakkarissanti garuṁ karissanti mānessanti pūjessanti,",
  "dn16:1.4.14_3": "tesañca sotabbaṁ maññissanti,",
  "dn16:1.4.14_4": "vuddhiyeva, ānanda,",
  "dn16:1.4.14_5": "vajjīnaṁ pāṭikaṅkhā,",
  "dn16:1.4.14_6": "no parihāni.",
  "dn16:1.4.15_0": "Kinti te, ānanda, sutaṁ, ‘vajjī yā tā kulitthiyo kulakumāriyo, tā na okkassa pasayha vāsentī’”ti?",
  "dn16:1.4.16_0": "“Sutaṁ metaṁ, bhante: ‘vajjī yā tā kulitthiyo kulakumāriyo tā na okkassa pasayha vāsentī’”ti.",
  "dn16:1.4.17_0": "“Yāvakīvañca, ānanda,",
  "dn16:1.4.17_1": "vajjī yā tā kulitthiyo kulakumāriyo,",
  "dn16:1.4.17_2": "tā na okkassa pasayha vāsessanti,",
  "dn16:1.4.17_3": "vuddhiyeva, ānanda,",
  "dn16:1.4.17_4": "vajjīnaṁ pāṭikaṅkhā,",
  "dn16:1.4.17_5": "no parihāni.",
  "dn16:1.4.18_0": "Kinti te, ānanda, sutaṁ,",
  "dn16:1.4.18_1": "‘vajjī yāni tāni vajjīnaṁ vajjicetiyāni abbhantarāni ceva bāhirāni ca,",
  "dn16:1.4.18_2": "tāni sakkaronti garuṁ karonti mānenti pūjenti,",
  "dn16:1.4.18_3": "tesañca dinnapubbaṁ katapubbaṁ dhammikaṁ baliṁ no parihāpentī’”ti?",
  "dn16:1.4.19_0": "“Sutaṁ metaṁ, bhante:",
  "dn16:1.4.19_1": "‘vajjī yāni tāni vajjīnaṁ vajjicetiyāni abbhantarāni ceva bāhirāni ca,",
  "dn16:1.4.19_2": "tāni sakkaronti garuṁ karonti mānenti pūjenti tesañca dinnapubbaṁ katapubbaṁ dhammikaṁ baliṁ no parihāpentī’”ti.",
  "dn16:1.4.20_0": "“Yāvakīvañca, ānanda,",
  "dn16:1.4.20_1": "vajjī yāni tāni vajjīnaṁ vajjicetiyāni abbhantarāni ceva bāhirāni ca,",
  "dn16:1.4.20_2": "tāni sakkarissanti garuṁ karissanti mānessanti pūjessanti,",
  "dn16:1.4.20_3": "tesañca dinnapubbaṁ katapubbaṁ dhammikaṁ baliṁ no parihāpessanti,",
  "dn16:1.4.20_4": "vuddhiyeva, ānanda,",
  "dn16:1.4.20_5": "vajjīnaṁ pāṭikaṅkhā,",
  "dn16:1.4.20_6": "no parihāni.",
  "dn16:1.4.21_0": "Kinti te, ānanda, sutaṁ,",
  "dn16:1.4.21_1": "‘vajjīnaṁ arahantesu dhammikā rakkhāvaraṇagutti susaṁvihitā,",
  "dn16:1.4.21_2": "kinti anāgatā ca arahanto vijitaṁ āgaccheyyuṁ,",
  "dn16:1.4.21_3": "āgatā ca arahanto vijite phāsu vihareyyun’”ti?",
  "dn16:1.4.22_0": "“Sutaṁ metaṁ,",
  "dn16:1.4.22_1": "bhante ‘vajjīnaṁ arahantesu dhammikā rakkhāvaraṇagutti susaṁvihitā kinti anāgatā ca arahanto vijitaṁ āgaccheyyuṁ,",
  "dn16:1.4.22_2": "āgatā ca arahanto vijite phāsu vihareyyun’”ti.",
  "dn16:1.4.23_0": "“Yāvakīvañca, ānanda,",
  "dn16:1.4.23_1": "vajjīnaṁ arahantesu dhammikā rakkhāvaraṇagutti susaṁvihitā bhavissati,",
  "dn16:1.4.23_2": "kinti anāgatā ca arahanto vijitaṁ āgaccheyyuṁ,",
  "dn16:1.4.23_3": "āgatā ca arahanto vijite phāsu vihareyyunti.",
  "dn16:1.4.23_4": "Vuddhiyeva, ānanda,",
  "dn16:1.4.23_5": "vajjīnaṁ pāṭikaṅkhā,",
  "dn16:1.4.23_6": "no parihānī”ti.",
  "dn16:1.5.1_0": "Atha kho bhagavā vassakāraṁ brāhmaṇaṁ magadhamahāmattaṁ āmantesi:",
  "dn16:1.5.2_0": "“ekamidāhaṁ, brāhmaṇa, samayaṁ vesāliyaṁ viharāmi sārandade cetiye.",
  "dn16:1.5.3_0": "Tatrāhaṁ vajjīnaṁ ime satta aparihāniye dhamme desesiṁ.",
  "dn16:1.5.4_0": "Yāvakīvañca, brāhmaṇa,",
  "dn16:1.5.4_1": "ime satta aparihāniyā dhammā vajjīsu ṭhassanti,",
  "dn16:1.5.4_2": "imesu ca sattasu aparihāniyesu dhammesu vajjī sandississanti,",
  "dn16:1.5.4_3": "vuddhiyeva, brāhmaṇa,",
  "dn16:1.5.4_4": "vajjīnaṁ pāṭikaṅkhā,",
  "dn16:1.5.4_5": "no parihānī”ti.",
  "dn16:1.5.5_0": "Evaṁ vutte, vassakāro brāhmaṇo magadhamahāmatto bhagavantaṁ etadavoca:",
  "dn16:1.5.6_0": "“ekamekenapi,",
  "dn16:1.5.6_1": "bho gotama,",
  "dn16:1.5.6_2": "aparihāniyena dhammena samannāgatānaṁ vajjīnaṁ vuddhiyeva pāṭikaṅkhā,",
  "dn16:1.5.6_3": "no parihāni.",
  "dn16:1.5.7_0": "Ko pana vādo sattahi aparihāniyehi dhammehi.",
  "dn16:1.5.8_0": "Akaraṇīyāva,",
  "dn16:1.5.8_1": "bho gotama,",
  "dn16:1.5.8_2": "vajjī raññā māgadhena ajātasattunā vedehiputtena yadidaṁ yuddhassa,",
  "dn16:1.5.8_3": "aññatra upalāpanāya aññatra mithubhedā.",
  "dn16:1.5.9_0": "Handa ca dāni mayaṁ, bho gotama, gacchāma, bahukiccā mayaṁ bahukaraṇīyā”ti.",
  "dn16:1.5.10_0": "“Yassadāni tvaṁ, brāhmaṇa, kālaṁ maññasī”ti.",
  "dn16:1.5.11_0": "Atha kho vassakāro brāhmaṇo magadhamahāmatto bhagavato bhāsitaṁ abhinanditvā anumoditvā uṭṭhāyāsanā pakkāmi.",
  "dn16:1.6.0_0": "3. Bhikkhuaparihāniyadhamma",
  "dn16:1.6.1_0": "Atha kho bhagavā acirapakkante vassakāre brāhmaṇe magadhamahāmatte āyasmantaṁ ānandaṁ āmantesi:",
  "dn16:1.6.2_0": "“gaccha tvaṁ, ānanda,",
  "dn16:1.6.2_1": "yāvatikā bhikkhū rājagahaṁ upanissāya viharanti,",
  "dn16:1.6.2_2": "te sabbe upaṭṭhānasālāyaṁ sannipātehī”ti.",
  "dn16:1.6.3_0": "“Evaṁ,",
  "dn16:1.6.3_1": "bhante”ti kho āyasmā ānando bhagavato paṭissutvā yāvatikā bhikkhū rājagahaṁ upanissāya viharanti,",
  "dn16:1.6.3_2": "te sabbe upaṭṭhānasālāyaṁ sannipātetvā yena bhagavā tenupasaṅkami;",
  "dn16:1.6.3_3": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "dn16:1.6.3_4": "Ekamantaṁ ṭhito kho āyasmā ānando bhagavantaṁ etadavoca:",
  "dn16:1.6.4_0": "“sannipatito, bhante, bhikkhusaṅgho, yassadāni, bhante, bhagavā kālaṁ maññatī”ti.",
  "dn16:1.6.5_0": "Atha kho bhagavā uṭṭhāyāsanā yena upaṭṭhānasālā tenupasaṅkami; upasaṅkamitvā paññatte āsane nisīdi.",
  "dn16:1.6.6_0": "Nisajja kho bhagavā bhikkhū āmantesi:",
  "dn16:1.6.7_0": "“satta vo, bhikkhave, aparihāniye dhamme desessāmi,",
  "dn16:1.6.8_0": "taṁ suṇātha, sādhukaṁ manasikarotha, bhāsissāmī”ti.",
  "dn16:1.6.9_0": "“Evaṁ, bhante”ti kho te bhikkhū bhagavato paccassosuṁ.",
  "dn16:1.6.10_0": "Bhagavā etadavoca:",
  "dn16:1.6.11_0": "“Yāvakīvañca,",
  "dn16:1.6.11_1": "bhikkhave,",
  "dn16:1.6.11_2": "bhikkhū abhiṇhaṁ sannipātā sannipātabahulā bhavissanti,",
  "dn16:1.6.11_3": "vuddhiyeva,",
  "dn16:1.6.11_4": "bhikkhave,",
  "dn16:1.6.11_5": "bhikkhūnaṁ pāṭikaṅkhā,",
  "dn16:1.6.11_6": "no parihāni.",
  "dn16:1.6.12_0": "Yāvakīvañca,",
  "dn16:1.6.12_1": "bhikkhave,",
  "dn16:1.6.12_2": "bhikkhū samaggā sannipatissanti,",
  "dn16:1.6.12_3": "samaggā vuṭṭhahissanti,",
  "dn16:1.6.12_4": "samaggā saṅghakaraṇīyāni karissanti,",
  "dn16:1.6.12_5": "vuddhiyeva,",
  "dn16:1.6.12_6": "bhikkhave,",
  "dn16:1.6.12_7": "bhikkhūnaṁ pāṭikaṅkhā,",
  "dn16:1.6.12_8": "no parihāni.",
  "dn16:1.6.13_0": "Yāvakīvañca,",
  "dn16:1.6.13_1": "bhikkhave,",
  "dn16:1.6.13_2": "bhikkhū apaññattaṁ na paññapessanti,",
  "dn16:1.6.13_3": "paññattaṁ na samucchindissanti,",
  "dn16:1.6.13_4": "yathāpaññattesu sikkhāpadesu samādāya vattissanti,",
  "dn16:1.6.13_5": "vuddhiyeva,",
  "dn16:1.6.13_6": "bhikkhave,",
  "dn16:1.6.13_7": "bhikkhūnaṁ pāṭikaṅkhā,",
  "dn16:1.6.13_8": "no parihāni.",
  "dn16:1.6.14_0": "Yāvakīvañca,",
  "dn16:1.6.14_1": "bhikkhave,",
  "dn16:1.6.14_2": "bhikkhū ye te bhikkhū therā rattaññū cirapabbajitā saṅghapitaro saṅghapariṇāyakā,",
  "dn16:1.6.14_3": "te sakkarissanti garuṁ karissanti mānessanti pūjessanti,",
  "dn16:1.6.14_4": "tesañca sotabbaṁ maññissanti,",
  "dn16:1.6.14_5": "vuddhiyeva,",
  "dn16:1.6.14_6": "bhikkhave,",
  "dn16:1.6.14_7": "bhikkhūnaṁ pāṭikaṅkhā,",
  "dn16:1.6.14_8": "no parihāni.",
  "dn16:1.6.15_0": "Yāvakīvañca,",
  "dn16:1.6.15_1": "bhikkhave,",
  "dn16:1.6.15_2": "bhikkhū uppannāya taṇhāya ponobbhavikāya na vasaṁ gacchissanti,",
  "dn16:1.6.15_3": "vuddhiyeva,",
  "dn16:1.6.15_4": "bhikkhave,",
  "dn16:1.6.15_5": "bhikkhūnaṁ pāṭikaṅkhā,",
  "dn16:1.6.15_6": "no parihāni.",
  "dn16:1.6.16_0": "Yāvakīvañca,",
  "dn16:1.6.16_1": "bhikkhave,",
  "dn16:1.6.16_2": "bhikkhū āraññakesu senāsanesu sāpekkhā bhavissanti,",
  "dn16:1.6.16_3": "vuddhiyeva,",
  "dn16:1.6.16_4": "bhikkhave,",
  "dn16:1.6.16_5": "bhikkhūnaṁ pāṭikaṅkhā,",
  "dn16:1.6.16_6": "no parihāni.",
  "dn16:1.6.17_0": "Yāvakīvañca,",
  "dn16:1.6.17_1": "bhikkhave,",
  "dn16:1.6.17_2": "bhikkhū paccattaññeva satiṁ upaṭṭhapessanti:",
  "dn16:1.6.17_3": "‘kinti anāgatā ca pesalā sabrahmacārī āgaccheyyuṁ,",
  "dn16:1.6.17_4": "āgatā ca pesalā sabrahmacārī phāsu vihareyyun’ti.",
  "dn16:1.6.17_5": "Vuddhiyeva,",
  "dn16:1.6.17_6": "bhikkhave,",
  "dn16:1.6.17_7": "bhikkhūnaṁ pāṭikaṅkhā,",
  "dn16:1.6.17_8": "no parihāni.",
  "dn16:1.6.18_0": "Yāvakīvañca,",
  "dn16:1.6.18_1": "bhikkhave,",
  "dn16:1.6.18_2": "ime satta aparihāniyā dhammā bhikkhūsu ṭhassanti,",
  "dn16:1.6.18_3": "imesu ca sattasu aparihāniyesu dhammesu bhikkhū sandississanti,",
  "dn16:1.6.18_4": "vuddhiyeva,",
  "dn16:1.6.18_5": "bhikkhave,",
  "dn16:1.6.18_6": "bhikkhūnaṁ pāṭikaṅkhā,",
  "dn16:1.6.18_7": "no parihāni.",
  "dn16:1.7.1_0": "Aparepi vo,",
  "dn16:1.7.1_1": "bhikkhave,",
  "dn16:1.7.1_2": "satta aparihāniye dhamme desessāmi,",
  "dn16:1.7.1_3": "taṁ suṇātha,",
  "dn16:1.7.1_4": "sādhukaṁ manasikarotha,",
  "dn16:1.7.1_5": "bhāsissāmī”ti.",
  "dn16:1.7.2_0": "“Evaṁ, bhante”ti kho te bhikkhū bhagavato paccassosuṁ.",
  "dn16:1.7.3_0": "Bhagavā etadavoca:",
  "dn16:1.7.4_0": "“Yāvakīvañca,",
  "dn16:1.7.4_1": "bhikkhave,",
  "dn16:1.7.4_2": "bhikkhū na kammārāmā bhavissanti na kammaratā na kammārāmatamanuyuttā,",
  "dn16:1.7.4_3": "vuddhiyeva,",
  "dn16:1.7.4_4": "bhikkhave,",
  "dn16:1.7.4_5": "bhikkhūnaṁ pāṭikaṅkhā,",
  "dn16:1.7.4_6": "no parihāni.",
  "dn16:1.7.5_0": "Yāvakīvañca,",
  "dn16:1.7.5_1": "bhikkhave,",
  "dn16:1.7.5_2": "bhikkhū na bhassārāmā bhavissanti na bhassaratā na bhassārāmatamanuyuttā,",
  "dn16:1.7.5_3": "vuddhiyeva,",
  "dn16:1.7.5_4": "bhikkhave,",
  "dn16:1.7.5_5": "bhikkhūnaṁ pāṭikaṅkhā,",
  "dn16:1.7.5_6": "no parihāni.",
  "dn16:1.7.6_0": "Yāvakīvañca,",
  "dn16:1.7.6_1": "bhikkhave,",
  "dn16:1.7.6_2": "bhikkhū na niddārāmā bhavissanti na niddāratā na niddārāmatamanuyuttā,",
  "dn16:1.7.6_3": "vuddhiyeva,",
  "dn16:1.7.6_4": "bhikkhave,",
  "dn16:1.7.6_5": "bhikkhūnaṁ pāṭikaṅkhā,",
  "dn16:1.7.6_6": "no parihāni.",
  "dn16:1.7.7_0": "Yāvakīvañca,",
  "dn16:1.7.7_1": "bhikkhave,",
  "dn16:1.7.7_2": "bhikkhū na saṅgaṇikārāmā bhavissanti na saṅgaṇikaratā na saṅgaṇikārāmatamanuyuttā,",
  "dn16:1.7.7_3": "vuddhiyeva,",
  "dn16:1.7.7_4": "bhikkhave,",
  "dn16:1.7.7_5": "bhikkhūnaṁ pāṭikaṅkhā,",
  "dn16:1.7.7_6": "no parihāni.",
  "dn16:1.7.8_0": "Yāvakīvañca,",
  "dn16:1.7.8_1": "bhikkhave,",
  "dn16:1.7.8_2": "bhikkhū na pāpicchā bhavissanti na pāpikānaṁ icchānaṁ vasaṁ gatā,",
  "dn16:1.7.8_3": "vuddhiyeva,",
  "dn16:1.7.8_4": "bhikkhave,",
  "dn16:1.7.8_5": "bhikkhūnaṁ pāṭikaṅkhā,",
  "dn16:1.7.8_6": "no parihāni.",
  "dn16:1.7.9_0": "Yāvakīvañca,",
  "dn16:1.7.9_1": "bhikkhave,",
  "dn16:1.7.9_2": "bhikkhū na pāpamittā bhavissanti na pāpasahāyā na pāpasampavaṅkā,",
  "dn16:1.7.9_3": "vuddhiyeva,",
  "dn16:1.7.9_4": "bhikkhave,",
  "dn16:1.7.9_5": "bhikkhūnaṁ pāṭikaṅkhā,",
  "dn16:1.7.9_6": "no parihāni.",
  "dn16:1.7.10_0": "Yāvakīvañca,",
  "dn16:1.7.10_1": "bhikkhave,",
  "dn16:1.7.10_2": "bhikkhū na oramattakena visesādhigamena antarāvosānaṁ āpajjissanti,",
  "dn16:1.7.10_3": "vuddhiyeva,",
  "dn16:1.7.10_4": "bhikkhave,",
  "dn16:1.7.10_5": "bhikkhūnaṁ pāṭikaṅkhā,",
  "dn16:1.7.10_6": "no parihāni.",
  "dn16:1.8.1_0": "Yāvakīvañca,",
  "dn16:1.8.1_1": "bhikkhave,",
  "dn16:1.8.1_2": "ime satta aparihāniyā dhammā bhikkhūsu ṭhassanti,",
  "dn16:1.8.1_3": "imesu ca sattasu aparihāniyesu dhammesu bhikkhū sandississanti,",
  "dn16:1.8.1_4": "vuddhiyeva,",
  "dn16:1.8.1_5": "bhikkhave,",
  "dn16:1.8.1_6": "bhikkhūnaṁ pāṭikaṅkhā,",
  "dn16:1.8.1_7": "no parihāni.",
  "dn16:1.8.2_0": "Aparepi vo, bhikkhave, satta aparihāniye dhamme desessāmi …pe….",
  "dn16:1.8.3_0": "Yāvakīvañca, bhikkhave, bhikkhū saddhā bhavissanti …pe…",
  "dn16:1.8.4_0": "hirimanā bhavissanti …",
  "dn16:1.8.5_0": "ottappī bhavissanti …",
  "dn16:1.8.6_0": "bahussutā bhavissanti …",
  "dn16:1.8.7_0": "āraddhavīriyā bhavissanti …",
  "dn16:1.8.8_0": "upaṭṭhitassatī bhavissanti …",
  "dn16:1.8.9_0": "paññavanto bhavissanti, vuddhiyeva, bhikkhave, bhikkhūnaṁ pāṭikaṅkhā, no parihāni.",
  "dn16:1.8.10_0": "Yāvakīvañca,",
  "dn16:1.8.10_1": "bhikkhave,",
  "dn16:1.8.10_2": "ime satta aparihāniyā dhammā bhikkhūsu ṭhassanti,",
  "dn16:1.8.10_3": "imesu ca sattasu aparihāniyesu dhammesu bhikkhū sandississanti,",
  "dn16:1.8.10_4": "vuddhiyeva,",
  "dn16:1.8.10_5": "bhikkhave,",
  "dn16:1.8.10_6": "bhikkhūnaṁ pāṭikaṅkhā,",
  "dn16:1.8.10_7": "no parihāni.",
  "dn16:1.8.11_0": "Aparepi vo,",
  "dn16:1.8.11_1": "bhikkhave,",
  "dn16:1.8.11_2": "satta aparihāniye dhamme desessāmi,",
  "dn16:1.8.11_3": "taṁ suṇātha,",
  "dn16:1.8.11_4": "sādhukaṁ manasikarotha,",
  "dn16:1.8.11_5": "bhāsissāmī”ti.",
  "dn16:1.8.12_0": "“Evaṁ, bhante”ti kho te bhikkhū bhagavato paccassosuṁ.",
  "dn16:1.8.13_0": "Bhagavā etadavoca:",
  "dn16:1.9.1_0": "“Yāvakīvañca, bhikkhave, bhikkhu satisambojjhaṅgaṁ bhāvessanti …pe…",
  "dn16:1.9.2_0": "dhammavicayasambojjhaṅgaṁ bhāvessanti …",
  "dn16:1.9.3_0": "vīriyasambojjhaṅgaṁ bhāvessanti …",
  "dn16:1.9.4_0": "pītisambojjhaṅgaṁ bhāvessanti …",
  "dn16:1.9.5_0": "passaddhisambojjhaṅgaṁ bhāvessanti …",
  "dn16:1.9.6_0": "samādhisambojjhaṅgaṁ bhāvessanti …",
  "dn16:1.9.7_0": "upekkhāsambojjhaṅgaṁ bhāvessanti, vuddhiyeva, bhikkhave, bhikkhūnaṁ pāṭikaṅkhā, no parihāni.",
  "dn16:1.10.1_0": "Yāvakīvañca,",
  "dn16:1.10.1_1": "bhikkhave,",
  "dn16:1.10.1_2": "ime satta aparihāniyā dhammā bhikkhūsu ṭhassanti,",
  "dn16:1.10.1_3": "imesu ca sattasu aparihāniyesu dhammesu bhikkhū sandississanti,",
  "dn16:1.10.1_4": "vuddhiyeva,",
  "dn16:1.10.1_5": "bhikkhave,",
  "dn16:1.10.1_6": "bhikkhūnaṁ pāṭikaṅkhā no parihāni.",
  "dn16:1.10.2_0": "Aparepi vo,",
  "dn16:1.10.2_1": "bhikkhave,",
  "dn16:1.10.2_2": "satta aparihāniye dhamme desessāmi,",
  "dn16:1.10.2_3": "taṁ suṇātha,",
  "dn16:1.10.2_4": "sādhukaṁ manasikarotha,",
  "dn16:1.10.2_5": "bhāsissāmī”ti.",
  "dn16:1.10.3_0": "“Evaṁ, bhante”ti kho te bhikkhū bhagavato paccassosuṁ.",
  "dn16:1.10.4_0": "Bhagavā etadavoca:",
  "dn16:1.10.5_0": "“Yāvakīvañca, bhikkhave, bhikkhū aniccasaññaṁ bhāvessanti …pe…",
  "dn16:1.10.6_0": "anattasaññaṁ bhāvessanti …",
  "dn16:1.10.7_0": "asubhasaññaṁ bhāvessanti …",
  "dn16:1.10.8_0": "ādīnavasaññaṁ bhāvessanti …",
  "dn16:1.10.9_0": "pahānasaññaṁ bhāvessanti …",
  "dn16:1.10.10_0": "virāgasaññaṁ bhāvessanti …",
  "dn16:1.10.11_0": "nirodhasaññaṁ bhāvessanti, vuddhiyeva, bhikkhave, bhikkhūnaṁ pāṭikaṅkhā, no parihāni.",
  "dn16:1.10.12_0": "Yāvakīvañca,",
  "dn16:1.10.12_1": "bhikkhave,",
  "dn16:1.10.12_2": "ime satta aparihāniyā dhammā bhikkhūsu ṭhassanti,",
  "dn16:1.10.12_3": "imesu ca sattasu aparihāniyesu dhammesu bhikkhū sandississanti,",
  "dn16:1.10.12_4": "vuddhiyeva,",
  "dn16:1.10.12_5": "bhikkhave,",
  "dn16:1.10.12_6": "bhikkhūnaṁ pāṭikaṅkhā,",
  "dn16:1.10.12_7": "no parihāni.",
  "dn16:1.11.1_0": "Cha vo, bhikkhave, aparihāniye dhamme desessāmi, taṁ suṇātha, sādhukaṁ manasikarotha, bhāsissāmī”ti.",
  "dn16:1.11.2_0": "“Evaṁ, bhante”ti kho te bhikkhū bhagavato paccassosuṁ.",
  "dn16:1.11.3_0": "Bhagavā etadavoca:",
  "dn16:1.11.4_0": "“Yāvakīvañca,",
  "dn16:1.11.4_1": "bhikkhave,",
  "dn16:1.11.4_2": "bhikkhū mettaṁ kāyakammaṁ paccupaṭṭhāpessanti sabrahmacārīsu āvi ceva raho ca,",
  "dn16:1.11.4_3": "vuddhiyeva,",
  "dn16:1.11.4_4": "bhikkhave,",
  "dn16:1.11.4_5": "bhikkhūnaṁ pāṭikaṅkhā,",
  "dn16:1.11.4_6": "no parihāni.",
  "dn16:1.11.5_0": "Yāvakīvañca, bhikkhave, bhikkhū mettaṁ vacīkammaṁ paccupaṭṭhāpessanti …pe…",
  "dn16:1.11.6_0": "mettaṁ manokammaṁ paccupaṭṭhāpessanti sabrahmacārīsu āvi ceva raho ca,",
  "dn16:1.11.6_1": "vuddhiyeva,",
  "dn16:1.11.6_2": "bhikkhave,",
  "dn16:1.11.6_3": "bhikkhūnaṁ pāṭikaṅkhā,",
  "dn16:1.11.6_4": "no parihāni.",
  "dn16:1.11.7_0": "Yāvakīvañca,",
  "dn16:1.11.7_1": "bhikkhave, bhikkhū,",
  "dn16:1.11.7_2": "ye te lābhā dhammikā dhammaladdhā antamaso pattapariyāpannamattampi tathārūpehi lābhehi appaṭivibhattabhogī",
  "dn16:1.11.7_3": "bhavissanti sīlavantehi sabrahmacārīhi sādhāraṇabhogī,",
  "dn16:1.11.7_4": "vuddhiyeva,",
  "dn16:1.11.7_5": "bhikkhave,",
  "dn16:1.11.7_6": "bhikkhūnaṁ pāṭikaṅkhā,",
  "dn16:1.11.7_7": "no parihāni.",
  "dn16:1.11.8_0": "Yāvakīvañca,",
  "dn16:1.11.8_1": "bhikkhave,",
  "dn16:1.11.8_2": "bhikkhū yāni tāni sīlāni akhaṇḍāni acchiddāni asabalāni akammāsāni bhujissāni viññūpasatthāni aparāmaṭṭhāni",
  "dn16:1.11.8_3": "samādhisaṁvattanikāni tathārūpesu sīlesu sīlasāmaññagatā viharissanti sabrahmacārīhi āvi ceva raho ca,",
  "dn16:1.11.8_4": "vuddhiyeva,",
  "dn16:1.11.8_5": "bhikkhave,",
  "dn16:1.11.8_6": "bhikkhūnaṁ pāṭikaṅkhā,",
  "dn16:1.11.8_7": "no parihāni.",
  "dn16:1.11.9_0": "Yāvakīvañca,",
  "dn16:1.11.9_1": "bhikkhave,",
  "dn16:1.11.9_2": "bhikkhū yāyaṁ diṭṭhi ariyā niyyānikā,",
  "dn16:1.11.9_3": "niyyāti takkarassa sammā dukkhakkhayāya,",
  "dn16:1.11.9_4": "tathārūpāya diṭṭhiyā diṭṭhisāmaññagatā viharissanti sabrahmacārīhi āvi ceva raho ca,",
  "dn16:1.11.9_5": "vuddhiyeva,",
  "dn16:1.11.9_6": "bhikkhave,",
  "dn16:1.11.9_7": "bhikkhūnaṁ pāṭikaṅkhā,",
  "dn16:1.11.9_8": "no parihāni.",
  "dn16:1.11.10_0": "Yāvakīvañca,",
  "dn16:1.11.10_1": "bhikkhave,",
  "dn16:1.11.10_2": "ime cha aparihāniyā dhammā bhikkhūsu ṭhassanti,",
  "dn16:1.11.10_3": "imesu ca chasu aparihāniyesu dhammesu bhikkhū sandississanti,",
  "dn16:1.11.10_4": "vuddhiyeva,",
  "dn16:1.11.10_5": "bhikkhave,",
  "dn16:1.11.10_6": "bhikkhūnaṁ pāṭikaṅkhā,",
  "dn16:1.11.10_7": "no parihānī”ti.",
  "dn16:1.11.11_0": "(…)",
  "dn16:1.12.1_0": "Tatra sudaṁ bhagavā rājagahe viharanto gijjhakūṭe pabbate etadeva bahulaṁ bhikkhūnaṁ dhammiṁ kathaṁ karoti:",
  "dn16:1.12.2_0": "“iti sīlaṁ, iti samādhi, iti paññā.",
  "dn16:1.12.3_0": "Sīlaparibhāvito samādhi mahapphalo hoti mahānisaṁso.",
  "dn16:1.12.4_0": "Samādhiparibhāvitā paññā mahapphalā hoti mahānisaṁsā.",
  "dn16:1.12.5_0": "Paññāparibhāvitaṁ cittaṁ sammadeva āsavehi vimuccati, seyyathidaṁ—",
  "dn16:1.12.6_0": "kāmāsavā, bhavāsavā, avijjāsavā”ti.",
  "dn16:1.13.1_0": "Atha kho bhagavā rājagahe yathābhirantaṁ viharitvā āyasmantaṁ ānandaṁ āmantesi:",
  "dn16:1.13.2_0": "“āyāmānanda, yena ambalaṭṭhikā tenupasaṅkamissāmā”ti.",
  "dn16:1.13.3_0": "“Evaṁ, bhante”ti kho āyasmā ānando bhagavato paccassosi.",
  "dn16:1.13.4_0": "Atha kho bhagavā mahatā bhikkhusaṅghena saddhiṁ yena ambalaṭṭhikā tadavasari.",
  "dn16:1.14.1_0": "Tatra sudaṁ bhagavā ambalaṭṭhikāyaṁ viharati rājāgārake.",
  "dn16:1.14.2_0": "Tatrāpi sudaṁ bhagavā ambalaṭṭhikāyaṁ viharanto rājāgārake etadeva bahulaṁ bhikkhūnaṁ dhammiṁ kathaṁ karoti:",
  "dn16:1.14.3_0": "“iti sīlaṁ iti samādhi iti paññā.",
  "dn16:1.14.4_0": "Sīlaparibhāvito samādhi mahapphalo hoti mahānisaṁso.",
  "dn16:1.14.5_0": "Samādhiparibhāvitā paññā mahapphalā hoti mahānisaṁsā.",
  "dn16:1.14.6_0": "Paññāparibhāvitaṁ cittaṁ sammadeva āsavehi vimuccati, seyyathidaṁ—",
  "dn16:1.14.7_0": "kāmāsavā, bhavāsavā, avijjāsavā”ti.",
  "dn16:1.15.1_0": "Atha kho bhagavā ambalaṭṭhikāyaṁ yathābhirantaṁ viharitvā āyasmantaṁ ānandaṁ āmantesi:",
  "dn16:1.15.2_0": "“āyāmānanda, yena nāḷandā tenupasaṅkamissāmā”ti.",
  "dn16:1.15.3_0": "“Evaṁ, bhante”ti kho āyasmā ānando bhagavato paccassosi.",
  "dn16:1.15.4_0": "Atha kho bhagavā mahatā bhikkhusaṅghena saddhiṁ yena nāḷandā tadavasari,",
  "dn16:1.15.5_0": "tatra sudaṁ bhagavā nāḷandāyaṁ viharati pāvārikambavane.",
  "dn16:1.16.0_0": "4. Sāriputtasīhanāda",
  "dn16:1.16.1_0": "Atha kho āyasmā sāriputto yena bhagavā tenupasaṅkami;",
  "dn16:1.16.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "dn16:1.16.1_2": "Ekamantaṁ nisinno kho āyasmā sāriputto bhagavantaṁ etadavoca:",
  "dn16:1.16.2_0": "“evaṁ pasanno ahaṁ, bhante, bhagavati;",
  "dn16:1.16.3_0": "na cāhu na ca bhavissati na cetarahi vijjati añño samaṇo vā brāhmaṇo vā bhagavatā bhiyyobhiññataro yadidaṁ sambodhiyan”ti.",
  "dn16:1.16.4_0": "“Uḷārā kho te ayaṁ, sāriputta, āsabhī vācā bhāsitā, ekaṁso gahito, sīhanādo nadito:",
  "dn16:1.16.5_0": "‘evaṁpasanno ahaṁ, bhante, bhagavati;",
  "dn16:1.16.6_0": "na cāhu na ca bhavissati na cetarahi vijjati añño samaṇo vā brāhmaṇo vā bhagavatā bhiyyobhiññataro yadidaṁ sambodhiyan’ti.",
  "dn16:1.16.7_0": "Kiṁ te,",
  "dn16:1.16.7_1": "sāriputta,",
  "dn16:1.16.7_2": "ye te ahesuṁ atītamaddhānaṁ arahanto sammāsambuddhā,",
  "dn16:1.16.7_3": "sabbe te bhagavanto cetasā ceto paricca viditā:",
  "dn16:1.16.8_0": "‘evaṁsīlā te bhagavanto ahesuṁ itipi,",
  "dn16:1.16.8_1": "evaṁdhammā evaṁpaññā evaṁvihārī evaṁvimuttā te bhagavanto ahesuṁ itipī’”ti?",
  "dn16:1.16.9_0": "“No hetaṁ, bhante”.",
  "dn16:1.16.10_0": "“Kiṁ pana te,",
  "dn16:1.16.10_1": "sāriputta,",
  "dn16:1.16.10_2": "ye te bhavissanti anāgatamaddhānaṁ arahanto sammāsambuddhā,",
  "dn16:1.16.10_3": "sabbe te bhagavanto cetasā ceto paricca viditā:",
  "dn16:1.16.11_0": "‘evaṁsīlā te bhagavanto bhavissanti itipi,",
  "dn16:1.16.11_1": "evaṁdhammā evaṁpaññā evaṁvihārī evaṁvimuttā te bhagavanto bhavissanti itipī’”ti?",
  "dn16:1.16.12_0": "“No hetaṁ, bhante”.",
  "dn16:1.16.13_0": "“Kiṁ pana te, sāriputta, ahaṁ etarahi arahaṁ sammāsambuddho cetasā ceto paricca vidito:",
  "dn16:1.16.14_0": "‘evaṁsīlo bhagavā itipi, evaṁdhammo evaṁpañño evaṁvihārī evaṁvimutto bhagavā itipī’”ti?",
  "dn16:1.16.15_0": "“No hetaṁ, bhante”.",
  "dn16:1.16.16_0": "“Ettha ca hi te,",
  "dn16:1.16.16_1": "sāriputta,",
  "dn16:1.16.16_2": "atītānāgatapaccuppannesu arahantesu sammāsambuddhesu cetopariyañāṇaṁ natthi.",
  "dn16:1.16.17_0": "Atha kiñcarahi te ayaṁ, sāriputta, uḷārā āsabhī vācā bhāsitā, ekaṁso gahito, sīhanādo nadito:",
  "dn16:1.16.18_0": "‘evaṁpasanno ahaṁ, bhante,",
  "dn16:1.16.18_1": "bhagavati;",
  "dn16:1.16.18_2": "na cāhu na ca bhavissati na cetarahi vijjati añño samaṇo vā brāhmaṇo vā bhagavatā bhiyyobhiññataro yadidaṁ sambodhiyan’”ti?",
  "dn16:1.17.1_0": "“Na kho me, bhante, atītānāgatapaccuppannesu arahantesu sammāsambuddhesu cetopariyañāṇaṁ atthi,",
  "dn16:1.17.2_0": "api ca me dhammanvayo vidito.",
  "dn16:1.17.3_0": "Seyyathāpi, bhante, rañño paccantimaṁ nagaraṁ daḷhuddhāpaṁ daḷhapākāratoraṇaṁ ekadvāraṁ,",
  "dn16:1.17.4_0": "tatrassa dovāriko paṇḍito viyatto medhāvī aññātānaṁ nivāretā ñātānaṁ pavesetā.",
  "dn16:1.17.5_0": "So tassa nagarassa samantā anupariyāyapathaṁ anukkamamāno na passeyya pākārasandhiṁ vā pākāravivaraṁ vā,",
  "dn16:1.17.5_1": "antamaso biḷāranikkhamanamattampi.",
  "dn16:1.17.6_0": "Tassa evamassa:",
  "dn16:1.17.7_0": "‘ye kho keci oḷārikā pāṇā imaṁ nagaraṁ pavisanti vā nikkhamanti vā,",
  "dn16:1.17.7_1": "sabbe te imināva dvārena pavisanti vā nikkhamanti vā’ti.",
  "dn16:1.17.8_0": "Evameva kho me, bhante, dhammanvayo vidito:",
  "dn16:1.17.9_0": "‘ye te, bhante,",
  "dn16:1.17.9_1": "ahesuṁ atītamaddhānaṁ arahanto sammāsambuddhā,",
  "dn16:1.17.9_2": "sabbe te bhagavanto pañca nīvaraṇe pahāya cetaso upakkilese paññāya dubbalīkaraṇe catūsu satipaṭṭhānesu",
  "dn16:1.17.9_3": "supatiṭṭhitacittā sattabojjhaṅge yathābhūtaṁ bhāvetvā anuttaraṁ sammāsambodhiṁ abhisambujjhiṁsu.",
  "dn16:1.17.10_0": "Yepi te, bhante,",
  "dn16:1.17.10_1": "bhavissanti anāgatamaddhānaṁ arahanto sammāsambuddhā,",
  "dn16:1.17.10_2": "sabbe te bhagavanto pañca nīvaraṇe pahāya cetaso upakkilese paññāya dubbalīkaraṇe catūsu satipaṭṭhānesu",
  "dn16:1.17.10_3": "supatiṭṭhitacittā satta bojjhaṅge yathābhūtaṁ bhāvetvā anuttaraṁ sammāsambodhiṁ abhisambujjhissanti.",
  "dn16:1.17.11_0": "Bhagavāpi, bhante,",
  "dn16:1.17.11_1": "etarahi arahaṁ sammāsambuddho pañca nīvaraṇe pahāya cetaso upakkilese paññāya dubbalīkaraṇe catūsu satipaṭṭhānesu",
  "dn16:1.17.11_2": "supatiṭṭhitacitto satta bojjhaṅge yathābhūtaṁ bhāvetvā anuttaraṁ sammāsambodhiṁ abhisambuddho’”ti.",
  "dn16:1.18.1_0": "Tatrapi sudaṁ bhagavā nāḷandāyaṁ viharanto pāvārikambavane etadeva bahulaṁ bhikkhūnaṁ dhammiṁ kathaṁ karoti:",
  "dn16:1.18.2_0": "“iti sīlaṁ, iti samādhi, iti paññā.",
  "dn16:1.18.3_0": "Sīlaparibhāvito samādhi mahapphalo hoti mahānisaṁso.",
  "dn16:1.18.4_0": "Samādhiparibhāvitā paññā mahapphalā hoti mahānisaṁsā.",
  "dn16:1.18.5_0": "Paññāparibhāvitaṁ cittaṁ sammadeva āsavehi vimuccati, seyyathidaṁ—",
  "dn16:1.18.6_0": "kāmāsavā, bhavāsavā, avijjāsavā”ti.",
  "dn16:1.19.0_0": "5. Dussīlaādīnava",
  "dn16:1.19.1_0": "Atha kho bhagavā nāḷandāyaṁ yathābhirantaṁ viharitvā āyasmantaṁ ānandaṁ āmantesi:",
  "dn16:1.19.2_0": "“āyāmānanda, yena pāṭaligāmo tenupasaṅkamissāmā”ti.",
  "dn16:1.19.3_0": "“Evaṁ, bhante”ti kho āyasmā ānando bhagavato paccassosi.",
  "dn16:1.19.4_0": "Atha kho bhagavā mahatā bhikkhusaṅghena saddhiṁ yena pāṭaligāmo tadavasari.",
  "dn16:1.20.1_0": "Assosuṁ kho pāṭaligāmikā upāsakā: “bhagavā kira pāṭaligāmaṁ anuppatto”ti.",
  "dn16:1.20.2_0": "Atha kho pāṭaligāmikā upāsakā yena bhagavā tenupasaṅkamiṁsu;",
  "dn16:1.20.2_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "dn16:1.20.2_2": "Ekamantaṁ nisinnā kho pāṭaligāmikā upāsakā bhagavantaṁ etadavocuṁ:",
  "dn16:1.20.3_0": "“adhivāsetu no, bhante, bhagavā āvasathāgāran”ti.",
  "dn16:1.20.4_0": "Adhivāsesi bhagavā tuṇhībhāvena.",
  "dn16:1.21.1_0": "Atha kho pāṭaligāmikā upāsakā bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā yena āvasathāgāraṁ tenupasaṅkamiṁsu;",
  "dn16:1.21.1_1": "upasaṅkamitvā sabbasanthariṁ āvasathāgāraṁ santharitvā āsanāni paññapetvā udakamaṇikaṁ patiṭṭhāpetvā",
  "dn16:1.21.1_2": "telapadīpaṁ āropetvā yena bhagavā tenupasaṅkamiṁsu,",
  "dn16:1.21.1_3": "upasaṅkamitvā bhagavantaṁ abhivādetvā ekamantaṁ aṭṭhaṁsu.",
  "dn16:1.21.1_4": "Ekamantaṁ ṭhitā kho pāṭaligāmikā upāsakā bhagavantaṁ etadavocuṁ:",
  "dn16:1.21.2_0": "“sabbasantharisanthataṁ, bhante,",
  "dn16:1.21.2_1": "āvasathāgāraṁ,",
  "dn16:1.21.2_2": "āsanāni paññattāni,",
  "dn16:1.21.2_3": "udakamaṇiko patiṭṭhāpito,",
  "dn16:1.21.2_4": "telapadīpo āropito;",
  "dn16:1.21.3_0": "yassadāni, bhante, bhagavā kālaṁ maññatī”ti.",
  "dn16:1.22.1_0": "Atha kho bhagavā sāyanhasamayaṁ nivāsetvā pattacīvaramādāya saddhiṁ bhikkhusaṅghena yena āvasathāgāraṁ tenupasaṅkami;",
  "dn16:1.22.1_1": "upasaṅkamitvā pāde pakkhāletvā āvasathāgāraṁ pavisitvā majjhimaṁ thambhaṁ nissāya puratthābhimukho nisīdi.",
  "dn16:1.22.2_0": "Bhikkhusaṅghopi kho pāde pakkhāletvā āvasathāgāraṁ pavisitvā pacchimaṁ bhittiṁ nissāya puratthābhimukho nisīdi bhagavantameva purakkhatvā.",
  "dn16:1.22.3_0": "Pāṭaligāmikāpi kho upāsakā pāde pakkhāletvā āvasathāgāraṁ pavisitvā puratthimaṁ bhittiṁ nissāya pacchimābhimukhā nisīdiṁsu bhagavantameva purakkhatvā.",
  "dn16:1.22.4_0": "(…)",
  "dn16:1.23.1_0": "Atha kho bhagavā pāṭaligāmike upāsake āmantesi:",
  "dn16:1.23.2_0": "“pañcime, gahapatayo, ādīnavā dussīlassa sīlavipattiyā.",
  "dn16:1.23.3_0": "Katame pañca?",
  "dn16:1.23.4_0": "Idha, gahapatayo, dussīlo sīlavipanno pamādādhikaraṇaṁ mahatiṁ bhogajāniṁ nigacchati.",
  "dn16:1.23.5_0": "Ayaṁ paṭhamo ādīnavo dussīlassa sīlavipattiyā.",
  "dn16:1.23.6_0": "Puna caparaṁ, gahapatayo, dussīlassa sīlavipannassa pāpako kittisaddo abbhuggacchati.",
  "dn16:1.23.7_0": "Ayaṁ dutiyo ādīnavo dussīlassa sīlavipattiyā.",
  "dn16:1.23.8_0": "Puna caparaṁ,",
  "dn16:1.23.8_1": "gahapatayo,",
  "dn16:1.23.8_2": "dussīlo sīlavipanno yaññadeva parisaṁ upasaṅkamati—yadi khattiyaparisaṁ yadi brāhmaṇaparisaṁ yadi gahapatiparisaṁ",
  "dn16:1.23.8_3": "yadi samaṇaparisaṁ—avisārado upasaṅkamati maṅkubhūto.",
  "dn16:1.23.9_0": "Ayaṁ tatiyo ādīnavo dussīlassa sīlavipattiyā.",
  "dn16:1.23.10_0": "Puna caparaṁ, gahapatayo, dussīlo sīlavipanno sammūḷho kālaṁ karoti.",
  "dn16:1.23.11_0": "Ayaṁ catuttho ādīnavo dussīlassa sīlavipattiyā.",
  "dn16:1.23.12_0": "Puna caparaṁ,",
  "dn16:1.23.12_1": "gahapatayo,",
  "dn16:1.23.12_2": "dussīlo sīlavipanno kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.",
  "dn16:1.23.13_0": "Ayaṁ pañcamo ādīnavo dussīlassa sīlavipattiyā.",
  "dn16:1.23.14_0": "Ime kho, gahapatayo, pañca ādīnavā dussīlassa sīlavipattiyā.",
  "dn16:1.24.0_0": "6. Sīlavantaānisaṁsa",
  "dn16:1.24.1_0": "Pañcime, gahapatayo, ānisaṁsā sīlavato sīlasampadāya.",
  "dn16:1.24.2_0": "Katame pañca?",
  "dn16:1.24.3_0": "Idha, gahapatayo, sīlavā sīlasampanno appamādādhikaraṇaṁ mahantaṁ bhogakkhandhaṁ adhigacchati.",
  "dn16:1.24.4_0": "Ayaṁ paṭhamo ānisaṁso sīlavato sīlasampadāya.",
  "dn16:1.24.5_0": "Puna caparaṁ, gahapatayo, sīlavato sīlasampannassa kalyāṇo kittisaddo abbhuggacchati.",
  "dn16:1.24.6_0": "Ayaṁ dutiyo ānisaṁso sīlavato sīlasampadāya.",
  "dn16:1.24.7_0": "Puna caparaṁ,",
  "dn16:1.24.7_1": "gahapatayo,",
  "dn16:1.24.7_2": "sīlavā sīlasampanno yaññadeva parisaṁ upasaṅkamati—yadi khattiyaparisaṁ yadi brāhmaṇaparisaṁ yadi gahapatiparisaṁ",
  "dn16:1.24.7_3": "yadi samaṇaparisaṁ visārado upasaṅkamati amaṅkubhūto.",
  "dn16:1.24.8_0": "Ayaṁ tatiyo ānisaṁso sīlavato sīlasampadāya.",
  "dn16:1.24.9_0": "Puna caparaṁ, gahapatayo, sīlavā sīlasampanno asammūḷho kālaṁ karoti.",
  "dn16:1.24.10_0": "Ayaṁ catuttho ānisaṁso sīlavato sīlasampadāya.",
  "dn16:1.24.11_0": "Puna caparaṁ,",
  "dn16:1.24.11_1": "gahapatayo,",
  "dn16:1.24.11_2": "sīlavā sīlasampanno kāyassa bhedā paraṁ maraṇā sugatiṁ saggaṁ lokaṁ upapajjati.",
  "dn16:1.24.12_0": "Ayaṁ pañcamo ānisaṁso sīlavato sīlasampadāya.",
  "dn16:1.24.13_0": "Ime kho, gahapatayo, pañca ānisaṁsā sīlavato sīlasampadāyā”ti.",
  "dn16:1.25.1_0": "Atha kho bhagavā pāṭaligāmike upāsake bahudeva rattiṁ dhammiyā kathāya sandassetvā samādapetvā samuttejetvā sampahaṁsetvā uyyojesi:",
  "dn16:1.25.2_0": "“abhikkantā kho, gahapatayo, ratti, yassadāni tumhe kālaṁ maññathā”ti.",
  "dn16:1.25.3_0": "“Evaṁ,",
  "dn16:1.25.3_1": "bhante”ti kho pāṭaligāmikā upāsakā bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu.",
  "dn16:1.25.4_0": "Atha kho bhagavā acirapakkantesu pāṭaligāmikesu upāsakesu suññāgāraṁ pāvisi.",
  "dn16:1.26.0_0": "7. Pāṭaliputtanagaramāpana",
  "dn16:1.26.1_0": "Tena kho pana samayena sunidhavassakārā magadhamahāmattā pāṭaligāme nagaraṁ māpenti vajjīnaṁ paṭibāhāya.",
  "dn16:1.26.2_0": "Tena samayena sambahulā devatāyo sahasseva pāṭaligāme vatthūni pariggaṇhanti.",
  "dn16:1.26.3_0": "Yasmiṁ padese mahesakkhā devatā vatthūni pariggaṇhanti,",
  "dn16:1.26.3_1": "mahesakkhānaṁ tattha raññaṁ rājamahāmattānaṁ cittāni namanti nivesanāni māpetuṁ.",
  "dn16:1.27.1_0": "Yasmiṁ padese majjhimā devatā vatthūni pariggaṇhanti,",
  "dn16:1.27.1_1": "majjhimānaṁ tattha raññaṁ rājamahāmattānaṁ cittāni namanti nivesanāni māpetuṁ.",
  "dn16:1.27.2_0": "Yasmiṁ padese nīcā devatā vatthūni pariggaṇhanti,",
  "dn16:1.27.2_1": "nīcānaṁ tattha raññaṁ rājamahāmattānaṁ cittāni namanti nivesanāni māpetuṁ.",
  "dn16:1.27.3_0": "Addasā kho bhagavā dibbena cakkhunā visuddhena atikkantamānusakena tā devatāyo sahasseva pāṭaligāme vatthūni pariggaṇhantiyo.",
  "dn16:1.27.4_0": "Atha kho bhagavā rattiyā paccūsasamayaṁ paccuṭṭhāya āyasmantaṁ ānandaṁ āmantesi:",
  "dn16:1.27.5_0": "“Ke nu kho, ānanda, pāṭaligāme nagaraṁ māpentī”ti?",
  "dn16:1.27.6_0": "“Sunidhavassakārā, bhante, magadhamahāmattā pāṭaligāme nagaraṁ māpenti vajjīnaṁ paṭibāhāyā”ti.",
  "dn16:1.28.1_0": "“Seyyathāpi, ānanda, devehi tāvatiṁsehi saddhiṁ mantetvā;",
  "dn16:1.28.2_0": "evameva kho, ānanda,",
  "dn16:1.28.2_1": "sunidhavassakārā magadhamahāmattā pāṭaligāme nagaraṁ māpenti vajjīnaṁ paṭibāhāya.",
  "dn16:1.28.3_0": "Idhāhaṁ, ānanda,",
  "dn16:1.28.3_1": "addasaṁ dibbena cakkhunā visuddhena atikkantamānusakena sambahulā devatāyo sahasseva pāṭaligāme vatthūni pariggaṇhantiyo.",
  "dn16:1.28.4_0": "Yasmiṁ, ānanda,",
  "dn16:1.28.4_1": "padese mahesakkhā devatā vatthūni pariggaṇhanti,",
  "dn16:1.28.4_2": "mahesakkhānaṁ tattha raññaṁ rājamahāmattānaṁ cittāni namanti nivesanāni māpetuṁ.",
  "dn16:1.28.5_0": "Yasmiṁ padese majjhimā devatā vatthūni pariggaṇhanti,",
  "dn16:1.28.5_1": "majjhimānaṁ tattha raññaṁ rājamahāmattānaṁ cittāni namanti nivesanāni māpetuṁ.",
  "dn16:1.28.6_0": "Yasmiṁ padese nīcā devatā vatthūni pariggaṇhanti,",
  "dn16:1.28.6_1": "nīcānaṁ tattha raññaṁ rājamahāmattānaṁ cittāni namanti nivesanāni māpetuṁ.",
  "dn16:1.28.7_0": "Yāvatā, ānanda,",
  "dn16:1.28.7_1": "ariyaṁ āyatanaṁ yāvatā vaṇippatho idaṁ agganagaraṁ bhavissati pāṭaliputtaṁ puṭabhedanaṁ.",
  "dn16:1.28.8_0": "Pāṭaliputtassa kho, ānanda, tayo antarāyā bhavissanti—",
  "dn16:1.28.9_0": "aggito vā udakato vā mithubhedā vā”ti.",
  "dn16:1.29.1_0": "Atha kho sunidhavassakārā magadhamahāmattā yena bhagavā tenupasaṅkamiṁsu;",
  "dn16:1.29.1_1": "upasaṅkamitvā bhagavatā saddhiṁ sammodiṁsu,",
  "dn16:1.29.2_0": "sammodanīyaṁ kathaṁ sāraṇīyaṁ vītisāretvā ekamantaṁ aṭṭhaṁsu,",
  "dn16:1.29.2_1": "ekamantaṁ ṭhitā kho sunidhavassakārā magadhamahāmattā bhagavantaṁ etadavocuṁ:",
  "dn16:1.29.3_0": "“adhivāsetu no bhavaṁ gotamo ajjatanāya bhattaṁ saddhiṁ bhikkhusaṅghenā”ti.",
  "dn16:1.29.4_0": "Adhivāsesi bhagavā tuṇhībhāvena.",
  "dn16:1.30.1_0": "Atha kho sunidhavassakārā magadhamahāmattā bhagavato adhivāsanaṁ viditvā yena sako āvasatho tenupasaṅkamiṁsu;",
  "dn16:1.30.1_1": "upasaṅkamitvā sake āvasathe paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesuṁ:",
  "dn16:1.30.2_0": "“kālo, bho gotama, niṭṭhitaṁ bhattan”ti.",
  "dn16:1.30.3_0": "Atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena yena sunidhavassakārānaṁ",
  "dn16:1.30.3_1": "magadhamahāmattānaṁ āvasatho tenupasaṅkami;",
  "dn16:1.30.3_2": "upasaṅkamitvā paññatte āsane nisīdi.",
  "dn16:1.30.4_0": "Atha kho sunidhavassakārā magadhamahāmattā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesuṁ sampavāresuṁ.",
  "dn16:1.30.5_0": "Atha kho sunidhavassakārā magadhamahāmattā bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdiṁsu.",
  "dn16:1.31.1_0": "Ekamantaṁ nisinne kho sunidhavassakāre magadhamahāmatte bhagavā imāhi gāthāhi anumodi:",
  "dn16:1.31.2_0": "“Yasmiṁ padese kappeti,",
  "dn16:1.31.3_0": "vāsaṁ paṇḍitajātiyo;",
  "dn16:1.31.4_0": "Sīlavantettha bhojetvā,",
  "dn16:1.31.5_0": "saññate brahmacārayo.",
  "dn16:1.31.6_0": "Yā tattha devatā āsuṁ,",
  "dn16:1.31.7_0": "tāsaṁ dakkhiṇamādise;",
  "dn16:1.31.8_0": "Tā pūjitā pūjayanti,",
  "dn16:1.31.9_0": "mānitā mānayanti naṁ.",
  "dn16:1.31.10_0": "Tato naṁ anukampanti,",
  "dn16:1.31.11_0": "mātā puttaṁva orasaṁ;",
  "dn16:1.31.12_0": "Devatānukampito poso,",
  "dn16:1.31.13_0": "sadā bhadrāni passatī”ti.",
  "dn16:1.31.14_0": "Atha kho bhagavā sunidhavassakāre magadhamahāmatte imāhi gāthāhi anumoditvā uṭṭhāyāsanā pakkāmi.",
  "dn16:1.32.1_0": "Tena kho pana samayena sunidhavassakārā magadhamahāmattā bhagavantaṁ piṭṭhito piṭṭhito anubandhā honti:",
  "dn16:1.32.2_0": "“yenajja samaṇo gotamo dvārena nikkhamissati, taṁ gotamadvāraṁ nāma bhavissati.",
  "dn16:1.32.3_0": "Yena titthena gaṅgaṁ nadiṁ tarissati, taṁ gotamatitthaṁ nāma bhavissatī”ti.",
  "dn16:1.32.4_0": "Atha kho bhagavā yena dvārena nikkhami, taṁ gotamadvāraṁ nāma ahosi.",
  "dn16:1.32.5_0": "Atha kho bhagavā yena gaṅgā nadī tenupasaṅkami.",
  "dn16:1.33.1_0": "Tena kho pana samayena gaṅgā nadī pūrā hoti samatittikā kākapeyyā.",
  "dn16:1.33.2_0": "Appekacce manussā nāvaṁ pariyesanti,",
  "dn16:1.33.2_1": "appekacce uḷumpaṁ pariyesanti,",
  "dn16:1.33.2_2": "appekacce kullaṁ bandhanti apārā,",
  "dn16:1.33.2_3": "pāraṁ gantukāmā.",
  "dn16:1.33.3_0": "Atha kho bhagavā—seyyathāpi nāma balavā puriso samiñjitaṁ vā bāhaṁ pasāreyya,",
  "dn16:1.33.3_1": "pasāritaṁ vā bāhaṁ samiñjeyya;",
  "dn16:1.33.3_2": "evameva—gaṅgāya nadiyā orimatīre antarahito pārimatīre paccuṭṭhāsi saddhiṁ bhikkhusaṅghena.",
  "dn16:1.34.1_0": "Addasā kho bhagavā te manusse appekacce nāvaṁ pariyesante appekacce uḷumpaṁ pariyesante appekacce kullaṁ bandhante apārā pāraṁ gantukāme.",
  "dn16:1.34.2_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "dn16:1.34.3_0": "“Ye taranti aṇṇavaṁ saraṁ,",
  "dn16:1.34.4_0": "Setuṁ katvāna visajja pallalāni;",
  "dn16:1.34.5_0": "Kullañhi jano bandhati,",
  "dn16:1.34.6_0": "Tiṇṇā medhāvino janā”ti.",
  "dn16:1.34.7_0": "Paṭhamabhāṇavāro.",
  "dn16:2.1.0_0": "8. Ariyasaccakathā",
  "dn16:2.1.1_0": "Atha kho bhagavā āyasmantaṁ ānandaṁ āmantesi:",
  "dn16:2.1.2_0": "“āyāmānanda, yena koṭigāmo tenupasaṅkamissāmā”ti.",
  "dn16:2.1.3_0": "“Evaṁ, bhante”ti kho āyasmā ānando bhagavato paccassosi.",
  "dn16:2.1.4_0": "Atha kho bhagavā mahatā bhikkhusaṅghena saddhiṁ yena koṭigāmo tadavasari.",
  "dn16:2.1.5_0": "Tatra sudaṁ bhagavā koṭigāme viharati.",
  "dn16:2.2.1_0": "Tatra kho bhagavā bhikkhū āmantesi:",
  "dn16:2.2.2_0": "“Catunnaṁ,",
  "dn16:2.2.2_1": "bhikkhave,",
  "dn16:2.2.2_2": "ariyasaccānaṁ ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.",
  "dn16:2.2.3_0": "Katamesaṁ catunnaṁ?",
  "dn16:2.2.4_0": "Dukkhassa,",
  "dn16:2.2.4_1": "bhikkhave,",
  "dn16:2.2.4_2": "ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.",
  "dn16:2.2.5_0": "Dukkhasamudayassa,",
  "dn16:2.2.5_1": "bhikkhave,",
  "dn16:2.2.5_2": "ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.",
  "dn16:2.2.6_0": "Dukkhanirodhassa,",
  "dn16:2.2.6_1": "bhikkhave,",
  "dn16:2.2.6_2": "ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.",
  "dn16:2.2.7_0": "Dukkhanirodhagāminiyā paṭipadāya,",
  "dn16:2.2.7_1": "bhikkhave,",
  "dn16:2.2.7_2": "ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.",
  "dn16:2.2.8_0": "Tayidaṁ,",
  "dn16:2.2.8_1": "bhikkhave,",
  "dn16:2.2.8_2": "dukkhaṁ ariyasaccaṁ anubuddhaṁ paṭividdhaṁ,",
  "dn16:2.2.8_3": "dukkhasamudayaṁ ariyasaccaṁ anubuddhaṁ paṭividdhaṁ,",
  "dn16:2.2.8_4": "dukkhanirodhaṁ ariyasaccaṁ anubuddhaṁ paṭividdhaṁ,",
  "dn16:2.2.8_5": "dukkhanirodhagāminī paṭipadā ariyasaccaṁ anubuddhaṁ paṭividdhaṁ,",
  "dn16:2.2.8_6": "ucchinnā bhavataṇhā,",
  "dn16:2.2.8_7": "khīṇā bhavanetti,",
  "dn16:2.2.8_8": "natthi dāni punabbhavo”ti.",
  "dn16:2.3.1_0": "Idamavoca bhagavā.",
  "dn16:2.3.2_0": "Idaṁ vatvāna sugato athāparaṁ etadavoca satthā:",
  "dn16:2.3.3_0": "“Catunnaṁ ariyasaccānaṁ,",
  "dn16:2.3.4_0": "yathābhūtaṁ adassanā;",
  "dn16:2.3.5_0": "Saṁsitaṁ dīghamaddhānaṁ,",
  "dn16:2.3.6_0": "tāsu tāsveva jātisu.",
  "dn16:2.3.7_0": "Tāni etāni diṭṭhāni,",
  "dn16:2.3.8_0": "bhavanetti samūhatā;",
  "dn16:2.3.9_0": "Ucchinnaṁ mūlaṁ dukkhassa,",
  "dn16:2.3.10_0": "natthi dāni punabbhavo”ti.",
  "dn16:2.4.1_0": "Tatrapi sudaṁ bhagavā koṭigāme viharanto etadeva bahulaṁ bhikkhūnaṁ dhammiṁ kathaṁ karoti:",
  "dn16:2.4.2_0": "“iti sīlaṁ, iti samādhi, iti paññā.",
  "dn16:2.4.3_0": "Sīlaparibhāvito samādhi mahapphalo hoti mahānisaṁso.",
  "dn16:2.4.4_0": "Samādhiparibhāvitā paññā mahapphalā hoti mahānisaṁsā.",
  "dn16:2.4.5_0": "Paññāparibhāvitaṁ cittaṁ sammadeva āsavehi vimuccati, seyyathidaṁ—",
  "dn16:2.4.6_0": "kāmāsavā, bhavāsavā, avijjāsavā”ti.",
  "dn16:2.5.0_0": "9. Anāvattidhammasambodhiparāyaṇa",
  "dn16:2.5.1_0": "Atha kho bhagavā koṭigāme yathābhirantaṁ viharitvā āyasmantaṁ ānandaṁ āmantesi:",
  "dn16:2.5.2_0": "“āyāmānanda, yena nātikā tenupaṅkamissāmā”ti.",
  "dn16:2.5.3_0": "“Evaṁ, bhante”ti kho āyasmā ānando bhagavato paccassosi.",
  "dn16:2.5.4_0": "Atha kho bhagavā mahatā bhikkhusaṅghena saddhiṁ yena nātikā tadavasari.",
  "dn16:2.5.5_0": "Tatrapi sudaṁ bhagavā nātike viharati giñjakāvasathe.",
  "dn16:2.6.1_0": "Atha kho āyasmā ānando yena bhagavā tenupasaṅkami;",
  "dn16:2.6.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "dn16:2.6.1_2": "Ekamantaṁ nisinno kho āyasmā ānando bhagavantaṁ etadavoca:",
  "dn16:2.6.2_0": "“sāḷho nāma, bhante, bhikkhu nātike kālaṅkato, tassa kā gati, ko abhisamparāyo?",
  "dn16:2.6.3_0": "Nandā nāma, bhante, bhikkhunī nātike kālaṅkatā, tassā kā gati, ko abhisamparāyo?",
  "dn16:2.6.4_0": "Sudatto nāma, bhante, upāsako nātike kālaṅkato, tassa kā gati, ko abhisamparāyo?",
  "dn16:2.6.5_0": "Sujātā nāma, bhante, upāsikā nātike kālaṅkatā, tassā kā gati, ko abhisamparāyo?",
  "dn16:2.6.6_0": "Kukkuṭo nāma, bhante, upāsako nātike kālaṅkato, tassa kā gati, ko abhisamparāyo?",
  "dn16:2.6.7_0": "Kāḷimbo nāma, bhante, upāsako …pe…",
  "dn16:2.6.8_0": "nikaṭo nāma, bhante, upāsako …",
  "dn16:2.6.9_0": "kaṭissaho nāma, bhante, upāsako …",
  "dn16:2.6.10_0": "tuṭṭho nāma, bhante, upāsako …",
  "dn16:2.6.11_0": "santuṭṭho nāma, bhante, upāsako …",
  "dn16:2.6.12_0": "bhaddo nāma, bhante, upāsako …",
  "dn16:2.6.13_0": "subhaddo nāma, bhante, upāsako nātike kālaṅkato, tassa kā gati, ko abhisamparāyo”ti?",
  "dn16:2.7.1_0": "“Sāḷho, ānanda,",
  "dn16:2.7.1_1": "bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihāsi.",
  "dn16:2.7.2_0": "Nandā, ānanda,",
  "dn16:2.7.2_1": "bhikkhunī pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyinī anāvattidhammā tasmā lokā.",
  "dn16:2.7.3_0": "Sudatto, ānanda,",
  "dn16:2.7.3_1": "upāsako tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī sakideva imaṁ lokaṁ āgantvā dukkhassantaṁ karissati.",
  "dn16:2.7.4_0": "Sujātā, ānanda,",
  "dn16:2.7.4_1": "upāsikā tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyaṇā.",
  "dn16:2.7.5_0": "Kukkuṭo, ānanda,",
  "dn16:2.7.5_1": "upāsako pañcannaṁ orambhāgiyānaṁ saṁyojanānaṁ parikkhayā opapātiko tattha parinibbāyī anāvattidhammo tasmā lokā.",
  "dn16:2.7.6_0": "Kāḷimbo, ānanda, upāsako …pe…",
  "dn16:2.7.7_0": "nikaṭo, ānanda, upāsako …",
  "dn16:2.7.8_0": "kaṭissaho, ānanda, upāsako …",
  "dn16:2.7.9_0": "tuṭṭho, ānanda, upāsako …",
  "dn16:2.7.10_0": "santuṭṭho, ānanda, upāsako …",
  "dn16:2.7.11_0": "bhaddo, ānanda, upāsako …",
  "dn16:2.7.12_0": "subhaddo, ānanda,",
  "dn16:2.7.12_1": "upāsako pañcannaṁ orambhāgiyānaṁ saṁyojanānaṁ parikkhayā opapātiko tattha parinibbāyī anāvattidhammo tasmā lokā.",
  "dn16:2.7.13_0": "Paropaññāsaṁ, ānanda,",
  "dn16:2.7.13_1": "nātike upāsakā kālaṅkatā,",
  "dn16:2.7.13_2": "pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyino anāvattidhammā tasmā lokā.",
  "dn16:2.7.14_0": "Sādhikā navuti, ānanda,",
  "dn16:2.7.14_1": "nātike upāsakā kālaṅkatā tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmino sakideva imaṁ lokaṁ āgantvā dukkhassantaṁ karissanti.",
  "dn16:2.7.15_0": "Sātirekāni, ānanda,",
  "dn16:2.7.15_1": "pañcasatāni nātike upāsakā kālaṅkatā,",
  "dn16:2.7.15_2": "tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyaṇā.",
  "dn16:2.8.0_0": "10. Dhammādāsadhammapariyāya",
  "dn16:2.8.1_0": "Anacchariyaṁ kho panetaṁ, ānanda, yaṁ manussabhūto kālaṁ kareyya.",
  "dn16:2.8.2_0": "Tasmiṁyeva kālaṅkate tathāgataṁ upasaṅkamitvā etamatthaṁ pucchissatha,",
  "dn16:2.8.2_1": "vihesā hesā, ānanda,",
  "dn16:2.8.2_2": "tathāgatassa.",
  "dn16:2.8.3_0": "Tasmātihānanda,",
  "dn16:2.8.3_1": "dhammādāsaṁ nāma dhammapariyāyaṁ desessāmi,",
  "dn16:2.8.3_2": "yena samannāgato ariyasāvako ākaṅkhamāno attanāva attānaṁ byākareyya:",
  "dn16:2.8.4_0": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto,",
  "dn16:2.8.4_1": "sotāpannohamasmi avinipātadhammo niyato sambodhiparāyaṇo’ti.",
  "dn16:2.9.1_0": "Katamo ca so, ānanda,",
  "dn16:2.9.1_1": "dhammādāso dhammapariyāyo,",
  "dn16:2.9.1_2": "yena samannāgato ariyasāvako ākaṅkhamāno attanāva attānaṁ byākareyya:",
  "dn16:2.9.2_0": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto,",
  "dn16:2.9.2_1": "sotāpannohamasmi avinipātadhammo niyato sambodhiparāyaṇo’ti?",
  "dn16:2.9.3_0": "Idhānanda, ariyasāvako buddhe aveccappasādena samannāgato hoti:",
  "dn16:2.9.4_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.",
  "dn16:2.9.5_0": "Dhamme aveccappasādena samannāgato hoti:",
  "dn16:2.9.6_0": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti.",
  "dn16:2.9.7_0": "Saṅghe aveccappasādena samannāgato hoti:",
  "dn16:2.9.8_0": "‘suppaṭipanno bhagavato sāvakasaṅgho,",
  "dn16:2.9.8_1": "ujuppaṭipanno bhagavato sāvakasaṅgho,",
  "dn16:2.9.8_2": "ñāyappaṭipanno bhagavato sāvakasaṅgho,",
  "dn16:2.9.8_3": "sāmīcippaṭipanno bhagavato sāvakasaṅgho yadidaṁ cattāri purisayugāni aṭṭha purisapuggalā,",
  "dn16:2.9.8_4": "esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā’ti.",
  "dn16:2.9.9_0": "Ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññūpasatthehi aparāmaṭṭhehi samādhisaṁvattanikehi.",
  "dn16:2.9.10_0": "Ayaṁ kho so, ānanda,",
  "dn16:2.9.10_1": "dhammādāso dhammapariyāyo,",
  "dn16:2.9.10_2": "yena samannāgato ariyasāvako ākaṅkhamāno attanāva attānaṁ byākareyya:",
  "dn16:2.9.11_0": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto,",
  "dn16:2.9.11_1": "sotāpannohamasmi avinipātadhammo niyato sambodhiparāyaṇo’”ti.",
  "dn16:2.10.1_0": "Tatrapi sudaṁ bhagavā nātike viharanto giñjakāvasathe etadeva bahulaṁ bhikkhūnaṁ dhammiṁ kathaṁ karoti:",
  "dn16:2.10.2_0": "“Iti sīlaṁ iti samādhi iti paññā.",
  "dn16:2.10.3_0": "Sīlaparibhāvito samādhi mahapphalo hoti mahānisaṁso.",
  "dn16:2.10.4_0": "Samādhiparibhāvitā paññā mahapphalā hoti mahānisaṁsā.",
  "dn16:2.10.5_0": "Paññāparibhāvitaṁ cittaṁ sammadeva āsavehi vimuccati, seyyathidaṁ—",
  "dn16:2.10.6_0": "kāmāsavā, bhavāsavā, avijjāsavā”ti.",
  "dn16:2.10.7_0": "(…)",
  "dn16:2.11.1_0": "Atha kho bhagavā nātike yathābhirantaṁ viharitvā āyasmantaṁ ānandaṁ āmantesi:",
  "dn16:2.11.2_0": "“āyāmānanda, yena vesālī tenupasaṅkamissāmā”ti.",
  "dn16:2.11.3_0": "“Evaṁ, bhante”ti kho āyasmā ānando bhagavato paccassosi.",
  "dn16:2.11.4_0": "Atha kho bhagavā mahatā bhikkhusaṅghena saddhiṁ yena vesālī tadavasari.",
  "dn16:2.11.5_0": "Tatra sudaṁ bhagavā vesāliyaṁ viharati ambapālivane.",
  "dn16:2.12.1_0": "Tatra kho bhagavā bhikkhū āmantesi:",
  "dn16:2.12.2_0": "“Sato, bhikkhave, bhikkhu vihareyya sampajāno,",
  "dn16:2.12.3_0": "ayaṁ vo amhākaṁ anusāsanī.",
  "dn16:2.12.4_0": "Kathañca, bhikkhave, bhikkhu sato hoti?",
  "dn16:2.12.5_0": "Idha,",
  "dn16:2.12.5_1": "bhikkhave,",
  "dn16:2.12.5_2": "bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ.",
  "dn16:2.12.6_0": "Vedanāsu vedanānupassī …pe…",
  "dn16:2.12.7_0": "citte cittānupassī …pe…",
  "dn16:2.12.8_0": "dhammesu dhammānupassī viharati ātāpī sampajāno satimā vineyya loke abhijjhādomanassaṁ.",
  "dn16:2.12.9_0": "Evaṁ kho, bhikkhave, bhikkhu sato hoti.",
  "dn16:2.13.1_0": "Kathañca, bhikkhave, bhikkhu sampajāno hoti?",
  "dn16:2.13.2_0": "Idha,",
  "dn16:2.13.2_1": "bhikkhave,",
  "dn16:2.13.2_2": "bhikkhu abhikkante paṭikkante sampajānakārī hoti,",
  "dn16:2.13.2_3": "ālokite vilokite sampajānakārī hoti,",
  "dn16:2.13.2_4": "samiñjite pasārite sampajānakārī hoti,",
  "dn16:2.13.2_5": "saṅghāṭipattacīvaradhāraṇe sampajānakārī hoti,",
  "dn16:2.13.2_6": "asite pīte khāyite sāyite sampajānakārī hoti,",
  "dn16:2.13.2_7": "uccārapassāvakamme sampajānakārī hoti,",
  "dn16:2.13.2_8": "gate ṭhite nisinne sutte jāgarite bhāsite tuṇhībhāve sampajānakārī hoti.",
  "dn16:2.13.3_0": "Evaṁ kho, bhikkhave, bhikkhu sampajāno hoti.",
  "dn16:2.13.4_0": "Sato, bhikkhave, bhikkhu vihareyya sampajāno,",
  "dn16:2.13.5_0": "ayaṁ vo amhākaṁ anusāsanī”ti.",
  "dn16:2.14.0_0": "11. Ambapālīgaṇikā",
  "dn16:2.14.1_0": "Assosi kho ambapālī gaṇikā: “bhagavā kira vesāliṁ anuppatto vesāliyaṁ viharati mayhaṁ ambavane”ti.",
  "dn16:2.14.2_0": "Atha kho ambapālī gaṇikā bhaddāni bhaddāni yānāni yojāpetvā bhaddaṁ bhaddaṁ yānaṁ abhiruhitvā bhaddehi bhaddehi yānehi vesāliyā niyyāsi.",
  "dn16:2.14.2_1": "Yena sako ārāmo tena pāyāsi.",
  "dn16:2.14.3_0": "Yāvatikā yānassa bhūmi,",
  "dn16:2.14.3_1": "yānena gantvā,",
  "dn16:2.14.3_2": "yānā paccorohitvā pattikāva yena bhagavā tenupasaṅkami;",
  "dn16:2.14.3_3": "upasaṅkamitvā bhagavantaṁ abhivādetvā ekamantaṁ nisīdi.",
  "dn16:2.14.4_0": "Ekamantaṁ nisinnaṁ kho ambapāliṁ gaṇikaṁ bhagavā dhammiyā kathāya sandassesi samādapesi samuttejesi sampahaṁsesi.",
  "dn16:2.14.5_0": "Atha kho ambapālī gaṇikā bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ etadavoca:",
  "dn16:2.14.6_0": "“adhivāsetu me, bhante, bhagavā svātanāya bhattaṁ saddhiṁ bhikkhusaṅghenā”ti.",
  "dn16:2.14.7_0": "Adhivāsesi bhagavā tuṇhībhāvena.",
  "dn16:2.14.8_0": "Atha kho ambapālī gaṇikā bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "dn16:2.15.1_0": "Assosuṁ kho vesālikā licchavī: “bhagavā kira vesāliṁ anuppatto vesāliyaṁ viharati ambapālivane”ti.",
  "dn16:2.15.2_0": "Atha kho te licchavī bhaddāni bhaddāni yānāni yojāpetvā bhaddaṁ bhaddaṁ yānaṁ abhiruhitvā bhaddehi bhaddehi yānehi vesāliyā niyyiṁsu.",
  "dn16:2.15.3_0": "Tatra ekacce licchavī nīlā honti nīlavaṇṇā nīlavatthā nīlālaṅkārā,",
  "dn16:2.15.3_1": "ekacce licchavī pītā honti pītavaṇṇā pītavatthā pītālaṅkārā,",
  "dn16:2.15.3_2": "ekacce licchavī lohitā honti lohitavaṇṇā lohitavatthā lohitālaṅkārā,",
  "dn16:2.15.3_3": "ekacce licchavī odātā honti odātavaṇṇā odātavatthā odātālaṅkārā.",
  "dn16:2.16.1_0": "Atha kho ambapālī gaṇikā daharānaṁ daharānaṁ licchavīnaṁ akkhena akkhaṁ cakkena cakkaṁ yugena yugaṁ paṭivaṭṭesi.",
  "dn16:2.16.2_0": "Atha kho te licchavī ambapāliṁ gaṇikaṁ etadavocuṁ:",
  "dn16:2.16.3_0": "“kiṁ,",
  "dn16:2.16.3_1": "je ambapāli,",
  "dn16:2.16.3_2": "daharānaṁ daharānaṁ licchavīnaṁ akkhena akkhaṁ cakkena cakkaṁ yugena yugaṁ paṭivaṭṭesī”ti?",
  "dn16:2.16.4_0": "“Tathā hi pana me, ayyaputtā, bhagavā nimantito svātanāya bhattaṁ saddhiṁ bhikkhusaṅghenā”ti.",
  "dn16:2.16.5_0": "“Dehi, je ambapāli, etaṁ bhattaṁ satasahassenā”ti.",
  "dn16:2.16.6_0": "“Sacepi me, ayyaputtā, vesāliṁ sāhāraṁ dassatha, evamahaṁ taṁ bhattaṁ na dassāmī”ti.",
  "dn16:2.16.7_0": "Atha kho te licchavī aṅguliṁ phoṭesuṁ:",
  "dn16:2.16.8_0": "“jitamha vata bho ambakāya, jitamha vata bho ambakāyā”ti.",
  "dn16:2.16.9_0": "Atha kho te licchavī yena ambapālivanaṁ tena pāyiṁsu.",
  "dn16:2.17.1_0": "Addasā kho bhagavā te licchavī dūratova āgacchante.",
  "dn16:2.17.2_0": "Disvāna bhikkhū āmantesi:",
  "dn16:2.17.3_0": "“yesaṁ, bhikkhave, bhikkhūnaṁ devā tāvatiṁsā adiṭṭhapubbā, oloketha, bhikkhave, licchaviparisaṁ;",
  "dn16:2.17.4_0": "apaloketha, bhikkhave, licchaviparisaṁ;",
  "dn16:2.17.5_0": "upasaṁharatha, bhikkhave, licchaviparisaṁ—",
  "dn16:2.17.6_0": "tāvatiṁsasadisan”ti.",
  "dn16:2.18.1_0": "Atha kho te licchavī yāvatikā yānassa bhūmi,",
  "dn16:2.18.1_1": "yānena gantvā,",
  "dn16:2.18.1_2": "yānā paccorohitvā pattikāva yena bhagavā tenupasaṅkamiṁsu;",
  "dn16:2.18.1_3": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "dn16:2.18.2_0": "Ekamantaṁ nisinne kho te licchavī bhagavā dhammiyā kathāya sandassesi samādapesi samuttejesi sampahaṁsesi.",
  "dn16:2.18.3_0": "Atha kho te licchavī bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ etadavocuṁ:",
  "dn16:2.18.4_0": "“adhivāsetu no, bhante, bhagavā svātanāya bhattaṁ saddhiṁ bhikkhusaṅghenā”ti.",
  "dn16:2.18.5_0": "Atha kho bhagavā te licchavī etadavoca:",
  "dn16:2.18.6_0": "“adhivutthaṁ kho me, licchavī, svātanāya ambapāliyā gaṇikāya bhattan”ti.",
  "dn16:2.18.7_0": "Atha kho te licchavī aṅguliṁ phoṭesuṁ:",
  "dn16:2.18.8_0": "“jitamha vata bho ambakāya, jitamha vata bho ambakāyā”ti.",
  "dn16:2.18.9_0": "Atha kho te licchavī bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu.",
  "dn16:2.19.1_0": "Atha kho ambapālī gaṇikā tassā rattiyā accayena sake ārāme paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi:",
  "dn16:2.19.2_0": "“kālo, bhante, niṭṭhitaṁ bhattan”ti.",
  "dn16:2.19.3_0": "Atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena yena ambapāliyā gaṇikāya nivesanaṁ tenupasaṅkami;",
  "dn16:2.19.3_1": "upasaṅkamitvā paññatte āsane nisīdi.",
  "dn16:2.19.4_0": "Atha kho ambapālī gaṇikā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesi sampavāresi.",
  "dn16:2.19.5_0": "Atha kho ambapālī gaṇikā bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi.",
  "dn16:2.19.6_0": "Ekamantaṁ nisinnā kho ambapālī gaṇikā bhagavantaṁ etadavoca:",
  "dn16:2.19.7_0": "“imāhaṁ, bhante, ārāmaṁ buddhappamukhassa bhikkhusaṅghassa dammī”ti.",
  "dn16:2.19.8_0": "Paṭiggahesi bhagavā ārāmaṁ.",
  "dn16:2.19.9_0": "Atha kho bhagavā ambapāliṁ gaṇikaṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.",
  "dn16:2.20.1_0": "Tatrapi sudaṁ bhagavā vesāliyaṁ viharanto ambapālivane etadeva bahulaṁ bhikkhūnaṁ dhammiṁ kathaṁ karoti:",
  "dn16:2.20.2_0": "“iti sīlaṁ, iti samādhi, iti paññā.",
  "dn16:2.20.3_0": "Sīlaparibhāvito samādhi mahapphalo hoti mahānisaṁso.",
  "dn16:2.20.4_0": "Samādhiparibhāvitā paññā mahapphalā hoti mahānisaṁsā.",
  "dn16:2.20.5_0": "Paññāparibhāvitaṁ cittaṁ sammadeva āsavehi vimuccati, seyyathidaṁ—",
  "dn16:2.20.6_0": "kāmāsavā, bhavāsavā, avijjāsavā”ti.",
  "dn16:2.21.0_0": "12. Veḷuvagāmavassūpagamana",
  "dn16:2.21.1_0": "Atha kho bhagavā ambapālivane yathābhirantaṁ viharitvā āyasmantaṁ ānandaṁ āmantesi:",
  "dn16:2.21.2_0": "“āyāmānanda, yena veḷuvagāmako tenupasaṅkamissāmā”ti.",
  "dn16:2.21.3_0": "“Evaṁ, bhante”ti kho āyasmā ānando bhagavato paccassosi.",
  "dn16:2.21.4_0": "Atha kho bhagavā mahatā bhikkhusaṅghena saddhiṁ yena veḷuvagāmako tadavasari.",
  "dn16:2.21.5_0": "Tatra sudaṁ bhagavā veḷuvagāmake viharati.",
  "dn16:2.22.1_0": "Tatra kho bhagavā bhikkhū āmantesi:",
  "dn16:2.22.2_0": "“etha tumhe, bhikkhave, samantā vesāliṁ yathāmittaṁ yathāsandiṭṭhaṁ yathāsambhattaṁ vassaṁ upetha.",
  "dn16:2.22.3_0": "Ahaṁ pana idheva veḷuvagāmake vassaṁ upagacchāmī”ti.",
  "dn16:2.22.4_0": "“Evaṁ,",
  "dn16:2.22.4_1": "bhante”ti kho te bhikkhū bhagavato paṭissutvā samantā vesāliṁ yathāmittaṁ yathāsandiṭṭhaṁ yathāsambhattaṁ vassaṁ upagacchiṁsu.",
  "dn16:2.22.5_0": "Bhagavā pana tattheva veḷuvagāmake vassaṁ upagacchi.",
  "dn16:2.23.1_0": "Atha kho bhagavato vassūpagatassa kharo ābādho uppajji, bāḷhā vedanā vattanti māraṇantikā.",
  "dn16:2.23.2_0": "Tā sudaṁ bhagavā sato sampajāno adhivāsesi avihaññamāno.",
  "dn16:2.23.3_0": "Atha kho bhagavato etadahosi:",
  "dn16:2.23.4_0": "“na kho metaṁ patirūpaṁ, yvāhaṁ anāmantetvā upaṭṭhāke anapaloketvā bhikkhusaṅghaṁ parinibbāyeyyaṁ.",
  "dn16:2.23.5_0": "Yannūnāhaṁ imaṁ ābādhaṁ vīriyena paṭipaṇāmetvā jīvitasaṅkhāraṁ adhiṭṭhāya vihareyyan”ti.",
  "dn16:2.24.1_0": "Atha kho bhagavā taṁ ābādhaṁ vīriyena paṭipaṇāmetvā jīvitasaṅkhāraṁ adhiṭṭhāya vihāsi.",
  "dn16:2.24.2_0": "Atha kho bhagavato so ābādho paṭippassambhi.",
  "dn16:2.24.3_0": "Atha kho bhagavā gilānā vuṭṭhito aciravuṭṭhito gelaññā vihārā nikkhamma vihārapacchāyāyaṁ paññatte āsane nisīdi.",
  "dn16:2.24.4_0": "Atha kho āyasmā ānando yena bhagavā tenupasaṅkami;",
  "dn16:2.24.4_1": "upasaṅkamitvā bhagavantaṁ abhivādetvā ekamantaṁ nisīdi.",
  "dn16:2.24.4_2": "Ekamantaṁ nisinno kho āyasmā ānando bhagavantaṁ etadavoca:",
  "dn16:2.24.5_0": "“diṭṭho me, bhante,",
  "dn16:2.24.5_1": "bhagavato phāsu;",
  "dn16:2.24.5_2": "diṭṭhaṁ me, bhante,",
  "dn16:2.24.5_3": "bhagavato khamanīyaṁ,",
  "dn16:2.24.5_4": "api ca me, bhante,",
  "dn16:2.24.5_5": "madhurakajāto viya kāyo.",
  "dn16:2.24.6_0": "Disāpi me na pakkhāyanti;",
  "dn16:2.24.7_0": "dhammāpi maṁ na paṭibhanti bhagavato gelaññena, api ca me, bhante, ahosi kācideva assāsamattā:",
  "dn16:2.24.8_0": "‘na tāva bhagavā parinibbāyissati, na yāva bhagavā bhikkhusaṅghaṁ ārabbha kiñcideva udāharatī’”ti.",
  "dn16:2.25.1_0": "“Kiṁ panānanda, bhikkhusaṅgho mayi paccāsīsati?",
  "dn16:2.25.2_0": "Desito, ānanda, mayā dhammo anantaraṁ abāhiraṁ karitvā.",
  "dn16:2.25.3_0": "Natthānanda, tathāgatassa dhammesu ācariyamuṭṭhi.",
  "dn16:2.25.4_0": "Yassa nūna, ānanda, evamassa:",
  "dn16:2.25.5_0": "‘ahaṁ bhikkhusaṅghaṁ pariharissāmī’ti vā ‘mamuddesiko bhikkhusaṅgho’ti vā, so nūna, ānanda,",
  "dn16:2.25.5_1": "bhikkhusaṅghaṁ ārabbha kiñcideva udāhareyya.",
  "dn16:2.25.6_0": "Tathāgatassa kho, ānanda, na evaṁ hoti:",
  "dn16:2.25.7_0": "‘ahaṁ bhikkhusaṅghaṁ pariharissāmī’ti vā ‘mamuddesiko bhikkhusaṅgho’ti vā.",
  "dn16:2.25.8_0": "Sakiṁ, ānanda, tathāgato bhikkhusaṅghaṁ ārabbha kiñcideva udāharissati.",
  "dn16:2.25.9_0": "Ahaṁ kho panānanda, etarahi jiṇṇo vuddho mahallako addhagato vayo anuppatto.",
  "dn16:2.25.10_0": "Āsītiko me vayo vattati.",
  "dn16:2.25.11_0": "Seyyathāpi, ānanda, jajjarasakaṭaṁ veṭhamissakena yāpeti;",
  "dn16:2.25.12_0": "evameva kho, ānanda, veṭhamissakena maññe tathāgatassa kāyo yāpeti.",
  "dn16:2.25.13_0": "Yasmiṁ, ānanda,",
  "dn16:2.25.13_1": "samaye tathāgato sabbanimittānaṁ amanasikārā ekaccānaṁ vedanānaṁ nirodhā animittaṁ cetosamādhiṁ upasampajja viharati,",
  "dn16:2.25.13_2": "phāsutaro, ānanda,",
  "dn16:2.25.13_3": "tasmiṁ samaye tathāgatassa kāyo hoti.",
  "dn16:2.26.1_0": "Tasmātihānanda, attadīpā viharatha attasaraṇā anaññasaraṇā, dhammadīpā dhammasaraṇā anaññasaraṇā.",
  "dn16:2.26.2_0": "Kathañcānanda,",
  "dn16:2.26.2_1": "bhikkhu attadīpo viharati attasaraṇo anaññasaraṇo,",
  "dn16:2.26.2_2": "dhammadīpo dhammasaraṇo anaññasaraṇo?",
  "dn16:2.26.3_0": "Idhānanda,",
  "dn16:2.26.3_1": "bhikkhu kāye kāyānupassī viharati atāpī sampajāno satimā,",
  "dn16:2.26.3_2": "vineyya loke abhijjhādomanassaṁ.",
  "dn16:2.26.4_0": "Vedanāsu …pe…",
  "dn16:2.26.5_0": "citte …pe…",
  "dn16:2.26.6_0": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ.",
  "dn16:2.26.7_0": "Evaṁ kho, ānanda,",
  "dn16:2.26.7_1": "bhikkhu attadīpo viharati attasaraṇo anaññasaraṇo,",
  "dn16:2.26.7_2": "dhammadīpo dhammasaraṇo anaññasaraṇo.",
  "dn16:2.26.8_0": "Ye hi keci, ānanda,",
  "dn16:2.26.8_1": "etarahi vā mama vā accayena attadīpā viharissanti attasaraṇā anaññasaraṇā,",
  "dn16:2.26.8_2": "dhammadīpā dhammasaraṇā anaññasaraṇā,",
  "dn16:2.26.8_3": "tamatagge me te, ānanda,",
  "dn16:2.26.8_4": "bhikkhū bhavissanti ye keci sikkhākāmā”ti.",
  "dn16:2.26.9_0": "Dutiyabhāṇavāro.",
  "dn16:3.1.0_0": "13. Nimittobhāsakathā",
  "dn16:3.1.1_0": "Atha kho bhagavā pubbaṇhasamayaṁ nivāsetvā pattacīvaramādāya vesāliṁ piṇḍāya pāvisi.",
  "dn16:3.1.2_0": "Vesāliyaṁ piṇḍāya caritvā pacchābhattaṁ piṇḍapātapaṭikkanto āyasmantaṁ ānandaṁ āmantesi:",
  "dn16:3.1.3_0": "“gaṇhāhi, ānanda, nisīdanaṁ,",
  "dn16:3.1.4_0": "yena cāpālaṁ cetiyaṁ tenupasaṅkamissāma divā vihārāyā”ti.",
  "dn16:3.1.5_0": "“Evaṁ,",
  "dn16:3.1.5_1": "bhante”ti kho āyasmā ānando bhagavato paṭissutvā nisīdanaṁ ādāya bhagavantaṁ piṭṭhito piṭṭhito anubandhi.",
  "dn16:3.2.1_0": "Atha kho bhagavā yena cāpālaṁ cetiyaṁ tenupasaṅkami; upasaṅkamitvā paññatte āsane nisīdi.",
  "dn16:3.2.2_0": "Āyasmāpi kho ānando bhagavantaṁ abhivādetvā ekamantaṁ nisīdi.",
  "dn16:3.2.3_0": "Ekamantaṁ nisinnaṁ kho āyasmantaṁ ānandaṁ bhagavā etadavoca:",
  "dn16:3.2.4_0": "“ramaṇīyā, ānanda, vesālī,",
  "dn16:3.2.4_1": "ramaṇīyaṁ udenaṁ cetiyaṁ,",
  "dn16:3.2.4_2": "ramaṇīyaṁ gotamakaṁ cetiyaṁ,",
  "dn16:3.2.4_3": "ramaṇīyaṁ sattambaṁ cetiyaṁ,",
  "dn16:3.2.4_4": "ramaṇīyaṁ bahuputtaṁ cetiyaṁ,",
  "dn16:3.2.4_5": "ramaṇīyaṁ sārandadaṁ cetiyaṁ,",
  "dn16:3.2.4_6": "ramaṇīyaṁ cāpālaṁ cetiyaṁ.",
  "dn16:3.3.1_0": "Yassa kassaci, ānanda,",
  "dn16:3.3.1_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "dn16:3.3.1_2": "so ākaṅkhamāno kappaṁ vā tiṭṭheyya kappāvasesaṁ vā.",
  "dn16:3.3.2_0": "Tathāgatassa kho, ānanda,",
  "dn16:3.3.2_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "dn16:3.3.2_2": "so ākaṅkhamāno, ānanda,",
  "dn16:3.3.2_3": "tathāgato kappaṁ vā tiṭṭheyya kappāvasesaṁ vā”ti.",
  "dn16:3.4.1_0": "Evampi kho āyasmā ānando bhagavatā oḷārike nimitte kayiramāne oḷārike obhāse kayiramāne nāsakkhi paṭivijjhituṁ;",
  "dn16:3.4.2_0": "na bhagavantaṁ yāci:",
  "dn16:3.4.3_0": "“tiṭṭhatu, bhante,",
  "dn16:3.4.3_1": "bhagavā kappaṁ,",
  "dn16:3.4.3_2": "tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan”ti,",
  "dn16:3.4.3_3": "yathā taṁ mārena pariyuṭṭhitacitto.",
  "dn16:3.5.1_0": "Dutiyampi kho bhagavā …pe…",
  "dn16:3.5.2_0": "tatiyampi kho bhagavā āyasmantaṁ ānandaṁ āmantesi:",
  "dn16:3.5.3_0": "“ramaṇīyā, ānanda, vesālī,",
  "dn16:3.5.3_1": "ramaṇīyaṁ udenaṁ cetiyaṁ,",
  "dn16:3.5.3_2": "ramaṇīyaṁ gotamakaṁ cetiyaṁ,",
  "dn16:3.5.3_3": "ramaṇīyaṁ sattambaṁ cetiyaṁ,",
  "dn16:3.5.3_4": "ramaṇīyaṁ bahuputtaṁ cetiyaṁ,",
  "dn16:3.5.3_5": "ramaṇīyaṁ sārandadaṁ cetiyaṁ,",
  "dn16:3.5.3_6": "ramaṇīyaṁ cāpālaṁ cetiyaṁ.",
  "dn16:3.5.4_0": "Yassa kassaci, ānanda,",
  "dn16:3.5.4_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "dn16:3.5.4_2": "so ākaṅkhamāno kappaṁ vā tiṭṭheyya kappāvasesaṁ vā.",
  "dn16:3.5.5_0": "Tathāgatassa kho, ānanda,",
  "dn16:3.5.5_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "dn16:3.5.5_2": "so ākaṅkhamāno, ānanda,",
  "dn16:3.5.5_3": "tathāgato kappaṁ vā tiṭṭheyya kappāvasesaṁ vā”ti.",
  "dn16:3.5.6_0": "Evampi kho āyasmā ānando bhagavatā oḷārike nimitte kayiramāne oḷārike obhāse kayiramāne nāsakkhi paṭivijjhituṁ;",
  "dn16:3.5.7_0": "na bhagavantaṁ yāci:",
  "dn16:3.5.8_0": "“tiṭṭhatu, bhante,",
  "dn16:3.5.8_1": "bhagavā kappaṁ,",
  "dn16:3.5.8_2": "tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan”ti,",
  "dn16:3.5.8_3": "yathā taṁ mārena pariyuṭṭhitacitto.",
  "dn16:3.6.1_0": "Atha kho bhagavā āyasmantaṁ ānandaṁ āmantesi:",
  "dn16:3.6.2_0": "“gaccha tvaṁ, ānanda,",
  "dn16:3.6.3_0": "yassadāni kālaṁ maññasī”ti.",
  "dn16:3.6.4_0": "“Evaṁ,",
  "dn16:3.6.4_1": "bhante”ti kho āyasmā ānando bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā avidūre aññatarasmiṁ rukkhamūle nisīdi.",
  "dn16:3.7.0_0": "14. Mārayācanakathā",
  "dn16:3.7.1_0": "Atha kho māro pāpimā acirapakkante āyasmante ānande yena bhagavā tenupasaṅkami;",
  "dn16:3.7.1_1": "upasaṅkamitvā ekamantaṁ aṭṭhāsi.",
  "dn16:3.7.1_2": "Ekamantaṁ ṭhito kho māro pāpimā bhagavantaṁ etadavoca:",
  "dn16:3.7.2_0": "“parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato.",
  "dn16:3.7.3_0": "Bhāsitā kho panesā, bhante, bhagavatā vācā:",
  "dn16:3.7.4_0": "‘na tāvāhaṁ, pāpima,",
  "dn16:3.7.4_1": "parinibbāyissāmi,",
  "dn16:3.7.4_2": "yāva me bhikkhū na sāvakā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino,",
  "dn16:3.7.4_3": "sakaṁ ācariyakaṁ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti,",
  "dn16:3.7.4_4": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desessantī’ti.",
  "dn16:3.8.1_0": "Etarahi kho pana, bhante,",
  "dn16:3.8.1_1": "bhikkhū bhagavato sāvakā viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino,",
  "dn16:3.8.1_2": "sakaṁ ācariyakaṁ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti,",
  "dn16:3.8.1_3": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.",
  "dn16:3.8.2_0": "Parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato.",
  "dn16:3.8.3_0": "Bhāsitā kho panesā, bhante, bhagavatā vācā:",
  "dn16:3.8.4_0": "‘na tāvāhaṁ, pāpima,",
  "dn16:3.8.4_1": "parinibbāyissāmi,",
  "dn16:3.8.4_2": "yāva me bhikkhuniyo na sāvikā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo,",
  "dn16:3.8.4_3": "sakaṁ ācariyakaṁ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti,",
  "dn16:3.8.4_4": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desessantī’ti.",
  "dn16:3.8.5_0": "Etarahi kho pana, bhante,",
  "dn16:3.8.5_1": "bhikkhuniyo bhagavato sāvikā viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo,",
  "dn16:3.8.5_2": "sakaṁ ācariyakaṁ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti,",
  "dn16:3.8.5_3": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.",
  "dn16:3.8.6_0": "Parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato.",
  "dn16:3.8.7_0": "Bhāsitā kho panesā, bhante, bhagavatā vācā:",
  "dn16:3.8.8_0": "‘na tāvāhaṁ, pāpima,",
  "dn16:3.8.8_1": "parinibbāyissāmi,",
  "dn16:3.8.8_2": "yāva me upāsakā na sāvakā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino,",
  "dn16:3.8.8_3": "sakaṁ ācariyakaṁ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti,",
  "dn16:3.8.8_4": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desessantī’ti.",
  "dn16:3.8.9_0": "Etarahi kho pana, bhante,",
  "dn16:3.8.9_1": "upāsakā bhagavato sāvakā viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino,",
  "dn16:3.8.9_2": "sakaṁ ācariyakaṁ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti,",
  "dn16:3.8.9_3": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.",
  "dn16:3.8.10_0": "Parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato.",
  "dn16:3.8.11_0": "Bhāsitā kho panesā, bhante, bhagavatā vācā:",
  "dn16:3.8.12_0": "‘na tāvāhaṁ, pāpima,",
  "dn16:3.8.12_1": "parinibbāyissāmi,",
  "dn16:3.8.12_2": "yāva me upāsikā na sāvikā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo,",
  "dn16:3.8.12_3": "sakaṁ ācariyakaṁ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti,",
  "dn16:3.8.12_4": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desessantī’ti.",
  "dn16:3.8.13_0": "Etarahi kho pana, bhante,",
  "dn16:3.8.13_1": "upāsikā bhagavato sāvikā viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo,",
  "dn16:3.8.13_2": "sakaṁ ācariyakaṁ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti,",
  "dn16:3.8.13_3": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.",
  "dn16:3.8.14_0": "Parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato.",
  "dn16:3.8.15_0": "Bhāsitā kho panesā, bhante, bhagavatā vācā:",
  "dn16:3.8.16_0": "‘na tāvāhaṁ, pāpima,",
  "dn16:3.8.16_1": "parinibbāyissāmi,",
  "dn16:3.8.16_2": "yāva me idaṁ brahmacariyaṁ na iddhañceva bhavissati phītañca vitthārikaṁ bāhujaññaṁ puthubhūtaṁ yāva devamanussehi suppakāsitan’ti.",
  "dn16:3.8.17_0": "Etarahi kho pana, bhante,",
  "dn16:3.8.17_1": "bhagavato brahmacariyaṁ iddhañceva phītañca vitthārikaṁ bāhujaññaṁ puthubhūtaṁ,",
  "dn16:3.8.17_2": "yāva devamanussehi suppakāsitaṁ.",
  "dn16:3.8.18_0": "Parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato”ti.",
  "dn16:3.9.1_0": "Evaṁ vutte, bhagavā māraṁ pāpimantaṁ etadavoca:",
  "dn16:3.9.2_0": "“appossukko tvaṁ, pāpima, hohi, na ciraṁ tathāgatassa parinibbānaṁ bhavissati.",
  "dn16:3.9.3_0": "Ito tiṇṇaṁ māsānaṁ accayena tathāgato parinibbāyissatī”ti.",
  "dn16:3.10.0_0": "15. Āyusaṅkhāraossajjana",
  "dn16:3.10.1_0": "Atha kho bhagavā cāpāle cetiye sato sampajāno āyusaṅkhāraṁ ossaji.",
  "dn16:3.10.2_0": "Ossaṭṭhe ca bhagavatā āyusaṅkhāre mahābhūmicālo ahosi bhiṁsanako salomahaṁso,",
  "dn16:3.10.2_1": "devadundubhiyo ca phaliṁsu.",
  "dn16:3.10.3_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "dn16:3.10.4_0": "“Tulamatulañca sambhavaṁ,",
  "dn16:3.10.5_0": "Bhavasaṅkhāramavassaji muni;",
  "dn16:3.10.6_0": "Ajjhattarato samāhito,",
  "dn16:3.10.7_0": "Abhindi kavacamivattasambhavan”ti.",
  "dn16:3.11.0_0": "16. Mahābhūmicālahetu",
  "dn16:3.11.1_0": "Atha kho āyasmato ānandassa etadahosi:",
  "dn16:3.11.2_0": "“acchariyaṁ vata bho, abbhutaṁ vata bho, mahā vatāyaṁ bhūmicālo;",
  "dn16:3.11.3_0": "sumahā vatāyaṁ bhūmicālo bhiṁsanako salomahaṁso; devadundubhiyo ca phaliṁsu.",
  "dn16:3.11.4_0": "Ko nu kho hetu ko paccayo mahato bhūmicālassa pātubhāvāyā”ti?",
  "dn16:3.12.1_0": "Atha kho āyasmā ānando yena bhagavā tenupasaṅkami,",
  "dn16:3.12.2_0": "upasaṅkamitvā bhagavantaṁ abhivādetvā ekamantaṁ nisīdi,",
  "dn16:3.12.3_0": "ekamantaṁ nisinno kho āyasmā ānando bhagavantaṁ etadavoca:",
  "dn16:3.12.4_0": "“acchariyaṁ, bhante, abbhutaṁ, bhante.",
  "dn16:3.12.5_0": "Mahā vatāyaṁ, bhante, bhūmicālo;",
  "dn16:3.12.6_0": "sumahā vatāyaṁ, bhante, bhūmicālo bhiṁsanako salomahaṁso; devadundubhiyo ca phaliṁsu.",
  "dn16:3.12.7_0": "Ko nu kho, bhante, hetu ko paccayo mahato bhūmicālassa pātubhāvāyā”ti?",
  "dn16:3.13.1_0": "“Aṭṭha kho ime, ānanda, hetū, aṭṭha paccayā mahato bhūmicālassa pātubhāvāya.",
  "dn16:3.13.2_0": "Katame aṭṭha?",
  "dn16:3.13.3_0": "Ayaṁ, ānanda,",
  "dn16:3.13.3_1": "mahāpathavī udake patiṭṭhitā,",
  "dn16:3.13.3_2": "udakaṁ vāte patiṭṭhitaṁ,",
  "dn16:3.13.3_3": "vāto ākāsaṭṭho.",
  "dn16:3.13.3_4": "Hoti kho so, ānanda, samayo,",
  "dn16:3.13.3_5": "yaṁ mahāvātā vāyanti.",
  "dn16:3.13.3_6": "Mahāvātā vāyantā udakaṁ kampenti.",
  "dn16:3.13.3_7": "Udakaṁ kampitaṁ pathaviṁ kampeti.",
  "dn16:3.13.4_0": "Ayaṁ paṭhamo hetu paṭhamo paccayo mahato bhūmicālassa pātubhāvāya.",
  "dn16:3.14.1_0": "Puna caparaṁ, ānanda,",
  "dn16:3.14.1_1": "samaṇo vā hoti brāhmaṇo vā iddhimā cetovasippatto,",
  "dn16:3.14.1_2": "devo vā mahiddhiko mahānubhāvo,",
  "dn16:3.14.1_3": "tassa parittā pathavīsaññā bhāvitā hoti,",
  "dn16:3.14.1_4": "appamāṇā āposaññā.",
  "dn16:3.14.1_5": "So imaṁ pathaviṁ kampeti saṅkampeti sampakampeti sampavedheti.",
  "dn16:3.14.2_0": "Ayaṁ dutiyo hetu dutiyo paccayo mahato bhūmicālassa pātubhāvāya.",
  "dn16:3.15.1_0": "Puna caparaṁ, ānanda,",
  "dn16:3.15.1_1": "yadā bodhisatto tusitakāyā cavitvā sato sampajāno mātukucchiṁ okkamati,",
  "dn16:3.15.1_2": "tadāyaṁ pathavī kampati saṅkampati sampakampati sampavedhati.",
  "dn16:3.15.2_0": "Ayaṁ tatiyo hetu tatiyo paccayo mahato bhūmicālassa pātubhāvāya.",
  "dn16:3.16.1_0": "Puna caparaṁ, ānanda,",
  "dn16:3.16.1_1": "yadā bodhisatto sato sampajāno mātukucchismā nikkhamati,",
  "dn16:3.16.1_2": "tadāyaṁ pathavī kampati saṅkampati sampakampati sampavedhati.",
  "dn16:3.16.2_0": "Ayaṁ catuttho hetu catuttho paccayo mahato bhūmicālassa pātubhāvāya.",
  "dn16:3.17.1_0": "Puna caparaṁ, ānanda,",
  "dn16:3.17.1_1": "yadā tathāgato anuttaraṁ sammāsambodhiṁ abhisambujjhati,",
  "dn16:3.17.1_2": "tadāyaṁ pathavī kampati saṅkampati sampakampati sampavedhati.",
  "dn16:3.17.2_0": "Ayaṁ pañcamo hetu pañcamo paccayo mahato bhūmicālassa pātubhāvāya.",
  "dn16:3.18.1_0": "Puna caparaṁ, ānanda,",
  "dn16:3.18.1_1": "yadā tathāgato anuttaraṁ dhammacakkaṁ pavatteti,",
  "dn16:3.18.1_2": "tadāyaṁ pathavī kampati saṅkampati sampakampati sampavedhati.",
  "dn16:3.18.2_0": "Ayaṁ chaṭṭho hetu chaṭṭho paccayo mahato bhūmicālassa pātubhāvāya.",
  "dn16:3.19.1_0": "Puna caparaṁ, ānanda,",
  "dn16:3.19.1_1": "yadā tathāgato sato sampajāno āyusaṅkhāraṁ ossajjati,",
  "dn16:3.19.1_2": "tadāyaṁ pathavī kampati saṅkampati sampakampati sampavedhati.",
  "dn16:3.19.2_0": "Ayaṁ sattamo hetu sattamo paccayo mahato bhūmicālassa pātubhāvāya.",
  "dn16:3.20.1_0": "Puna caparaṁ, ānanda,",
  "dn16:3.20.1_1": "yadā tathāgato anupādisesāya nibbānadhātuyā parinibbāyati,",
  "dn16:3.20.1_2": "tadāyaṁ pathavī kampati saṅkampati sampakampati sampavedhati.",
  "dn16:3.20.2_0": "Ayaṁ aṭṭhamo hetu aṭṭhamo paccayo mahato bhūmicālassa pātubhāvāya.",
  "dn16:3.20.3_0": "Ime kho, ānanda, aṭṭha hetū, aṭṭha paccayā mahato bhūmicālassa pātubhāvāya.",
  "dn16:3.21.0_0": "17. Aṭṭhaparisā",
  "dn16:3.21.1_0": "Aṭṭha kho imā, ānanda, parisā.",
  "dn16:3.21.2_0": "Katamā aṭṭha?",
  "dn16:3.21.3_0": "Khattiyaparisā,",
  "dn16:3.21.3_1": "brāhmaṇaparisā,",
  "dn16:3.21.3_2": "gahapatiparisā,",
  "dn16:3.21.3_3": "samaṇaparisā,",
  "dn16:3.21.3_4": "cātumahārājikaparisā,",
  "dn16:3.21.3_5": "tāvatiṁsaparisā,",
  "dn16:3.21.3_6": "māraparisā,",
  "dn16:3.21.3_7": "brahmaparisā.",
  "dn16:3.22.1_0": "Abhijānāmi kho panāhaṁ, ānanda, anekasataṁ khattiyaparisaṁ upasaṅkamitā.",
  "dn16:3.22.2_0": "Tatrapi mayā sannisinnapubbañceva sallapitapubbañca sākacchā ca samāpajjitapubbā.",
  "dn16:3.22.3_0": "Tattha yādisako tesaṁ vaṇṇo hoti,",
  "dn16:3.22.3_1": "tādisako mayhaṁ vaṇṇo hoti.",
  "dn16:3.22.3_2": "Yādisako tesaṁ saro hoti,",
  "dn16:3.22.3_3": "tādisako mayhaṁ saro hoti.",
  "dn16:3.22.4_0": "Dhammiyā kathāya sandassemi samādapemi samuttejemi sampahaṁsemi.",
  "dn16:3.22.5_0": "Bhāsamānañca maṁ na jānanti:",
  "dn16:3.22.6_0": "‘ko nu kho ayaṁ bhāsati devo vā manusso vā’ti?",
  "dn16:3.22.7_0": "Dhammiyā kathāya sandassetvā samādapetvā samuttejetvā sampahaṁsetvā antaradhāyāmi.",
  "dn16:3.22.8_0": "Antarahitañca maṁ na jānanti:",
  "dn16:3.22.9_0": "‘ko nu kho ayaṁ antarahito devo vā manusso vā’ti?",
  "dn16:3.23.1_0": "Abhijānāmi kho panāhaṁ, ānanda, anekasataṁ brāhmaṇaparisaṁ …pe…",
  "dn16:3.23.2_0": "gahapatiparisaṁ …",
  "dn16:3.23.3_0": "samaṇaparisaṁ …",
  "dn16:3.23.4_0": "cātumahārājikaparisaṁ …",
  "dn16:3.23.5_0": "tāvatiṁsaparisaṁ …",
  "dn16:3.23.6_0": "māraparisaṁ …",
  "dn16:3.23.7_0": "brahmaparisaṁ upasaṅkamitā.",
  "dn16:3.23.8_0": "Tatrapi mayā sannisinnapubbañceva sallapitapubbañca sākacchā ca samāpajjitapubbā.",
  "dn16:3.23.9_0": "Tattha yādisako tesaṁ vaṇṇo hoti, tādisako mayhaṁ vaṇṇo hoti.",
  "dn16:3.23.10_0": "Yādisako tesaṁ saro hoti, tādisako mayhaṁ saro hoti.",
  "dn16:3.23.11_0": "Dhammiyā kathāya sandassemi samādapemi samuttejemi sampahaṁsemi.",
  "dn16:3.23.12_0": "Bhāsamānañca maṁ na jānanti:",
  "dn16:3.23.13_0": "‘ko nu kho ayaṁ bhāsati devo vā manusso vā’ti?",
  "dn16:3.23.14_0": "Dhammiyā kathāya sandassetvā samādapetvā samuttejetvā sampahaṁsetvā antaradhāyāmi.",
  "dn16:3.23.15_0": "Antarahitañca maṁ na jānanti:",
  "dn16:3.23.16_0": "‘ko nu kho ayaṁ antarahito devo vā manusso vā’ti?",
  "dn16:3.23.17_0": "Imā kho, ānanda, aṭṭha parisā.",
  "dn16:3.24.0_0": "18. Aṭṭhaabhibhāyatana",
  "dn16:3.24.1_0": "Aṭṭha kho imāni, ānanda, abhibhāyatanāni.",
  "dn16:3.24.2_0": "Katamāni aṭṭha?",
  "dn16:3.25.1_0": "Ajjhattaṁ rūpasaññī eko bahiddhā rūpāni passati parittāni suvaṇṇadubbaṇṇāni.",
  "dn16:3.25.2_0": "‘Tāni abhibhuyya jānāmi passāmī’ti evaṁsaññī hoti.",
  "dn16:3.25.3_0": "Idaṁ paṭhamaṁ abhibhāyatanaṁ.",
  "dn16:3.26.1_0": "Ajjhattaṁ rūpasaññī eko bahiddhā rūpāni passati appamāṇāni suvaṇṇadubbaṇṇāni.",
  "dn16:3.26.2_0": "‘Tāni abhibhuyya jānāmi passāmī’ti evaṁsaññī hoti.",
  "dn16:3.26.3_0": "Idaṁ dutiyaṁ abhibhāyatanaṁ.",
  "dn16:3.27.1_0": "Ajjhattaṁ arūpasaññī eko bahiddhā rūpāni passati parittāni suvaṇṇadubbaṇṇāni.",
  "dn16:3.27.2_0": "‘Tāni abhibhuyya jānāmi passāmī’ti evaṁsaññī hoti.",
  "dn16:3.27.3_0": "Idaṁ tatiyaṁ abhibhāyatanaṁ.",
  "dn16:3.28.1_0": "Ajjhattaṁ arūpasaññī eko bahiddhā rūpāni passati appamāṇāni suvaṇṇadubbaṇṇāni.",
  "dn16:3.28.2_0": "‘Tāni abhibhuyya jānāmi passāmī’ti evaṁsaññī hoti.",
  "dn16:3.28.3_0": "Idaṁ catutthaṁ abhibhāyatanaṁ.",
  "dn16:3.29.1_0": "Ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni.",
  "dn16:3.29.2_0": "Seyyathāpi nāma umāpupphaṁ nīlaṁ nīlavaṇṇaṁ nīlanidassanaṁ nīlanibhāsaṁ.",
  "dn16:3.29.2_1": "Seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ nīlaṁ nīlavaṇṇaṁ nīlanidassanaṁ nīlanibhāsaṁ.",
  "dn16:3.29.3_0": "Evameva ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni.",
  "dn16:3.29.4_0": "‘Tāni abhibhuyya jānāmi passāmī’ti evaṁsaññī hoti.",
  "dn16:3.29.5_0": "Idaṁ pañcamaṁ abhibhāyatanaṁ.",
  "dn16:3.30.1_0": "Ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni.",
  "dn16:3.30.2_0": "Seyyathāpi nāma kaṇikārapupphaṁ pītaṁ pītavaṇṇaṁ pītanidassanaṁ pītanibhāsaṁ.",
  "dn16:3.30.2_1": "Seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ pītaṁ pītavaṇṇaṁ pītanidassanaṁ pītanibhāsaṁ.",
  "dn16:3.30.3_0": "Evameva ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni.",
  "dn16:3.30.4_0": "‘Tāni abhibhuyya jānāmi passāmī’ti evaṁsaññī hoti.",
  "dn16:3.30.5_0": "Idaṁ chaṭṭhaṁ abhibhāyatanaṁ.",
  "dn16:3.31.1_0": "Ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni.",
  "dn16:3.31.2_0": "Seyyathāpi nāma bandhujīvakapupphaṁ lohitakaṁ lohitakavaṇṇaṁ lohitakanidassanaṁ lohitakanibhāsaṁ.",
  "dn16:3.31.2_1": "Seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ lohitakaṁ lohitakavaṇṇaṁ lohitakanidassanaṁ lohitakanibhāsaṁ.",
  "dn16:3.31.3_0": "Evameva ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni.",
  "dn16:3.31.4_0": "‘Tāni abhibhuyya jānāmi passāmī’ti evaṁsaññī hoti.",
  "dn16:3.31.5_0": "Idaṁ sattamaṁ abhibhāyatanaṁ.",
  "dn16:3.32.1_0": "Ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni.",
  "dn16:3.32.2_0": "Seyyathāpi nāma osadhitārakā odātā odātavaṇṇā odātanidassanā odātanibhāsā.",
  "dn16:3.32.2_1": "Seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ odātaṁ odātavaṇṇaṁ odātanidassanaṁ odātanibhāsaṁ.",
  "dn16:3.32.3_0": "Evameva ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni.",
  "dn16:3.32.4_0": "‘Tāni abhibhuyya jānāmi passāmī’ti evaṁsaññī hoti.",
  "dn16:3.32.5_0": "Idaṁ aṭṭhamaṁ abhibhāyatanaṁ.",
  "dn16:3.32.6_0": "Imāni kho, ānanda, aṭṭha abhibhāyatanāni.",
  "dn16:3.33.0_0": "19. Aṭṭhavimokkha",
  "dn16:3.33.1_0": "Aṭṭha kho ime, ānanda, vimokkhā.",
  "dn16:3.33.2_0": "Katame aṭṭha?",
  "dn16:3.33.3_0": "Rūpī rūpāni passati,",
  "dn16:3.33.4_0": "ayaṁ paṭhamo vimokkho.",
  "dn16:3.33.5_0": "Ajjhattaṁ arūpasaññī bahiddhā rūpāni passati,",
  "dn16:3.33.6_0": "ayaṁ dutiyo vimokkho.",
  "dn16:3.33.7_0": "Subhanteva adhimutto hoti,",
  "dn16:3.33.8_0": "ayaṁ tatiyo vimokkho.",
  "dn16:3.33.9_0": "Sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati,",
  "dn16:3.33.10_0": "ayaṁ catuttho vimokkho.",
  "dn16:3.33.11_0": "Sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati,",
  "dn16:3.33.12_0": "ayaṁ pañcamo vimokkho.",
  "dn16:3.33.13_0": "Sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati,",
  "dn16:3.33.14_0": "ayaṁ chaṭṭho vimokkho.",
  "dn16:3.33.15_0": "Sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati,",
  "dn16:3.33.16_0": "ayaṁ sattamo vimokkho.",
  "dn16:3.33.17_0": "Sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati,",
  "dn16:3.33.18_0": "ayaṁ aṭṭhamo vimokkho.",
  "dn16:3.33.19_0": "Ime kho, ānanda, aṭṭha vimokkhā.",
  "dn16:3.33.20_0": "(…)",
  "dn16:3.34.1_0": "Ekamidāhaṁ, ānanda,",
  "dn16:3.34.1_1": "samayaṁ uruvelāyaṁ viharāmi najjā nerañjarāya tīre ajapālanigrodhe paṭhamābhisambuddho.",
  "dn16:3.34.2_0": "Atha kho, ānanda,",
  "dn16:3.34.2_1": "māro pāpimā yenāhaṁ tenupasaṅkami;",
  "dn16:3.34.2_2": "upasaṅkamitvā ekamantaṁ aṭṭhāsi.",
  "dn16:3.34.2_3": "Ekamantaṁ ṭhito kho, ānanda,",
  "dn16:3.34.2_4": "māro pāpimā maṁ etadavoca:",
  "dn16:3.34.3_0": "‘parinibbātu dāni, bhante, bhagavā; parinibbātu sugato, parinibbānakālo dāni, bhante, bhagavato’ti.",
  "dn16:3.34.4_0": "Evaṁ vutte, ahaṁ, ānanda, māraṁ pāpimantaṁ etadavocaṁ:",
  "dn16:3.35.1_0": "‘Na tāvāhaṁ, pāpima,",
  "dn16:3.35.1_1": "parinibbāyissāmi,",
  "dn16:3.35.1_2": "yāva me bhikkhū na sāvakā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino,",
  "dn16:3.35.1_3": "sakaṁ ācariyakaṁ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti,",
  "dn16:3.35.1_4": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desessanti.",
  "dn16:3.35.2_0": "Na tāvāhaṁ, pāpima,",
  "dn16:3.35.2_1": "parinibbāyissāmi,",
  "dn16:3.35.2_2": "yāva me bhikkhuniyo na sāvikā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo,",
  "dn16:3.35.2_3": "sakaṁ ācariyakaṁ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti,",
  "dn16:3.35.2_4": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desessanti.",
  "dn16:3.35.3_0": "Na tāvāhaṁ, pāpima,",
  "dn16:3.35.3_1": "parinibbāyissāmi,",
  "dn16:3.35.3_2": "yāva me upāsakā na sāvakā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino,",
  "dn16:3.35.3_3": "sakaṁ ācariyakaṁ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti,",
  "dn16:3.35.3_4": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desessanti.",
  "dn16:3.35.4_0": "Na tāvāhaṁ, pāpima,",
  "dn16:3.35.4_1": "parinibbāyissāmi,",
  "dn16:3.35.4_2": "yāva me upāsikā na sāvikā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo,",
  "dn16:3.35.4_3": "sakaṁ ācariyakaṁ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti,",
  "dn16:3.35.4_4": "uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desessanti.",
  "dn16:3.35.5_0": "Na tāvāhaṁ, pāpima,",
  "dn16:3.35.5_1": "parinibbāyissāmi,",
  "dn16:3.35.5_2": "yāva me idaṁ brahmacariyaṁ na iddhañceva bhavissati phītañca vitthārikaṁ bāhujaññaṁ puthubhūtaṁ yāva devamanussehi suppakāsitan’ti.",
  "dn16:3.36.1_0": "Idāneva kho, ānanda,",
  "dn16:3.36.1_1": "ajja cāpāle cetiye māro pāpimā yenāhaṁ tenupasaṅkami;",
  "dn16:3.36.1_2": "upasaṅkamitvā ekamantaṁ aṭṭhāsi.",
  "dn16:3.36.1_3": "Ekamantaṁ ṭhito kho, ānanda,",
  "dn16:3.36.1_4": "māro pāpimā maṁ etadavoca:",
  "dn16:3.36.2_0": "‘parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato.",
  "dn16:3.36.3_0": "Bhāsitā kho panesā, bhante, bhagavatā vācā:",
  "dn16:3.36.4_0": "“na tāvāhaṁ, pāpima, parinibbāyissāmi, yāva me bhikkhū na sāvakā bhavissanti …pe…",
  "dn16:3.36.5_0": "yāva me bhikkhuniyo na sāvikā bhavissanti …pe…",
  "dn16:3.36.6_0": "yāva me upāsakā na sāvakā bhavissanti …pe…",
  "dn16:3.36.7_0": "yāva me upāsikā na sāvikā bhavissanti …pe…",
  "dn16:3.36.8_0": "yāva me idaṁ brahmacariyaṁ na iddhañceva bhavissati phītañca vitthārikaṁ bāhujaññaṁ puthubhūtaṁ,",
  "dn16:3.36.8_1": "yāva devamanussehi suppakāsitan”ti.",
  "dn16:3.36.9_0": "Etarahi kho pana, bhante,",
  "dn16:3.36.9_1": "bhagavato brahmacariyaṁ iddhañceva phītañca vitthārikaṁ bāhujaññaṁ puthubhūtaṁ,",
  "dn16:3.36.9_2": "yāva devamanussehi suppakāsitaṁ.",
  "dn16:3.36.10_0": "Parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato’ti.",
  "dn16:3.37.1_0": "Evaṁ vutte, ahaṁ, ānanda, māraṁ pāpimantaṁ etadavocaṁ:",
  "dn16:3.37.2_0": "‘appossukko tvaṁ, pāpima, hohi, na ciraṁ tathāgatassa parinibbānaṁ bhavissati.",
  "dn16:3.37.3_0": "Ito tiṇṇaṁ māsānaṁ accayena tathāgato parinibbāyissatī’ti.",
  "dn16:3.37.4_0": "Idāneva kho, ānanda, ajja cāpāle cetiye tathāgatena satena sampajānena āyusaṅkhāro ossaṭṭho”ti.",
  "dn16:3.38.0_0": "20. Ānandayācanakathā",
  "dn16:3.38.1_0": "Evaṁ vutte, āyasmā ānando bhagavantaṁ etadavoca:",
  "dn16:3.38.2_0": "“tiṭṭhatu, bhante,",
  "dn16:3.38.2_1": "bhagavā kappaṁ,",
  "dn16:3.38.2_2": "tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan”ti.",
  "dn16:3.38.3_0": "“Alaṁ dāni, ānanda.",
  "dn16:3.38.4_0": "Mā tathāgataṁ yāci, akālo dāni, ānanda, tathāgataṁ yācanāyā”ti.",
  "dn16:3.39.1_0": "Dutiyampi kho āyasmā ānando …pe…",
  "dn16:3.39.2_0": "tatiyampi kho āyasmā ānando bhagavantaṁ etadavoca:",
  "dn16:3.39.3_0": "“tiṭṭhatu, bhante,",
  "dn16:3.39.3_1": "bhagavā kappaṁ,",
  "dn16:3.39.3_2": "tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan”ti.",
  "dn16:3.39.4_0": "“Saddahasi tvaṁ, ānanda, tathāgatassa bodhin”ti?",
  "dn16:3.39.5_0": "“Evaṁ, bhante”.",
  "dn16:3.39.6_0": "“Atha kiñcarahi tvaṁ, ānanda, tathāgataṁ yāvatatiyakaṁ abhinippīḷesī”ti?",
  "dn16:3.40.1_0": "“Sammukhā metaṁ, bhante, bhagavato sutaṁ sammukhā paṭiggahitaṁ:",
  "dn16:3.40.2_0": "‘yassa kassaci, ānanda,",
  "dn16:3.40.2_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "dn16:3.40.2_2": "so ākaṅkhamāno kappaṁ vā tiṭṭheyya kappāvasesaṁ vā.",
  "dn16:3.40.3_0": "Tathāgatassa kho, ānanda,",
  "dn16:3.40.3_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā.",
  "dn16:3.40.3_2": "So ākaṅkhamāno, ānanda,",
  "dn16:3.40.3_3": "tathāgato kappaṁ vā tiṭṭheyya kappāvasesaṁ vā’”ti.",
  "dn16:3.40.4_0": "“Saddahasi tvaṁ, ānandā”ti?",
  "dn16:3.40.5_0": "“Evaṁ, bhante”.",
  "dn16:3.40.6_0": "“Tasmātihānanda,",
  "dn16:3.40.6_1": "tuyhevetaṁ dukkaṭaṁ,",
  "dn16:3.40.6_2": "tuyhevetaṁ aparaddhaṁ,",
  "dn16:3.40.6_3": "yaṁ tvaṁ tathāgatena evaṁ oḷārike nimitte kayiramāne oḷārike obhāse kayiramāne nāsakkhi paṭivijjhituṁ,",
  "dn16:3.40.6_4": "na tathāgataṁ yāci:",
  "dn16:3.40.7_0": "‘tiṭṭhatu, bhante,",
  "dn16:3.40.7_1": "bhagavā kappaṁ,",
  "dn16:3.40.7_2": "tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan’ti.",
  "dn16:3.40.8_0": "Sace tvaṁ, ānanda,",
  "dn16:3.40.8_1": "tathāgataṁ yāceyyāsi,",
  "dn16:3.40.8_2": "dveva te vācā tathāgato paṭikkhipeyya,",
  "dn16:3.40.8_3": "atha tatiyakaṁ adhivāseyya.",
  "dn16:3.40.9_0": "Tasmātihānanda, tuyhevetaṁ dukkaṭaṁ, tuyhevetaṁ aparaddhaṁ.",
  "dn16:3.41.1_0": "Ekamidāhaṁ, ānanda, samayaṁ rājagahe viharāmi gijjhakūṭe pabbate.",
  "dn16:3.41.2_0": "Tatrāpi kho tāhaṁ, ānanda, āmantesiṁ:",
  "dn16:3.41.3_0": "‘ramaṇīyaṁ, ānanda, rājagahaṁ, ramaṇīyo, ānanda, gijjhakūṭo pabbato.",
  "dn16:3.41.4_0": "Yassa kassaci, ānanda,",
  "dn16:3.41.4_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "dn16:3.41.4_2": "so ākaṅkhamāno kappaṁ vā tiṭṭheyya kappāvasesaṁ vā.",
  "dn16:3.41.5_0": "Tathāgatassa kho, ānanda,",
  "dn16:3.41.5_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "dn16:3.41.5_2": "so ākaṅkhamāno, ānanda,",
  "dn16:3.41.5_3": "tathāgato kappaṁ vā tiṭṭheyya kappāvasesaṁ vā’ti.",
  "dn16:3.41.6_0": "Evampi kho tvaṁ, ānanda,",
  "dn16:3.41.6_1": "tathāgatena oḷārike nimitte kayiramāne oḷārike obhāse kayiramāne nāsakkhi paṭivijjhituṁ,",
  "dn16:3.41.6_2": "na tathāgataṁ yāci:",
  "dn16:3.41.7_0": "‘tiṭṭhatu, bhante,",
  "dn16:3.41.7_1": "bhagavā kappaṁ,",
  "dn16:3.41.7_2": "tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan’ti.",
  "dn16:3.41.8_0": "Sace tvaṁ, ānanda,",
  "dn16:3.41.8_1": "tathāgataṁ yāceyyāsi,",
  "dn16:3.41.8_2": "dveva te vācā tathāgato paṭikkhipeyya,",
  "dn16:3.41.8_3": "atha tatiyakaṁ adhivāseyya.",
  "dn16:3.41.9_0": "Tasmātihānanda, tuyhevetaṁ dukkaṭaṁ, tuyhevetaṁ aparaddhaṁ.",
  "dn16:3.42.1_0": "Ekamidāhaṁ, ānanda, samayaṁ tattheva rājagahe viharāmi gotamanigrodhe …pe…",
  "dn16:3.42.2_0": "tattheva rājagahe viharāmi corapapāte …",
  "dn16:3.42.3_0": "tattheva rājagahe viharāmi vebhārapasse sattapaṇṇiguhāyaṁ …",
  "dn16:3.42.4_0": "tattheva rājagahe viharāmi isigilipasse kāḷasilāyaṁ …",
  "dn16:3.42.5_0": "tattheva rājagahe viharāmi sītavane sappasoṇḍikapabbhāre …",
  "dn16:3.42.6_0": "tattheva rājagahe viharāmi tapodārāme …",
  "dn16:3.42.7_0": "tattheva rājagahe viharāmi veḷuvane kalandakanivāpe …",
  "dn16:3.42.8_0": "tattheva rājagahe viharāmi jīvakambavane …",
  "dn16:3.42.9_0": "tattheva rājagahe viharāmi maddakucchismiṁ migadāye.",
  "dn16:3.43.1_0": "Tatrāpi kho tāhaṁ, ānanda, āmantesiṁ:",
  "dn16:3.43.2_0": "‘ramaṇīyaṁ, ānanda,",
  "dn16:3.43.2_1": "rājagahaṁ,",
  "dn16:3.43.2_2": "ramaṇīyo gijjhakūṭo pabbato,",
  "dn16:3.43.2_3": "ramaṇīyo gotamanigrodho,",
  "dn16:3.43.2_4": "ramaṇīyo corapapāto,",
  "dn16:3.43.2_5": "ramaṇīyā vebhārapasse sattapaṇṇiguhā,",
  "dn16:3.43.2_6": "ramaṇīyā isigilipasse kāḷasilā,",
  "dn16:3.43.2_7": "ramaṇīyo sītavane sappasoṇḍikapabbhāro,",
  "dn16:3.43.2_8": "ramaṇīyo tapodārāmo,",
  "dn16:3.43.2_9": "ramaṇīyo veḷuvane kalandakanivāpo,",
  "dn16:3.43.2_10": "ramaṇīyaṁ jīvakambavanaṁ,",
  "dn16:3.43.2_11": "ramaṇīyo maddakucchismiṁ migadāyo.",
  "dn16:3.44.1_0": "Yassa kassaci, ānanda,",
  "dn16:3.44.1_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā …pe…",
  "dn16:3.44.2_0": "ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā’ti.",
  "dn16:3.44.3_0": "Evampi kho tvaṁ, ānanda,",
  "dn16:3.44.3_1": "tathāgatena oḷārike nimitte kayiramāne oḷārike obhāse kayiramāne nāsakkhi paṭivijjhituṁ,",
  "dn16:3.44.3_2": "na tathāgataṁ yāci:",
  "dn16:3.44.4_0": "‘tiṭṭhatu, bhante,",
  "dn16:3.44.4_1": "bhagavā kappaṁ,",
  "dn16:3.44.4_2": "tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan’ti.",
  "dn16:3.44.5_0": "Sace tvaṁ, ānanda,",
  "dn16:3.44.5_1": "tathāgataṁ yāceyyāsi,",
  "dn16:3.44.5_2": "dveva te vācā tathāgato paṭikkhipeyya,",
  "dn16:3.44.5_3": "atha tatiyakaṁ adhivāseyya.",
  "dn16:3.44.6_0": "Tasmātihānanda, tuyhevetaṁ dukkaṭaṁ, tuyhevetaṁ aparaddhaṁ.",
  "dn16:3.45.1_0": "Ekamidāhaṁ, ānanda, samayaṁ idheva vesāliyaṁ viharāmi udene cetiye.",
  "dn16:3.45.2_0": "Tatrāpi kho tāhaṁ, ānanda, āmantesiṁ:",
  "dn16:3.45.3_0": "‘ramaṇīyā, ānanda, vesālī, ramaṇīyaṁ udenaṁ cetiyaṁ.",
  "dn16:3.45.4_0": "Yassa kassaci, ānanda,",
  "dn16:3.45.4_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "dn16:3.45.4_2": "so ākaṅkhamāno kappaṁ vā tiṭṭheyya kappāvasesaṁ vā.",
  "dn16:3.45.5_0": "Tathāgatassa kho, ānanda,",
  "dn16:3.45.5_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "dn16:3.45.5_2": "so ākaṅkhamāno, ānanda,",
  "dn16:3.45.5_3": "tathāgato kappaṁ vā tiṭṭheyya kappāvasesaṁ vā’ti.",
  "dn16:3.45.6_0": "Evampi kho tvaṁ, ānanda,",
  "dn16:3.45.6_1": "tathāgatena oḷārike nimitte kayiramāne oḷārike obhāse kayiramāne nāsakkhi paṭivijjhituṁ,",
  "dn16:3.45.6_2": "na tathāgataṁ yāci:",
  "dn16:3.45.7_0": "‘tiṭṭhatu, bhante,",
  "dn16:3.45.7_1": "bhagavā kappaṁ,",
  "dn16:3.45.7_2": "tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan’ti.",
  "dn16:3.45.8_0": "Sace tvaṁ, ānanda,",
  "dn16:3.45.8_1": "tathāgataṁ yāceyyāsi,",
  "dn16:3.45.8_2": "dveva te vācā tathāgato paṭikkhipeyya,",
  "dn16:3.45.8_3": "atha tatiyakaṁ adhivāseyya,",
  "dn16:3.45.8_4": "tasmātihānanda,",
  "dn16:3.45.8_5": "tuyhevetaṁ dukkaṭaṁ,",
  "dn16:3.45.8_6": "tuyhevetaṁ aparaddhaṁ.",
  "dn16:3.46.1_0": "Ekamidāhaṁ, ānanda, samayaṁ idheva vesāliyaṁ viharāmi gotamake cetiye …pe…",
  "dn16:3.46.2_0": "idheva vesāliyaṁ viharāmi sattambe cetiye …",
  "dn16:3.46.3_0": "idheva vesāliyaṁ viharāmi bahuputte cetiye …",
  "dn16:3.46.4_0": "idheva vesāliyaṁ viharāmi sārandade cetiye …",
  "dn16:3.47.1_0": "idāneva kho tāhaṁ, ānanda, ajja cāpāle cetiye āmantesiṁ:",
  "dn16:3.47.2_0": "‘ramaṇīyā, ānanda, vesālī,",
  "dn16:3.47.2_1": "ramaṇīyaṁ udenaṁ cetiyaṁ,",
  "dn16:3.47.2_2": "ramaṇīyaṁ gotamakaṁ cetiyaṁ,",
  "dn16:3.47.2_3": "ramaṇīyaṁ sattambaṁ cetiyaṁ,",
  "dn16:3.47.2_4": "ramaṇīyaṁ bahuputtaṁ cetiyaṁ,",
  "dn16:3.47.2_5": "ramaṇīyaṁ sārandadaṁ cetiyaṁ,",
  "dn16:3.47.2_6": "ramaṇīyaṁ cāpālaṁ cetiyaṁ.",
  "dn16:3.47.3_0": "Yassa kassaci, ānanda,",
  "dn16:3.47.3_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "dn16:3.47.3_2": "so ākaṅkhamāno kappaṁ vā tiṭṭheyya kappāvasesaṁ vā.",
  "dn16:3.47.4_0": "Tathāgatassa kho, ānanda,",
  "dn16:3.47.4_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "dn16:3.47.4_2": "so ākaṅkhamāno, ānanda,",
  "dn16:3.47.4_3": "tathāgato kappaṁ vā tiṭṭheyya kappāvasesaṁ vā’ti.",
  "dn16:3.47.5_0": "Evampi kho tvaṁ, ānanda,",
  "dn16:3.47.5_1": "tathāgatena oḷārike nimitte kayiramāne oḷārike obhāse kayiramāne nāsakkhi paṭivijjhituṁ,",
  "dn16:3.47.5_2": "na tathāgataṁ yāci:",
  "dn16:3.47.6_0": "‘tiṭṭhatu bhagavā kappaṁ,",
  "dn16:3.47.6_1": "tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan’ti.",
  "dn16:3.47.7_0": "Sace tvaṁ, ānanda,",
  "dn16:3.47.7_1": "tathāgataṁ yāceyyāsi,",
  "dn16:3.47.7_2": "dveva te vācā tathāgato paṭikkhipeyya,",
  "dn16:3.47.7_3": "atha tatiyakaṁ adhivāseyya.",
  "dn16:3.47.8_0": "Tasmātihānanda, tuyhevetaṁ dukkaṭaṁ, tuyhevetaṁ aparaddhaṁ.",
  "dn16:3.48.1_0": "Nanu etaṁ, ānanda, mayā paṭikacceva akkhātaṁ:",
  "dn16:3.48.2_0": "‘sabbeheva piyehi manāpehi nānābhāvo vinābhāvo aññathābhāvo.",
  "dn16:3.48.3_0": "Taṁ kutettha, ānanda, labbhā,",
  "dn16:3.48.3_1": "yaṁ taṁ jātaṁ bhūtaṁ saṅkhataṁ palokadhammaṁ,",
  "dn16:3.48.3_2": "taṁ vata mā palujjīti netaṁ ṭhānaṁ vijjati’.",
  "dn16:3.48.4_0": "Yaṁ kho panetaṁ, ānanda,",
  "dn16:3.48.4_1": "tathāgatena cattaṁ vantaṁ muttaṁ pahīnaṁ paṭinissaṭṭhaṁ ossaṭṭho āyusaṅkhāro,",
  "dn16:3.48.4_2": "ekaṁsena vācā bhāsitā:",
  "dn16:3.48.5_0": "‘na ciraṁ tathāgatassa parinibbānaṁ bhavissati.",
  "dn16:3.48.6_0": "Ito tiṇṇaṁ māsānaṁ accayena tathāgato parinibbāyissatī’ti.",
  "dn16:3.48.7_0": "Tañca tathāgato jīvitahetu puna paccāvamissatīti netaṁ ṭhānaṁ vijjati.",
  "dn16:3.48.8_0": "Āyāmānanda, yena mahāvanaṁ kūṭāgārasālā tenupasaṅkamissāmā”ti.",
  "dn16:3.48.9_0": "“Evaṁ, bhante”ti kho āyasmā ānando bhagavato paccassosi.",
  "dn16:3.49.1_0": "Atha kho bhagavā āyasmatā ānandena saddhiṁ yena mahāvanaṁ kūṭāgārasālā tenupasaṅkami;",
  "dn16:3.49.1_1": "upasaṅkamitvā āyasmantaṁ ānandaṁ āmantesi:",
  "dn16:3.49.2_0": "“gaccha tvaṁ, ānanda,",
  "dn16:3.49.2_1": "yāvatikā bhikkhū vesāliṁ upanissāya viharanti,",
  "dn16:3.49.2_2": "te sabbe upaṭṭhānasālāyaṁ sannipātehī”ti.",
  "dn16:3.49.3_0": "“Evaṁ,",
  "dn16:3.49.3_1": "bhante”ti kho āyasmā ānando bhagavato paṭissutvā yāvatikā bhikkhū vesāliṁ upanissāya viharanti,",
  "dn16:3.49.3_2": "te sabbe upaṭṭhānasālāyaṁ sannipātetvā yena bhagavā tenupasaṅkami;",
  "dn16:3.49.3_3": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "dn16:3.49.3_4": "Ekamantaṁ ṭhito kho āyasmā ānando bhagavantaṁ etadavoca:",
  "dn16:3.49.4_0": "“sannipatito, bhante, bhikkhusaṅgho, yassadāni, bhante, bhagavā kālaṁ maññatī”ti.",
  "dn16:3.49.5_0": "(…)",
  "dn16:3.50.1_0": "Atha kho bhagavā yenupaṭṭhānasālā tenupasaṅkami; upasaṅkamitvā paññatte āsane nisīdi.",
  "dn16:3.50.2_0": "Nisajja kho bhagavā bhikkhū āmantesi:",
  "dn16:3.50.3_0": "“tasmātiha,",
  "dn16:3.50.3_1": "bhikkhave,",
  "dn16:3.50.3_2": "ye te mayā dhammā abhiññā desitā,",
  "dn16:3.50.3_3": "te vo sādhukaṁ uggahetvā āsevitabbā bhāvetabbā bahulīkātabbā,",
  "dn16:3.50.3_4": "yathayidaṁ brahmacariyaṁ addhaniyaṁ assa ciraṭṭhitikaṁ,",
  "dn16:3.50.3_5": "tadassa bahujanahitāya bahujanasukhāya lokānukampāya atthāya hitāya sukhāya devamanussānaṁ.",
  "dn16:3.50.4_0": "Katame ca te,",
  "dn16:3.50.4_1": "bhikkhave,",
  "dn16:3.50.4_2": "dhammā mayā abhiññā desitā,",
  "dn16:3.50.4_3": "ye vo sādhukaṁ uggahetvā āsevitabbā bhāvetabbā bahulīkātabbā,",
  "dn16:3.50.4_4": "yathayidaṁ brahmacariyaṁ addhaniyaṁ assa ciraṭṭhitikaṁ,",
  "dn16:3.50.4_5": "tadassa bahujanahitāya bahujanasukhāya lokānukampāya atthāya hitāya sukhāya devamanussānaṁ.",
  "dn16:3.50.5_0": "Seyyathidaṁ—cattāro satipaṭṭhānā,",
  "dn16:3.50.5_1": "cattāro sammappadhānā,",
  "dn16:3.50.5_2": "cattāro iddhipādā,",
  "dn16:3.50.5_3": "pañcindriyāni,",
  "dn16:3.50.5_4": "pañca balāni,",
  "dn16:3.50.5_5": "satta bojjhaṅgā,",
  "dn16:3.50.5_6": "ariyo aṭṭhaṅgiko maggo.",
  "dn16:3.51.1_0": "Ime kho te,",
  "dn16:3.51.1_1": "bhikkhave,",
  "dn16:3.51.1_2": "dhammā mayā abhiññā desitā,",
  "dn16:3.51.1_3": "ye vo sādhukaṁ uggahetvā āsevitabbā bhāvetabbā bahulīkātabbā,",
  "dn16:3.51.1_4": "yathayidaṁ brahmacariyaṁ addhaniyaṁ assa ciraṭṭhitikaṁ,",
  "dn16:3.51.1_5": "tadassa bahujanahitāya bahujanasukhāya lokānukampāya atthāya hitāya sukhāya devamanussānan”ti.",
  "dn16:3.51.2_0": "Atha kho bhagavā bhikkhū āmantesi:",
  "dn16:3.51.3_0": "“handa dāni, bhikkhave, āmantayāmi vo,",
  "dn16:3.51.4_0": "vayadhammā saṅkhārā, appamādena sampādetha.",
  "dn16:3.51.5_0": "Naciraṁ tathāgatassa parinibbānaṁ bhavissati.",
  "dn16:3.51.6_0": "Ito tiṇṇaṁ māsānaṁ accayena tathāgato parinibbāyissatī”ti.",
  "dn16:3.51.7_0": "Idamavoca bhagavā.",
  "dn16:3.51.8_0": "Idaṁ vatvāna sugato athāparaṁ etadavoca satthā:",
  "dn16:3.51.9_0": "“Paripakko vayo mayhaṁ,",
  "dn16:3.51.10_0": "parittaṁ mama jīvitaṁ;",
  "dn16:3.51.11_0": "Pahāya vo gamissāmi,",
  "dn16:3.51.12_0": "kataṁ me saraṇamattano.",
  "dn16:3.51.13_0": "Appamattā satīmanto,",
  "dn16:3.51.14_0": "susīlā hotha bhikkhavo;",
  "dn16:3.51.15_0": "Susamāhitasaṅkappā,",
  "dn16:3.51.16_0": "sacittamanurakkhatha.",
  "dn16:3.51.17_0": "Yo imasmiṁ dhammavinaye,",
  "dn16:3.51.18_0": "appamatto vihassati;",
  "dn16:3.51.19_0": "Pahāya jātisaṁsāraṁ,",
  "dn16:3.51.20_0": "dukkhassantaṁ karissatī”ti.",
  "dn16:3.51.21_0": "Tatiyo bhāṇavāro.",
  "dn16:4.1.0_0": "21. Nāgāpalokita",
  "dn16:4.1.1_0": "Atha kho bhagavā pubbaṇhasamayaṁ nivāsetvā pattacīvaramādāya vesāliṁ piṇḍāya pāvisi.",
  "dn16:4.1.2_0": "Vesāliyaṁ piṇḍāya caritvā pacchābhattaṁ piṇḍapātapaṭikkanto nāgāpalokitaṁ vesāliṁ apaloketvā āyasmantaṁ ānandaṁ āmantesi:",
  "dn16:4.1.3_0": "“idaṁ pacchimakaṁ, ānanda, tathāgatassa vesāliyā dassanaṁ bhavissati.",
  "dn16:4.1.4_0": "Āyāmānanda, yena bhaṇḍagāmo tenupasaṅkamissāmā”ti.",
  "dn16:4.1.5_0": "“Evaṁ, bhante”ti kho āyasmā ānando bhagavato paccassosi.",
  "dn16:4.2.1_0": "Atha kho bhagavā mahatā bhikkhusaṅghena saddhiṁ yena bhaṇḍagāmo tadavasari.",
  "dn16:4.2.2_0": "Tatra sudaṁ bhagavā bhaṇḍagāme viharati.",
  "dn16:4.2.3_0": "Tatra kho bhagavā bhikkhū āmantesi:",
  "dn16:4.2.4_0": "“catunnaṁ,",
  "dn16:4.2.4_1": "bhikkhave,",
  "dn16:4.2.4_2": "dhammānaṁ ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.",
  "dn16:4.2.5_0": "Katamesaṁ catunnaṁ?",
  "dn16:4.2.6_0": "Ariyassa,",
  "dn16:4.2.6_1": "bhikkhave,",
  "dn16:4.2.6_2": "sīlassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.",
  "dn16:4.2.7_0": "Ariyassa,",
  "dn16:4.2.7_1": "bhikkhave,",
  "dn16:4.2.7_2": "samādhissa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.",
  "dn16:4.2.8_0": "Ariyāya,",
  "dn16:4.2.8_1": "bhikkhave,",
  "dn16:4.2.8_2": "paññāya ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.",
  "dn16:4.2.9_0": "Ariyāya,",
  "dn16:4.2.9_1": "bhikkhave,",
  "dn16:4.2.9_2": "vimuttiyā ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.",
  "dn16:4.2.10_0": "Tayidaṁ,",
  "dn16:4.2.10_1": "bhikkhave,",
  "dn16:4.2.10_2": "ariyaṁ sīlaṁ anubuddhaṁ paṭividdhaṁ,",
  "dn16:4.2.10_3": "ariyo samādhi anubuddho paṭividdho,",
  "dn16:4.2.10_4": "ariyā paññā anubuddhā paṭividdhā,",
  "dn16:4.2.10_5": "ariyā vimutti anubuddhā paṭividdhā,",
  "dn16:4.2.10_6": "ucchinnā bhavataṇhā,",
  "dn16:4.2.10_7": "khīṇā bhavanetti,",
  "dn16:4.2.10_8": "natthi dāni punabbhavo”ti.",
  "dn16:4.3.1_0": "Idamavoca bhagavā.",
  "dn16:4.3.2_0": "Idaṁ vatvāna sugato athāparaṁ etadavoca satthā:",
  "dn16:4.3.3_0": "“Sīlaṁ samādhi paññā ca,",
  "dn16:4.3.4_0": "vimutti ca anuttarā;",
  "dn16:4.3.5_0": "Anubuddhā ime dhammā,",
  "dn16:4.3.6_0": "gotamena yasassinā.",
  "dn16:4.3.7_0": "Iti buddho abhiññāya,",
  "dn16:4.3.8_0": "dhammamakkhāsi bhikkhunaṁ;",
  "dn16:4.3.9_0": "Dukkhassantakaro satthā,",
  "dn16:4.3.10_0": "cakkhumā parinibbuto”ti.",
  "dn16:4.4.1_0": "Tatrāpi sudaṁ bhagavā bhaṇḍagāme viharanto etadeva bahulaṁ bhikkhūnaṁ dhammiṁ kathaṁ karoti:",
  "dn16:4.4.2_0": "“iti sīlaṁ, iti samādhi, iti paññā.",
  "dn16:4.4.3_0": "Sīlaparibhāvito samādhi mahapphalo hoti mahānisaṁso.",
  "dn16:4.4.4_0": "Samādhiparibhāvitā paññā mahapphalā hoti mahānisaṁsā.",
  "dn16:4.4.5_0": "Paññāparibhāvitaṁ cittaṁ sammadeva āsavehi vimuccati, seyyathidaṁ—",
  "dn16:4.4.6_0": "kāmāsavā, bhavāsavā, avijjāsavā”ti.",
  "dn16:4.5.0_0": "22. Catumahāpadesakathā",
  "dn16:4.5.1_0": "Atha kho bhagavā bhaṇḍagāme yathābhirantaṁ viharitvā āyasmantaṁ ānandaṁ āmantesi:",
  "dn16:4.5.2_0": "“āyāmānanda, yena hatthigāmo,",
  "dn16:4.5.3_0": "yena ambagāmo,",
  "dn16:4.5.4_0": "yena jambugāmo,",
  "dn16:4.5.5_0": "yena bhoganagaraṁ tenupasaṅkamissāmā”ti.",
  "dn16:4.6.1_0": "“Evaṁ, bhante”ti kho āyasmā ānando bhagavato paccassosi.",
  "dn16:4.6.2_0": "Atha kho bhagavā mahatā bhikkhusaṅghena saddhiṁ yena bhoganagaraṁ tadavasari.",
  "dn16:4.7.1_0": "Tatra sudaṁ bhagavā bhoganagare viharati ānande cetiye.",
  "dn16:4.7.2_0": "Tatra kho bhagavā bhikkhū āmantesi:",
  "dn16:4.7.3_0": "“cattārome, bhikkhave, mahāpadese desessāmi,",
  "dn16:4.7.4_0": "taṁ suṇātha, sādhukaṁ manasikarotha, bhāsissāmī”ti.",
  "dn16:4.7.5_0": "“Evaṁ, bhante”ti kho te bhikkhū bhagavato paccassosuṁ.",
  "dn16:4.7.6_0": "Bhagavā etadavoca:",
  "dn16:4.8.1_0": "“Idha, bhikkhave, bhikkhu evaṁ vadeyya:",
  "dn16:4.8.2_0": "‘sammukhā metaṁ, āvuso, bhagavato sutaṁ sammukhā paṭiggahitaṁ,",
  "dn16:4.8.3_0": "ayaṁ dhammo ayaṁ vinayo idaṁ satthusāsanan’ti.",
  "dn16:4.8.4_0": "Tassa, bhikkhave, bhikkhuno bhāsitaṁ neva abhinanditabbaṁ nappaṭikkositabbaṁ.",
  "dn16:4.8.5_0": "Anabhinanditvā appaṭikkositvā tāni padabyañjanāni sādhukaṁ uggahetvā sutte osāretabbāni,",
  "dn16:4.8.5_1": "vinaye sandassetabbāni.",
  "dn16:4.8.6_0": "Tāni ce sutte osāriyamānāni vinaye sandassiyamānāni na ceva sutte osaranti,",
  "dn16:4.8.6_1": "na ca vinaye sandissanti,",
  "dn16:4.8.6_2": "niṭṭhamettha gantabbaṁ:",
  "dn16:4.8.7_0": "‘addhā idaṁ na ceva tassa bhagavato vacanaṁ;",
  "dn16:4.8.8_0": "imassa ca bhikkhuno duggahitan’ti.",
  "dn16:4.8.9_0": "Iti hetaṁ, bhikkhave, chaḍḍeyyātha.",
  "dn16:4.8.10_0": "Tāni ce sutte osāriyamānāni vinaye sandassiyamānāni sutte ceva osaranti,",
  "dn16:4.8.10_1": "vinaye ca sandissanti,",
  "dn16:4.8.10_2": "niṭṭhamettha gantabbaṁ:",
  "dn16:4.8.11_0": "‘addhā idaṁ tassa bhagavato vacanaṁ;",
  "dn16:4.8.12_0": "imassa ca bhikkhuno suggahitan’ti.",
  "dn16:4.8.13_0": "Idaṁ, bhikkhave, paṭhamaṁ mahāpadesaṁ dhāreyyātha.",
  "dn16:4.9.1_0": "Idha pana, bhikkhave, bhikkhu evaṁ vadeyya:",
  "dn16:4.9.2_0": "‘amukasmiṁ nāma āvāse saṅgho viharati sathero sapāmokkho.",
  "dn16:4.9.3_0": "Tassa me saṅghassa sammukhā sutaṁ sammukhā paṭiggahitaṁ,",
  "dn16:4.9.4_0": "ayaṁ dhammo ayaṁ vinayo idaṁ satthusāsanan’ti.",
  "dn16:4.9.5_0": "Tassa, bhikkhave, bhikkhuno bhāsitaṁ neva abhinanditabbaṁ nappaṭikkositabbaṁ.",
  "dn16:4.9.6_0": "Anabhinanditvā appaṭikkositvā tāni padabyañjanāni sādhukaṁ uggahetvā sutte osāretabbāni,",
  "dn16:4.9.6_1": "vinaye sandassetabbāni.",
  "dn16:4.9.7_0": "Tāni ce sutte osāriyamānāni vinaye sandassiyamānāni na ceva sutte osaranti,",
  "dn16:4.9.7_1": "na ca vinaye sandissanti,",
  "dn16:4.9.7_2": "niṭṭhamettha gantabbaṁ:",
  "dn16:4.9.8_0": "‘addhā idaṁ na ceva tassa bhagavato vacanaṁ;",
  "dn16:4.9.9_0": "tassa ca saṅghassa duggahitan’ti.",
  "dn16:4.9.10_0": "Itihetaṁ, bhikkhave, chaḍḍeyyātha.",
  "dn16:4.9.11_0": "Tāni ce sutte osāriyamānāni vinaye sandassiyamānāni sutte ceva osaranti,",
  "dn16:4.9.11_1": "vinaye ca sandissanti,",
  "dn16:4.9.11_2": "niṭṭhamettha gantabbaṁ:",
  "dn16:4.9.12_0": "‘addhā idaṁ tassa bhagavato vacanaṁ;",
  "dn16:4.9.13_0": "tassa ca saṅghassa suggahitan’ti.",
  "dn16:4.9.14_0": "Idaṁ, bhikkhave, dutiyaṁ mahāpadesaṁ dhāreyyātha.",
  "dn16:4.10.1_0": "Idha pana, bhikkhave, bhikkhu evaṁ vadeyya:",
  "dn16:4.10.2_0": "‘amukasmiṁ nāma āvāse sambahulā therā bhikkhū viharanti bahussutā āgatāgamā dhammadharā vinayadharā mātikādharā.",
  "dn16:4.10.3_0": "Tesaṁ me therānaṁ sammukhā sutaṁ sammukhā paṭiggahitaṁ—",
  "dn16:4.10.4_0": "ayaṁ dhammo ayaṁ vinayo idaṁ satthusāsanan’ti.",
  "dn16:4.10.5_0": "Tassa, bhikkhave, bhikkhuno bhāsitaṁ neva abhinanditabbaṁ …",
  "dn16:4.10.6_0": "pe…",
  "dn16:4.10.7_0": "na ca vinaye sandissanti, niṭṭhamettha gantabbaṁ:",
  "dn16:4.10.8_0": "‘addhā idaṁ na ceva tassa bhagavato vacanaṁ;",
  "dn16:4.10.9_0": "tesañca therānaṁ duggahitan’ti.",
  "dn16:4.10.10_0": "Itihetaṁ, bhikkhave, chaḍḍeyyātha.",
  "dn16:4.10.11_0": "Tāni ce sutte osāriyamānāni …pe…",
  "dn16:4.10.12_0": "vinaye ca sandissanti, niṭṭhamettha gantabbaṁ:",
  "dn16:4.10.13_0": "‘addhā idaṁ tassa bhagavato vacanaṁ;",
  "dn16:4.10.14_0": "tesañca therānaṁ suggahitan’ti.",
  "dn16:4.10.15_0": "Idaṁ, bhikkhave, tatiyaṁ mahāpadesaṁ dhāreyyātha.",
  "dn16:4.11.1_0": "Idha pana, bhikkhave, bhikkhu evaṁ vadeyya:",
  "dn16:4.11.2_0": "‘amukasmiṁ nāma āvāse eko thero bhikkhu viharati bahussuto āgatāgamo dhammadharo vinayadharo mātikādharo.",
  "dn16:4.11.3_0": "Tassa me therassa sammukhā sutaṁ sammukhā paṭiggahitaṁ—",
  "dn16:4.11.4_0": "ayaṁ dhammo ayaṁ vinayo idaṁ satthusāsanan’ti.",
  "dn16:4.11.5_0": "Tassa, bhikkhave, bhikkhuno bhāsitaṁ neva abhinanditabbaṁ nappaṭikkositabbaṁ.",
  "dn16:4.11.6_0": "Anabhinanditvā appaṭikkositvā tāni padabyañjanāni sādhukaṁ uggahetvā sutte osāretabbāni,",
  "dn16:4.11.6_1": "vinaye sandassetabbāni.",
  "dn16:4.11.7_0": "Tāni ce sutte osāriyamānāni vinaye sandassiyamānāni na ceva sutte osaranti,",
  "dn16:4.11.7_1": "na ca vinaye sandissanti,",
  "dn16:4.11.7_2": "niṭṭhamettha gantabbaṁ:",
  "dn16:4.11.8_0": "‘addhā idaṁ na ceva tassa bhagavato vacanaṁ;",
  "dn16:4.11.9_0": "tassa ca therassa duggahitan’ti.",
  "dn16:4.11.10_0": "Itihetaṁ, bhikkhave, chaḍḍeyyātha.",
  "dn16:4.11.11_0": "Tāni ca sutte osāriyamānāni vinaye sandassiyamānāni sutte ceva osaranti,",
  "dn16:4.11.11_1": "vinaye ca sandissanti,",
  "dn16:4.11.11_2": "niṭṭhamettha gantabbaṁ:",
  "dn16:4.11.12_0": "‘addhā idaṁ tassa bhagavato vacanaṁ;",
  "dn16:4.11.13_0": "tassa ca therassa suggahitan’ti.",
  "dn16:4.11.14_0": "Idaṁ, bhikkhave, catutthaṁ mahāpadesaṁ dhāreyyātha.",
  "dn16:4.11.15_0": "Ime kho, bhikkhave, cattāro mahāpadese dhāreyyāthā”ti.",
  "dn16:4.12.1_0": "Tatrapi sudaṁ bhagavā bhoganagare viharanto ānande cetiye etadeva bahulaṁ bhikkhūnaṁ dhammiṁ kathaṁ karoti:",
  "dn16:4.12.2_0": "“iti sīlaṁ, iti samādhi, iti paññā.",
  "dn16:4.12.3_0": "Sīlaparibhāvito samādhi mahapphalo hoti mahānisaṁso.",
  "dn16:4.12.4_0": "Samādhiparibhāvitā paññā mahapphalā hoti mahānisaṁsā.",
  "dn16:4.12.5_0": "Paññāparibhāvitaṁ cittaṁ sammadeva āsavehi vimuccati, seyyathidaṁ—",
  "dn16:4.12.6_0": "kāmāsavā, bhavāsavā, avijjāsavā”ti.",
  "dn16:4.13.0_0": "23. Kammāraputtacundavatthu",
  "dn16:4.13.1_0": "Atha kho bhagavā bhoganagare yathābhirantaṁ viharitvā āyasmantaṁ ānandaṁ āmantesi:",
  "dn16:4.13.2_0": "“āyāmānanda, yena pāvā tenupasaṅkamissāmā”ti.",
  "dn16:4.13.3_0": "“Evaṁ, bhante”ti kho āyasmā ānando bhagavato paccassosi.",
  "dn16:4.13.4_0": "Atha kho bhagavā mahatā bhikkhusaṅghena saddhiṁ yena pāvā tadavasari.",
  "dn16:4.13.5_0": "Tatra sudaṁ bhagavā pāvāyaṁ viharati cundassa kammāraputtassa ambavane.",
  "dn16:4.14.1_0": "Assosi kho cundo kammāraputto: “bhagavā kira pāvaṁ anuppatto, pāvāyaṁ viharati mayhaṁ ambavane”ti.",
  "dn16:4.14.2_0": "Atha kho cundo kammāraputto yena bhagavā tenupasaṅkami;",
  "dn16:4.14.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "dn16:4.14.3_0": "Ekamantaṁ nisinnaṁ kho cundaṁ kammāraputtaṁ bhagavā dhammiyā kathāya sandassesi samādapesi samuttejesi sampahaṁsesi.",
  "dn16:4.14.4_0": "Atha kho cundo kammāraputto bhagavatā dhammiyā kathāya sandassito samādapito samuttejito sampahaṁsito bhagavantaṁ etadavoca:",
  "dn16:4.15.1_0": "“adhivāsetu me, bhante, bhagavā svātanāya bhattaṁ saddhiṁ bhikkhusaṅghenā”ti.",
  "dn16:4.15.2_0": "Adhivāsesi bhagavā tuṇhībhāvena.",
  "dn16:4.16.1_0": "Atha kho cundo kammāraputto bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "dn16:4.17.1_0": "Atha kho cundo kammāraputto tassā rattiyā accayena sake nivesane paṇītaṁ khādanīyaṁ bhojanīyaṁ paṭiyādāpetvā",
  "dn16:4.17.1_1": "pahūtañca sūkaramaddavaṁ bhagavato kālaṁ ārocāpesi:",
  "dn16:4.17.2_0": "“kālo, bhante, niṭṭhitaṁ bhattan”ti.",
  "dn16:4.18.1_0": "Atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena yena cundassa kammāraputtassa nivesanaṁ tenupasaṅkami;",
  "dn16:4.18.1_1": "upasaṅkamitvā paññatte āsane nisīdi.",
  "dn16:4.18.2_0": "Nisajja kho bhagavā cundaṁ kammāraputtaṁ āmantesi:",
  "dn16:4.18.3_0": "“yaṁ te, cunda, sūkaramaddavaṁ paṭiyattaṁ, tena maṁ parivisa.",
  "dn16:4.18.4_0": "Yaṁ panaññaṁ khādanīyaṁ bhojanīyaṁ paṭiyattaṁ, tena bhikkhusaṅghaṁ parivisā”ti.",
  "dn16:4.18.5_0": "“Evaṁ,",
  "dn16:4.18.5_1": "bhante”ti kho cundo kammāraputto bhagavato paṭissutvā yaṁ ahosi sūkaramaddavaṁ paṭiyattaṁ,",
  "dn16:4.18.5_2": "tena bhagavantaṁ parivisi.",
  "dn16:4.18.6_0": "Yaṁ panaññaṁ khādanīyaṁ bhojanīyaṁ paṭiyattaṁ, tena bhikkhusaṅghaṁ parivisi.",
  "dn16:4.19.1_0": "Atha kho bhagavā cundaṁ kammāraputtaṁ āmantesi:",
  "dn16:4.19.2_0": "“yaṁ te, cunda, sūkaramaddavaṁ avasiṭṭhaṁ, taṁ sobbhe nikhaṇāhi.",
  "dn16:4.19.3_0": "Nāhaṁ taṁ, cunda,",
  "dn16:4.19.3_1": "passāmi sadevake loke samārake sabrahmake sassamaṇabrāhmaṇiyā pajāya sadevamanussāya,",
  "dn16:4.19.3_2": "yassa taṁ paribhuttaṁ sammā pariṇāmaṁ gaccheyya aññatra tathāgatassā”ti.",
  "dn16:4.19.4_0": "“Evaṁ,",
  "dn16:4.19.4_1": "bhante”ti kho cundo kammāraputto bhagavato paṭissutvā yaṁ ahosi sūkaramaddavaṁ avasiṭṭhaṁ,",
  "dn16:4.19.4_2": "taṁ sobbhe nikhaṇitvā yena bhagavā tenupasaṅkami;",
  "dn16:4.19.4_3": "upasaṅkamitvā bhagavantaṁ abhivādetvā ekamantaṁ nisīdi.",
  "dn16:4.19.5_0": "Ekamantaṁ nisinnaṁ kho cundaṁ kammāraputtaṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.",
  "dn16:4.19.6_0": "(…)",
  "dn16:4.20.1_0": "Atha kho bhagavato cundassa kammāraputtassa bhattaṁ bhuttāvissa kharo ābādho uppajji,",
  "dn16:4.20.1_1": "lohitapakkhandikā pabāḷhā vedanā vattanti māraṇantikā.",
  "dn16:4.20.2_0": "Tā sudaṁ bhagavā sato sampajāno adhivāsesi avihaññamāno.",
  "dn16:4.20.3_0": "Atha kho bhagavā āyasmantaṁ ānandaṁ āmantesi:",
  "dn16:4.20.4_0": "“āyāmānanda, yena kusinārā tenupasaṅkamissāmā”ti.",
  "dn16:4.20.5_0": "“Evaṁ, bhante”ti kho āyasmā ānando bhagavato paccassosi.",
  "dn16:4.20.6_0": "Cundassa bhattaṁ bhuñjitvā,",
  "dn16:4.20.7_0": "kammārassāti me sutaṁ;",
  "dn16:4.20.8_0": "Ābādhaṁ samphusī dhīro,",
  "dn16:4.20.9_0": "pabāḷhaṁ māraṇantikaṁ.",
  "dn16:4.20.10_0": "Bhuttassa ca sūkaramaddavena,",
  "dn16:4.20.11_0": "Byādhippabāḷho udapādi satthuno;",
  "dn16:4.20.12_0": "Virecamāno bhagavā avoca,",
  "dn16:4.20.13_0": "“Gacchāmahaṁ kusināraṁ nagaran”ti.",
  "dn16:4.21.0_0": "24. Pānīyāharaṇa",
  "dn16:4.21.1_0": "Atha kho bhagavā maggā okkamma yena aññataraṁ rukkhamūlaṁ tenupasaṅkami;",
  "dn16:4.21.1_1": "upasaṅkamitvā āyasmantaṁ ānandaṁ āmantesi:",
  "dn16:4.21.2_0": "“iṅgha me tvaṁ, ānanda, catugguṇaṁ saṅghāṭiṁ paññapehi, kilantosmi, ānanda, nisīdissāmī”ti.",
  "dn16:4.21.3_0": "“Evaṁ, bhante”ti kho āyasmā ānando bhagavato paṭissutvā catugguṇaṁ saṅghāṭiṁ paññapesi.",
  "dn16:4.21.4_0": "Nisīdi bhagavā paññatte āsane.",
  "dn16:4.22.1_0": "Nisajja kho bhagavā āyasmantaṁ ānandaṁ āmantesi:",
  "dn16:4.22.2_0": "“iṅgha me tvaṁ, ānanda, pānīyaṁ āhara, pipāsitosmi, ānanda, pivissāmī”ti.",
  "dn16:4.22.3_0": "Evaṁ vutte, āyasmā ānando bhagavantaṁ etadavoca:",
  "dn16:4.22.4_0": "“idāni, bhante,",
  "dn16:4.22.4_1": "pañcamattāni sakaṭasatāni atikkantāni,",
  "dn16:4.22.4_2": "taṁ cakkacchinnaṁ udakaṁ parittaṁ luḷitaṁ āvilaṁ sandati.",
  "dn16:4.22.5_0": "Ayaṁ, bhante, kakudhā nadī avidūre acchodakā sātodakā sītodakā setodakā suppatitthā ramaṇīyā.",
  "dn16:4.22.6_0": "Ettha bhagavā pānīyañca pivissati, gattāni ca sītī karissatī”ti.",
  "dn16:4.23.1_0": "Dutiyampi kho bhagavā āyasmantaṁ ānandaṁ āmantesi:",
  "dn16:4.23.2_0": "“iṅgha me tvaṁ, ānanda, pānīyaṁ āhara, pipāsitosmi, ānanda, pivissāmī”ti.",
  "dn16:4.23.3_0": "Dutiyampi kho āyasmā ānando bhagavantaṁ etadavoca:",
  "dn16:4.23.4_0": "“idāni, bhante,",
  "dn16:4.23.4_1": "pañcamattāni sakaṭasatāni atikkantāni,",
  "dn16:4.23.4_2": "taṁ cakkacchinnaṁ udakaṁ parittaṁ luḷitaṁ āvilaṁ sandati.",
  "dn16:4.23.5_0": "Ayaṁ, bhante, kakudhā nadī avidūre acchodakā sātodakā sītodakā setodakā suppatitthā ramaṇīyā.",
  "dn16:4.23.6_0": "Ettha bhagavā pānīyañca pivissati, gattāni ca sītīkarissatī”ti.",
  "dn16:4.24.1_0": "Tatiyampi kho bhagavā āyasmantaṁ ānandaṁ āmantesi:",
  "dn16:4.24.2_0": "“iṅgha me tvaṁ, ānanda, pānīyaṁ āhara, pipāsitosmi, ānanda, pivissāmī”ti.",
  "dn16:4.24.3_0": "“Evaṁ, bhante”ti kho āyasmā ānando bhagavato paṭissutvā pattaṁ gahetvā yena sā nadikā tenupasaṅkami.",
  "dn16:4.24.4_0": "Atha kho sā nadikā cakkacchinnā parittā luḷitā āvilā sandamānā,",
  "dn16:4.24.4_1": "āyasmante ānande upasaṅkamante acchā vippasannā anāvilā sandittha.",
  "dn16:4.25.1_0": "Atha kho āyasmato ānandassa etadahosi:",
  "dn16:4.25.2_0": "“acchariyaṁ vata bho, abbhutaṁ vata bho, tathāgatassa mahiddhikatā mahānubhāvatā.",
  "dn16:4.25.3_0": "Ayañhi sā nadikā cakkacchinnā parittā luḷitā āvilā sandamānā mayi upasaṅkamante acchā vippasannā anāvilā sandatī”ti.",
  "dn16:4.25.4_0": "Pattena pānīyaṁ ādāya yena bhagavā tenupasaṅkami; upasaṅkamitvā bhagavantaṁ etadavoca:",
  "dn16:4.25.5_0": "“acchariyaṁ, bhante, abbhutaṁ, bhante, tathāgatassa mahiddhikatā mahānubhāvatā.",
  "dn16:4.25.6_0": "Idāni sā bhante nadikā cakkacchinnā parittā luḷitā āvilā sandamānā mayi upasaṅkamante acchā vippasannā anāvilā sandittha.",
  "dn16:4.25.7_0": "Pivatu bhagavā pānīyaṁ pivatu sugato pānīyan”ti.",
  "dn16:4.25.8_0": "Atha kho bhagavā pānīyaṁ apāyi.",
  "dn16:4.26.0_0": "25. Pukkusamallaputtavatthu",
  "dn16:4.26.1_0": "Tena kho pana samayena pukkuso mallaputto āḷārassa kālāmassa sāvako kusinārāya pāvaṁ addhānamaggappaṭipanno hoti.",
  "dn16:4.26.2_0": "Addasā kho pukkuso mallaputto bhagavantaṁ aññatarasmiṁ rukkhamūle nisinnaṁ.",
  "dn16:4.26.3_0": "Disvā yena bhagavā tenupasaṅkami;",
  "dn16:4.26.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "dn16:4.26.3_2": "Ekamantaṁ nisinno kho pukkuso mallaputto bhagavantaṁ etadavoca:",
  "dn16:4.26.4_0": "“acchariyaṁ, bhante, abbhutaṁ, bhante, santena vata, bhante, pabbajitā vihārena viharanti.",
  "dn16:4.27.1_0": "Bhūtapubbaṁ, bhante,",
  "dn16:4.27.1_1": "āḷāro kālāmo addhānamaggappaṭipanno maggā okkamma avidūre aññatarasmiṁ rukkhamūle divāvihāraṁ nisīdi.",
  "dn16:4.27.2_0": "Atha kho, bhante, pañcamattāni sakaṭasatāni āḷāraṁ kālāmaṁ nissāya nissāya atikkamiṁsu.",
  "dn16:4.27.3_0": "Atha kho, bhante,",
  "dn16:4.27.3_1": "aññataro puriso tassa sakaṭasatthassa piṭṭhito piṭṭhito āgacchanto yena āḷāro kālāmo tenupasaṅkami;",
  "dn16:4.27.3_2": "upasaṅkamitvā āḷāraṁ kālāmaṁ etadavoca:",
  "dn16:4.27.4_0": "‘api, bhante, pañcamattāni sakaṭasatāni atikkantāni addasā’ti?",
  "dn16:4.27.5_0": "‘Na kho ahaṁ, āvuso, addasan’ti.",
  "dn16:4.27.6_0": "‘Kiṁ pana, bhante, saddaṁ assosī’ti?",
  "dn16:4.27.7_0": "‘Na kho ahaṁ, āvuso, saddaṁ assosin’ti.",
  "dn16:4.27.8_0": "‘Kiṁ pana, bhante, sutto ahosī’ti?",
  "dn16:4.27.9_0": "‘Na kho ahaṁ, āvuso, sutto ahosin’ti.",
  "dn16:4.27.10_0": "‘Kiṁ pana, bhante, saññī ahosī’ti?",
  "dn16:4.27.11_0": "‘Evamāvuso’ti.",
  "dn16:4.27.12_0": "‘So tvaṁ, bhante,",
  "dn16:4.27.12_1": "saññī samāno jāgaro pañcamattāni sakaṭasatāni nissāya nissāya atikkantāni neva addasa,",
  "dn16:4.27.12_2": "na pana saddaṁ assosi;",
  "dn16:4.27.13_0": "apisu te, bhante, saṅghāṭi rajena okiṇṇā’ti?",
  "dn16:4.27.14_0": "‘Evamāvuso’ti.",
  "dn16:4.27.15_0": "Atha kho, bhante, tassa purisassa etadahosi:",
  "dn16:4.27.16_0": "‘acchariyaṁ vata bho, abbhutaṁ vata bho, santena vata bho pabbajitā vihārena viharanti.",
  "dn16:4.27.17_0": "Yatra hi nāma saññī samāno jāgaro pañcamattāni sakaṭasatāni nissāya nissāya atikkantāni neva dakkhati,",
  "dn16:4.27.17_1": "na pana saddaṁ sossatī’ti.",
  "dn16:4.27.18_0": "Āḷāre kālāme uḷāraṁ pasādaṁ pavedetvā pakkāmī”ti.",
  "dn16:4.28.1_0": "“Taṁ kiṁ maññasi, pukkusa,",
  "dn16:4.28.2_0": "katamaṁ nu kho dukkarataraṁ vā durabhisambhavataraṁ vā—",
  "dn16:4.28.3_0": "yo vā saññī samāno jāgaro pañcamattāni sakaṭasatāni nissāya nissāya atikkantāni neva passeyya,",
  "dn16:4.28.3_1": "na pana saddaṁ suṇeyya;",
  "dn16:4.28.4_0": "yo vā saññī samāno jāgaro deve vassante deve gaḷagaḷāyante vijjullatāsu niccharantīsu asaniyā phalantiyā neva passeyya,",
  "dn16:4.28.4_1": "na pana saddaṁ suṇeyyā”ti?",
  "dn16:4.29.1_0": "“Kiñhi, bhante,",
  "dn16:4.29.1_1": "karissanti pañca vā sakaṭasatāni cha vā sakaṭasatāni satta vā sakaṭasatāni aṭṭha vā sakaṭasatāni nava vā sakaṭasatāni,",
  "dn16:4.29.1_2": "sakaṭasahassaṁ vā sakaṭasatasahassaṁ vā.",
  "dn16:4.29.2_0": "Atha kho etadeva dukkaratarañceva durabhisambhavatarañca yo saññī samāno jāgaro deve vassante deve gaḷagaḷāyante",
  "dn16:4.29.2_1": "vijjullatāsu niccharantīsu asaniyā phalantiyā neva passeyya,",
  "dn16:4.29.2_2": "na pana saddaṁ suṇeyyā”ti.",
  "dn16:4.30.1_0": "“Ekamidāhaṁ, pukkusa, samayaṁ ātumāyaṁ viharāmi bhusāgāre.",
  "dn16:4.30.2_0": "Tena kho pana samayena deve vassante deve gaḷagaḷāyante vijjullatāsu niccharantīsu asaniyā phalantiyā",
  "dn16:4.30.2_1": "avidūre bhusāgārassa dve kassakā bhātaro hatā cattāro ca balibaddā.",
  "dn16:4.30.3_0": "Atha kho, pukkusa,",
  "dn16:4.30.3_1": "ātumāya mahājanakāyo nikkhamitvā yena te dve kassakā bhātaro hatā cattāro ca balibaddā tenupasaṅkami.",
  "dn16:4.31.1_0": "Tena kho panāhaṁ, pukkusa, samayena bhusāgārā nikkhamitvā bhusāgāradvāre abbhokāse caṅkamāmi.",
  "dn16:4.31.2_0": "Atha kho, pukkusa,",
  "dn16:4.31.2_1": "aññataro puriso tamhā mahājanakāyā yenāhaṁ tenupasaṅkami;",
  "dn16:4.31.2_2": "upasaṅkamitvā maṁ abhivādetvā ekamantaṁ aṭṭhāsi.",
  "dn16:4.31.2_3": "Ekamantaṁ ṭhitaṁ kho ahaṁ, pukkusa,",
  "dn16:4.31.2_4": "taṁ purisaṁ etadavocaṁ:",
  "dn16:4.32.1_0": "‘kiṁ nu kho eso, āvuso, mahājanakāyo sannipatito’ti?",
  "dn16:4.32.2_0": "‘Idāni, bhante,",
  "dn16:4.32.2_1": "deve vassante deve gaḷagaḷāyante vijjullatāsu niccharantīsu asaniyā phalantiyā dve kassakā bhātaro hatā cattāro ca balibaddā.",
  "dn16:4.32.3_0": "Ettheso mahājanakāyo sannipatito.",
  "dn16:4.32.4_0": "Tvaṁ pana, bhante, kva ahosī’ti?",
  "dn16:4.32.5_0": "‘Idheva kho ahaṁ, āvuso, ahosin’ti.",
  "dn16:4.32.6_0": "‘Kiṁ pana, bhante, addasā’ti?",
  "dn16:4.32.7_0": "‘Na kho ahaṁ, āvuso, addasan’ti.",
  "dn16:4.32.8_0": "‘Kiṁ pana, bhante, saddaṁ assosī’ti?",
  "dn16:4.32.9_0": "‘Na kho ahaṁ, āvuso, saddaṁ assosin’ti.",
  "dn16:4.32.10_0": "‘Kiṁ pana, bhante, sutto ahosī’ti?",
  "dn16:4.32.11_0": "‘Na kho ahaṁ, āvuso, sutto ahosin’ti.",
  "dn16:4.32.12_0": "‘Kiṁ pana, bhante, saññī ahosī’ti?",
  "dn16:4.32.13_0": "‘Evamāvuso’ti.",
  "dn16:4.32.14_0": "‘So tvaṁ, bhante,",
  "dn16:4.32.14_1": "saññī samāno jāgaro deve vassante deve gaḷagaḷāyante vijjullatāsu niccharantīsu asaniyā phalantiyā neva addasa,",
  "dn16:4.32.14_2": "na pana saddaṁ assosī’ti?",
  "dn16:4.32.15_0": "‘Evamāvuso’ti?",
  "dn16:4.33.1_0": "Atha kho, pukkusa, tassa purisassa etadahosi:",
  "dn16:4.33.2_0": "‘acchariyaṁ vata bho, abbhutaṁ vata bho, santena vata bho pabbajitā vihārena viharanti.",
  "dn16:4.33.3_0": "Yatra hi nāma saññī samāno jāgaro deve vassante deve gaḷagaḷāyante vijjullatāsu niccharantīsu asaniyā phalantiyā neva dakkhati,",
  "dn16:4.33.3_1": "na pana saddaṁ sossatī’ti.",
  "dn16:4.33.4_0": "Mayi uḷāraṁ pasādaṁ pavedetvā maṁ abhivādetvā padakkhiṇaṁ katvā pakkāmī”ti.",
  "dn16:4.34.1_0": "Evaṁ vutte, pukkuso mallaputto bhagavantaṁ etadavoca:",
  "dn16:4.34.2_0": "“esāhaṁ, bhante, yo me āḷāre kālāme pasādo taṁ mahāvāte vā ophuṇāmi sīghasotāya vā nadiyā pavāhemi.",
  "dn16:4.34.3_0": "Abhikkantaṁ, bhante, abhikkantaṁ, bhante.",
  "dn16:4.34.4_0": "Seyyathāpi, bhante,",
  "dn16:4.34.4_1": "nikkujjitaṁ vā ukkujjeyya,",
  "dn16:4.34.4_2": "paṭicchannaṁ vā vivareyya,",
  "dn16:4.34.4_3": "mūḷhassa vā maggaṁ ācikkheyya,",
  "dn16:4.34.4_4": "andhakāre vā telapajjotaṁ dhāreyya:",
  "dn16:4.34.4_5": "‘cakkhumanto rūpāni dakkhantī’ti;",
  "dn16:4.34.4_6": "evamevaṁ bhagavatā anekapariyāyena dhammo pakāsito.",
  "dn16:4.34.5_0": "Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca.",
  "dn16:4.34.6_0": "Upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.",
  "dn16:4.35.1_0": "Atha kho pukkuso mallaputto aññataraṁ purisaṁ āmantesi:",
  "dn16:4.35.2_0": "“iṅgha me tvaṁ, bhaṇe, siṅgīvaṇṇaṁ yugamaṭṭhaṁ dhāraṇīyaṁ āharā”ti.",
  "dn16:4.35.3_0": "“Evaṁ,",
  "dn16:4.35.3_1": "bhante”ti kho so puriso pukkusassa mallaputtassa paṭissutvā taṁ siṅgīvaṇṇaṁ yugamaṭṭhaṁ dhāraṇīyaṁ āhari.",
  "dn16:4.35.4_0": "Atha kho pukkuso mallaputto taṁ siṅgīvaṇṇaṁ yugamaṭṭhaṁ dhāraṇīyaṁ bhagavato upanāmesi:",
  "dn16:4.35.5_0": "“idaṁ, bhante, siṅgīvaṇṇaṁ yugamaṭṭhaṁ dhāraṇīyaṁ, taṁ me bhagavā paṭiggaṇhātu anukampaṁ upādāyā”ti.",
  "dn16:4.35.6_0": "“Tena hi, pukkusa, ekena maṁ acchādehi, ekena ānandan”ti.",
  "dn16:4.35.7_0": "“Evaṁ,",
  "dn16:4.35.7_1": "bhante”ti kho pukkuso mallaputto bhagavato paṭissutvā ekena bhagavantaṁ acchādeti,",
  "dn16:4.35.7_2": "ekena āyasmantaṁ ānandaṁ.",
  "dn16:4.36.1_0": "Atha kho bhagavā pukkusaṁ mallaputtaṁ dhammiyā kathāya sandassesi samādapesi samuttejesi sampahaṁsesi.",
  "dn16:4.36.2_0": "Atha kho pukkuso mallaputto bhagavatā dhammiyā kathāya sandassito samādapito samuttejito sampahaṁsito",
  "dn16:4.36.2_1": "uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "dn16:4.37.1_0": "Atha kho āyasmā ānando acirapakkante pukkuse mallaputte taṁ siṅgīvaṇṇaṁ yugamaṭṭhaṁ dhāraṇīyaṁ bhagavato kāyaṁ upanāmesi.",
  "dn16:4.37.2_0": "Taṁ bhagavato kāyaṁ upanāmitaṁ hataccikaṁ viya khāyati.",
  "dn16:4.37.3_0": "Atha kho āyasmā ānando bhagavantaṁ etadavoca:",
  "dn16:4.37.4_0": "“acchariyaṁ, bhante, abbhutaṁ, bhante, yāva parisuddho, bhante, tathāgatassa chavivaṇṇo pariyodāto.",
  "dn16:4.37.5_0": "Idaṁ, bhante,",
  "dn16:4.37.5_1": "siṅgīvaṇṇaṁ yugamaṭṭhaṁ dhāraṇīyaṁ bhagavato kāyaṁ upanāmitaṁ hataccikaṁ viya khāyatī”ti.",
  "dn16:4.37.6_0": "“Evametaṁ, ānanda, evametaṁ, ānanda,",
  "dn16:4.37.6_1": "dvīsu kālesu ativiya tathāgatassa kāyo parisuddho hoti chavivaṇṇo pariyodāto.",
  "dn16:4.38.1_0": "Katamesu dvīsu?",
  "dn16:4.38.2_0": "Yañca, ānanda,",
  "dn16:4.38.2_1": "rattiṁ tathāgato anuttaraṁ sammāsambodhiṁ abhisambujjhati,",
  "dn16:4.38.2_2": "yañca rattiṁ anupādisesāya nibbānadhātuyā parinibbāyati.",
  "dn16:4.38.3_0": "Imesu kho, ānanda, dvīsu kālesu ativiya tathāgatassa kāyo parisuddho hoti chavivaṇṇo pariyodāto.",
  "dn16:4.38.4_0": "Ajja kho panānanda,",
  "dn16:4.38.4_1": "rattiyā pacchime yāme kusinārāyaṁ upavattane mallānaṁ sālavane antarena yamakasālānaṁ tathāgatassa parinibbānaṁ bhavissati.",
  "dn16:4.38.5_0": "Āyāmānanda, yena kakudhā nadī tenupasaṅkamissāmā”ti.",
  "dn16:4.38.6_0": "“Evaṁ, bhante”ti kho āyasmā ānando bhagavato paccassosi.",
  "dn16:4.38.7_0": "Siṅgīvaṇṇaṁ yugamaṭṭhaṁ,",
  "dn16:4.38.8_0": "pukkuso abhihārayi;",
  "dn16:4.38.9_0": "Tena acchādito satthā,",
  "dn16:4.38.10_0": "hemavaṇṇo asobhathāti.",
  "dn16:4.38.11_0": "(…)",
  "dn16:4.39.1_0": "Atha kho bhagavā mahatā bhikkhusaṅghena saddhiṁ yena kakudhā nadī tenupasaṅkami;",
  "dn16:4.39.1_1": "upasaṅkamitvā kakudhaṁ nadiṁ ajjhogāhetvā nhatvā ca pivitvā ca paccuttaritvā yena ambavanaṁ tenupasaṅkami.",
  "dn16:4.39.2_0": "Upasaṅkamitvā āyasmantaṁ cundakaṁ āmantesi:",
  "dn16:4.39.3_0": "“iṅgha me tvaṁ, cundaka, catugguṇaṁ saṅghāṭiṁ paññapehi, kilantosmi, cundaka, nipajjissāmī”ti.",
  "dn16:4.40.1_0": "“Evaṁ, bhante”ti kho āyasmā cundako bhagavato paṭissutvā catugguṇaṁ saṅghāṭiṁ paññapesi.",
  "dn16:4.40.2_0": "Atha kho bhagavā dakkhiṇena passena sīhaseyyaṁ kappesi pāde pādaṁ accādhāya sato sampajāno uṭṭhānasaññaṁ manasikaritvā.",
  "dn16:4.40.3_0": "Āyasmā pana cundako tattheva bhagavato purato nisīdi.",
  "dn16:4.41.1_0": "Gantvāna buddho nadikaṁ kakudhaṁ,",
  "dn16:4.41.2_0": "Acchodakaṁ sātudakaṁ vippasannaṁ;",
  "dn16:4.41.3_0": "Ogāhi satthā akilantarūpo,",
  "dn16:4.41.4_0": "Tathāgato appaṭimo ca loke.",
  "dn16:4.41.5_0": "Nhatvā ca pivitvā cudatāri satthā,",
  "dn16:4.41.6_0": "Purakkhato bhikkhugaṇassa majjhe;",
  "dn16:4.41.7_0": "Vattā pavattā bhagavā idha dhamme,",
  "dn16:4.41.8_0": "Upāgami ambavanaṁ mahesi.",
  "dn16:4.41.9_0": "Āmantayi cundakaṁ nāma bhikkhuṁ,",
  "dn16:4.41.10_0": "Catugguṇaṁ santhara me nipajjaṁ;",
  "dn16:4.41.11_0": "So codito bhāvitattena cundo,",
  "dn16:4.41.12_0": "Catugguṇaṁ santhari khippameva;",
  "dn16:4.41.13_0": "Nipajji satthā akilantarūpo,",
  "dn16:4.41.14_0": "Cundopi tattha pamukhe nisīdīti.",
  "dn16:4.42.1_0": "Atha kho bhagavā āyasmantaṁ ānandaṁ āmantesi:",
  "dn16:4.42.2_0": "“siyā kho panānanda, cundassa kammāraputtassa koci vippaṭisāraṁ uppādeyya:",
  "dn16:4.42.3_0": "‘tassa te,",
  "dn16:4.42.3_1": "āvuso cunda,",
  "dn16:4.42.3_2": "alābhā tassa te dulladdhaṁ,",
  "dn16:4.42.3_3": "yassa te tathāgato pacchimaṁ piṇḍapātaṁ paribhuñjitvā parinibbuto’ti.",
  "dn16:4.42.4_0": "Cundassa, ānanda, kammāraputtassa evaṁ vippaṭisāro paṭivinetabbo:",
  "dn16:4.42.5_0": "‘tassa te, āvuso cunda, lābhā tassa te suladdhaṁ,",
  "dn16:4.42.6_0": "yassa te tathāgato pacchimaṁ piṇḍapātaṁ paribhuñjitvā parinibbuto.",
  "dn16:4.42.7_0": "Sammukhā metaṁ, āvuso cunda, bhagavato sutaṁ sammukhā paṭiggahitaṁ:",
  "dn16:4.42.8_0": "dveme piṇḍapātā samasamaphalā samavipākā,",
  "dn16:4.42.8_1": "ativiya aññehi piṇḍapātehi mahapphalatarā ca mahānisaṁsatarā ca.",
  "dn16:4.42.9_0": "Katame dve?",
  "dn16:4.42.10_0": "Yañca piṇḍapātaṁ paribhuñjitvā tathāgato anuttaraṁ sammāsambodhiṁ abhisambujjhati,",
  "dn16:4.42.10_1": "yañca piṇḍapātaṁ paribhuñjitvā tathāgato anupādisesāya nibbānadhātuyā parinibbāyati.",
  "dn16:4.42.11_0": "Ime dve piṇḍapātā samasamaphalā samavipākā,",
  "dn16:4.42.11_1": "ativiya aññehi piṇḍapātehi mahapphalatarā ca mahānisaṁsatarā ca.",
  "dn16:4.42.12_0": "Āyusaṁvattanikaṁ āyasmatā cundena kammāraputtena kammaṁ upacitaṁ,",
  "dn16:4.42.12_1": "vaṇṇasaṁvattanikaṁ āyasmatā cundena kammāraputtena kammaṁ upacitaṁ,",
  "dn16:4.42.12_2": "sukhasaṁvattanikaṁ āyasmatā cundena kammāraputtena kammaṁ upacitaṁ,",
  "dn16:4.42.12_3": "yasasaṁvattanikaṁ āyasmatā cundena kammāraputtena kammaṁ upacitaṁ,",
  "dn16:4.42.12_4": "saggasaṁvattanikaṁ āyasmatā cundena kammāraputtena kammaṁ upacitaṁ,",
  "dn16:4.42.12_5": "ādhipateyyasaṁvattanikaṁ āyasmatā cundena kammāraputtena kammaṁ upacitan’ti.",
  "dn16:4.42.13_0": "Cundassa, ānanda, kammāraputtassa evaṁ vippaṭisāro paṭivinetabbo”ti.",
  "dn16:4.43.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "dn16:4.43.2_0": "“Dadato puññaṁ pavaḍḍhati,",
  "dn16:4.43.3_0": "Saṁyamato veraṁ na cīyati;",
  "dn16:4.43.4_0": "Kusalo ca jahāti pāpakaṁ,",
  "dn16:4.43.5_0": "Rāgadosamohakkhayā sanibbuto”ti.",
  "dn16:4.43.6_0": "Catuttho bhāṇavāro.",
  "dn16:5.1.0_0": "26. Yamakasālā",
  "dn16:5.1.1_0": "Atha kho bhagavā āyasmantaṁ ānandaṁ āmantesi:",
  "dn16:5.1.2_0": "“āyāmānanda,",
  "dn16:5.1.2_1": "yena hiraññavatiyā nadiyā pārimaṁ tīraṁ,",
  "dn16:5.1.2_2": "yena kusinārā upavattanaṁ mallānaṁ sālavanaṁ tenupasaṅkamissāmā”ti.",
  "dn16:5.1.3_0": "“Evaṁ, bhante”ti kho āyasmā ānando bhagavato paccassosi.",
  "dn16:5.1.4_0": "Atha kho bhagavā mahatā bhikkhusaṅghena saddhiṁ yena hiraññavatiyā nadiyā pārimaṁ tīraṁ,",
  "dn16:5.1.4_1": "yena kusinārā upavattanaṁ mallānaṁ sālavanaṁ tenupasaṅkami.",
  "dn16:5.1.4_2": "upasaṅkamitvā āyasmantaṁ ānandaṁ āmantesi:",
  "dn16:5.1.5_0": "“iṅgha me tvaṁ, ānanda,",
  "dn16:5.1.5_1": "antarena yamakasālānaṁ uttarasīsakaṁ mañcakaṁ paññapehi,",
  "dn16:5.1.5_2": "kilantosmi, ānanda,",
  "dn16:5.1.5_3": "nipajjissāmī”ti.",
  "dn16:5.1.6_0": "“Evaṁ,",
  "dn16:5.1.6_1": "bhante”ti kho āyasmā ānando bhagavato paṭissutvā antarena yamakasālānaṁ uttarasīsakaṁ mañcakaṁ paññapesi.",
  "dn16:5.1.7_0": "Atha kho bhagavā dakkhiṇena passena sīhaseyyaṁ kappesi pāde pādaṁ accādhāya sato sampajāno.",
  "dn16:5.2.1_0": "Tena kho pana samayena yamakasālā sabbaphāliphullā honti akālapupphehi.",
  "dn16:5.2.2_0": "Te tathāgatassa sarīraṁ okiranti ajjhokiranti abhippakiranti tathāgatassa pūjāya.",
  "dn16:5.2.3_0": "Dibbānipi mandāravapupphāni antalikkhā papatanti,",
  "dn16:5.2.3_1": "tāni tathāgatassa sarīraṁ okiranti ajjhokiranti abhippakiranti tathāgatassa pūjāya.",
  "dn16:5.2.4_0": "Dibbānipi candanacuṇṇāni antalikkhā papatanti,",
  "dn16:5.2.4_1": "tāni tathāgatassa sarīraṁ okiranti ajjhokiranti abhippakiranti tathāgatassa pūjāya.",
  "dn16:5.2.5_0": "Dibbānipi tūriyāni antalikkhe vajjanti tathāgatassa pūjāya.",
  "dn16:5.2.6_0": "Dibbānipi saṅgītāni antalikkhe vattanti tathāgatassa pūjāya.",
  "dn16:5.3.1_0": "Atha kho bhagavā āyasmantaṁ ānandaṁ āmantesi:",
  "dn16:5.3.2_0": "“sabbaphāliphullā kho, ānanda, yamakasālā akālapupphehi.",
  "dn16:5.3.3_0": "Te tathāgatassa sarīraṁ okiranti ajjhokiranti abhippakiranti tathāgatassa pūjāya.",
  "dn16:5.3.4_0": "Dibbānipi mandāravapupphāni antalikkhā papatanti,",
  "dn16:5.3.4_1": "tāni tathāgatassa sarīraṁ okiranti ajjhokiranti abhippakiranti tathāgatassa pūjāya.",
  "dn16:5.3.5_0": "Dibbānipi candanacuṇṇāni antalikkhā papatanti,",
  "dn16:5.3.5_1": "tāni tathāgatassa sarīraṁ okiranti ajjhokiranti abhippakiranti tathāgatassa pūjāya.",
  "dn16:5.3.6_0": "Dibbānipi tūriyāni antalikkhe vajjanti tathāgatassa pūjāya.",
  "dn16:5.3.7_0": "Dibbānipi saṅgītāni antalikkhe vattanti tathāgatassa pūjāya.",
  "dn16:5.3.8_0": "Na kho, ānanda, ettāvatā tathāgato sakkato vā hoti garukato vā mānito vā pūjito vā apacito vā.",
  "dn16:5.3.9_0": "Yo kho, ānanda,",
  "dn16:5.3.9_1": "bhikkhu vā bhikkhunī vā upāsako vā upāsikā vā dhammānudhammappaṭipanno viharati sāmīcippaṭipanno anudhammacārī,",
  "dn16:5.3.9_2": "so tathāgataṁ sakkaroti garuṁ karoti māneti pūjeti apaciyati,",
  "dn16:5.3.9_3": "paramāya pūjāya.",
  "dn16:5.3.10_0": "Tasmātihānanda, dhammānudhammappaṭipannā viharissāma sāmīcippaṭipannā anudhammacārinoti.",
  "dn16:5.3.11_0": "Evañhi vo, ānanda, sikkhitabban”ti.",
  "dn16:5.4.0_0": "27. Upavāṇatthera",
  "dn16:5.4.1_0": "Tena kho pana samayena āyasmā upavāṇo bhagavato purato ṭhito hoti bhagavantaṁ bījayamāno.",
  "dn16:5.4.2_0": "Atha kho bhagavā āyasmantaṁ upavāṇaṁ apasāresi:",
  "dn16:5.4.3_0": "“apehi, bhikkhu, mā me purato aṭṭhāsī”ti.",
  "dn16:5.4.4_0": "Atha kho āyasmato ānandassa etadahosi:",
  "dn16:5.4.5_0": "“ayaṁ kho āyasmā upavāṇo dīgharattaṁ bhagavato upaṭṭhāko santikāvacaro samīpacārī.",
  "dn16:5.4.6_0": "Atha ca pana bhagavā pacchime kāle āyasmantaṁ upavāṇaṁ apasāreti:",
  "dn16:5.4.7_0": "‘apehi, bhikkhu, mā me purato aṭṭhāsī’ti.",
  "dn16:5.4.8_0": "Ko nu kho hetu, ko paccayo, yaṁ bhagavā āyasmantaṁ upavāṇaṁ apasāreti:",
  "dn16:5.4.9_0": "‘apehi, bhikkhu, mā me purato aṭṭhāsī’”ti?",
  "dn16:5.5.1_0": "Atha kho āyasmā ānando bhagavantaṁ etadavoca:",
  "dn16:5.5.2_0": "“ayaṁ, bhante, āyasmā upavāṇo dīgharattaṁ bhagavato upaṭṭhāko santikāvacaro samīpacārī.",
  "dn16:5.5.3_0": "Atha ca pana bhagavā pacchime kāle āyasmantaṁ upavāṇaṁ apasāreti:",
  "dn16:5.5.4_0": "‘apehi, bhikkhu, mā me purato aṭṭhāsī’ti.",
  "dn16:5.5.5_0": "Ko nu kho, bhante, hetu, ko paccayo, yaṁ bhagavā āyasmantaṁ upavāṇaṁ apasāreti:",
  "dn16:5.5.6_0": "‘apehi, bhikkhu, mā me purato aṭṭhāsī’”ti?",
  "dn16:5.5.7_0": "“Yebhuyyena, ānanda, dasasu lokadhātūsu devatā sannipatitā tathāgataṁ dassanāya.",
  "dn16:5.5.8_0": "Yāvatā, ānanda,",
  "dn16:5.5.8_1": "kusinārā upavattanaṁ mallānaṁ sālavanaṁ samantato dvādasa yojanāni,",
  "dn16:5.5.8_2": "natthi so padeso vālaggakoṭinittudanamattopi mahesakkhāhi devatāhi apphuṭo.",
  "dn16:5.5.9_0": "Devatā, ānanda, ujjhāyanti:",
  "dn16:5.5.10_0": "‘dūrā ca vatamha āgatā tathāgataṁ dassanāya.",
  "dn16:5.5.11_0": "Kadāci karahaci tathāgatā loke uppajjanti arahanto sammāsambuddhā.",
  "dn16:5.5.12_0": "Ajjeva rattiyā pacchime yāme tathāgatassa parinibbānaṁ bhavissati.",
  "dn16:5.5.13_0": "Ayañca mahesakkho bhikkhu bhagavato purato ṭhito ovārento,",
  "dn16:5.5.13_1": "na mayaṁ labhāma pacchime kāle tathāgataṁ dassanāyā’”ti.",
  "dn16:5.6.1_0": "“Kathaṁbhūtā pana, bhante, bhagavā devatā manasikarotī”ti?",
  "dn16:5.6.2_0": "“Santānanda,",
  "dn16:5.6.2_1": "devatā ākāse pathavīsaññiniyo kese pakiriya kandanti,",
  "dn16:5.6.2_2": "bāhā paggayha kandanti,",
  "dn16:5.6.2_3": "chinnapātaṁ papatanti,",
  "dn16:5.6.2_4": "āvaṭṭanti,",
  "dn16:5.6.2_5": "vivaṭṭanti:",
  "dn16:5.6.3_0": "‘atikhippaṁ bhagavā parinibbāyissati,",
  "dn16:5.6.3_1": "atikhippaṁ sugato parinibbāyissati,",
  "dn16:5.6.3_2": "atikhippaṁ cakkhuṁ loke antaradhāyissatī’ti.",
  "dn16:5.6.4_0": "Santānanda,",
  "dn16:5.6.4_1": "devatā pathaviyaṁ pathavīsaññiniyo kese pakiriya kandanti,",
  "dn16:5.6.4_2": "bāhā paggayha kandanti,",
  "dn16:5.6.4_3": "chinnapātaṁ papatanti,",
  "dn16:5.6.4_4": "āvaṭṭanti,",
  "dn16:5.6.4_5": "vivaṭṭanti:",
  "dn16:5.6.5_0": "‘atikhippaṁ bhagavā parinibbāyissati,",
  "dn16:5.6.5_1": "atikhippaṁ sugato parinibbāyissati,",
  "dn16:5.6.5_2": "atikhippaṁ cakkhuṁ loke antaradhāyissatī’ti.",
  "dn16:5.6.6_0": "Yā pana tā devatā vītarāgā, tā satā sampajānā adhivāsenti:",
  "dn16:5.6.7_0": "‘aniccā saṅkhārā, taṁ kutettha labbhā’”ti.",
  "dn16:5.7.0_0": "28. Catusaṁvejanīyaṭhāna",
  "dn16:5.7.1_0": "“Pubbe, bhante, disāsu vassaṁvuṭṭhā bhikkhū āgacchanti tathāgataṁ dassanāya.",
  "dn16:5.7.2_0": "Te mayaṁ labhāma manobhāvanīye bhikkhū dassanāya, labhāma payirupāsanāya.",
  "dn16:5.7.3_0": "Bhagavato pana mayaṁ, bhante,",
  "dn16:5.7.3_1": "accayena na labhissāma manobhāvanīye bhikkhū dassanāya,",
  "dn16:5.7.3_2": "na labhissāma payirupāsanāyā”ti.",
  "dn16:5.8.1_0": "“Cattārimāni, ānanda, saddhassa kulaputtassa dassanīyāni saṁvejanīyāni ṭhānāni.",
  "dn16:5.8.2_0": "Katamāni cattāri?",
  "dn16:5.8.3_0": "‘Idha tathāgato jāto’ti, ānanda, saddhassa kulaputtassa dassanīyaṁ saṁvejanīyaṁ ṭhānaṁ.",
  "dn16:5.8.4_0": "‘Idha tathāgato anuttaraṁ sammāsambodhiṁ abhisambuddho’ti, ānanda,",
  "dn16:5.8.4_1": "saddhassa kulaputtassa dassanīyaṁ saṁvejanīyaṁ ṭhānaṁ.",
  "dn16:5.8.5_0": "‘Idha tathāgatena anuttaraṁ dhammacakkaṁ pavattitan’ti, ānanda,",
  "dn16:5.8.5_1": "saddhassa kulaputtassa dassanīyaṁ saṁvejanīyaṁ ṭhānaṁ.",
  "dn16:5.8.6_0": "‘Idha tathāgato anupādisesāya nibbānadhātuyā parinibbuto’ti, ānanda,",
  "dn16:5.8.6_1": "saddhassa kulaputtassa dassanīyaṁ saṁvejanīyaṁ ṭhānaṁ.",
  "dn16:5.8.7_0": "Imāni kho, ānanda, cattāri saddhassa kulaputtassa dassanīyāni saṁvejanīyāni ṭhānāni.",
  "dn16:5.8.8_0": "Āgamissanti kho, ānanda, saddhā bhikkhū bhikkhuniyo upāsakā upāsikāyo:",
  "dn16:5.8.9_0": "‘idha tathāgato jāto’tipi,",
  "dn16:5.8.9_1": "‘idha tathāgato anuttaraṁ sammāsambodhiṁ abhisambuddho’tipi,",
  "dn16:5.8.9_2": "‘idha tathāgatena anuttaraṁ dhammacakkaṁ pavattitan’tipi,",
  "dn16:5.8.9_3": "‘idha tathāgato anupādisesāya nibbānadhātuyā parinibbuto’tipi.",
  "dn16:5.8.10_0": "Ye hi keci, ānanda,",
  "dn16:5.8.10_1": "cetiyacārikaṁ āhiṇḍantā pasannacittā kālaṁ karissanti,",
  "dn16:5.8.10_2": "sabbe te kāyassa bhedā paraṁ maraṇā sugatiṁ saggaṁ lokaṁ upapajjissantī”ti.",
  "dn16:5.9.0_0": "29. Ānandapucchākathā",
  "dn16:5.9.1_0": "“Kathaṁ mayaṁ, bhante, mātugāme paṭipajjāmā”ti?",
  "dn16:5.9.2_0": "“Adassanaṁ, ānandā”ti.",
  "dn16:5.9.3_0": "“Dassane, bhagavā, sati kathaṁ paṭipajjitabban”ti?",
  "dn16:5.9.4_0": "“Anālāpo, ānandā”ti.",
  "dn16:5.9.5_0": "“Ālapantena pana, bhante, kathaṁ paṭipajjitabban”ti?",
  "dn16:5.9.6_0": "“Sati, ānanda, upaṭṭhāpetabbā”ti.",
  "dn16:5.10.1_0": "“Kathaṁ mayaṁ, bhante, tathāgatassa sarīre paṭipajjāmā”ti?",
  "dn16:5.10.2_0": "“Abyāvaṭā tumhe, ānanda, hotha tathāgatassa sarīrapūjāya.",
  "dn16:5.10.3_0": "Iṅgha tumhe, ānanda, sāratthe ghaṭatha anuyuñjatha, sāratthe appamattā ātāpino pahitattā viharatha.",
  "dn16:5.10.4_0": "Santānanda,",
  "dn16:5.10.4_1": "khattiyapaṇḍitāpi brāhmaṇapaṇḍitāpi gahapatipaṇḍitāpi tathāgate abhippasannā,",
  "dn16:5.10.4_2": "te tathāgatassa sarīrapūjaṁ karissantī”ti.",
  "dn16:5.11.1_0": "“Kathaṁ pana, bhante, tathāgatassa sarīre paṭipajjitabban”ti?",
  "dn16:5.11.2_0": "“Yathā kho, ānanda,",
  "dn16:5.11.2_1": "rañño cakkavattissa sarīre paṭipajjanti,",
  "dn16:5.11.2_2": "evaṁ tathāgatassa sarīre paṭipajjitabban”ti.",
  "dn16:5.11.3_0": "“Kathaṁ pana, bhante, rañño cakkavattissa sarīre paṭipajjantī”ti?",
  "dn16:5.11.4_0": "“Rañño, ānanda,",
  "dn16:5.11.4_1": "cakkavattissa sarīraṁ ahatena vatthena veṭhenti,",
  "dn16:5.11.4_2": "ahatena vatthena veṭhetvā vihatena kappāsena veṭhenti,",
  "dn16:5.11.4_3": "vihatena kappāsena veṭhetvā ahatena vatthena veṭhenti.",
  "dn16:5.11.5_0": "Etenupāyena pañcahi yugasatehi rañño cakkavattissa sarīraṁ veṭhetvā āyasāya teladoṇiyā pakkhipitvā aññissā",
  "dn16:5.11.5_1": "āyasāya doṇiyā paṭikujjitvā sabbagandhānaṁ citakaṁ karitvā rañño cakkavattissa sarīraṁ jhāpenti.",
  "dn16:5.11.6_0": "Cātumahāpathe rañño cakkavattissa thūpaṁ karonti.",
  "dn16:5.11.7_0": "Evaṁ kho, ānanda, rañño cakkavattissa sarīre paṭipajjanti.",
  "dn16:5.11.8_0": "Yathā kho, ānanda,",
  "dn16:5.11.8_1": "rañño cakkavattissa sarīre paṭipajjanti,",
  "dn16:5.11.8_2": "evaṁ tathāgatassa sarīre paṭipajjitabbaṁ.",
  "dn16:5.11.9_0": "Cātumahāpathe tathāgatassa thūpo kātabbo.",
  "dn16:5.11.10_0": "Tattha ye mālaṁ vā gandhaṁ vā cuṇṇakaṁ vā āropessanti vā abhivādessanti vā cittaṁ vā pasādessanti tesaṁ taṁ bhavissati dīgharattaṁ hitāya sukhāya.",
  "dn16:5.12.0_0": "30. Thūpārahapuggala",
  "dn16:5.12.1_0": "Cattārome, ānanda, thūpārahā.",
  "dn16:5.12.2_0": "Katame cattāro?",
  "dn16:5.12.3_0": "Tathāgato arahaṁ sammāsambuddho thūpāraho,",
  "dn16:5.12.3_1": "paccekasambuddho thūpāraho,",
  "dn16:5.12.3_2": "tathāgatassa sāvako thūpāraho,",
  "dn16:5.12.3_3": "rājā cakkavattī thūpārahoti.",
  "dn16:5.12.4_0": "Kiñcānanda, atthavasaṁ paṭicca tathāgato arahaṁ sammāsambuddho thūpāraho?",
  "dn16:5.12.5_0": "‘Ayaṁ tassa bhagavato arahato sammāsambuddhassa thūpo’ti, ānanda, bahujanā cittaṁ pasādenti.",
  "dn16:5.12.6_0": "Te tattha cittaṁ pasādetvā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "dn16:5.12.7_0": "Idaṁ kho, ānanda, atthavasaṁ paṭicca tathāgato arahaṁ sammāsambuddho thūpāraho.",
  "dn16:5.12.8_0": "Kiñcānanda, atthavasaṁ paṭicca paccekasambuddho thūpāraho?",
  "dn16:5.12.9_0": "‘Ayaṁ tassa bhagavato paccekasambuddhassa thūpo’ti, ānanda, bahujanā cittaṁ pasādenti.",
  "dn16:5.12.10_0": "Te tattha cittaṁ pasādetvā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "dn16:5.12.11_0": "Idaṁ kho, ānanda, atthavasaṁ paṭicca paccekasambuddho thūpāraho.",
  "dn16:5.12.12_0": "Kiñcānanda, atthavasaṁ paṭicca tathāgatassa sāvako thūpāraho?",
  "dn16:5.12.13_0": "‘Ayaṁ tassa bhagavato arahato sammāsambuddhassa sāvakassa thūpo’ti, ānanda,",
  "dn16:5.12.13_1": "bahujanā cittaṁ pasādenti.",
  "dn16:5.12.14_0": "Te tattha cittaṁ pasādetvā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "dn16:5.12.15_0": "Idaṁ kho, ānanda, atthavasaṁ paṭicca tathāgatassa sāvako thūpāraho.",
  "dn16:5.12.16_0": "Kiñcānanda, atthavasaṁ paṭicca rājā cakkavattī thūpāraho?",
  "dn16:5.12.17_0": "‘Ayaṁ tassa dhammikassa dhammarañño thūpo’ti, ānanda, bahujanā cittaṁ pasādenti.",
  "dn16:5.12.18_0": "Te tattha cittaṁ pasādetvā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "dn16:5.12.19_0": "Idaṁ kho, ānanda, atthavasaṁ paṭicca rājā cakkavattī thūpāraho.",
  "dn16:5.12.20_0": "Ime kho, ānanda, cattāro thūpārahā”ti.",
  "dn16:5.13.0_0": "31. Ānandaacchariyadhamma",
  "dn16:5.13.1_0": "Atha kho āyasmā ānando vihāraṁ pavisitvā kapisīsaṁ ālambitvā rodamāno aṭṭhāsi:",
  "dn16:5.13.2_0": "“ahañca vatamhi sekho sakaraṇīyo, satthu ca me parinibbānaṁ bhavissati, yo mama anukampako”ti.",
  "dn16:5.13.3_0": "Atha kho bhagavā bhikkhū āmantesi:",
  "dn16:5.13.4_0": "“kahaṁ nu kho, bhikkhave, ānando”ti?",
  "dn16:5.13.5_0": "“Eso, bhante, āyasmā ānando vihāraṁ pavisitvā kapisīsaṁ ālambitvā rodamāno ṭhito:",
  "dn16:5.13.6_0": "‘ahañca vatamhi sekho sakaraṇīyo, satthu ca me parinibbānaṁ bhavissati, yo mama anukampako’”ti.",
  "dn16:5.13.7_0": "Atha kho bhagavā aññataraṁ bhikkhuṁ āmantesi:",
  "dn16:5.13.8_0": "“ehi tvaṁ, bhikkhu, mama vacanena ānandaṁ āmantehi:",
  "dn16:5.13.9_0": "‘satthā taṁ, āvuso ānanda, āmantetī’”ti.",
  "dn16:5.13.10_0": "“Evaṁ,",
  "dn16:5.13.10_1": "bhante”ti kho so bhikkhu bhagavato paṭissutvā yenāyasmā ānando tenupasaṅkami;",
  "dn16:5.13.10_2": "upasaṅkamitvā āyasmantaṁ ānandaṁ etadavoca:",
  "dn16:5.13.11_0": "“satthā taṁ, āvuso ānanda, āmantetī”ti.",
  "dn16:5.14.1_0": "“Evamāvuso”ti kho āyasmā ānando tassa bhikkhuno paṭissutvā yena bhagavā tenupasaṅkami;",
  "dn16:5.14.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "dn16:5.14.1_2": "Ekamantaṁ nisinnaṁ kho āyasmantaṁ ānandaṁ bhagavā etadavoca:",
  "dn16:5.14.2_0": "“alaṁ, ānanda, mā soci mā paridevi, nanu etaṁ, ānanda, mayā paṭikacceva akkhātaṁ:",
  "dn16:5.14.3_0": "‘sabbeheva piyehi manāpehi nānābhāvo vinābhāvo aññathābhāvo’;",
  "dn16:5.14.4_0": "taṁ kutettha, ānanda, labbhā.",
  "dn16:5.14.4_1": "Yaṁ taṁ jātaṁ bhūtaṁ saṅkhataṁ palokadhammaṁ,",
  "dn16:5.14.4_2": "‘taṁ vata tathāgatassāpi sarīraṁ mā palujjī’ti netaṁ ṭhānaṁ vijjati.",
  "dn16:5.14.5_0": "Dīgharattaṁ kho te, ānanda,",
  "dn16:5.14.5_1": "tathāgato paccupaṭṭhito mettena kāyakammena hitena sukhena advayena appamāṇena,",
  "dn16:5.14.5_2": "mettena vacīkammena hitena sukhena advayena appamāṇena,",
  "dn16:5.14.5_3": "mettena manokammena hitena sukhena advayena appamāṇena.",
  "dn16:5.14.6_0": "Katapuññosi tvaṁ, ānanda, padhānamanuyuñja, khippaṁ hohisi anāsavo”ti.",
  "dn16:5.15.1_0": "Atha kho bhagavā bhikkhū āmantesi:",
  "dn16:5.15.2_0": "“yepi te,",
  "dn16:5.15.2_1": "bhikkhave,",
  "dn16:5.15.2_2": "ahesuṁ atītamaddhānaṁ arahanto sammāsambuddhā,",
  "dn16:5.15.2_3": "tesampi bhagavantānaṁ etapparamāyeva upaṭṭhākā ahesuṁ,",
  "dn16:5.15.2_4": "seyyathāpi mayhaṁ ānando.",
  "dn16:5.15.3_0": "Yepi te,",
  "dn16:5.15.3_1": "bhikkhave,",
  "dn16:5.15.3_2": "bhavissanti anāgatamaddhānaṁ arahanto sammāsambuddhā,",
  "dn16:5.15.3_3": "tesampi bhagavantānaṁ etapparamāyeva upaṭṭhākā bhavissanti,",
  "dn16:5.15.3_4": "seyyathāpi mayhaṁ ānando.",
  "dn16:5.15.4_0": "Paṇḍito, bhikkhave, ānando;",
  "dn16:5.15.5_0": "medhāvī, bhikkhave, ānando.",
  "dn16:5.15.6_0": "Jānāti ‘ayaṁ kālo tathāgataṁ dassanāya upasaṅkamituṁ bhikkhūnaṁ,",
  "dn16:5.15.6_1": "ayaṁ kālo bhikkhunīnaṁ,",
  "dn16:5.15.6_2": "ayaṁ kālo upāsakānaṁ,",
  "dn16:5.15.6_3": "ayaṁ kālo upāsikānaṁ,",
  "dn16:5.15.6_4": "ayaṁ kālo rañño rājamahāmattānaṁ titthiyānaṁ titthiyasāvakānan’ti.",
  "dn16:5.16.1_0": "Cattārome, bhikkhave, acchariyā abbhutā dhammā ānande.",
  "dn16:5.16.2_0": "Katame cattāro?",
  "dn16:5.16.3_0": "Sace, bhikkhave, bhikkhuparisā ānandaṁ dassanāya upasaṅkamati, dassanena sā attamanā hoti.",
  "dn16:5.16.4_0": "Tatra ce ānando dhammaṁ bhāsati, bhāsitenapi sā attamanā hoti.",
  "dn16:5.16.5_0": "Atittāva, bhikkhave, bhikkhuparisā hoti, atha kho ānando tuṇhī hoti.",
  "dn16:5.16.6_0": "Sace, bhikkhave, bhikkhunīparisā ānandaṁ dassanāya upasaṅkamati, dassanena sā attamanā hoti.",
  "dn16:5.16.7_0": "Tatra ce ānando dhammaṁ bhāsati, bhāsitenapi sā attamanā hoti.",
  "dn16:5.16.8_0": "Atittāva, bhikkhave, bhikkhunīparisā hoti, atha kho ānando tuṇhī hoti.",
  "dn16:5.16.9_0": "Sace, bhikkhave, upāsakaparisā ānandaṁ dassanāya upasaṅkamati, dassanena sā attamanā hoti.",
  "dn16:5.16.10_0": "Tatra ce ānando dhammaṁ bhāsati, bhāsitenapi sā attamanā hoti.",
  "dn16:5.16.11_0": "Atittāva, bhikkhave, upāsakaparisā hoti, atha kho ānando tuṇhī hoti.",
  "dn16:5.16.12_0": "Sace, bhikkhave, upāsikāparisā ānandaṁ dassanāya upasaṅkamati, dassanena sā attamanā hoti.",
  "dn16:5.16.13_0": "Tatra ce ānando dhammaṁ bhāsati, bhāsitenapi sā attamanā hoti.",
  "dn16:5.16.14_0": "Atittāva, bhikkhave, upāsikāparisā hoti, atha kho ānando tuṇhī hoti.",
  "dn16:5.16.15_0": "Ime kho, bhikkhave, cattāro acchariyā abbhutā dhammā ānande.",
  "dn16:5.16.16_0": "Cattārome, bhikkhave, acchariyā abbhutā dhammā raññe cakkavattimhi.",
  "dn16:5.16.17_0": "Katame cattāro?",
  "dn16:5.16.18_0": "Sace,",
  "dn16:5.16.18_1": "bhikkhave,",
  "dn16:5.16.18_2": "khattiyaparisā rājānaṁ cakkavattiṁ dassanāya upasaṅkamati,",
  "dn16:5.16.18_3": "dassanena sā attamanā hoti.",
  "dn16:5.16.19_0": "Tatra ce rājā cakkavattī bhāsati, bhāsitenapi sā attamanā hoti.",
  "dn16:5.16.20_0": "Atittāva, bhikkhave, khattiyaparisā hoti. Atha kho rājā cakkavattī tuṇhī hoti.",
  "dn16:5.16.21_0": "Sace bhikkhave, brāhmaṇaparisā …pe…",
  "dn16:5.16.22_0": "gahapatiparisā …pe…",
  "dn16:5.16.23_0": "samaṇaparisā rājānaṁ cakkavattiṁ dassanāya upasaṅkamati, dassanena sā attamanā hoti.",
  "dn16:5.16.24_0": "Tatra ce rājā cakkavattī bhāsati, bhāsitenapi sā attamanā hoti.",
  "dn16:5.16.25_0": "Atittāva, bhikkhave, samaṇaparisā hoti. Atha kho rājā cakkavattī tuṇhī hoti.",
  "dn16:5.16.26_0": "Evameva kho, bhikkhave, cattārome acchariyā abbhutā dhammā ānande.",
  "dn16:5.16.27_0": "Sace, bhikkhave, bhikkhuparisā ānandaṁ dassanāya upasaṅkamati, dassanena sā attamanā hoti.",
  "dn16:5.16.28_0": "Tatra ce ānando dhammaṁ bhāsati, bhāsitenapi sā attamanā hoti.",
  "dn16:5.16.29_0": "Atittāva, bhikkhave, bhikkhuparisā hoti.",
  "dn16:5.16.30_0": "Atha kho ānando tuṇhī hoti.",
  "dn16:5.16.31_0": "Sace, bhikkhave bhikkhunīparisā …pe…",
  "dn16:5.16.32_0": "upāsakaparisā …pe…",
  "dn16:5.16.33_0": "upāsikāparisā ānandaṁ dassanāya upasaṅkamati, dassanena sā attamanā hoti.",
  "dn16:5.16.34_0": "Tatra ce ānando dhammaṁ bhāsati, bhāsitenapi sā attamanā hoti.",
  "dn16:5.16.35_0": "Atittāva, bhikkhave, upāsikāparisā hoti.",
  "dn16:5.16.36_0": "Atha kho ānando tuṇhī hoti.",
  "dn16:5.16.37_0": "Ime kho, bhikkhave, cattāro acchariyā abbhutā dhammā ānande”ti.",
  "dn16:5.17.0_0": "32. Mahāsudassanasuttadesanā",
  "dn16:5.17.1_0": "Evaṁ vutte, āyasmā ānando bhagavantaṁ etadavoca:",
  "dn16:5.17.2_0": "“mā, bhante, bhagavā imasmiṁ khuddakanagarake ujjaṅgalanagarake sākhānagarake parinibbāyi.",
  "dn16:5.17.3_0": "Santi, bhante, aññāni mahānagarāni, seyyathidaṁ—",
  "dn16:5.17.4_0": "campā rājagahaṁ sāvatthī sāketaṁ kosambī bārāṇasī;",
  "dn16:5.17.5_0": "ettha bhagavā parinibbāyatu.",
  "dn16:5.17.6_0": "Ettha bahū khattiyamahāsālā, brāhmaṇamahāsālā gahapatimahāsālā tathāgate abhippasannā.",
  "dn16:5.17.7_0": "Te tathāgatassa sarīrapūjaṁ karissantī”ti",
  "dn16:5.17.8_0": "“mā hevaṁ, ānanda, avaca, mā hevaṁ, ānanda, avaca:",
  "dn16:5.17.9_0": "‘khuddakanagarakaṁ ujjaṅgalanagarakaṁ sākhānagarakan’ti.",
  "dn16:5.18.1_0": "Bhūtapubbaṁ, ānanda,",
  "dn16:5.18.1_1": "rājā mahāsudassano nāma ahosi cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.",
  "dn16:5.18.2_0": "Rañño, ānanda, mahāsudassanassa ayaṁ kusinārā kusāvatī nāma rājadhānī ahosi.",
  "dn16:5.18.3_0": "puratthimena ca pacchimena ca dvādasayojanāni āyāmena;",
  "dn16:5.18.3_1": "uttarena ca dakkhiṇena ca sattayojanāni vitthārena.",
  "dn16:5.18.4_0": "Kusāvatī, ānanda, rājadhānī iddhā ceva ahosi phītā ca bahujanā ca ākiṇṇamanussā ca subhikkhā ca.",
  "dn16:5.18.5_0": "Seyyathāpi, ānanda,",
  "dn16:5.18.5_1": "devānaṁ āḷakamandā nāma rājadhānī iddhā ceva hoti phītā ca bahujanā ca ākiṇṇayakkhā ca subhikkhā ca;",
  "dn16:5.18.6_0": "evameva kho, ānanda,",
  "dn16:5.18.6_1": "kusāvatī rājadhānī iddhā ceva ahosi phītā ca bahujanā ca ākiṇṇamanussā ca subhikkhā ca.",
  "dn16:5.18.7_0": "Kusāvatī, ānanda, rājadhānī dasahi saddehi avivittā ahosi divā ceva rattiñca, seyyathidaṁ—",
  "dn16:5.18.8_0": "hatthisaddena assasaddena rathasaddena bherisaddena mudiṅgasaddena vīṇāsaddena gītasaddena saṅkhasaddena",
  "dn16:5.18.8_1": "sammasaddena pāṇitāḷasaddena ‘asnātha pivatha khādathā’ti dasamena saddena.",
  "dn16:5.19.1_0": "Gaccha tvaṁ, ānanda, kusināraṁ pavisitvā kosinārakānaṁ mallānaṁ ārocehi:",
  "dn16:5.19.2_0": "‘ajja kho, vāseṭṭhā, rattiyā pacchime yāme tathāgatassa parinibbānaṁ bhavissati.",
  "dn16:5.19.3_0": "Abhikkamatha, vāseṭṭhā, abhikkamatha, vāseṭṭhā.",
  "dn16:5.19.4_0": "Mā pacchā vippaṭisārino ahuvattha—",
  "dn16:5.19.5_0": "amhākañca no gāmakkhette tathāgatassa parinibbānaṁ ahosi,",
  "dn16:5.19.5_1": "na mayaṁ labhimhā pacchime kāle tathāgataṁ dassanāyā’”ti.",
  "dn16:5.19.6_0": "“Evaṁ,",
  "dn16:5.19.6_1": "bhante”ti kho āyasmā ānando bhagavato paṭissutvā nivāsetvā pattacīvaramādāya attadutiyo kusināraṁ pāvisi.",
  "dn16:5.20.0_0": "33. Mallānaṁvandanā",
  "dn16:5.20.1_0": "Tena kho pana samayena kosinārakā mallā sandhāgāre sannipatitā honti kenacideva karaṇīyena.",
  "dn16:5.20.2_0": "Atha kho āyasmā ānando yena kosinārakānaṁ mallānaṁ sandhāgāraṁ tenupasaṅkami;",
  "dn16:5.20.2_1": "upasaṅkamitvā kosinārakānaṁ mallānaṁ ārocesi:",
  "dn16:5.20.3_0": "“ajja kho, vāseṭṭhā, rattiyā pacchime yāme tathāgatassa parinibbānaṁ bhavissati.",
  "dn16:5.20.4_0": "Abhikkamatha, vāseṭṭhā, abhikkamatha, vāseṭṭhā.",
  "dn16:5.20.5_0": "Mā pacchā vippaṭisārino ahuvattha:",
  "dn16:5.20.6_0": "‘amhākañca no gāmakkhette tathāgatassa parinibbānaṁ ahosi,",
  "dn16:5.20.6_1": "na mayaṁ labhimhā pacchime kāle tathāgataṁ dassanāyā’”ti.",
  "dn16:5.21.1_0": "Idamāyasmato ānandassa vacanaṁ sutvā mallā ca mallaputtā ca mallasuṇisā ca mallapajāpatiyo ca aghāvino",
  "dn16:5.21.1_1": "dummanā cetodukkhasamappitā appekacce kese pakiriya kandanti,",
  "dn16:5.21.1_2": "bāhā paggayha kandanti,",
  "dn16:5.21.1_3": "chinnapātaṁ papatanti,",
  "dn16:5.21.1_4": "āvaṭṭanti vivaṭṭanti:",
  "dn16:5.21.2_0": "“atikhippaṁ bhagavā parinibbāyissati,",
  "dn16:5.21.2_1": "atikhippaṁ sugato parinibbāyissati,",
  "dn16:5.21.2_2": "atikhippaṁ cakkhuṁ loke antaradhāyissatī”ti.",
  "dn16:5.21.3_0": "Atha kho mallā ca mallaputtā ca mallasuṇisā ca mallapajāpatiyo ca aghāvino dummanā cetodukkhasamappitā",
  "dn16:5.21.3_1": "yena upavattanaṁ mallānaṁ sālavanaṁ yenāyasmā ānando tenupasaṅkamiṁsu.",
  "dn16:5.22.1_0": "Atha kho āyasmato ānandassa etadahosi:",
  "dn16:5.22.2_0": "“sace kho ahaṁ kosinārake malle ekamekaṁ bhagavantaṁ vandāpessāmi,",
  "dn16:5.22.2_1": "avandito bhagavā kosinārakehi mallehi bhavissati,",
  "dn16:5.22.2_2": "athāyaṁ ratti vibhāyissati.",
  "dn16:5.22.3_0": "Yannūnāhaṁ kosinārake malle kulaparivattaso kulaparivattaso ṭhapetvā bhagavantaṁ vandāpeyyaṁ:",
  "dn16:5.22.4_0": "‘itthannāmo, bhante, mallo saputto sabhariyo sapariso sāmacco bhagavato pāde sirasā vandatī’”ti.",
  "dn16:5.22.5_0": "Atha kho āyasmā ānando kosinārake malle kulaparivattaso kulaparivattaso ṭhapetvā bhagavantaṁ vandāpesi:",
  "dn16:5.22.6_0": "“itthannāmo, bhante, mallo saputto sabhariyo sapariso sāmacco bhagavato pāde sirasā vandatī”ti.",
  "dn16:5.22.7_0": "Atha kho āyasmā ānando etena upāyena paṭhameneva yāmena kosinārake malle bhagavantaṁ vandāpesi.",
  "dn16:5.23.0_0": "34. Subhaddaparibbājakavatthu",
  "dn16:5.23.1_0": "Tena kho pana samayena subhaddo nāma paribbājako kusinārāyaṁ paṭivasati.",
  "dn16:5.23.2_0": "Assosi kho subhaddo paribbājako:",
  "dn16:5.23.3_0": "“ajja kira rattiyā pacchime yāme samaṇassa gotamassa parinibbānaṁ bhavissatī”ti.",
  "dn16:5.23.4_0": "Atha kho subhaddassa paribbājakassa etadahosi:",
  "dn16:5.23.5_0": "“sutaṁ kho pana metaṁ paribbājakānaṁ vuḍḍhānaṁ mahallakānaṁ ācariyapācariyānaṁ bhāsamānānaṁ:",
  "dn16:5.23.6_0": "‘kadāci karahaci tathāgatā loke uppajjanti arahanto sammāsambuddhā’ti.",
  "dn16:5.23.7_0": "Ajjeva rattiyā pacchime yāme samaṇassa gotamassa parinibbānaṁ bhavissati.",
  "dn16:5.23.8_0": "Atthi ca me ayaṁ kaṅkhādhammo uppanno,",
  "dn16:5.23.9_0": "evaṁ pasanno ahaṁ samaṇe gotame,",
  "dn16:5.23.9_1": "‘pahoti me samaṇo gotamo tathā dhammaṁ desetuṁ,",
  "dn16:5.23.9_2": "yathāhaṁ imaṁ kaṅkhādhammaṁ pajaheyyan’”ti.",
  "dn16:5.24.1_0": "Atha kho subhaddo paribbājako yena upavattanaṁ mallānaṁ sālavanaṁ,",
  "dn16:5.24.1_1": "yenāyasmā ānando tenupasaṅkami;",
  "dn16:5.24.1_2": "upasaṅkamitvā āyasmantaṁ ānandaṁ etadavoca:",
  "dn16:5.24.2_0": "“sutaṁ metaṁ, bho ānanda, paribbājakānaṁ vuḍḍhānaṁ mahallakānaṁ ācariyapācariyānaṁ bhāsamānānaṁ:",
  "dn16:5.24.3_0": "‘kadāci karahaci tathāgatā loke uppajjanti arahanto sammāsambuddhā’ti.",
  "dn16:5.24.4_0": "Ajjeva rattiyā pacchime yāme samaṇassa gotamassa parinibbānaṁ bhavissati.",
  "dn16:5.24.5_0": "Atthi ca me ayaṁ kaṅkhādhammo uppanno—",
  "dn16:5.24.6_0": "evaṁ pasanno ahaṁ samaṇe gotame ‘pahoti me samaṇo gotamo tathā dhammaṁ desetuṁ,",
  "dn16:5.24.6_1": "yathāhaṁ imaṁ kaṅkhādhammaṁ pajaheyyan’ti.",
  "dn16:5.24.7_0": "Sādhāhaṁ, bho ānanda, labheyyaṁ samaṇaṁ gotamaṁ dassanāyā”ti.",
  "dn16:5.24.8_0": "Evaṁ vutte, āyasmā ānando subhaddaṁ paribbājakaṁ etadavoca:",
  "dn16:5.24.9_0": "“alaṁ, āvuso subhadda, mā tathāgataṁ viheṭhesi, kilanto bhagavā”ti.",
  "dn16:5.24.10_0": "Dutiyampi kho subhaddo paribbājako …pe…",
  "dn16:5.24.11_0": "tatiyampi kho subhaddo paribbājako āyasmantaṁ ānandaṁ etadavoca:",
  "dn16:5.24.12_0": "“sutaṁ metaṁ, bho ānanda, paribbājakānaṁ vuḍḍhānaṁ mahallakānaṁ ācariyapācariyānaṁ bhāsamānānaṁ:",
  "dn16:5.24.13_0": "‘kadāci karahaci tathāgatā loke uppajjanti arahanto sammāsambuddhā’ti.",
  "dn16:5.24.14_0": "Ajjeva rattiyā pacchime yāme samaṇassa gotamassa parinibbānaṁ bhavissati.",
  "dn16:5.24.15_0": "Atthi ca me ayaṁ kaṅkhādhammo uppanno—",
  "dn16:5.24.16_0": "evaṁ pasanno ahaṁ samaṇe gotame,",
  "dn16:5.24.16_1": "‘pahoti me samaṇo gotamo tathā dhammaṁ desetuṁ,",
  "dn16:5.24.16_2": "yathāhaṁ imaṁ kaṅkhādhammaṁ pajaheyyan’ti.",
  "dn16:5.24.17_0": "Sādhāhaṁ, bho ānanda, labheyyaṁ samaṇaṁ gotamaṁ dassanāyā”ti.",
  "dn16:5.24.18_0": "Tatiyampi kho āyasmā ānando subhaddaṁ paribbājakaṁ etadavoca:",
  "dn16:5.24.19_0": "“alaṁ, āvuso subhadda, mā tathāgataṁ viheṭhesi, kilanto bhagavā”ti.",
  "dn16:5.25.1_0": "Assosi kho bhagavā āyasmato ānandassa subhaddena paribbājakena saddhiṁ imaṁ kathāsallāpaṁ.",
  "dn16:5.25.2_0": "Atha kho bhagavā āyasmantaṁ ānandaṁ āmantesi:",
  "dn16:5.25.3_0": "“alaṁ, ānanda, mā subhaddaṁ vāresi, labhataṁ, ānanda, subhaddo tathāgataṁ dassanāya.",
  "dn16:5.25.4_0": "Yaṁ kiñci maṁ subhaddo pucchissati, sabbaṁ taṁ aññāpekkhova pucchissati, no vihesāpekkho.",
  "dn16:5.25.5_0": "Yañcassāhaṁ puṭṭho byākarissāmi, taṁ khippameva ājānissatī”ti.",
  "dn16:5.25.6_0": "Atha kho āyasmā ānando subhaddaṁ paribbājakaṁ etadavoca:",
  "dn16:5.25.7_0": "“gacchāvuso subhadda, karoti te bhagavā okāsan”ti.",
  "dn16:5.26.1_0": "Atha kho subhaddo paribbājako yena bhagavā tenupasaṅkami;",
  "dn16:5.26.1_1": "upasaṅkamitvā bhagavatā saddhiṁ sammodi,",
  "dn16:5.26.1_2": "sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "dn16:5.26.1_3": "Ekamantaṁ nisinno kho subhaddo paribbājako bhagavantaṁ etadavoca:",
  "dn16:5.26.2_0": "“yeme,",
  "dn16:5.26.2_1": "bho gotama,",
  "dn16:5.26.2_2": "samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā bahujanassa,",
  "dn16:5.26.3_0": "seyyathidaṁ—pūraṇo kassapo,",
  "dn16:5.26.3_1": "makkhali gosālo,",
  "dn16:5.26.3_2": "ajito kesakambalo,",
  "dn16:5.26.3_3": "pakudho kaccāyano,",
  "dn16:5.26.3_4": "sañcayo belaṭṭhaputto,",
  "dn16:5.26.3_5": "nigaṇṭho nāṭaputto,",
  "dn16:5.26.4_0": "sabbete sakāya paṭiññāya abbhaññiṁsu,",
  "dn16:5.26.4_1": "sabbeva na abbhaññiṁsu,",
  "dn16:5.26.4_2": "udāhu ekacce abbhaññiṁsu,",
  "dn16:5.26.4_3": "ekacce na abbhaññiṁsū”ti?",
  "dn16:5.26.5_0": "“Alaṁ, subhadda, tiṭṭhatetaṁ:",
  "dn16:5.26.6_0": "‘sabbete sakāya paṭiññāya abbhaññiṁsu,",
  "dn16:5.26.6_1": "sabbeva na abbhaññiṁsu,",
  "dn16:5.26.6_2": "udāhu ekacce abbhaññiṁsu,",
  "dn16:5.26.6_3": "ekacce na abbhaññiṁsū’ti.",
  "dn16:5.26.7_0": "Dhammaṁ te, subhadda, desessāmi;",
  "dn16:5.26.8_0": "taṁ suṇāhi sādhukaṁ manasikarohi, bhāsissāmī”ti.",
  "dn16:5.26.9_0": "“Evaṁ, bhante”ti kho subhaddo paribbājako bhagavato paccassosi.",
  "dn16:5.26.10_0": "Bhagavā etadavoca:",
  "dn16:5.27.1_0": "“Yasmiṁ kho, subhadda,",
  "dn16:5.27.1_1": "dhammavinaye ariyo aṭṭhaṅgiko maggo na upalabbhati,",
  "dn16:5.27.1_2": "samaṇopi tattha na upalabbhati.",
  "dn16:5.27.1_3": "Dutiyopi tattha samaṇo na upalabbhati.",
  "dn16:5.27.1_4": "Tatiyopi tattha samaṇo na upalabbhati.",
  "dn16:5.27.1_5": "Catutthopi tattha samaṇo na upalabbhati.",
  "dn16:5.27.2_0": "Yasmiñca kho, subhadda,",
  "dn16:5.27.2_1": "dhammavinaye ariyo aṭṭhaṅgiko maggo upalabbhati,",
  "dn16:5.27.2_2": "samaṇopi tattha upalabbhati,",
  "dn16:5.27.2_3": "dutiyopi tattha samaṇo upalabbhati,",
  "dn16:5.27.2_4": "tatiyopi tattha samaṇo upalabbhati,",
  "dn16:5.27.2_5": "catutthopi tattha samaṇo upalabbhati.",
  "dn16:5.27.3_0": "Imasmiṁ kho, subhadda,",
  "dn16:5.27.3_1": "dhammavinaye ariyo aṭṭhaṅgiko maggo upalabbhati, idheva, subhadda, samaṇo,",
  "dn16:5.27.3_2": "idha dutiyo samaṇo,",
  "dn16:5.27.3_3": "idha tatiyo samaṇo,",
  "dn16:5.27.3_4": "idha catuttho samaṇo,",
  "dn16:5.27.3_5": "suññā parappavādā samaṇebhi aññehi.",
  "dn16:5.27.4_0": "Ime ca, subhadda, bhikkhū sammā vihareyyuṁ, asuñño loko arahantehi assāti.",
  "dn16:5.27.5_0": "Ekūnatiṁso vayasā subhadda,",
  "dn16:5.27.6_0": "Yaṁ pabbajiṁ kiṅkusalānuesī;",
  "dn16:5.27.7_0": "Vassāni paññāsa samādhikāni,",
  "dn16:5.27.8_0": "Yato ahaṁ pabbajito subhadda;",
  "dn16:5.27.9_0": "Ñāyassa dhammassa padesavattī,",
  "dn16:5.27.10_0": "Ito bahiddhā samaṇopi natthi.",
  "dn16:5.27.11_0": "Dutiyopi samaṇo natthi.",
  "dn16:5.27.12_0": "Tatiyopi samaṇo natthi.",
  "dn16:5.27.13_0": "Catutthopi samaṇo natthi.",
  "dn16:5.27.14_0": "Suññā parappavādā samaṇebhi aññehi.",
  "dn16:5.27.15_0": "Ime ca, subhadda, bhikkhū sammā vihareyyuṁ, asuñño loko arahantehi assā”ti.",
  "dn16:5.28.1_0": "Evaṁ vutte, subhaddo paribbājako bhagavantaṁ etadavoca:",
  "dn16:5.28.2_0": "“abhikkantaṁ, bhante, abhikkantaṁ, bhante.",
  "dn16:5.28.3_0": "Seyyathāpi, bhante,",
  "dn16:5.28.3_1": "nikkujjitaṁ vā ukkujjeyya,",
  "dn16:5.28.3_2": "paṭicchannaṁ vā vivareyya,",
  "dn16:5.28.3_3": "mūḷhassa vā maggaṁ ācikkheyya,",
  "dn16:5.28.3_4": "andhakāre vā telapajjotaṁ dhāreyya:",
  "dn16:5.28.3_5": "‘cakkhumanto rūpāni dakkhantī’ti;",
  "dn16:5.28.3_6": "evamevaṁ bhagavatā anekapariyāyena dhammo pakāsito.",
  "dn16:5.28.4_0": "Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca.",
  "dn16:5.28.5_0": "Labheyyāhaṁ, bhante, bhagavato santike pabbajjaṁ, labheyyaṁ upasampadan”ti.",
  "dn16:5.29.1_0": "“Yo kho, subhadda,",
  "dn16:5.29.1_1": "aññatitthiyapubbo imasmiṁ dhammavinaye ākaṅkhati pabbajjaṁ,",
  "dn16:5.29.1_2": "ākaṅkhati upasampadaṁ,",
  "dn16:5.29.1_3": "so cattāro māse parivasati.",
  "dn16:5.29.1_4": "Catunnaṁ māsānaṁ accayena āraddhacittā bhikkhū pabbājenti upasampādenti bhikkhubhāvāya.",
  "dn16:5.29.2_0": "Api ca mettha puggalavemattatā viditā”ti.",
  "dn16:5.29.3_0": "“Sace, bhante,",
  "dn16:5.29.3_1": "aññatitthiyapubbā imasmiṁ dhammavinaye ākaṅkhantā pabbajjaṁ ākaṅkhantā upasampadaṁ cattāro māse parivasanti,",
  "dn16:5.29.3_2": "catunnaṁ māsānaṁ accayena āraddhacittā bhikkhū pabbājenti upasampādenti bhikkhubhāvāya.",
  "dn16:5.29.3_3": "Ahaṁ cattāri vassāni parivasissāmi,",
  "dn16:5.29.3_4": "catunnaṁ vassānaṁ accayena āraddhacittā bhikkhū pabbājentu upasampādentu bhikkhubhāvāyā”ti.",
  "dn16:5.29.4_0": "Atha kho bhagavā āyasmantaṁ ānandaṁ āmantesi:",
  "dn16:5.29.5_0": "“tenahānanda, subhaddaṁ pabbājehī”ti.",
  "dn16:5.29.6_0": "“Evaṁ, bhante”ti kho āyasmā ānando bhagavato paccassosi.",
  "dn16:5.30.1_0": "Atha kho subhaddo paribbājako āyasmantaṁ ānandaṁ etadavoca:",
  "dn16:5.30.2_0": "“lābhā vo, āvuso ānanda; suladdhaṁ vo, āvuso ānanda,",
  "dn16:5.30.3_0": "ye ettha satthu sammukhā antevāsikābhisekena abhisittā”ti.",
  "dn16:5.30.4_0": "Alattha kho subhaddo paribbājako bhagavato santike pabbajjaṁ, alattha upasampadaṁ.",
  "dn16:5.30.5_0": "Acirūpasampanno kho panāyasmā subhaddo eko vūpakaṭṭho appamatto ātāpī pahitatto viharanto nacirasseva—yassatthāya",
  "dn16:5.30.5_1": "kulaputtā sammadeva agārasmā anagāriyaṁ pabbajanti—tadanuttaraṁ brahmacariyapariyosānaṁ diṭṭheva dhamme",
  "dn16:5.30.5_2": "sayaṁ abhiññā sacchikatvā upasampajja vihāsi.",
  "dn16:5.30.6_0": "“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi.",
  "dn16:5.30.7_0": "Aññataro kho panāyasmā subhaddo arahataṁ ahosi.",
  "dn16:5.30.8_0": "So bhagavato pacchimo sakkhisāvako ahosīti.",
  "dn16:5.30.9_0": "Pañcamo bhāṇavāro.",
  "dn16:6.1.0_0": "35. Tathāgatapacchimavācā",
  "dn16:6.1.1_0": "Atha kho bhagavā āyasmantaṁ ānandaṁ āmantesi:",
  "dn16:6.1.2_0": "“siyā kho panānanda, tumhākaṁ evamassa:",
  "dn16:6.1.3_0": "‘atītasatthukaṁ pāvacanaṁ, natthi no satthā’ti.",
  "dn16:6.1.4_0": "Na kho panetaṁ, ānanda, evaṁ daṭṭhabbaṁ.",
  "dn16:6.1.5_0": "Yo vo, ānanda, mayā dhammo ca vinayo ca desito paññatto, so vo mamaccayena satthā.",
  "dn16:6.2.1_0": "Yathā kho panānanda,",
  "dn16:6.2.1_1": "etarahi bhikkhū aññamaññaṁ āvusovādena samudācaranti,",
  "dn16:6.2.1_2": "na kho mamaccayena evaṁ samudācaritabbaṁ.",
  "dn16:6.2.2_0": "Theratarena, ānanda,",
  "dn16:6.2.2_1": "bhikkhunā navakataro bhikkhu nāmena vā gottena vā āvusovādena vā samudācaritabbo.",
  "dn16:6.2.3_0": "Navakatarena bhikkhunā therataro bhikkhu ‘bhante’ti vā ‘āyasmā’ti vā samudācaritabbo.",
  "dn16:6.3.1_0": "Ākaṅkhamāno, ānanda, saṅgho mamaccayena khuddānukhuddakāni sikkhāpadāni samūhanatu.",
  "dn16:6.4.1_0": "Channassa, ānanda, bhikkhuno mamaccayena brahmadaṇḍo dātabbo”ti.",
  "dn16:6.4.2_0": "“Katamo pana, bhante, brahmadaṇḍo”ti?",
  "dn16:6.4.3_0": "“Channo, ānanda, bhikkhu yaṁ iccheyya, taṁ vadeyya.",
  "dn16:6.4.4_0": "So bhikkhūhi neva vattabbo, na ovaditabbo, na anusāsitabbo”ti.",
  "dn16:6.5.1_0": "Atha kho bhagavā bhikkhū āmantesi:",
  "dn16:6.5.2_0": "“siyā kho pana,",
  "dn16:6.5.2_1": "bhikkhave,",
  "dn16:6.5.2_2": "ekabhikkhussāpi kaṅkhā vā vimati vā buddhe vā dhamme vā saṅghe vā magge vā paṭipadāya vā,",
  "dn16:6.5.2_3": "pucchatha,",
  "dn16:6.5.2_4": "bhikkhave,",
  "dn16:6.5.2_5": "mā pacchā vippaṭisārino ahuvattha:",
  "dn16:6.5.3_0": "‘sammukhībhūto no satthā ahosi, na mayaṁ sakkhimhā bhagavantaṁ sammukhā paṭipucchitun’”ti.",
  "dn16:6.5.4_0": "Evaṁ vutte, te bhikkhū tuṇhī ahesuṁ.",
  "dn16:6.6.1_0": "Dutiyampi kho bhagavā …pe…",
  "dn16:6.6.2_0": "tatiyampi kho bhagavā bhikkhū āmantesi:",
  "dn16:6.6.3_0": "“siyā kho pana,",
  "dn16:6.6.3_1": "bhikkhave,",
  "dn16:6.6.3_2": "ekabhikkhussāpi kaṅkhā vā vimati vā buddhe vā dhamme vā saṅghe vā magge vā paṭipadāya vā,",
  "dn16:6.6.3_3": "pucchatha,",
  "dn16:6.6.3_4": "bhikkhave,",
  "dn16:6.6.3_5": "mā pacchā vippaṭisārino ahuvattha:",
  "dn16:6.6.4_0": "‘sammukhībhūto no satthā ahosi, na mayaṁ sakkhimhā bhagavantaṁ sammukhā paṭipucchitun’”ti.",
  "dn16:6.6.5_0": "Tatiyampi kho te bhikkhū tuṇhī ahesuṁ.",
  "dn16:6.6.6_0": "Atha kho bhagavā bhikkhū āmantesi:",
  "dn16:6.6.7_0": "“siyā kho pana,",
  "dn16:6.6.7_1": "bhikkhave,",
  "dn16:6.6.7_2": "satthugāravenapi na puccheyyātha.",
  "dn16:6.6.7_3": "Sahāyakopi,",
  "dn16:6.6.7_4": "bhikkhave,",
  "dn16:6.6.7_5": "sahāyakassa ārocetū”ti.",
  "dn16:6.6.8_0": "Evaṁ vutte, te bhikkhū tuṇhī ahesuṁ.",
  "dn16:6.6.9_0": "Atha kho āyasmā ānando bhagavantaṁ etadavoca:",
  "dn16:6.6.10_0": "“acchariyaṁ, bhante, abbhutaṁ, bhante,",
  "dn16:6.6.10_1": "evaṁ pasanno ahaṁ, bhante,",
  "dn16:6.6.10_2": "imasmiṁ bhikkhusaṅghe,",
  "dn16:6.6.10_3": "‘natthi ekabhikkhussāpi kaṅkhā vā vimati vā buddhe vā dhamme vā saṅghe vā magge vā paṭipadāya vā’”ti.",
  "dn16:6.6.11_0": "“Pasādā kho tvaṁ, ānanda, vadesi,",
  "dn16:6.6.11_1": "ñāṇameva hettha, ānanda,",
  "dn16:6.6.11_2": "tathāgatassa.",
  "dn16:6.6.11_3": "Natthi imasmiṁ bhikkhusaṅghe ekabhikkhussāpi kaṅkhā vā vimati vā buddhe vā dhamme vā saṅghe vā magge vā paṭipadāya vā.",
  "dn16:6.6.12_0": "Imesañhi, ānanda,",
  "dn16:6.6.12_1": "pañcannaṁ bhikkhusatānaṁ yo pacchimako bhikkhu,",
  "dn16:6.6.12_2": "so sotāpanno avinipātadhammo niyato sambodhiparāyaṇo”ti.",
  "dn16:6.7.1_0": "Atha kho bhagavā bhikkhū āmantesi:",
  "dn16:6.7.2_0": "“handa dāni, bhikkhave, āmantayāmi vo,",
  "dn16:6.7.3_0": "vayadhammā saṅkhārā appamādena sampādethā”ti.",
  "dn16:6.7.4_0": "Ayaṁ tathāgatassa pacchimā vācā.",
  "dn16:6.8.0_0": "36. Parinibbutakathā",
  "dn16:6.8.1_0": "Atha kho bhagavā paṭhamaṁ jhānaṁ samāpajji,",
  "dn16:6.8.1_1": "paṭhamajjhānā vuṭṭhahitvā dutiyaṁ jhānaṁ samāpajji,",
  "dn16:6.8.1_2": "dutiyajjhānā vuṭṭhahitvā tatiyaṁ jhānaṁ samāpajji,",
  "dn16:6.8.1_3": "tatiyajjhānā vuṭṭhahitvā catutthaṁ jhānaṁ samāpajji,",
  "dn16:6.8.1_4": "catutthajjhānā vuṭṭhahitvā ākāsānañcāyatanaṁ samāpajji,",
  "dn16:6.8.1_5": "ākāsānañcāyatanasamāpattiyā vuṭṭhahitvā viññāṇañcāyatanaṁ samāpajji,",
  "dn16:6.8.1_6": "viññāṇañcāyatanasamāpattiyā vuṭṭhahitvā ākiñcaññāyatanaṁ samāpajji,",
  "dn16:6.8.1_7": "ākiñcaññāyatanasamāpattiyā vuṭṭhahitvā nevasaññānāsaññāyatanaṁ samāpajji,",
  "dn16:6.8.1_8": "nevasaññānāsaññāyatanasamāpattiyā vuṭṭhahitvā saññāvedayitanirodhaṁ samāpajji.",
  "dn16:6.8.2_0": "Atha kho āyasmā ānando āyasmantaṁ anuruddhaṁ etadavoca:",
  "dn16:6.8.3_0": "“parinibbuto, bhante anuruddha, bhagavā”ti.",
  "dn16:6.8.4_0": "“Nāvuso ānanda, bhagavā parinibbuto, saññāvedayitanirodhaṁ samāpanno”ti.",
  "dn16:6.9.1_0": "Atha kho bhagavā saññāvedayitanirodhasamāpattiyā vuṭṭhahitvā nevasaññānāsaññāyatanaṁ samāpajji,",
  "dn16:6.9.1_1": "nevasaññānāsaññāyatanasamāpattiyā vuṭṭhahitvā ākiñcaññāyatanaṁ samāpajji,",
  "dn16:6.9.1_2": "ākiñcaññāyatanasamāpattiyā vuṭṭhahitvā viññāṇañcāyatanaṁ samāpajji,",
  "dn16:6.9.1_3": "viññāṇañcāyatanasamāpattiyā vuṭṭhahitvā ākāsānañcāyatanaṁ samāpajji,",
  "dn16:6.9.1_4": "ākāsānañcāyatanasamāpattiyā vuṭṭhahitvā catutthaṁ jhānaṁ samāpajji,",
  "dn16:6.9.1_5": "catutthajjhānā vuṭṭhahitvā tatiyaṁ jhānaṁ samāpajji,",
  "dn16:6.9.1_6": "tatiyajjhānā vuṭṭhahitvā dutiyaṁ jhānaṁ samāpajji,",
  "dn16:6.9.1_7": "dutiyajjhānā vuṭṭhahitvā paṭhamaṁ jhānaṁ samāpajji,",
  "dn16:6.9.1_8": "paṭhamajjhānā vuṭṭhahitvā dutiyaṁ jhānaṁ samāpajji,",
  "dn16:6.9.1_9": "dutiyajjhānā vuṭṭhahitvā tatiyaṁ jhānaṁ samāpajji,",
  "dn16:6.9.1_10": "tatiyajjhānā vuṭṭhahitvā catutthaṁ jhānaṁ samāpajji,",
  "dn16:6.9.1_11": "catutthajjhānā vuṭṭhahitvā samanantarā bhagavā parinibbāyi.",
  "dn16:6.10.1_0": "Parinibbute bhagavati saha parinibbānā mahābhūmicālo ahosi bhiṁsanako salomahaṁso.",
  "dn16:6.10.1_1": "Devadundubhiyo ca phaliṁsu.",
  "dn16:6.10.2_0": "Parinibbute bhagavati saha parinibbānā brahmāsahampati imaṁ gāthaṁ abhāsi:",
  "dn16:6.10.3_0": "“Sabbeva nikkhipissanti,",
  "dn16:6.10.4_0": "bhūtā loke samussayaṁ;",
  "dn16:6.10.5_0": "Yattha etādiso satthā,",
  "dn16:6.10.6_0": "loke appaṭipuggalo;",
  "dn16:6.10.7_0": "Tathāgato balappatto,",
  "dn16:6.10.8_0": "sambuddho parinibbuto”ti.",
  "dn16:6.10.9_0": "Parinibbute bhagavati saha parinibbānā sakko devānamindo imaṁ gāthaṁ abhāsi:",
  "dn16:6.10.10_0": "“Aniccā vata saṅkhārā,",
  "dn16:6.10.11_0": "uppādavayadhammino;",
  "dn16:6.10.12_0": "Uppajjitvā nirujjhanti,",
  "dn16:6.10.13_0": "tesaṁ vūpasamo sukho”ti.",
  "dn16:6.10.14_0": "Parinibbute bhagavati saha parinibbānā āyasmā anuruddho imā gāthāyo abhāsi:",
  "dn16:6.10.15_0": "“Nāhu assāsapassāso,",
  "dn16:6.10.16_0": "ṭhitacittassa tādino;",
  "dn16:6.10.17_0": "Anejo santimārabbha,",
  "dn16:6.10.18_0": "yaṁ kālamakarī muni.",
  "dn16:6.10.19_0": "Asallīnena cittena,",
  "dn16:6.10.20_0": "vedanaṁ ajjhavāsayi;",
  "dn16:6.10.21_0": "Pajjotasseva nibbānaṁ,",
  "dn16:6.10.22_0": "vimokkho cetaso ahū”ti.",
  "dn16:6.10.23_0": "Parinibbute bhagavati saha parinibbānā āyasmā ānando imaṁ gāthaṁ abhāsi:",
  "dn16:6.10.24_0": "“Tadāsi yaṁ bhiṁsanakaṁ,",
  "dn16:6.10.25_0": "tadāsi lomahaṁsanaṁ;",
  "dn16:6.10.26_0": "Sabbākāravarūpete,",
  "dn16:6.10.27_0": "sambuddhe parinibbute”ti.",
  "dn16:6.10.28_0": "Parinibbute bhagavati ye te tattha bhikkhū avītarāgā appekacce bāhā paggayha kandanti,",
  "dn16:6.10.28_1": "chinnapātaṁ papatanti,",
  "dn16:6.10.28_2": "āvaṭṭanti vivaṭṭanti,",
  "dn16:6.10.28_3": "“atikhippaṁ bhagavā parinibbuto,",
  "dn16:6.10.28_4": "atikhippaṁ sugato parinibbuto,",
  "dn16:6.10.28_5": "atikhippaṁ cakkhuṁ loke antarahito”ti.",
  "dn16:6.10.29_0": "Ye pana te bhikkhū vītarāgā, te satā sampajānā adhivāsenti:",
  "dn16:6.10.30_0": "“aniccā saṅkhārā, taṁ kutettha labbhā”ti.",
  "dn16:6.11.1_0": "Atha kho āyasmā anuruddho bhikkhū āmantesi:",
  "dn16:6.11.2_0": "“alaṁ, āvuso, mā socittha mā paridevittha.",
  "dn16:6.11.3_0": "Nanu etaṁ, āvuso, bhagavatā paṭikacceva akkhātaṁ:",
  "dn16:6.11.4_0": "‘sabbeheva piyehi manāpehi nānābhāvo vinābhāvo aññathābhāvo’.",
  "dn16:6.11.5_0": "Taṁ kutettha, āvuso, labbhā.",
  "dn16:6.11.5_1": "‘Yaṁ taṁ jātaṁ bhūtaṁ saṅkhataṁ palokadhammaṁ,",
  "dn16:6.11.5_2": "taṁ vata mā palujjī’ti,",
  "dn16:6.11.5_3": "netaṁ ṭhānaṁ vijjati.",
  "dn16:6.11.6_0": "Devatā, āvuso, ujjhāyantī”ti.",
  "dn16:6.11.7_0": "“Kathaṁbhūtā pana, bhante, āyasmā anuruddho devatā manasi karotī”ti?",
  "dn16:6.11.8_0": "“Santāvuso ānanda,",
  "dn16:6.11.8_1": "devatā ākāse pathavīsaññiniyo kese pakiriya kandanti,",
  "dn16:6.11.8_2": "bāhā paggayha kandanti,",
  "dn16:6.11.8_3": "chinnapātaṁ papatanti,",
  "dn16:6.11.8_4": "āvaṭṭanti,",
  "dn16:6.11.8_5": "vivaṭṭanti:",
  "dn16:6.11.9_0": "‘atikhippaṁ bhagavā parinibbuto,",
  "dn16:6.11.9_1": "atikhippaṁ sugato parinibbuto,",
  "dn16:6.11.9_2": "atikhippaṁ cakkhuṁ loke antarahito’ti.",
  "dn16:6.11.10_0": "Santāvuso ānanda,",
  "dn16:6.11.10_1": "devatā pathaviyā pathavīsaññiniyo kese pakiriya kandanti,",
  "dn16:6.11.10_2": "bāhā paggayha kandanti,",
  "dn16:6.11.10_3": "chinnapātaṁ papatanti,",
  "dn16:6.11.10_4": "āvaṭṭanti,",
  "dn16:6.11.10_5": "vivaṭṭanti:",
  "dn16:6.11.11_0": "‘atikhippaṁ bhagavā parinibbuto,",
  "dn16:6.11.11_1": "atikhippaṁ sugato parinibbuto,",
  "dn16:6.11.11_2": "atikhippaṁ cakkhuṁ loke antarahito’ti.",
  "dn16:6.11.12_0": "Yā pana tā devatā vītarāgā, tā satā sampajānā adhivāsenti:",
  "dn16:6.11.13_0": "‘aniccā saṅkhārā, taṁ kutettha labbhā’”ti.",
  "dn16:6.11.14_0": "Atha kho āyasmā ca anuruddho āyasmā ca ānando taṁ rattāvasesaṁ dhammiyā kathāya vītināmesuṁ.",
  "dn16:6.12.1_0": "Atha kho āyasmā anuruddho āyasmantaṁ ānandaṁ āmantesi:",
  "dn16:6.12.2_0": "“gacchāvuso ānanda, kusināraṁ pavisitvā kosinārakānaṁ mallānaṁ ārocehi:",
  "dn16:6.12.3_0": "‘parinibbuto, vāseṭṭhā, bhagavā,",
  "dn16:6.12.4_0": "yassadāni kālaṁ maññathā’”ti.",
  "dn16:6.12.5_0": "“Evaṁ,",
  "dn16:6.12.5_1": "bhante”ti kho āyasmā ānando āyasmato anuruddhassa paṭissutvā pubbaṇhasamayaṁ nivāsetvā pattacīvaramādāya attadutiyo kusināraṁ pāvisi.",
  "dn16:6.12.6_0": "Tena kho pana samayena kosinārakā mallā sandhāgāre sannipatitā honti teneva karaṇīyena.",
  "dn16:6.12.7_0": "Atha kho āyasmā ānando yena kosinārakānaṁ mallānaṁ sandhāgāraṁ tenupasaṅkami;",
  "dn16:6.12.7_1": "upasaṅkamitvā kosinārakānaṁ mallānaṁ ārocesi:",
  "dn16:6.12.8_0": "“parinibbuto, vāseṭṭhā, bhagavā,",
  "dn16:6.12.9_0": "yassadāni kālaṁ maññathā”ti.",
  "dn16:6.12.10_0": "Idamāyasmato ānandassa vacanaṁ sutvā mallā ca mallaputtā ca mallasuṇisā ca mallapajāpatiyo ca aghāvino",
  "dn16:6.12.10_1": "dummanā cetodukkhasamappitā appekacce kese pakiriya kandanti,",
  "dn16:6.12.10_2": "bāhā paggayha kandanti,",
  "dn16:6.12.10_3": "chinnapātaṁ papatanti,",
  "dn16:6.12.10_4": "āvaṭṭanti,",
  "dn16:6.12.10_5": "vivaṭṭanti:",
  "dn16:6.12.11_0": "“atikhippaṁ bhagavā parinibbuto,",
  "dn16:6.12.11_1": "atikhippaṁ sugato parinibbuto,",
  "dn16:6.12.11_2": "atikhippaṁ cakkhuṁ loke antarahito”ti.",
  "dn16:6.13.0_0": "37. Buddhasarīrapūjā",
  "dn16:6.13.1_0": "Atha kho kosinārakā mallā purise āṇāpesuṁ:",
  "dn16:6.13.2_0": "“tena hi, bhaṇe, kusinārāyaṁ gandhamālañca sabbañca tāḷāvacaraṁ sannipātethā”ti.",
  "dn16:6.13.3_0": "Atha kho kosinārakā mallā gandhamālañca sabbañca tāḷāvacaraṁ pañca ca dussayugasatāni ādāya yena upavattanaṁ mallānaṁ sālavanaṁ,",
  "dn16:6.13.3_1": "yena bhagavato sarīraṁ tenupasaṅkamiṁsu;",
  "dn16:6.13.3_2": "upasaṅkamitvā bhagavato sarīraṁ naccehi gītehi vāditehi mālehi gandhehi sakkarontā garuṁ karontā mānentā",
  "dn16:6.13.3_3": "pūjentā celavitānāni karontā maṇḍalamāḷe paṭiyādentā ekadivasaṁ vītināmesuṁ.",
  "dn16:6.13.4_0": "Atha kho kosinārakānaṁ mallānaṁ etadahosi:",
  "dn16:6.13.5_0": "“ativikālo kho ajja bhagavato sarīraṁ jhāpetuṁ, sve dāni mayaṁ bhagavato sarīraṁ jhāpessāmā”ti.",
  "dn16:6.13.6_0": "Atha kho kosinārakā mallā bhagavato sarīraṁ naccehi gītehi vāditehi mālehi gandhehi sakkarontā garuṁ",
  "dn16:6.13.6_1": "karontā mānentā pūjentā celavitānāni karontā maṇḍalamāḷe paṭiyādentā dutiyampi divasaṁ vītināmesuṁ,",
  "dn16:6.13.6_2": "tatiyampi divasaṁ vītināmesuṁ,",
  "dn16:6.13.6_3": "catutthampi divasaṁ vītināmesuṁ,",
  "dn16:6.13.6_4": "pañcamampi divasaṁ vītināmesuṁ,",
  "dn16:6.13.6_5": "chaṭṭhampi divasaṁ vītināmesuṁ.",
  "dn16:6.14.1_0": "Atha kho sattamaṁ divasaṁ kosinārakānaṁ mallānaṁ etadahosi:",
  "dn16:6.14.2_0": "“mayaṁ bhagavato sarīraṁ naccehi gītehi vāditehi mālehi gandhehi sakkarontā garuṁ karontā mānentā pūjentā",
  "dn16:6.14.2_1": "dakkhiṇena dakkhiṇaṁ nagarassa haritvā bāhirena bāhiraṁ dakkhiṇato nagarassa bhagavato sarīraṁ jhāpessāmā”ti.",
  "dn16:6.14.3_0": "Tena kho pana samayena aṭṭha mallapāmokkhā sīsaṁnhātā ahatāni vatthāni nivatthā:",
  "dn16:6.14.4_0": "“mayaṁ bhagavato sarīraṁ uccāressāmā”ti na sakkonti uccāretuṁ.",
  "dn16:6.14.5_0": "Atha kho kosinārakā mallā āyasmantaṁ anuruddhaṁ etadavocuṁ:",
  "dn16:6.14.6_0": "“ko nu kho,",
  "dn16:6.14.6_1": "bhante anuruddha,",
  "dn16:6.14.6_2": "hetu ko paccayo,",
  "dn16:6.14.6_3": "yenime aṭṭha mallapāmokkhā sīsaṁnhātā ahatāni vatthāni nivatthā:",
  "dn16:6.14.7_0": "‘mayaṁ bhagavato sarīraṁ uccāressāmā’ti na sakkonti uccāretun”ti?",
  "dn16:6.14.8_0": "“Aññathā kho, vāseṭṭhā, tumhākaṁ adhippāyo, aññathā devatānaṁ adhippāyo”ti.",
  "dn16:6.15.1_0": "“Kathaṁ pana, bhante, devatānaṁ adhippāyo”ti?",
  "dn16:6.15.2_0": "“Tumhākaṁ kho, vāseṭṭhā, adhippāyo:",
  "dn16:6.15.3_0": "‘mayaṁ bhagavato sarīraṁ naccehi gītehi vāditehi mālehi gandhehi sakkarontā garuṁ karontā mānentā pūjentā",
  "dn16:6.15.3_1": "dakkhiṇena dakkhiṇaṁ nagarassa haritvā bāhirena bāhiraṁ dakkhiṇato nagarassa bhagavato sarīraṁ jhāpessāmā’ti;",
  "dn16:6.15.4_0": "devatānaṁ kho, vāseṭṭhā, adhippāyo:",
  "dn16:6.15.5_0": "‘mayaṁ bhagavato sarīraṁ dibbehi naccehi gītehi vāditehi mālehi gandhehi sakkarontā garuṁ karontā mānentā",
  "dn16:6.15.5_1": "pūjentā uttarena uttaraṁ nagarassa haritvā uttarena dvārena nagaraṁ pavesetvā majjhena majjhaṁ nagarassa",
  "dn16:6.15.5_2": "haritvā puratthimena dvārena nikkhamitvā puratthimato nagarassa makuṭabandhanaṁ nāma mallānaṁ cetiyaṁ",
  "dn16:6.15.5_3": "ettha bhagavato sarīraṁ jhāpessāmā’”ti.",
  "dn16:6.15.6_0": "“Yathā, bhante, devatānaṁ adhippāyo, tathā hotū”ti.",
  "dn16:6.16.1_0": "Tena kho pana samayena kusinārā yāva sandhisamalasaṅkaṭīrā jaṇṇumattena odhinā mandāravapupphehi santhatā hoti.",
  "dn16:6.16.2_0": "Atha kho devatā ca kosinārakā ca mallā bhagavato sarīraṁ dibbehi ca mānusakehi ca naccehi gītehi vāditehi",
  "dn16:6.16.2_1": "mālehi gandhehi sakkarontā garuṁ karontā mānentā pūjentā uttarena uttaraṁ nagarassa haritvā uttarena",
  "dn16:6.16.2_2": "dvārena nagaraṁ pavesetvā majjhena majjhaṁ nagarassa haritvā puratthimena dvārena nikkhamitvā puratthimato",
  "dn16:6.16.2_3": "nagarassa makuṭabandhanaṁ nāma mallānaṁ cetiyaṁ ettha ca bhagavato sarīraṁ nikkhipiṁsu.",
  "dn16:6.17.1_0": "Atha kho kosinārakā mallā āyasmantaṁ ānandaṁ etadavocuṁ:",
  "dn16:6.17.2_0": "“kathaṁ mayaṁ, bhante ānanda, tathāgatassa sarīre paṭipajjāmā”ti?",
  "dn16:6.17.3_0": "“Yathā kho, vāseṭṭhā,",
  "dn16:6.17.3_1": "rañño cakkavattissa sarīre paṭipajjanti,",
  "dn16:6.17.3_2": "evaṁ tathāgatassa sarīre paṭipajjitabban”ti.",
  "dn16:6.17.4_0": "“Kathaṁ pana, bhante ānanda, rañño cakkavattissa sarīre paṭipajjantī”ti?",
  "dn16:6.17.5_0": "“Rañño, vāseṭṭhā,",
  "dn16:6.17.5_1": "cakkavattissa sarīraṁ ahatena vatthena veṭhenti,",
  "dn16:6.17.5_2": "ahatena vatthena veṭhetvā vihatena kappāsena veṭhenti,",
  "dn16:6.17.5_3": "vihatena kappāsena veṭhetvā ahatena vatthena veṭhenti.",
  "dn16:6.17.6_0": "Etena upāyena pañcahi yugasatehi rañño cakkavattissa sarīraṁ veṭhetvā āyasāya teladoṇiyā pakkhipitvā",
  "dn16:6.17.6_1": "aññissā āyasāya doṇiyā paṭikujjitvā sabbagandhānaṁ citakaṁ karitvā rañño cakkavattissa sarīraṁ jhāpenti.",
  "dn16:6.17.7_0": "Cātumahāpathe rañño cakkavattissa thūpaṁ karonti.",
  "dn16:6.17.8_0": "Evaṁ kho, vāseṭṭhā, rañño cakkavattissa sarīre paṭipajjanti.",
  "dn16:6.17.9_0": "Yathā kho, vāseṭṭhā,",
  "dn16:6.17.9_1": "rañño cakkavattissa sarīre paṭipajjanti,",
  "dn16:6.17.9_2": "evaṁ tathāgatassa sarīre paṭipajjitabbaṁ.",
  "dn16:6.17.10_0": "Cātumahāpathe tathāgatassa thūpo kātabbo.",
  "dn16:6.17.11_0": "Tattha ye mālaṁ vā gandhaṁ vā cuṇṇakaṁ vā āropessanti vā abhivādessanti vā cittaṁ vā pasādessanti,",
  "dn16:6.17.11_1": "tesaṁ taṁ bhavissati dīgharattaṁ hitāya sukhāyā”ti.",
  "dn16:6.18.1_0": "Atha kho kosinārakā mallā purise āṇāpesuṁ:",
  "dn16:6.18.2_0": "“tena hi, bhaṇe, mallānaṁ vihataṁ kappāsaṁ sannipātethā”ti.",
  "dn16:6.18.3_0": "Atha kho kosinārakā mallā bhagavato sarīraṁ ahatena vatthena veṭhetvā vihatena kappāsena veṭhesuṁ,",
  "dn16:6.18.3_1": "vihatena kappāsena veṭhetvā ahatena vatthena veṭhesuṁ.",
  "dn16:6.18.4_0": "Etena upāyena pañcahi yugasatehi bhagavato sarīraṁ veṭhetvā āyasāya teladoṇiyā pakkhipitvā aññissā āyasāya",
  "dn16:6.18.4_1": "doṇiyā paṭikujjitvā sabbagandhānaṁ citakaṁ karitvā bhagavato sarīraṁ citakaṁ āropesuṁ.",
  "dn16:6.19.0_0": "38. Mahākassapattheravatthu",
  "dn16:6.19.1_0": "Tena kho pana samayena āyasmā mahākassapo pāvāya kusināraṁ addhānamaggappaṭipanno hoti mahatā bhikkhusaṅghena saddhiṁ pañcamattehi bhikkhusatehi.",
  "dn16:6.19.2_0": "Atha kho āyasmā mahākassapo maggā okkamma aññatarasmiṁ rukkhamūle nisīdi.",
  "dn16:6.19.3_0": "Tena kho pana samayena aññataro ājīvako kusinārāya mandāravapupphaṁ gahetvā pāvaṁ addhānamaggappaṭipanno hoti.",
  "dn16:6.19.4_0": "Addasā kho āyasmā mahākassapo taṁ ājīvakaṁ dūratova āgacchantaṁ, disvā taṁ ājīvakaṁ etadavoca:",
  "dn16:6.19.5_0": "“apāvuso, amhākaṁ satthāraṁ jānāsī”ti?",
  "dn16:6.19.6_0": "“Āmāvuso, jānāmi, ajja sattāhaparinibbuto samaṇo gotamo.",
  "dn16:6.19.7_0": "Tato me idaṁ mandāravapupphaṁ gahitan”ti.",
  "dn16:6.19.8_0": "Tattha ye te bhikkhū avītarāgā appekacce bāhā paggayha kandanti,",
  "dn16:6.19.8_1": "chinnapātaṁ papatanti,",
  "dn16:6.19.8_2": "āvaṭṭanti,",
  "dn16:6.19.8_3": "vivaṭṭanti:",
  "dn16:6.19.9_0": "“atikhippaṁ bhagavā parinibbuto,",
  "dn16:6.19.9_1": "atikhippaṁ sugato parinibbuto,",
  "dn16:6.19.9_2": "atikhippaṁ cakkhuṁ loke antarahito”ti.",
  "dn16:6.19.10_0": "Ye pana te bhikkhū vītarāgā, te satā sampajānā adhivāsenti:",
  "dn16:6.19.11_0": "“aniccā saṅkhārā, taṁ kutettha labbhā”ti.",
  "dn16:6.20.1_0": "Tena kho pana samayena subhaddo nāma vuddhapabbajito tassaṁ parisāyaṁ nisinno hoti.",
  "dn16:6.20.2_0": "Atha kho subhaddo vuddhapabbajito te bhikkhū etadavoca:",
  "dn16:6.20.3_0": "“alaṁ, āvuso, mā socittha, mā paridevittha, sumuttā mayaṁ tena mahāsamaṇena. Upaddutā ca homa:",
  "dn16:6.20.4_0": "‘idaṁ vo kappati, idaṁ vo na kappatī’ti.",
  "dn16:6.20.5_0": "Idāni pana mayaṁ yaṁ icchissāma, taṁ karissāma, yaṁ na icchissāma, na taṁ karissāmā”ti.",
  "dn16:6.20.6_0": "Atha kho āyasmā mahākassapo bhikkhū āmantesi:",
  "dn16:6.20.7_0": "“alaṁ, āvuso, mā socittha, mā paridevittha.",
  "dn16:6.20.8_0": "Nanu etaṁ, āvuso, bhagavatā paṭikacceva akkhātaṁ:",
  "dn16:6.20.9_0": "‘sabbeheva piyehi manāpehi nānābhāvo vinābhāvo aññathābhāvo’.",
  "dn16:6.20.10_0": "Taṁ kutettha, āvuso, labbhā.",
  "dn16:6.20.10_1": "‘Yaṁ taṁ jātaṁ bhūtaṁ saṅkhataṁ palokadhammaṁ,",
  "dn16:6.20.10_2": "taṁ tathāgatassāpi sarīraṁ mā palujjī’ti,",
  "dn16:6.20.10_3": "netaṁ ṭhānaṁ vijjatī”ti.",
  "dn16:6.21.1_0": "Tena kho pana samayena cattāro mallapāmokkhā sīsaṁnhātā ahatāni vatthāni nivatthā:",
  "dn16:6.21.2_0": "“mayaṁ bhagavato citakaṁ āḷimpessāmā”ti na sakkonti āḷimpetuṁ.",
  "dn16:6.21.3_0": "Atha kho kosinārakā mallā āyasmantaṁ anuruddhaṁ etadavocuṁ:",
  "dn16:6.21.4_0": "“ko nu kho,",
  "dn16:6.21.4_1": "bhante anuruddha,",
  "dn16:6.21.4_2": "hetu ko paccayo,",
  "dn16:6.21.4_3": "yenime cattāro mallapāmokkhā sīsaṁnhātā ahatāni vatthāni nivatthā:",
  "dn16:6.21.5_0": "‘mayaṁ bhagavato citakaṁ āḷimpessāmā’ti na sakkonti āḷimpetun”ti?",
  "dn16:6.21.6_0": "“Aññathā kho, vāseṭṭhā, devatānaṁ adhippāyo”ti.",
  "dn16:6.21.7_0": "“Kathaṁ pana, bhante, devatānaṁ adhippāyo”ti?",
  "dn16:6.21.8_0": "“Devatānaṁ kho, vāseṭṭhā, adhippāyo:",
  "dn16:6.21.9_0": "‘ayaṁ āyasmā mahākassapo pāvāya kusināraṁ addhānamaggappaṭipanno mahatā bhikkhusaṅghena saddhiṁ pañcamattehi bhikkhusatehi.",
  "dn16:6.21.10_0": "Na tāva bhagavato citako pajjalissati,",
  "dn16:6.21.10_1": "yāvāyasmā mahākassapo bhagavato pāde sirasā na vandissatī’”ti.",
  "dn16:6.21.11_0": "“Yathā, bhante, devatānaṁ adhippāyo, tathā hotū”ti.",
  "dn16:6.22.1_0": "Atha kho āyasmā mahākassapo yena kusinārā makuṭabandhanaṁ nāma mallānaṁ cetiyaṁ,",
  "dn16:6.22.1_1": "yena bhagavato citako tenupasaṅkami;",
  "dn16:6.22.1_2": "upasaṅkamitvā ekaṁsaṁ cīvaraṁ katvā añjaliṁ paṇāmetvā tikkhattuṁ citakaṁ padakkhiṇaṁ katvā bhagavato pāde sirasā vandi.",
  "dn16:6.22.2_0": "Tānipi kho pañcabhikkhusatāni ekaṁsaṁ cīvaraṁ katvā añjaliṁ paṇāmetvā tikkhattuṁ citakaṁ padakkhiṇaṁ katvā bhagavato pāde sirasā vandiṁsu.",
  "dn16:6.22.3_0": "Vandite ca panāyasmatā mahākassapena tehi ca pañcahi bhikkhusatehi sayameva bhagavato citako pajjali.",
  "dn16:6.23.1_0": "Jhāyamānassa kho pana bhagavato sarīrassa yaṁ ahosi chavīti vā cammanti vā maṁsanti vā nhārūti vā lasikāti vā,",
  "dn16:6.23.1_1": "tassa neva chārikā paññāyittha, na masi;",
  "dn16:6.23.2_0": "sarīrāneva avasissiṁsu.",
  "dn16:6.23.3_0": "Seyyathāpi nāma sappissa vā telassa vā jhāyamānassa neva chārikā paññāyati, na masi;",
  "dn16:6.23.4_0": "evameva bhagavato sarīrassa jhāyamānassa yaṁ ahosi chavīti vā cammanti vā maṁsanti vā nhārūti vā lasikāti vā,",
  "dn16:6.23.4_1": "tassa neva chārikā paññāyittha, na masi;",
  "dn16:6.23.5_0": "sarīrāneva avasissiṁsu.",
  "dn16:6.23.6_0": "Tesañca pañcannaṁ dussayugasatānaṁ dveva dussāni na ḍayhiṁsu yañca sabbaabbhantarimaṁ yañca bāhiraṁ.",
  "dn16:6.23.7_0": "Daḍḍhe ca kho pana bhagavato sarīre antalikkhā udakadhārā pātubhavitvā bhagavato citakaṁ nibbāpesi.",
  "dn16:6.23.8_0": "Udakasālatopi abbhunnamitvā bhagavato citakaṁ nibbāpesi.",
  "dn16:6.23.9_0": "Kosinārakāpi mallā sabbagandhodakena bhagavato citakaṁ nibbāpesuṁ.",
  "dn16:6.23.10_0": "Atha kho kosinārakā mallā bhagavato sarīrāni sattāhaṁ sandhāgāre sattipañjaraṁ karitvā dhanupākāraṁ parikkhipāpetvā",
  "dn16:6.23.10_1": "naccehi gītehi vāditehi mālehi gandhehi sakkariṁsu garuṁ kariṁsu mānesuṁ pūjesuṁ.",
  "dn16:6.24.0_0": "39. Sarīradhātuvibhajana",
  "dn16:6.24.1_0": "Assosi kho rājā māgadho ajātasattu vedehiputto:",
  "dn16:6.24.2_0": "“bhagavā kira kusinārāyaṁ parinibbuto”ti.",
  "dn16:6.24.3_0": "Atha kho rājā māgadho ajātasattu vedehiputto kosinārakānaṁ mallānaṁ dūtaṁ pāhesi:",
  "dn16:6.24.4_0": "“bhagavāpi khattiyo ahampi khattiyo,",
  "dn16:6.24.4_1": "ahampi arahāmi bhagavato sarīrānaṁ bhāgaṁ,",
  "dn16:6.24.4_2": "ahampi bhagavato sarīrānaṁ thūpañca mahañca karissāmī”ti.",
  "dn16:6.24.5_0": "Assosuṁ kho vesālikā licchavī:",
  "dn16:6.24.6_0": "“bhagavā kira kusinārāyaṁ parinibbuto”ti.",
  "dn16:6.24.7_0": "Atha kho vesālikā licchavī kosinārakānaṁ mallānaṁ dūtaṁ pāhesuṁ:",
  "dn16:6.24.8_0": "“bhagavāpi khattiyo mayampi khattiyā,",
  "dn16:6.24.8_1": "mayampi arahāma bhagavato sarīrānaṁ bhāgaṁ,",
  "dn16:6.24.8_2": "mayampi bhagavato sarīrānaṁ thūpañca mahañca karissāmā”ti.",
  "dn16:6.24.9_0": "Assosuṁ kho kapilavatthuvāsī sakyā:",
  "dn16:6.24.10_0": "“bhagavā kira kusinārāyaṁ parinibbuto”ti.",
  "dn16:6.24.11_0": "Atha kho kapilavatthuvāsī sakyā kosinārakānaṁ mallānaṁ dūtaṁ pāhesuṁ:",
  "dn16:6.24.12_0": "“bhagavā amhākaṁ ñātiseṭṭho,",
  "dn16:6.24.12_1": "mayampi arahāma bhagavato sarīrānaṁ bhāgaṁ,",
  "dn16:6.24.12_2": "mayampi bhagavato sarīrānaṁ thūpañca mahañca karissāmā”ti.",
  "dn16:6.24.13_0": "Assosuṁ kho allakappakā bulayo:",
  "dn16:6.24.14_0": "“bhagavā kira kusinārāyaṁ parinibbuto”ti.",
  "dn16:6.24.15_0": "Atha kho allakappakā bulayo kosinārakānaṁ mallānaṁ dūtaṁ pāhesuṁ:",
  "dn16:6.24.16_0": "“bhagavāpi khattiyo mayampi khattiyā,",
  "dn16:6.24.16_1": "mayampi arahāma bhagavato sarīrānaṁ bhāgaṁ,",
  "dn16:6.24.16_2": "mayampi bhagavato sarīrānaṁ thūpañca mahañca karissāmā”ti.",
  "dn16:6.24.17_0": "Assosuṁ kho rāmagāmakā koḷiyā:",
  "dn16:6.24.18_0": "“bhagavā kira kusinārāyaṁ parinibbuto”ti.",
  "dn16:6.24.19_0": "Atha kho rāmagāmakā koḷiyā kosinārakānaṁ mallānaṁ dūtaṁ pāhesuṁ:",
  "dn16:6.24.20_0": "“bhagavāpi khattiyo mayampi khattiyā,",
  "dn16:6.24.20_1": "mayampi arahāma bhagavato sarīrānaṁ bhāgaṁ,",
  "dn16:6.24.20_2": "mayampi bhagavato sarīrānaṁ thūpañca mahañca karissāmā”ti.",
  "dn16:6.24.21_0": "Assosi kho veṭṭhadīpako brāhmaṇo:",
  "dn16:6.24.22_0": "“bhagavā kira kusinārāyaṁ parinibbuto”ti.",
  "dn16:6.24.23_0": "Atha kho veṭṭhadīpako brāhmaṇo kosinārakānaṁ mallānaṁ dūtaṁ pāhesi:",
  "dn16:6.24.24_0": "“bhagavāpi khattiyo ahampismi brāhmaṇo,",
  "dn16:6.24.24_1": "ahampi arahāmi bhagavato sarīrānaṁ bhāgaṁ,",
  "dn16:6.24.24_2": "ahampi bhagavato sarīrānaṁ thūpañca mahañca karissāmī”ti.",
  "dn16:6.24.25_0": "Assosuṁ kho pāveyyakā mallā:",
  "dn16:6.24.26_0": "“bhagavā kira kusinārāyaṁ parinibbuto”ti.",
  "dn16:6.24.27_0": "Atha kho pāveyyakā mallā kosinārakānaṁ mallānaṁ dūtaṁ pāhesuṁ:",
  "dn16:6.24.28_0": "“bhagavāpi khattiyo mayampi khattiyā,",
  "dn16:6.24.28_1": "mayampi arahāma bhagavato sarīrānaṁ bhāgaṁ,",
  "dn16:6.24.28_2": "mayampi bhagavato sarīrānaṁ thūpañca mahañca karissāmā”ti.",
  "dn16:6.25.1_0": "Evaṁ vutte, kosinārakā mallā te saṅghe gaṇe etadavocuṁ:",
  "dn16:6.25.2_0": "“bhagavā amhākaṁ gāmakkhette parinibbuto, na mayaṁ dassāma bhagavato sarīrānaṁ bhāgan”ti.",
  "dn16:6.25.3_0": "Evaṁ vutte, doṇo brāhmaṇo te saṅghe gaṇe etadavoca:",
  "dn16:6.25.4_0": "“Suṇantu bhonto mama ekavācaṁ,",
  "dn16:6.25.5_0": "Amhāka buddho ahu khantivādo;",
  "dn16:6.25.6_0": "Na hi sādhu yaṁ uttamapuggalassa,",
  "dn16:6.25.7_0": "Sarīrabhāge siyā sampahāro.",
  "dn16:6.25.8_0": "Sabbeva bhonto sahitā samaggā,",
  "dn16:6.25.9_0": "Sammodamānā karomaṭṭhabhāge;",
  "dn16:6.25.10_0": "Vitthārikā hontu disāsu thūpā,",
  "dn16:6.25.11_0": "Bahū janā cakkhumato pasannā”ti.",
  "dn16:6.25.12_0": "“Tena hi, brāhmaṇa, tvaññeva bhagavato sarīrāni aṭṭhadhā samaṁ savibhattaṁ vibhajāhī”ti.",
  "dn16:6.25.13_0": "“Evaṁ,",
  "dn16:6.25.13_1": "bho”ti kho doṇo brāhmaṇo tesaṁ saṅghānaṁ gaṇānaṁ paṭissutvā bhagavato sarīrāni aṭṭhadhā samaṁ suvibhattaṁ vibhajitvā te saṅghe gaṇe etadavoca:",
  "dn16:6.25.14_0": "“imaṁ me bhonto tumbaṁ dadantu ahampi tumbassa thūpañca mahañca karissāmī”ti.",
  "dn16:6.25.15_0": "Adaṁsu kho te doṇassa brāhmaṇassa tumbaṁ.",
  "dn16:6.26.1_0": "Assosuṁ kho pippalivaniyā moriyā:",
  "dn16:6.26.2_0": "“bhagavā kira kusinārāyaṁ parinibbuto”ti.",
  "dn16:6.26.3_0": "Atha kho pippalivaniyā moriyā kosinārakānaṁ mallānaṁ dūtaṁ pāhesuṁ:",
  "dn16:6.26.4_0": "“bhagavāpi khattiyo mayampi khattiyā,",
  "dn16:6.26.4_1": "mayampi arahāma bhagavato sarīrānaṁ bhāgaṁ,",
  "dn16:6.26.4_2": "mayampi bhagavato sarīrānaṁ thūpañca mahañca karissāmā”ti.",
  "dn16:6.26.5_0": "“Natthi bhagavato sarīrānaṁ bhāgo, vibhattāni bhagavato sarīrāni.",
  "dn16:6.26.6_0": "Ito aṅgāraṁ harathā”ti.",
  "dn16:6.26.7_0": "Te tato aṅgāraṁ hariṁsu.",
  "dn16:6.27.0_0": "40. Dhātuthūpapūjā",
  "dn16:6.27.1_0": "Atha kho rājā māgadho ajātasattu vedehiputto rājagahe bhagavato sarīrānaṁ thūpañca mahañca akāsi.",
  "dn16:6.27.2_0": "Vesālikāpi licchavī vesāliyaṁ bhagavato sarīrānaṁ thūpañca mahañca akaṁsu.",
  "dn16:6.27.3_0": "Kapilavatthuvāsīpi sakyā kapilavatthusmiṁ bhagavato sarīrānaṁ thūpañca mahañca akaṁsu.",
  "dn16:6.27.4_0": "Allakappakāpi bulayo allakappe bhagavato sarīrānaṁ thūpañca mahañca akaṁsu.",
  "dn16:6.27.5_0": "Rāmagāmakāpi koḷiyā rāmagāme bhagavato sarīrānaṁ thūpañca mahañca akaṁsu.",
  "dn16:6.27.6_0": "Veṭṭhadīpakopi brāhmaṇo veṭṭhadīpe bhagavato sarīrānaṁ thūpañca mahañca akāsi.",
  "dn16:6.27.7_0": "Pāveyyakāpi mallā pāvāyaṁ bhagavato sarīrānaṁ thūpañca mahañca akaṁsu.",
  "dn16:6.27.8_0": "Kosinārakāpi mallā kusinārāyaṁ bhagavato sarīrānaṁ thūpañca mahañca akaṁsu.",
  "dn16:6.27.9_0": "Doṇopi brāhmaṇo tumbassa thūpañca mahañca akāsi.",
  "dn16:6.27.10_0": "Pippalivaniyāpi moriyā pippalivane aṅgārānaṁ thūpañca mahañca akaṁsu.",
  "dn16:6.27.11_0": "Iti aṭṭha sarīrathūpā navamo tumbathūpo dasamo aṅgārathūpo.",
  "dn16:6.27.12_0": "Evametaṁ bhūtapubbanti.",
  "dn16:6.28.1_0": "Aṭṭhadoṇaṁ cakkhumato sarīraṁ,",
  "dn16:6.28.2_0": "Sattadoṇaṁ jambudīpe mahenti;",
  "dn16:6.28.3_0": "Ekañca doṇaṁ purisavaruttamassa,",
  "dn16:6.28.4_0": "Rāmagāme nāgarājā maheti.",
  "dn16:6.28.5_0": "Ekāhi dāṭhā tidivehi pūjitā,",
  "dn16:6.28.6_0": "Ekā pana gandhārapure mahīyati;",
  "dn16:6.28.7_0": "Kāliṅgarañño vijite punekaṁ,",
  "dn16:6.28.8_0": "Ekaṁ pana nāgarājā maheti.",
  "dn16:6.28.9_0": "Tasseva tejena ayaṁ vasundharā,",
  "dn16:6.28.10_0": "Āyāgaseṭṭhehi mahī alaṅkatā;",
  "dn16:6.28.11_0": "Evaṁ imaṁ cakkhumato sarīraṁ,",
  "dn16:6.28.12_0": "Susakkataṁ sakkatasakkatehi.",
  "dn16:6.28.13_0": "Devindanāgindanarindapūjito,",
  "dn16:6.28.14_0": "Manussindaseṭṭhehi tatheva pūjito;",
  "dn16:6.28.15_0": "Taṁ vandatha pañjalikā labhitvā,",
  "dn16:6.28.16_0": "Buddho have kappasatehi dullabhoti.",
  "dn16:6.28.17_0": "Cattālīsa samā dantā,",
  "dn16:6.28.18_0": "kesā lomā ca sabbaso;",
  "dn16:6.28.19_0": "Devā hariṁsu ekekaṁ,",
  "dn16:6.28.20_0": "cakkavāḷaparamparāti.",
  "dn16:6.28.21_0": "Mahāparinibbānasuttaṁ niṭṭhitaṁ tatiyaṁ."
}