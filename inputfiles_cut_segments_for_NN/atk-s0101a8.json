{
  "atk-s0101a8:0_0": "8. Mahāsīhanādasuttavaṇṇanā",
  "atk-s0101a8:1_0": "Acelakassapavatthuvaṇṇanā",
  "atk-s0101a8:2_0": "381.Evaṁme sutaṁ…pe…",
  "atk-s0101a8:2_1": "uruññāyaṁ viharatīti mahāsīhanādasuttaṁ.",
  "atk-s0101a8:2_2": "Tatrāyaṁ apubbapadavaṇṇanā.",
  "atk-s0101a8:2_3": "Uruññāyanti uruññāti tassa raṭṭhassapi nagarassapi etadeva nāmaṁ,",
  "atk-s0101a8:2_4": "bhagavā uruññānagaraṁ upanissāya viharati.",
  "atk-s0101a8:2_5": "Kaṇṇakatthale migadāyeti tassa nagarassa avidūre kaṇṇakatthalaṁ nāma eko ramaṇīyo bhūmibhāgo atthi.",
  "atk-s0101a8:2_6": "So migānaṁ abhayatthāya dinnattā ‘‘migadāyo’’ti vuccati,",
  "atk-s0101a8:2_7": "tasmiṁ kaṇṇakatthale migadāye.",
  "atk-s0101a8:2_8": "Aceloti naggaparibbājako.",
  "atk-s0101a8:2_9": "Kassapoti tassa nāmaṁ.",
  "atk-s0101a8:2_10": "Tapassinti tapanissitakaṁ.",
  "atk-s0101a8:2_11": "Lūkhājīvinti acelakamuttācārādivasena lūkho ājīvo assāti lūkhājīvī,",
  "atk-s0101a8:2_12": "taṁ lūkhājīviṁ.",
  "atk-s0101a8:2_13": "Upakkosatīti upaṇḍeti.",
  "atk-s0101a8:2_14": "Upavadatīti hīḷeti vambheti.",
  "atk-s0101a8:2_15": "Dhammassa ca anudhammaṁ byākarontīti bhotā gotamena vuttakāraṇassa anukāraṇaṁ kathenti.",
  "atk-s0101a8:2_16": "Sahadhammiko vādānuvādoti parehi vuttakāraṇena sakāraṇo hutvā tumhākaṁ vādo vā anuvādo vā viññūhi garahitabbaṁ,",
  "atk-s0101a8:2_17": "kāraṇaṁ koci appamattakopi kiṁ na āgacchati.",
  "atk-s0101a8:2_18": "Idaṁ vuttaṁ hoti,",
  "atk-s0101a8:2_19": "‘‘kiṁ sabbākārenapi tava vāde gārayhaṁ kāraṇaṁ natthī’’ti.",
  "atk-s0101a8:2_20": "Anabbhakkhātukāmāti na abhūtena vattukāmā.",
  "atk-s0101a8:3_0": "382.Ekaccaṁ tapassiṁ lūkhājīvintiādīsu idhekacco acelakapabbajjāditapanissitattā tapassī ‘‘lūkhena jīvitaṁ",
  "atk-s0101a8:3_1": "kappessāmī’’ti tiṇagomayādibhakkhanādīhi nānappakārehi attānaṁ kilameti,",
  "atk-s0101a8:3_2": "appapuññatāya ca sukhena jīvitavuttimeva na labhati,",
  "atk-s0101a8:3_3": "so tīṇi duccaritāni pūretvā niraye nibbattati.",
  "atk-s0101a8:4_0": "Aparo tādisaṁ tapanissitopi puññavā hoti,",
  "atk-s0101a8:4_1": "labhati lābhasakkāraṁ.",
  "atk-s0101a8:4_2": "So ‘‘na dāni mayā sadiso atthī’’ti attānaṁ ucce ṭhāne sambhāvetvā ‘‘bhiyyosomattāya lābhaṁ uppādessāmī’’ti",
  "atk-s0101a8:4_3": "anesanavasena tīṇi duccaritāni pūretvā niraye nibbattati.",
  "atk-s0101a8:4_4": "Ime dve sandhāya paṭhamanayo vutto.",
  "atk-s0101a8:5_0": "Aparo tapanissitako lūkhājīvī appapuñño hoti,",
  "atk-s0101a8:5_1": "na labhati sukhena jīvitavuttiṁ.",
  "atk-s0101a8:5_2": "So ‘‘mayhaṁ pubbepi akatapuññatāya sukhajīvikā nuppajjati ,",
  "atk-s0101a8:5_3": "handadāni puññāni karomī’’ti tīṇi sucaritāni pūretvā sagge nibbattati.",
  "atk-s0101a8:6_0": "Aparo lūkhājīvī puññavā hoti,",
  "atk-s0101a8:6_1": "labhati sukhena jīvitavuttiṁ. So –",
  "atk-s0101a8:6_2": "‘‘mayhaṁ pubbepi katapuññatāya sukhajīvikā uppajjatī’’ti cintetvā anesanaṁ pahāya tīṇi sucaritāni pūretvā sagge nibbattati.",
  "atk-s0101a8:6_3": "Ime dve sandhāya dutiyanayo vutto.",
  "atk-s0101a8:7_0": "Eko pana tapassī appadukkhavihārī hoti bāhirakācārayutto tāpaso vā channaparibbājako vā,",
  "atk-s0101a8:7_1": "appapuññatāya ca manāpe paccaye na labhati.",
  "atk-s0101a8:7_2": "So anesanavasena tīṇi duccaritāni pūretvā attānaṁ sukhe ṭhapetvā niraye nibbattati.",
  "atk-s0101a8:8_0": "Aparo puññavā hoti, so –",
  "atk-s0101a8:8_1": "‘‘na dāni mayā sadiso atthī’’ti mānaṁ uppādetvā anesanavasena lābhasakkāraṁ vā uppādento micchādiṭṭhivasena –",
  "atk-s0101a8:8_2": "‘‘sukho imissā paribbājikāya daharāya mudukāya lomasāya samphasso’’tiādīni cintetvā kāmesu pātabyataṁ",
  "atk-s0101a8:8_3": "vā āpajjanto tīṇi duccaritāni pūretvā niraye nibbattati.",
  "atk-s0101a8:8_4": "Ime dve sandhāya tatiyanayo vutto.",
  "atk-s0101a8:9_0": "Aparo pana appadukkhavihārī appapuñño hoti, so –",
  "atk-s0101a8:9_1": "‘‘ahaṁ pubbepi akatapuññatāya sukhena jīvikaṁ na labhāmī’’ti tīṇi sucaritāni pūretvā sagge nibbattati.",
  "atk-s0101a8:10_0": "Aparo puññavā hoti, so –",
  "atk-s0101a8:10_1": "‘‘pubbepāhaṁ katapuññatāya sukhaṁ labhāmi,",
  "atk-s0101a8:10_2": "idāni puññāni karissāmī’’ti tīṇi sucaritāni pūretvā sagge nibbattati.",
  "atk-s0101a8:10_3": "Ime dve sandhāya catutthanayo vutto.",
  "atk-s0101a8:10_4": "Idaṁ titthiyavasena āgataṁ,",
  "atk-s0101a8:10_5": "sāsanepi pana labbhati.",
  "atk-s0101a8:11_0": "Ekacco hi dhutaṅgasamādānavasena lūkhājīvī hoti,",
  "atk-s0101a8:11_1": "appapuññatāya vā sakalampi gāmaṁ vicaritvā udarapūraṁ na labhati. So –",
  "atk-s0101a8:11_2": "‘‘paccaye uppādessāmī’’ti vejjakammādivasena vā anesanaṁ katvā,",
  "atk-s0101a8:11_3": "arahattaṁ vā paṭijānitvā,",
  "atk-s0101a8:11_4": "tīṇi vā kuhanavatthūni paṭisevitvā niraye nibbattati.",
  "atk-s0101a8:12_0": "Aparo ca tādisova puññavā hoti.",
  "atk-s0101a8:12_1": "So tāya puññasampattiyā mānaṁ janayitvā uppannaṁ lābhaṁ thāvaraṁ kattukāmo anesanavasena tīṇi duccaritāni pūretvā niraye uppajjati.",
  "atk-s0101a8:13_0": "Aparo samādinnadhutaṅgo appapuññova hoti,",
  "atk-s0101a8:13_1": "na labhati sukhena jīvitavuttiṁ. So –",
  "atk-s0101a8:13_2": "‘‘pubbepāhaṁ akatapuññatāya kiñci na labhāmi,",
  "atk-s0101a8:13_3": "sace idāni anesanaṁ karissaṁ,",
  "atk-s0101a8:13_4": "āyatimpi dullabhasukho bhavissāmī’’ti tīṇi sucaritāni pūretvā arahattaṁ pattuṁ asakkonto sagge nibbattati.",
  "atk-s0101a8:14_0": "Aparo puññavā hoti, so –",
  "atk-s0101a8:14_1": "‘‘pubbepāhaṁ katapuññatāya etarahi sukhito,",
  "atk-s0101a8:14_2": "idānipi puññaṁ karissāmī’’ti anesanaṁ pahāya tīṇi sucaritāni pūretvā arahattaṁ pattuṁ asakkonto sagge nibbattati.",
  "atk-s0101a8:15_0": "383.Āgatiñcāti –",
  "atk-s0101a8:15_1": "‘‘asukaṭṭhānato nāma ime āgatā’’ti evaṁ āgatiñca.",
  "atk-s0101a8:15_2": "Gatiñcāti idāni gantabbaṭṭhānañca.",
  "atk-s0101a8:15_3": "Cutiñcāti tato cavanañca.",
  "atk-s0101a8:15_4": "Upapattiñcāti tato cutānaṁ puna upapattiñca.",
  "atk-s0101a8:15_5": "Kiṁ sabbaṁ tapaṁ garahissāmīti –",
  "atk-s0101a8:15_6": "‘‘kena kāraṇena garahissāmi,",
  "atk-s0101a8:15_7": "garahitabbameva hi mayaṁ garahāma,",
  "atk-s0101a8:15_8": "pasaṁsitabbaṁ pasaṁsāma,",
  "atk-s0101a8:15_9": "na bhaṇḍikaṁ karonto mahārajako viya dhotañca adhotañca ekato karomā’’ti dasseti.",
  "atk-s0101a8:15_10": "Idāni tamatthaṁ pakāsento –",
  "atk-s0101a8:15_11": "‘‘santi kassapa eke samaṇabrāhmaṇā’’tiādimāha.",
  "atk-s0101a8:16_0": "384.Yaṁ te ekaccanti pañcavidhaṁ sīlaṁ,",
  "atk-s0101a8:16_1": "tañhi loke na koci ‘‘na sādhū’’ti vadati.",
  "atk-s0101a8:16_2": "Puna yaṁ te ekaccanti pañcavidhaṁ veraṁ,",
  "atk-s0101a8:16_3": "taṁ na koci ‘‘sādhū’’ti vadati.",
  "atk-s0101a8:16_4": "Puna yaṁ te ekaccanti pañcadvāre asaṁvaraṁ, te kira –",
  "atk-s0101a8:16_5": "‘‘cakkhu nāma na nirundhitabbaṁ,",
  "atk-s0101a8:16_6": "cakkhunā manāpaṁ rūpaṁ daṭṭhabba’’nti vadanti,",
  "atk-s0101a8:16_7": "esa nayo sotādīsu.",
  "atk-s0101a8:16_8": "Puna yaṁ te ekaccanti pañcadvāre saṁvaraṁ.",
  "atk-s0101a8:17_0": "Evaṁ paresaṁ vādena saha attano vādassa samānāsamānataṁ dassetvā idāni attano vādena saha paresaṁ vādassa",
  "atk-s0101a8:17_1": "samānāsamānataṁ dassento ‘‘yaṁ maya’’ntiādimāha.",
  "atk-s0101a8:17_2": "Tatrāpi pañcasīlādivaseneva attho veditabbo.",
  "atk-s0101a8:18_0": "Samanuyuñjāpanakathāvaṇṇanā",
  "atk-s0101a8:19_0": "385.Samanuyuñjantanti samanuyuñjantu,",
  "atk-s0101a8:19_1": "ettha ca laddhiṁ pucchanto samanuyuñjati nāma,",
  "atk-s0101a8:19_2": "kāraṇaṁ pucchanto samanugāhati nāma,",
  "atk-s0101a8:19_3": "ubhayaṁ pucchanto samanubhāsati nāma.",
  "atk-s0101a8:19_4": "Satthārā vā satthāranti satthārā vā saddhiṁ satthāraṁ upasaṁharitvā –",
  "atk-s0101a8:19_5": "‘‘kiṁ te satthā te dhamme sabbaso pahāya vattati,",
  "atk-s0101a8:19_6": "udāhu samaṇo gotamo’’ti.",
  "atk-s0101a8:19_7": "Dutiyapadepi eseva nayo.",
  "atk-s0101a8:20_0": "Idāni tamatthaṁ yojetvā dassento –",
  "atk-s0101a8:20_1": "‘‘ye imesaṁ bhavata’’ntiādimāha.",
  "atk-s0101a8:20_2": "Tattha akusalā akusalasaṅkhātāti akusalā ceva ‘‘akusalā’’ti ca saṅkhātā ñātā koṭṭhāsaṁ vā katvā ṭhapitāti attho.",
  "atk-s0101a8:20_3": "Esa nayo sabbapadesu.",
  "atk-s0101a8:20_4": "Api cettha sāvajjāti sadosā.",
  "atk-s0101a8:20_5": "Na alamariyāti niddosaṭṭhena ariyā bhavituṁ nālaṁ asamatthā.",
  "atk-s0101a8:21_0": "386-392.Yaṁ viññū samanuyuñjantāti yena viññū amhe ca aññe ca pucchantā evaṁ vadeyyuṁ,",
  "atk-s0101a8:21_1": "taṁ ṭhānaṁ vijjati,",
  "atk-s0101a8:21_2": "atthi taṁ kāraṇanti attho.",
  "atk-s0101a8:21_3": "Yaṁ vā pana bhonto pare gaṇācariyāti pare pana bhonto gaṇācariyā yaṁ vā taṁ vā appamattakaṁ pahāya vattantīti attho.",
  "atk-s0101a8:21_4": "Amheva tattha yebhuyyena pasaṁseyyunti idaṁ bhagavā satthārā satthāraṁ samanuyuñjanepi āha –",
  "atk-s0101a8:21_5": "saṅghena saṁghaṁ samanuyuñjanepi. Kasmā?",
  "atk-s0101a8:21_6": "Saṅghapasaṁsāyapi satthuyeva pasaṁsāsiddhito.",
  "atk-s0101a8:21_7": "Pasīdamānāpi hi buddhasampattiyā saṅghe,",
  "atk-s0101a8:21_8": "saṅghasampattiyā ca buddhe pasīdanti,",
  "atk-s0101a8:21_9": "tathā hi bhagavato sarīrasampattiṁ disvā,",
  "atk-s0101a8:21_10": "dhammadesanaṁ vā sutvā bhavanti vattāro –",
  "atk-s0101a8:21_11": "‘‘lābhā vata bho sāvakānaṁ ye evarūpassa satthu santikāvacarā’’ti,",
  "atk-s0101a8:21_12": "evaṁ buddhasampattiyā saṅghe pasīdanti.",
  "atk-s0101a8:21_13": "Bhikkhūnaṁ panācāragocaraṁ abhikkamapaṭikkamādīni ca disvā bhavanti vattāro –",
  "atk-s0101a8:21_14": "‘‘santikāvacarānaṁ vata bho sāvakānaṁ ayañca upasamaguṇo satthu kīva rūpo bhavissatī’’ti,",
  "atk-s0101a8:21_15": "evaṁ saṅghasampattiyā buddhe pasīdanti.",
  "atk-s0101a8:21_16": "Iti yā satthupasaṁsā,",
  "atk-s0101a8:21_17": "sā saṅghassa.",
  "atk-s0101a8:21_18": "Yā saṅghassa pasaṁsā,",
  "atk-s0101a8:21_19": "sā satthūti saṅghapasaṁsāyapi satthuyeva pasaṁsāsiddhito bhagavā dvīsupi nayesu –",
  "atk-s0101a8:21_20": "‘‘amheva tattha yebhuyyena pasaṁseyyu’’nti āha.",
  "atk-s0101a8:21_21": "Samaṇo gotamo ime dhamme anavasesaṁ pahāya vattati,",
  "atk-s0101a8:21_22": "yaṁ vā pana bhonto pare gaṇācariyātiādīsupi panettha ayamadhippāyo –",
  "atk-s0101a8:21_23": "sampattasamādānasetughātavasena hi tisso viratiyo.",
  "atk-s0101a8:21_24": "Tāsu sampattasamādāna viratimattameva aññesaṁ hoti,",
  "atk-s0101a8:21_25": "setughātavirati pana sabbena sabbaṁ natthi.",
  "atk-s0101a8:21_26": "Pañcasu pana tadaṅgavikkhambhanasamucchedapaṭipassaddhinissaraṇappahānesu aṭṭhasamāpattivasena ceva vipassanāmattavasena",
  "atk-s0101a8:21_27": "ca tadaṅgavikkhambhanappahānamattameva aññesaṁ hoti.",
  "atk-s0101a8:21_28": "Itarāni tīṇi pahānāni sabbena sabbaṁ natthi.",
  "atk-s0101a8:21_29": "Tathā sīlasaṁvaro,",
  "atk-s0101a8:21_30": "khantisaṁvaro,",
  "atk-s0101a8:21_31": "ñāṇasaṁvaro,",
  "atk-s0101a8:21_32": "satisaṁvaro,",
  "atk-s0101a8:21_33": "vīriyasaṁvaroti pañca saṁvarā,",
  "atk-s0101a8:21_34": "tesu pañcasīlamattameva adhivāsanakhantimattameva ca aññesaṁ hoti,",
  "atk-s0101a8:21_35": "sesaṁ sabbena sabbaṁ natthi.",
  "atk-s0101a8:22_0": "Pañca kho panime uposathuddesā,",
  "atk-s0101a8:22_1": "tesu pañcasīlamattameva aññesaṁ hoti.",
  "atk-s0101a8:22_2": "Pātimokkhasaṁvarasīlaṁ sabbena sabbaṁ natthi.",
  "atk-s0101a8:22_3": "Iti akusalappahāne ca kusalasamādāne ca,",
  "atk-s0101a8:22_4": "tīsu viratīsu,",
  "atk-s0101a8:22_5": "pañcasu pahānesu,",
  "atk-s0101a8:22_6": "pañcasu saṁvaresu,",
  "atk-s0101a8:22_7": "pañcasu uddesesu, –",
  "atk-s0101a8:22_8": "‘‘ahameva ca mayhañca sāvakasaṅgho loke paññāyati,",
  "atk-s0101a8:22_9": "mayā hi sadiso satthā nāma,",
  "atk-s0101a8:22_10": "mayhaṁ sāvakasaṅghena sadiso saṅgho nāma natthī’’ti bhagavā sīhanādaṁ nadati.",
  "atk-s0101a8:23_0": "Ariyaaṭṭhaṅgikamaggavaṇṇanā",
  "atk-s0101a8:24_0": "393.",
  "atk-s0101a8:24_1": "Evaṁ sīhanādaṁ naditvā tassa sīhanādassa aviparītabhāvāvabodhanatthaṁ – ‘‘atthi, kassapa,",
  "atk-s0101a8:24_2": "maggo’’tiādimāha.",
  "atk-s0101a8:24_3": "Tattha maggoti lokuttaramaggo.",
  "atk-s0101a8:24_4": "Paṭipadāti pubbabhāgapaṭipadā.",
  "atk-s0101a8:24_5": "Kālavādītiādīni brahmajāle vaṇṇitāni.",
  "atk-s0101a8:24_6": "Idāni taṁ duvidhaṁ maggañca paṭipadañca ekato katvā dassento –",
  "atk-s0101a8:24_7": "‘‘ayameva ariyo’’tiādimāha.",
  "atk-s0101a8:24_8": "Idaṁ pana sutvā acelo cintesi –",
  "atk-s0101a8:24_9": "‘‘samaṇo gotamo mayhaṁyeva maggo ca paṭipadā ca atthi,",
  "atk-s0101a8:24_10": "aññesaṁ natthīti maññati,",
  "atk-s0101a8:24_11": "handassāhaṁ amhākampi maggaṁ kathemī’’ti.",
  "atk-s0101a8:24_12": "Tato acelakapaṭipadaṁ kathesi. Tenāha –",
  "atk-s0101a8:24_13": "‘‘evaṁ vutte acelo kassapo bhagavantaṁ etadavoca…pe…",
  "atk-s0101a8:24_14": "udakorohanānuyogamanuyutto viharatī’’ti.",
  "atk-s0101a8:25_0": "Tapopakkamakathāvaṇṇanā",
  "atk-s0101a8:26_0": "394.",
  "atk-s0101a8:26_1": "Tattha tapopakkamāti tapārambhā,",
  "atk-s0101a8:26_2": "tapakammānīti attho.",
  "atk-s0101a8:26_3": "Sāmaññasaṅkhātāti samaṇakammasaṅkhātā.",
  "atk-s0101a8:26_4": "Brahmaññasaṅkhātāti brāhmaṇakammasaṅkhātā.",
  "atk-s0101a8:26_5": "Acelakoti niccolo,",
  "atk-s0101a8:26_6": "naggoti attho.",
  "atk-s0101a8:26_7": "Muttācāroti visaṭṭhācāro,",
  "atk-s0101a8:26_8": "uccārakammādīsu lokiyakulaputtācārena virahito ṭhitakova uccāraṁ karoti,",
  "atk-s0101a8:26_9": "passāvaṁ karoti, khādati,",
  "atk-s0101a8:26_10": "bhuñjati ca.",
  "atk-s0101a8:26_11": "Hatthāpalekhanoti hatthe piṇḍamhi ṭhite jivhāya hatthaṁ apalikhati,",
  "atk-s0101a8:26_12": "uccāraṁ vā katvā hatthasmiññeva daṇḍakasaññī hutvā hatthena apalikhati.",
  "atk-s0101a8:26_13": "‘‘Bhikkhāgahaṇatthaṁ ehi,",
  "atk-s0101a8:26_14": "bhante’’ti vutto na etīti na ehibhaddantiko.",
  "atk-s0101a8:26_15": "‘‘Tena hi tiṭṭha,",
  "atk-s0101a8:26_16": "bhante’’ti vuttopi na tiṭṭhatīti natiṭṭhabhaddantiko.",
  "atk-s0101a8:26_17": "Tadubhayampi kira so –",
  "atk-s0101a8:26_18": "‘‘etassa vacanaṁ kataṁ bhavissatī’’ti na karoti.",
  "atk-s0101a8:26_19": "Abhihaṭanti puretaraṁ gahetvā āhaṭaṁ bhikkhaṁ,",
  "atk-s0101a8:26_20": "uddissakatanti ‘‘imaṁ tumhe uddissa kata’’nti evaṁ ārocitaṁ bhikkhaṁ.",
  "atk-s0101a8:26_21": "Na nimantananti ‘‘asukaṁ nāma kulaṁ vā vīthiṁ vā gāmaṁ vā paviseyyāthā’’ti evaṁ nimantitabhikkhampi na sādiyati,",
  "atk-s0101a8:26_22": "na gaṇhati.",
  "atk-s0101a8:26_23": "Nakumbhimukhāti kumbhito uddharitvā diyyamānaṁ bhikkhaṁ na gaṇhati.",
  "atk-s0101a8:26_24": "Na kaḷopimukhāti kaḷopīti ukkhali vā pacchi vā,",
  "atk-s0101a8:26_25": "tatopi na gaṇhati. Kasmā?",
  "atk-s0101a8:26_26": "Kumbhikaḷopiyo maṁ nissāya kaṭacchunā pahāraṁ labhantīti.",
  "atk-s0101a8:26_27": "Na eḷakamantaranti ummāraṁ antaraṁ katvā diyyamānaṁ na gaṇhati. Kasmā?",
  "atk-s0101a8:26_28": "‘‘Ayaṁ maṁ nissāya antarakaraṇaṁ labhatī’’ti.",
  "atk-s0101a8:26_29": "Daṇḍamusalesupi eseva nayo.",
  "atk-s0101a8:27_0": "Dvinnanti dvīsu bhuñjamānesu ekasmiṁ uṭṭhāya dente na gaṇhati. Kasmā?",
  "atk-s0101a8:27_1": "‘‘Ekassa kabaḷantarāyo hotī’’ti.",
  "atk-s0101a8:27_2": "Na gabbhiniyātiādīsu pana ‘‘gabbhiniyā kucchiyaṁ dārako kilamati.",
  "atk-s0101a8:27_3": "Pāyantiyā dārakassa khīrantarāyo hoti,",
  "atk-s0101a8:27_4": "purisantaragatāya ratiantarāyo hotī’’ti na gaṇhati.",
  "atk-s0101a8:27_5": "Saṁkittīsūti saṁkittetvā katabhattesu,",
  "atk-s0101a8:27_6": "dubbhikkhasamaye kira acelakasāvakā acelakānaṁ atthāya tato tato taṇḍulādīni samādapetvā bhattaṁ pacanti.",
  "atk-s0101a8:27_7": "Ukkaṭṭho acelako tatopi na paṭiggaṇhati.",
  "atk-s0101a8:27_8": "Na yattha sāti yattha sunakho –",
  "atk-s0101a8:27_9": "‘‘piṇḍaṁ labhissāmī’’ti upaṭṭhito hoti,",
  "atk-s0101a8:27_10": "tattha tassa adatvā āhaṭaṁ na gaṇhati. Kasmā?",
  "atk-s0101a8:27_11": "Etassa piṇḍantarāyo hotīti.",
  "atk-s0101a8:27_12": "Saṇḍasaṇḍacārinīti samūhasamūhacārinī,",
  "atk-s0101a8:27_13": "sace hi acelakaṁ disvā –",
  "atk-s0101a8:27_14": "‘‘imassa bhikkhaṁ dassāmā’’ti manussā bhattagehaṁ pavisanti,",
  "atk-s0101a8:27_15": "tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti,",
  "atk-s0101a8:27_16": "tato āhaṭaṁ bhikkhaṁ na gaṇhati. Kasmā?",
  "atk-s0101a8:27_17": "Maṁ nissāya makkhikānaṁ gocarantarāyo jātoti.",
  "atk-s0101a8:28_0": "Thusodakanti sabbasassasambhārehi kataṁ sovīrakaṁ.",
  "atk-s0101a8:28_1": "Ettha ca surāpānameva sāvajjaṁ,",
  "atk-s0101a8:28_2": "ayaṁ pana sabbesupi sāvajjasaññī.",
  "atk-s0101a8:28_3": "Ekāgārikoti yo ekasmiṁyeva gehe bhikkhaṁ labhitvā nivattati .",
  "atk-s0101a8:28_4": "Ekālopikoti yo ekeneva ālopena yāpeti.",
  "atk-s0101a8:28_5": "Dvāgārikādīsupi eseva nayo.",
  "atk-s0101a8:28_6": "Ekissāpi dattiyāti ekāya dattiyā.",
  "atk-s0101a8:28_7": "Datti nāma ekā khuddakapāti hoti,",
  "atk-s0101a8:28_8": "yattha aggabhikkhaṁ pakkhipitvā ṭhapenti.",
  "atk-s0101a8:28_9": "Ekāhikanti ekadivasantarikaṁ.",
  "atk-s0101a8:28_10": "Addhamāsikanti addhamāsantarikaṁ.",
  "atk-s0101a8:28_11": "Pariyāyabhattabhojananti vārabhattabhojanaṁ,",
  "atk-s0101a8:28_12": "ekāhavārena dvīhavārena sattāhavārena aḍḍhamāsavārenāti evaṁ divasavārena āgatabhattabhojanaṁ.",
  "atk-s0101a8:29_0": "395.Sākabhakkhoti allasākabhakkho.",
  "atk-s0101a8:29_1": "Sāmākabhakkhoti sāmākataṇḍulabhakkho.",
  "atk-s0101a8:29_2": "Nīvārādīsu nīvāro nāma araññe sayaṁjātā vīhijāti.",
  "atk-s0101a8:29_3": "Daddulanti cammakārehi cammaṁ likhitvā chaḍḍitakasaṭaṁ.",
  "atk-s0101a8:29_4": "Haṭaṁ vuccati silesopi sevālopi.",
  "atk-s0101a8:29_5": "Kaṇanti kuṇḍakaṁ.",
  "atk-s0101a8:29_6": "Ācāmoti bhattaukkhalikāya laggo jhāmakaodano,",
  "atk-s0101a8:29_7": "taṁ chaḍḍitaṭṭhānatova gahetvā khādati,",
  "atk-s0101a8:29_8": "‘‘odanakañjiya’’ntipi vadanti.",
  "atk-s0101a8:29_9": "Piññākādayo pākaṭā eva.",
  "atk-s0101a8:29_10": "Pavattaphalabhojīti patitaphalabhojī.",
  "atk-s0101a8:30_0": "396.Sāṇānīti sāṇavākacoḷāni.",
  "atk-s0101a8:30_1": "Masāṇānīti missakacoḷāni.",
  "atk-s0101a8:30_2": "Chavadussānīti matasarīrato chaḍḍitavatthāni,",
  "atk-s0101a8:30_3": "erakatiṇādīni vā ganthetvā katanivāsanāni.",
  "atk-s0101a8:30_4": "Paṁsukūlānīti pathaviyaṁ chaḍḍitanantakāni.",
  "atk-s0101a8:30_5": "Tirīṭānīti rukkhatacavatthāni.",
  "atk-s0101a8:30_6": "Ajinanti ajinamigacammaṁ.",
  "atk-s0101a8:30_7": "Ajinakkhipanti tadeva majjhe phālitakaṁ.",
  "atk-s0101a8:30_8": "Kusacīranti kusatiṇāni ganthetvā katacīraṁ.",
  "atk-s0101a8:30_9": "Vākacīraphalakacīresupi eseva nayo.",
  "atk-s0101a8:30_10": "Kesakambalanti manussakesehi katakambalaṁ.",
  "atk-s0101a8:30_11": "Yaṁ sandhāya vuttaṁ –",
  "atk-s0101a8:31_0": "‘‘Seyyathāpi bhikkhave,",
  "atk-s0101a8:31_1": "yāni kānici tantāvutāni vatthāni,",
  "atk-s0101a8:31_2": "kesakambalo tesaṁ paṭikiṭṭho akkhāyati.",
  "atk-s0101a8:31_3": "Kesakambalo,",
  "atk-s0101a8:31_4": "bhikkhave,",
  "atk-s0101a8:31_5": "sīte sīto,",
  "atk-s0101a8:31_6": "uṇhe uṇho appaggho ca dubbaṇṇo ca duggandho dukkhasamphasso’’ti.",
  "atk-s0101a8:32_0": "Vāḷakambalanti assavālehi katakambalaṁ.",
  "atk-s0101a8:32_1": "Ulūkapakkhikanti ulūkapakkhāni ganthetvā katanivāsanaṁ.",
  "atk-s0101a8:32_2": "Ukkuṭikappadhānamanuyuttoti ukkuṭikavīriyaṁ anuyutto,",
  "atk-s0101a8:32_3": "gacchantopi ukkuṭikova hutvā uppatitvā uppatitvā gacchati.",
  "atk-s0101a8:32_4": "Kaṇṭakāpassayikoti ayakaṇṭake vā pakatikaṇṭake vā bhūmiyaṁ koṭṭetvā tattha cammaṁ attharitvā ṭhānacaṅkamādīni karoti.",
  "atk-s0101a8:32_5": "Seyyanti sayantopi tattheva seyyaṁ kappeti.",
  "atk-s0101a8:32_6": "Phalakaseyyanti rukkhaphalake seyyaṁ.",
  "atk-s0101a8:32_7": "Thaṇḍilaseyyanti thaṇḍile ucce bhūmiṭhāne seyyaṁ.",
  "atk-s0101a8:32_8": "Ekapassayikoti ekapasseneva sayati.",
  "atk-s0101a8:32_9": "Rajojalladharoti sarīraṁ telena makkhitvā rajuṭṭhānaṭṭhāne tiṭṭhati,",
  "atk-s0101a8:32_10": "athassa sarīre rajojallaṁ laggati,",
  "atk-s0101a8:32_11": "taṁ dhāreti.",
  "atk-s0101a8:32_12": "Yathāsanthatikoti laddhaṁ āsanaṁ akopetvā yadeva labhati,",
  "atk-s0101a8:32_13": "tattheva nisīdanasīlo.",
  "atk-s0101a8:32_14": "Vekaṭikoti vikaṭakhādanasīlo.",
  "atk-s0101a8:32_15": "Vikaṭanti gūthaṁ vuccati.",
  "atk-s0101a8:32_16": "Apānakoti paṭikkhittasītudakapāno.",
  "atk-s0101a8:32_17": "Sāyaṁ tatiyamassāti sāyatatiyakaṁ. Pāto,",
  "atk-s0101a8:32_18": "majjhanhike,",
  "atk-s0101a8:32_19": "sāyanti divasassa tikkhattuṁ pāpaṁ pavāhessāmīti udakorohanānuyogaṁ anuyutto viharatīti.",
  "atk-s0101a8:33_0": "Tapopakkamaniratthakatāvaṇṇanā",
  "atk-s0101a8:34_0": "397.",
  "atk-s0101a8:34_1": "Atha bhagavā sīlasampadādīhi vinā tesaṁ tapopakkamānaṁ niratthakataṁ dassento –",
  "atk-s0101a8:34_2": "‘‘acelako cepi kassapa hotī’’tiādimāha.",
  "atk-s0101a8:34_3": "Tattha ārakā vāti dūreyeva.",
  "atk-s0101a8:34_4": "Averanti dosaveravirahitaṁ.",
  "atk-s0101a8:34_5": "Abyāpajjanti domanassabyāpajjarahitaṁ.",
  "atk-s0101a8:35_0": "398.Dukkaraṁ,",
  "atk-s0101a8:35_1": "bho gotamāti idaṁ kassapo ‘‘mayaṁ pubbe ettakamattaṁ sāmaññañca brahmaññañcāti vicarāma,",
  "atk-s0101a8:35_2": "tumhe pana aññaṁyeva sāmaññañca brahmaññañca vadathā’’ti dīpento āha.",
  "atk-s0101a8:35_3": "Pakati kho esāti pakatikathā esā. Imāya ca, kassapa,",
  "atk-s0101a8:35_4": "mattāyāti ‘‘kassapa yadi iminā pamāṇena evaṁ parittakena paṭipattikkamena sāmaññaṁ vā brahmaññaṁ vā dukkaraṁ sudukkaraṁ nāma abhavissa,",
  "atk-s0101a8:35_5": "tato netaṁ abhavissa kallaṁ vacanāya dukkaraṁ sāmañña’’nti ayamettha padasambandhena saddhiṁ attho.",
  "atk-s0101a8:35_6": "Etena nayena sabbattha padasambandho veditabbo.",
  "atk-s0101a8:36_0": "399.Dujjānoti idampi so ‘‘mayaṁ pubbe ettakena samaṇo vā brāhmaṇo vā hotīti vicarāma,",
  "atk-s0101a8:36_1": "tumhe pana aññathā vadathā’’ti idaṁ sandhāyāha.",
  "atk-s0101a8:36_2": "Athassa bhagavā taṁ pakativādaṁ paṭikkhipitvā sabhāvatova dujjānabhāvaṁ āvikaronto punapi –",
  "atk-s0101a8:36_3": "‘‘pakati kho’’tiādimāha.",
  "atk-s0101a8:36_4": "Tatrāpi vuttanayeneva padasambandhaṁ katvā attho veditabbo.",
  "atk-s0101a8:37_0": "Sīlasamādhipaññāsampadāvaṇṇanā",
  "atk-s0101a8:38_0": "400-401.Katamā pana sā,",
  "atk-s0101a8:38_1": "bho gotamāti kasmā pucchati.",
  "atk-s0101a8:38_2": "Ayaṁ kira paṇḍito bhagavato kathentasseva kathaṁ uggahesi,",
  "atk-s0101a8:38_3": "atha attano paṭipattiyā niratthakataṁ viditvā samaṇo gotamo –",
  "atk-s0101a8:38_4": "‘‘tassa ‘cāyaṁ sīlasampadā,",
  "atk-s0101a8:38_5": "cittasampadā,",
  "atk-s0101a8:38_6": "paññāsampadā abhāvitā hoti asacchikatā,",
  "atk-s0101a8:38_7": "atha kho so ārakāva sāmaññā’tiādimāha.",
  "atk-s0101a8:38_8": "Handa dāni naṁ tā sampattiyo pucchāmī’’ti sīlasampadādivijānanatthaṁ pucchati.",
  "atk-s0101a8:38_9": "Athassa bhagavā buddhuppādaṁ dassetvā tantidhammaṁ kathento tā sampattiyo dassetuṁ –",
  "atk-s0101a8:38_10": "‘‘idha kassapā’’tiādimāha.",
  "atk-s0101a8:38_11": "Imāya ca kassapa sīlasampadāyāti idaṁ arahattaphalameva sandhāya vuttaṁ.",
  "atk-s0101a8:38_12": "Arahattaphalapariyosānañhi bhagavato sāsanaṁ.",
  "atk-s0101a8:38_13": "Tasmā arahattaphalasampayuttāhi sīlacittapaññāsampadāhi aññā uttaritarā vā paṇītatarā vā sīlādisampadā natthīti āha.",
  "atk-s0101a8:39_0": "Sīhanādakathāvaṇṇanā",
  "atk-s0101a8:40_0": "402.",
  "atk-s0101a8:40_1": "Evañca pana vatvā idāni anuttaraṁ mahāsīhanādaṁ nadanto –",
  "atk-s0101a8:40_2": "‘‘santi kassapa eke samaṇabrāhmaṇā’’tiādimāha.",
  "atk-s0101a8:40_3": "Tattha ariyanti nirupakkilesaṁ paramavisuddhaṁ.",
  "atk-s0101a8:40_4": "Paramanti uttamaṁ,",
  "atk-s0101a8:40_5": "pañcasīlāni hiādiṁ katvā yāva pātimokkhasaṁvarasīlā sīlameva,",
  "atk-s0101a8:40_6": "lokuttaramaggaphalasampayuttaṁ pana paramasīlaṁ nāma.",
  "atk-s0101a8:40_7": "Nāhaṁ tatthāti tattha sīlepi paramasīlepi ahaṁ attano samasamaṁ mama sīlasamena sīlena mayā samaṁ puggalaṁ na passāmīti attho.",
  "atk-s0101a8:40_8": "Ahameva tattha bhiyyoti ahameva tasmiṁ sīle uttamo.",
  "atk-s0101a8:40_9": "Katamasmiṁ?",
  "atk-s0101a8:40_10": "Yadidaṁ adhisīlanti yaṁ etaṁ uttamaṁ sīlanti attho.",
  "atk-s0101a8:40_11": "Iti imaṁ paṭhamaṁ sīhanādaṁ nadati.",
  "atk-s0101a8:41_0": "Tapojigucchavādāti ye tapojigucchaṁ vadanti.",
  "atk-s0101a8:41_1": "Tattha tapatīti tapo,",
  "atk-s0101a8:41_2": "kilesasantāpakavīriyassetaṁ nāmaṁ,",
  "atk-s0101a8:41_3": "tadeva te kilese jigucchatīti jigucchā.",
  "atk-s0101a8:41_4": "Ariyā paramāti ettha niddosattā ariyā,",
  "atk-s0101a8:41_5": "aṭṭhaārambhavatthuvasenapi uppannā vipassanāvīriyasaṅkhātā tapojigucchā tapojigucchāva,",
  "atk-s0101a8:41_6": "maggaphalasampayuttā paramā nāma.",
  "atk-s0101a8:41_7": "Adhijegucchanti idha jigucchabhāvo jegucchaṁ,",
  "atk-s0101a8:41_8": "uttamaṁ jegucchaṁ adhijegucchaṁ,",
  "atk-s0101a8:41_9": "tasmā yadidaṁ adhijegucchaṁ,",
  "atk-s0101a8:41_10": "tattha ahameva bhiyyoti evamettha attho daṭṭhabbo.",
  "atk-s0101a8:41_11": "Paññādhikārepi kammassakatāpaññā ca vipassanāpaññā ca paññā nāma,",
  "atk-s0101a8:41_12": "maggaphalasampayuttā paramā paññā nāma.",
  "atk-s0101a8:41_13": "Adhipaññanti ettha liṅgavipallāso veditabbo,",
  "atk-s0101a8:41_14": "ayaṁ panetthattho –",
  "atk-s0101a8:41_15": "yāyaṁ adhipaññā nāma ahameva tattha bhiyyoti vimuttādhikāre tadaṅgavikkhambhanavimuttiyo vimutti nāma,",
  "atk-s0101a8:41_16": "samucchedapaṭipassaddhinissaraṇavimuttiyo pana paramā vimuttīti veditabbā.",
  "atk-s0101a8:41_17": "Idhāpi ca yadidaṁ adhivimuttīti yā ayaṁ adhivimutti,",
  "atk-s0101a8:41_18": "ahameva tattha bhiyyoti attho.",
  "atk-s0101a8:42_0": "403.Suññāgāreti suññe ghare,",
  "atk-s0101a8:42_1": "ekakova nisīditvāti adhippāyo.",
  "atk-s0101a8:42_2": "Parisāsu cāti aṭṭhasu parisāsu.",
  "atk-s0101a8:42_3": "Vuttampi cetaṁ –",
  "atk-s0101a8:43_0": "‘‘Cattārimāni,",
  "atk-s0101a8:43_1": "sāriputta,",
  "atk-s0101a8:43_2": "tathāgatassa vesārajjāni.",
  "atk-s0101a8:43_3": "Yehi vesārajjehi samannāgato tathāgato āsabhaṁ ṭhānaṁ paṭijānāti,",
  "atk-s0101a8:43_4": "parisāsu sīhanādaṁ nadatī’’ti (ma. ni.",
  "atk-s0101a8:43_5": "1.150) suttaṁ vitthāretabbaṁ.",
  "atk-s0101a8:44_0": "Pañhañca naṁ pucchantīti paṇḍitā devamanussā naṁ pañhaṁ abhisaṅkharitvā pucchanti.",
  "atk-s0101a8:44_1": "Byākarotīti taṅkhaṇaññeva vissajjesi.",
  "atk-s0101a8:44_2": "Cittaṁ ārādhetīti pañhāvissajjanena mahājanassa cittaṁ paritosetiyeva.",
  "atk-s0101a8:44_3": "No ca kho sotabbaṁ maññantīti cittaṁ ārādhetvā kathentassapissa vacanaṁ pare sotabbaṁ na maññantīti,",
  "atk-s0101a8:44_4": "evañca vadeyyunti attho.",
  "atk-s0101a8:44_5": "Sotabbañcassa maññantīti devāpi manussāpi mahanteneva ussāhena sotabbaṁ maññanti.",
  "atk-s0101a8:44_6": "Pasīdantīti supasannā kallacittā muducittā honti.",
  "atk-s0101a8:44_7": "Pasannākāraṁ karontīti na muddhappasannāva honti,",
  "atk-s0101a8:44_8": "paṇītāni cīvarādīni veḷuvanavihārādayo ca mahāvihāre pariccajantā pasannākāraṁ karonti.",
  "atk-s0101a8:44_9": "Tathattāyāti yaṁ so dhammaṁ deseti tathā bhāvāya,",
  "atk-s0101a8:44_10": "dhammānudhammapaṭipattipūraṇatthāya paṭipajjantīti attho.",
  "atk-s0101a8:44_11": "Tathattāya ca paṭipajjantīti tathabhāvāya paṭipajjanti,",
  "atk-s0101a8:44_12": "tassa hi bhagavato dhammaṁ sutvā keci saraṇesu keci pañcasu sīlesu patiṭṭhahanti,",
  "atk-s0101a8:44_13": "apare nikkhamitvā pabbajanti.",
  "atk-s0101a8:44_14": "Paṭipannā ca ārādhentīti tañca pana paṭipadaṁ paṭipannā pūretuṁ sakkonti,",
  "atk-s0101a8:44_15": "sabbākārena pana pūrenti,",
  "atk-s0101a8:44_16": "paṭipattipūraṇena tassa bhoto gotamassa cittaṁ ārādhentīti vattabbā.",
  "atk-s0101a8:45_0": "Imasmiṁ panokāse ṭhatvā sīhanādā samodhānetabbā.",
  "atk-s0101a8:45_1": "Ekaccaṁ tapassiṁ niraye nibbattaṁ passāmīti hi bhagavato eko sīhanādo.",
  "atk-s0101a8:45_2": "Aparaṁ sagge nibbattaṁ passāmīti eko.",
  "atk-s0101a8:45_3": "Akusaladhammappahāne ahameva seṭṭhoti eko.",
  "atk-s0101a8:45_4": "Kusaladhammasamādānepi ahameva seṭṭhoti eko.",
  "atk-s0101a8:45_5": "Akusaladhammappahāne mayhameva sāvakasaṅgho seṭṭhoti eko.",
  "atk-s0101a8:45_6": "Kusaladhammasamādānepi mayhaṁyeva sāvakasaṅgho seṭṭhoti eko.",
  "atk-s0101a8:45_7": "Sīlena mayhaṁ sadiso natthīti eko.",
  "atk-s0101a8:45_8": "Vīriyena mayhaṁ sadiso natthīti eko.",
  "atk-s0101a8:45_9": "Paññāya…pe…",
  "atk-s0101a8:45_10": "vimuttiyā…pe…",
  "atk-s0101a8:45_11": "sīhanādaṁ nadanto parisamajjhe nisīditvā nadāmīti eko.",
  "atk-s0101a8:45_12": "Visārado hutvā nadāmīti eko.",
  "atk-s0101a8:45_13": "Pañhaṁ maṁ pucchantīti eko.",
  "atk-s0101a8:45_14": "Pañhaṁ puṭṭho vissajjemīti eko.",
  "atk-s0101a8:45_15": "Vissajjanena parassa cittaṁ ārādhemīti eko.",
  "atk-s0101a8:45_16": "Sutvā sotabbaṁ maññantīti eko.",
  "atk-s0101a8:45_17": "Sutvā me pasīdantīti eko.",
  "atk-s0101a8:45_18": "Pasannākāraṁ karontīti eko.",
  "atk-s0101a8:45_19": "Yaṁ paṭipattiṁ desemi,",
  "atk-s0101a8:45_20": "tathattāya paṭipajjantīti eko.",
  "atk-s0101a8:45_21": "Paṭipannā ca maṁ ārādhentīti eko.",
  "atk-s0101a8:45_22": "Iti purimānaṁ dasannaṁ ekekassa –",
  "atk-s0101a8:45_23": "‘‘parisāsu ca nadatī’’ti ādayo dasa dasa parivārā.",
  "atk-s0101a8:45_24": "Evaṁ te dasa purimānaṁ dasannaṁ parivāravasena sataṁ purimā ca dasāti dasādhikaṁ sīhanādasataṁ hoti.",
  "atk-s0101a8:45_25": "Ito aññasmiṁ pana sutte ettakā sīhanādā dullabhā,",
  "atk-s0101a8:45_26": "tenidaṁ suttaṁ mahāsīhanādanti vuccati.",
  "atk-s0101a8:45_27": "Iti bhagavā ‘‘sīhanādaṁ kho samaṇo gotamo nadati,",
  "atk-s0101a8:45_28": "tañca kho suññāgāre nadatī’’ti evaṁ vādānu vādaṁ paṭisedhetvā idāni parisati naditapubbaṁ sīhanādaṁ dassento ‘‘ekamidāha’’ntiādimāha.",
  "atk-s0101a8:46_0": "Titthiyaparivāsakathāvaṇṇanā",
  "atk-s0101a8:47_0": "404.",
  "atk-s0101a8:47_1": "Tattha tatra maṁ aññataro tapabrahmacārīti tatra rājagahe gijjhakūṭe pabbate viharantaṁ maṁ aññataro tapabrahmacārī nigrodho nāma paribbājako .",
  "atk-s0101a8:47_2": "Adhijeguccheti vīriyena pāpajigucchanādhikāre pañhaṁ pucchi.",
  "atk-s0101a8:47_3": "Idaṁ yaṁ taṁ bhagavā gijjhakūṭe mahāvihāre nisinno udumbarikāya deviyā uyyāne nisinnassa nigrodhassa",
  "atk-s0101a8:47_4": "ca paribbājakassa sandhānassa ca upāsakassa dibbāya sotadhātuyā kathāsallāpaṁ sutvā ākāsenāgantvā tesaṁ",
  "atk-s0101a8:47_5": "santike paññatte āsane nisīditvā nigrodhena adhijegucche puṭṭhapañhaṁ vissajjesi,",
  "atk-s0101a8:47_6": "taṁ sandhāya vuttaṁ.",
  "atk-s0101a8:47_7": "Paraṁ viya mattāyāti paramāya mattāya,",
  "atk-s0101a8:47_8": "atimahanteneva pamāṇenāti attho. Ko hi,",
  "atk-s0101a8:47_9": "bhanteti ṭhapetvā andhabālaṁ diṭṭhigatikaṁ añño paṇḍitajātiko ‘‘ko nāma bhagavato dhammaṁ sutvā na attamano assā’’ti vadati.",
  "atk-s0101a8:47_10": "Labheyyāhanti idaṁ so –",
  "atk-s0101a8:47_11": "‘‘ciraṁ vata me aniyyānikapakkhe yojetvā attā kilamito,",
  "atk-s0101a8:47_12": "‘sukkhanadītīre nhāyissāmī’ti samparivattentena viya thuse koṭṭentena viya na koci attho nipphādito.",
  "atk-s0101a8:47_13": "Handāhaṁ attānaṁ yoge yojessāmī’’ti cintetvā āha.",
  "atk-s0101a8:47_14": "Atha bhagavā yo anena khandhake titthiyaparivāso paññatto,",
  "atk-s0101a8:47_15": "yo aññatitthiyapubbo sāmaṇerabhūmiyaṁ ṭhito –",
  "atk-s0101a8:47_16": "‘‘ahaṁ bhante,",
  "atk-s0101a8:47_17": "itthannāmo aññatitthiyapubbo imasmiṁ dhammavinaye ākaṅkhāmi upasampadaṁ, svāhaṁ, bhante,",
  "atk-s0101a8:47_18": "saṁghaṁ cattāro māse parivāsaṁ yācāmī’’tiādinā (mahāva.",
  "atk-s0101a8:47_19": "86) nayena samādiyitvā parivasati,",
  "atk-s0101a8:47_20": "taṁ sandhāya – ‘‘yo kho, kassapa,",
  "atk-s0101a8:47_21": "aññatitthiyapubbo’’tiādimāha.",
  "atk-s0101a8:48_0": "405.",
  "atk-s0101a8:48_1": "Tattha pabbajjanti vacanasiliṭṭhatāvaseneva vuttaṁ,",
  "atk-s0101a8:48_2": "aparivasitvāyeva hi pabbajjaṁ labhati.",
  "atk-s0101a8:48_3": "Upasampadatthikena pana nātikālena gāmappavesanādīni aṭṭha vattāni pūrentena parivasitabbaṁ.",
  "atk-s0101a8:48_4": "Āraddhacittāti aṭṭhavattapūraṇena tuṭṭhacittā,",
  "atk-s0101a8:48_5": "ayamettha saṅkhepattho.",
  "atk-s0101a8:48_6": "Vitthārato panesa titthiyaparivāso samantapāsādikāya vinayaṭṭhakathāyaṁ pabbajjakhandhakavaṇṇanāya vuttanayena veditabbo.",
  "atk-s0101a8:48_7": "Api ca metthāti api ca me ettha.",
  "atk-s0101a8:48_8": "Puggalavemattatā viditāti puggalanānattaṁ viditaṁ.",
  "atk-s0101a8:48_9": "‘‘Ayaṁ puggalo parivāsāraho,",
  "atk-s0101a8:48_10": "ayaṁ na parivāsāraho’’ti idaṁ mayhaṁ pākaṭanti dasseti.",
  "atk-s0101a8:48_11": "Tato kassapo cintesi –",
  "atk-s0101a8:48_12": "‘‘aho acchariyaṁ buddhasāsanaṁ,",
  "atk-s0101a8:48_13": "yattha evaṁ ghaṁsitvā koṭṭetvā yuttameva gaṇhanti,",
  "atk-s0101a8:48_14": "ayuttaṁ chaḍḍentī’’ti,",
  "atk-s0101a8:48_15": "tato suṭṭhutaraṁ pabbajjāya sañjātussāho –",
  "atk-s0101a8:48_16": "‘‘sace bhante’’tiādimāha.",
  "atk-s0101a8:49_0": "Atha kho bhagavā tassa tibbacchandataṁ viditvā –",
  "atk-s0101a8:49_1": "‘‘na kassapo parivāsaṁ arahatī’’ti aññataraṁ bhikkhuṁ āmantesi –",
  "atk-s0101a8:49_2": "‘‘gaccha bhikkhu kassapaṁ nhāpetvā pabbājetvā ānehī’’ti.",
  "atk-s0101a8:49_3": "So tathā katvā taṁ pabbājetvā bhagavato santikaṁ āgamāsi.",
  "atk-s0101a8:49_4": "Bhagavā taṁ gaṇamajjhe nisīdāpetvā upasampādesi.",
  "atk-s0101a8:49_5": "Tena vuttaṁ –",
  "atk-s0101a8:49_6": "‘‘alattha kho acelo kassapo bhagavato santike pabbajjaṁ,",
  "atk-s0101a8:49_7": "alattha upasampada’’nti.",
  "atk-s0101a8:49_8": "Acirūpasampannoti upasampanno hutvā nacirameva.",
  "atk-s0101a8:49_9": "Vūpakaṭṭhoti vatthukāmakilesakāmehi kāyena ceva cittena ca vūpakaṭṭho.",
  "atk-s0101a8:49_10": "Appamattoti kammaṭṭhāne satiṁ avijahanto.",
  "atk-s0101a8:49_11": "Ātāpīti kāyikacetasikasaṅkhātena vīriyātāpena ātāpī.",
  "atk-s0101a8:49_12": "Pahitattoti kāye ca jīvite ca anapekkhatāya pesitacitto vissaṭṭhaattabhāvo.",
  "atk-s0101a8:49_13": "Yassatthāyāti yassa atthāya.",
  "atk-s0101a8:49_14": "Kulaputtāti ācārakulaputtā.",
  "atk-s0101a8:49_15": "Sammadevāti hetunāva kāraṇeneva.",
  "atk-s0101a8:49_16": "Tadanuttaranti taṁ anuttaraṁ.",
  "atk-s0101a8:49_17": "Brahmacariyapariyosānanti maggabrahmacariyassa pariyosānabhūtaṁ arahattaphalaṁ.",
  "atk-s0101a8:49_18": "Tassa hi atthāya kulaputtā pabbajanti.",
  "atk-s0101a8:49_19": "Diṭṭheva dhammeti imasmiṁyeva attabhāve.",
  "atk-s0101a8:49_20": "Sayaṁ abhiññā sacchikatvāti attanāyeva paññāya paccakkhaṁ katvā,",
  "atk-s0101a8:49_21": "aparappaccayaṁ katvāti attho.",
  "atk-s0101a8:49_22": "Upasampajja vihāsīti pāpuṇitvā sampādetvā vihāsi,",
  "atk-s0101a8:49_23": "evaṁ viharanto ca khīṇā jāti…pe…",
  "atk-s0101a8:49_24": "abbhaññāsīti.",
  "atk-s0101a8:50_0": "Evamassa paccavekkhaṇabhūmiṁ dassetvā arahattanikūṭena desanaṁ niṭṭhāpetuṁ ‘‘aññataro kho panāyasmā kassapo arahataṁ ahosī’’ti vuttaṁ.",
  "atk-s0101a8:50_1": "Tattha aññataroti eko.",
  "atk-s0101a8:50_2": "Arahatanti arahantānaṁ,",
  "atk-s0101a8:50_3": "bhagavato sāvakānaṁ arahantānaṁ abbhantaro ahosīti ayamettha adhippāyo.",
  "atk-s0101a8:50_4": "Yaṁ yaṁ pana antarantarā na vuttaṁ,",
  "atk-s0101a8:50_5": "taṁ taṁ tattha tattha vuttattā pākaṭamevāti.",
  "atk-s0101a8:51_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a8:52_0": "Mahāsīhanādasuttavaṇṇanā niṭṭhitā."
}