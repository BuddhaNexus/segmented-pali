{
  "atk-s0517a11:0_0": "10. Maṇḍapeyyakathā",
  "atk-s0517a11:1_0": "Maṇḍapeyyakathāvaṇṇanā",
  "atk-s0517a11:2_0": "238.",
  "atk-s0517a11:2_1": "Idāni tassa maggassa maṇḍapeyyattaṁ dassentena kathitāya bhagavato vacanekadesapubbaṅgamāya maṇḍapeyyakathāya apubbatthānuvaṇṇanā.",
  "atk-s0517a11:2_2": "Tattha maṇḍapeyyanti yathā sampannaṁ nimmalaṁ vippasannaṁ sappi sappimaṇḍoti vuccati,",
  "atk-s0517a11:2_3": "evaṁ vippasannaṭṭhena maṇḍo,",
  "atk-s0517a11:2_4": "pātabbaṭṭhena peyyaṁ.",
  "atk-s0517a11:2_5": "Yañhi pivitvā antaravīthiyaṁ patitā visaññino attano sāṭakādīnampi assāmikā honti,",
  "atk-s0517a11:2_6": "taṁ pasannampi na pātabbaṁ.",
  "atk-s0517a11:2_7": "Mayhaṁ pana idaṁ sikkhattayasaṅgahitaṁ sāsanabrahmacariyaṁ sampannattā nimmalattā vippasannattā maṇḍañca",
  "atk-s0517a11:2_8": "hitasukhāvahattā peyyañcāti maṇḍapeyyanti dīpeti.",
  "atk-s0517a11:2_9": "Maṇḍo peyyo etthāti maṇḍapeyyaṁ. Kiṁ taṁ?",
  "atk-s0517a11:2_10": "Sāsanabrahmacariyaṁ.",
  "atk-s0517a11:2_11": "Kasmā sikkhattayaṁ brahmacariyaṁ nāma?",
  "atk-s0517a11:2_12": "Uttamaṭṭhena nibbānaṁ brahmaṁ nāma,",
  "atk-s0517a11:2_13": "sikkhattayaṁ nibbānatthāya pavattanato brahmatthāya cariyāti brahmacariyanti vuccati.",
  "atk-s0517a11:2_14": "Sāsanabrahmacariyanti taṁyeva.",
  "atk-s0517a11:2_15": "Satthāsammukhībhūtoti idamettha kāraṇavacanaṁ.",
  "atk-s0517a11:2_16": "Yasmā pana satthā sammukhībhūto,",
  "atk-s0517a11:2_17": "tasmā vīriyapayogaṁ katvā pivathetaṁ maṇḍaṁ.",
  "atk-s0517a11:2_18": "Bāhirakañhi bhesajjamaṇḍaṁ vejjassa asammukhā pivantānaṁ pamāṇaṁ vā uggamananiggamanaṁ vā na jānāmāti āsaṅkā hoti.",
  "atk-s0517a11:2_19": "Vejjassa sammukhā pana vejjo jānissatīti nirāsaṅkā pivanti.",
  "atk-s0517a11:2_20": "Evamevaṁ amhākañca dhammassāmī satthā sammukhībhūtoti vīriyaṁ katvā pivathāti maṇḍapāne sanniyojeti.",
  "atk-s0517a11:2_21": "Diṭṭhadhammikasamparāyikaparamatthehi yathārahaṁ anusāsatīti satthā.",
  "atk-s0517a11:2_22": "Apica ‘‘satthā bhagavā satthavāho’’tiādinā (mahāni.",
  "atk-s0517a11:2_23": "190) niddesanayenapettha attho veditabbo.",
  "atk-s0517a11:2_24": "Sandissamāno mukho bhūtoti sammukhībhūto.",
  "atk-s0517a11:3_0": "Maṇḍapeyyaniddese tidhattamaṇḍoti tidhābhāvo tidhattaṁ.",
  "atk-s0517a11:3_1": "Tidhattena maṇḍo tidhattamaṇḍo,",
  "atk-s0517a11:3_2": "tividhena maṇḍoti attho.",
  "atk-s0517a11:3_3": "Satthari sammukhībhūteti idaṁ sabbākāraparipuṇṇamaṇḍattayadassanatthaṁ vuttaṁ.",
  "atk-s0517a11:3_4": "Parinibbutepi pana satthari ekadesena maṇḍattayaṁ pavattatiyeva.",
  "atk-s0517a11:3_5": "Teneva cassa niddese ‘‘satthari sammukhībhūte’’ti avatvā katamo desanāmaṇḍotiādi vuttanti veditabbaṁ.",
  "atk-s0517a11:4_0": "Desanāmaṇḍoti dhammadesanā eva maṇḍo.",
  "atk-s0517a11:4_1": "Paṭiggahamaṇḍoti desanāpaṭiggāhako eva maṇḍo.",
  "atk-s0517a11:4_2": "Brahmacariyamaṇḍoti maggabrahmacariyameva maṇḍo.",
  "atk-s0517a11:5_0": "Ācikkhanāti desetabbānaṁ saccādīnaṁ imāni nāmānīti nāmavasena kathanā.",
  "atk-s0517a11:5_1": "Desanāti dassanā.",
  "atk-s0517a11:5_2": "Paññāpanāti jānāpanā,",
  "atk-s0517a11:5_3": "ñāṇamukhe ṭhapanā vā.",
  "atk-s0517a11:5_4": "Āsanaṁ ṭhapento hi ‘‘āsanaṁ paññāpetī’’ti vuccati.",
  "atk-s0517a11:5_5": "Paṭṭhapanāti paññāpanā,",
  "atk-s0517a11:5_6": "pavattanāti attho,",
  "atk-s0517a11:5_7": "ñāṇamukhe ṭhapanā vā.",
  "atk-s0517a11:5_8": "Vivaraṇāti vivaṭakaraṇaṁ,",
  "atk-s0517a11:5_9": "vivaritvā dassanāti attho.",
  "atk-s0517a11:5_10": "Vibhajanāti vibhāgakiriyā,",
  "atk-s0517a11:5_11": "vibhāgato dassanāti attho.",
  "atk-s0517a11:5_12": "Uttānīkammanti pākaṭabhāvakaraṇaṁ.",
  "atk-s0517a11:5_13": "Atha vā ācikkhanāti desanādīnaṁ channaṁ padānaṁ mūlapadaṁ.",
  "atk-s0517a11:5_14": "Desanādīni cha padāni tassa atthavivaraṇatthaṁ vuttāni.",
  "atk-s0517a11:5_15": "Tattha desanāti ugghaṭitaññūnaṁ vasena saṅkhepato paṭhamaṁ uddesavasena desanā.",
  "atk-s0517a11:5_16": "Ugghaṭitaññū hi saṅkhepena vuttaṁ paṭhamaṁ vuttañca paṭivijjhanti.",
  "atk-s0517a11:5_17": "Paññāpanāti vipañcitaññūnaṁ vasena tesaṁ cittatosanena buddhinisānena ca paṭhamaṁ saṅkhittassa vitthārato niddesavasena paññāpanā.",
  "atk-s0517a11:5_18": "Paṭṭhapanāti tesaṁyeva niddiṭṭhassa niddesassa paṭiniddesavasena vitthārataravacanena paññāpanā.",
  "atk-s0517a11:5_19": "Vivaraṇāti niddiṭṭhassāpi punappunaṁ vacanena vivaraṇā.",
  "atk-s0517a11:5_20": "Vibhajanāti punappunaṁ vuttassāpi vibhāgakaraṇena vibhajanā.",
  "atk-s0517a11:5_21": "Uttānīkammanti vivaṭassa vitthārataravacanena,",
  "atk-s0517a11:5_22": "vibhattassa ca nidassanavacanena uttānīkaraṇaṁ.",
  "atk-s0517a11:5_23": "Ayaṁ desanā neyyānampi paṭivedhāya hoti.",
  "atk-s0517a11:5_24": "Yevāpanaññepi kecīti piyaṅkaramātādikā vinipātikā gahitā.",
  "atk-s0517a11:5_25": "Viññātāroti paṭivedhavasena lokuttaradhammaṁ viññātāro.",
  "atk-s0517a11:5_26": "Ete hi bhikkhuādayo paṭivedhavasena dhammadesanaṁ paṭiggaṇhantīti paṭiggahā.",
  "atk-s0517a11:5_27": "Ayamevātiādīni paṭhamañāṇaniddese vuttatthāni.",
  "atk-s0517a11:5_28": "Ariyamaggo nibbānena saṁsandanato brahmatthāya cariyāti brahmacariyanti vuccati.",
  "atk-s0517a11:6_0": "239.",
  "atk-s0517a11:6_1": "Idāni adhimokkhamaṇḍotiādīhi tasmiṁ maggakkhaṇe vijjamānāni indriyabalabojjhaṅgamaggaṅgāni maṇḍapeyyavidhāne yojetvā dasseti.",
  "atk-s0517a11:6_2": "Tattha adhimokkhamaṇḍoti adhimokkhasaṅkhāto maṇḍo.",
  "atk-s0517a11:6_3": "Kasaṭoti pasādavirahito āvilo.",
  "atk-s0517a11:6_4": "Chaḍḍetvāti samucchedavasena pahāya.",
  "atk-s0517a11:6_5": "Saddhindriyassa adhimokkhamaṇḍaṁ pivatīti maṇḍapeyyanti saddhindriyato adhimokkhamaṇḍassa anaññattepi sati aññaṁ viya katvā vohāravasena vuccati,",
  "atk-s0517a11:6_6": "yathā loke nisadapotako nisadapotasarīrassa anaññattepi sati nisadapotassa sarīranti vuccati,",
  "atk-s0517a11:6_7": "yathā ca pāḷiyaṁ ‘‘phusitatta’’ntiādīsu dhammato anaññopi bhāvo añño viya vutto,",
  "atk-s0517a11:6_8": "yathā ca aṭṭhakathāyaṁ ‘‘phusanalakkhaṇo phasso’’tiādīsu (dha. sa. aṭṭha.",
  "atk-s0517a11:6_9": "1 dhammuddesavāra phassapañcamakarāsivaṇṇanā) dhammato anaññampi lakkhaṇaṁ aññaṁ viya vuttaṁ,",
  "atk-s0517a11:6_10": "evamidanti veditabbaṁ .",
  "atk-s0517a11:6_11": "Pivatīti cettha taṁsamaṅgipuggaloti vuttaṁ hoti.",
  "atk-s0517a11:6_12": "Taṁsamaṅgipuggalo taṁ maṇḍaṁ pivatīti katvā tena puggalena so maṇḍo pātabbato maṇḍapeyyaṁ nāma hotīti vuttaṁ hoti.",
  "atk-s0517a11:6_13": "‘‘Maṇḍapeyyo’’ti ca vattabbe ‘‘maṇḍapeyya’’nti liṅgavipallāso kato.",
  "atk-s0517a11:6_14": "Sesānampi iminā nayena attho veditabbo.",
  "atk-s0517a11:6_15": "Apubbesu pana pariḷāhoti pīṇanalakkhaṇāya pītiyā paṭipakkho kilesasantāpo.",
  "atk-s0517a11:6_16": "Duṭṭhullanti upasamapaṭipakkho kilesavasena oḷārikabhāvo asantabhāvo.",
  "atk-s0517a11:6_17": "Appaṭisaṅkhāti paṭisaṅkhānapaṭipakkho kilesavasena asamavāhitabhāvo.",
  "atk-s0517a11:7_0": "240.",
  "atk-s0517a11:7_1": "Puna aññena pariyāyena maṇḍapeyyavidhiṁ niddisitukāmo atthi maṇḍotiādimāha.",
  "atk-s0517a11:7_2": "Tattha tatthāti tasmiṁ saddhindriye.",
  "atk-s0517a11:7_3": "Attharasotiādīsu saddhindriyassa adhimuccanaṁ attho,",
  "atk-s0517a11:7_4": "saddhindriyaṁ dhammo,",
  "atk-s0517a11:7_5": "tadeva nānākilesehi vimuttattā vimutti,",
  "atk-s0517a11:7_6": "tassa atthassa sampatti attharaso.",
  "atk-s0517a11:7_7": "Tassa dhammassa sampatti dhammaraso.",
  "atk-s0517a11:7_8": "Tassā vimuttiyā sampatti vimuttiraso.",
  "atk-s0517a11:7_9": "Atha vā atthapaṭilābharati attharaso,",
  "atk-s0517a11:7_10": "dhammapaṭilābharati dhammaraso,",
  "atk-s0517a11:7_11": "vimuttipaṭilābharati vimuttiraso.",
  "atk-s0517a11:7_12": "Ratīti ca taṁsampayuttā,",
  "atk-s0517a11:7_13": "tadārammaṇā vā pīti.",
  "atk-s0517a11:7_14": "Iminā nayena sesapadesupi attho veditabbo.",
  "atk-s0517a11:7_15": "Imasmiṁ pariyāye maṇḍassa peyyaṁ maṇḍapeyyanti attho vutto hoti.",
  "atk-s0517a11:8_0": "Evaṁ indriyādibodhipakkhiyadhammapaṭipāṭiyā indriyabalabojjhaṅgamaggaṅgānaṁ vasena maṇḍapeyyaṁ dassetvā",
  "atk-s0517a11:8_1": "puna ante ṭhitaṁ brahmacariyamaṇḍaṁ dassento maggassa padhānattā maggaṁ pubbaṅgamaṁ katvā uppaṭipāṭivasena",
  "atk-s0517a11:8_2": "maggaṅgabojjhaṅgabalaindriyāni dassesi .",
  "atk-s0517a11:8_3": "Ādhipateyyaṭṭhena indriyā maṇḍotiādayo yathāyogaṁ lokiyalokuttarā maṇḍā.",
  "atk-s0517a11:8_4": "Taṁ heṭṭhā vuttanayena veditabbaṁ.",
  "atk-s0517a11:8_5": "Tathaṭṭhena saccā maṇḍoti ettha pana dukkhasamudayānaṁ maṇḍattābhāvā mahāhatthipadasutte (ma. ni.",
  "atk-s0517a11:8_6": "1.300) viya saccañāṇāni saccāti vuttanti veditabbaṁ.",
  "atk-s0517a11:9_0": "Saddhammappakāsiniyā paṭisambhidāmagga-aṭṭhakathāya",
  "atk-s0517a11:10_0": "Maṇḍapeyyakathāvaṇṇanā niṭṭhitā.",
  "atk-s0517a11:11_0": "Niṭṭhitā ca mahāvaggavaṇṇanā."
}