{
  "tika-abh08t3:0_0": "4. Catuttho paricchedo",
  "tika-abh08t3:1_0": "Ekavidhādiniddesavaṇṇanā",
  "tika-abh08t3:2_0": "127.",
  "tika-abh08t3:3_0": "Itoparaṁ pavakkhāmi, nayamekavidhādikaṁ;",
  "tika-abh08t3:4_0": "Ābhidhammikabhikkhūnaṁ, buddhiyā pana vuddhiyā.",
  "tika-abh08t3:5_0": "Ahaṁ ito paraṁ ito paricchedato paraṁ ekavidhādikaṁ nayaṁ ābhidhammikabhikkhūnaṁ buddhiyā vuddhitthāya pavakkhāmi desessāmi.",
  "tika-abh08t3:6_0": "128.Sabbamekavidhaṁcittaṁ,",
  "tika-abh08t3:6_1": "vijānanasabhāvato sabbaṁ cittaṁ vijānanasabhāvato ekavidhaṁ,",
  "tika-abh08t3:6_2": "duvidhañca bhave cittaṁ ahetukasahetukato idaṁ cittaṁ duvidhaṁ bhaveyya.",
  "tika-abh08t3:7_0": "129.Puññāpuññavipākā hi,",
  "tika-abh08t3:7_1": "kāme dasa ca pañca ca hi saccaṁ kāme kāmāvacare kusalākusalavipākā dasa pañca ca kiriyā tisso iti sabbe aṭṭhārasa cittuppādā ahetukā.",
  "tika-abh08t3:8_0": "130.",
  "tika-abh08t3:8_1": "Ahetukato cittuppādato sesā ekasattati cittuppādā sahetukāti sahetukā nāmāti mahesinā tādinā aviparītasabhāvena hetuvādinā paccayavādinā niddiṭṭhā.",
  "tika-abh08t3:9_0": "131.Savatthukāvatthukato savatthukaavatthukavasena tathā ubhayavasena savatthukavasena,",
  "tika-abh08t3:9_1": "avatthukavasena ca sabbaṁ vuttappakārena ca mānasaṁ tividhaṁ hoti.",
  "tika-abh08t3:10_0": "132-4.Sabbo kāmavipāko ca,",
  "tika-abh08t3:10_1": "rūpe pañcadasāpi ca cittuppādā ādimaggo paṭhamamaggo hasituppādo manodhātukiriyāpi ca domanassadvayañcāpi",
  "tika-abh08t3:10_2": "tecattālīsa mānasā vinā vatthuṁ vatthuṁ vajjetvā na uppajjanti,",
  "tika-abh08t3:10_3": "ekantena savatthukā nāma.",
  "tika-abh08t3:10_4": "Arūpāvacaravipākā ca ekantena avatthukā,",
  "tika-abh08t3:10_5": "mayā vuttato cittuppādato sesāni dvecattālīsa cittāni ubhayathā savatthukāvatthukavasena siyuṁ.",
  "tika-abh08t3:11_0": "135.Ekekārammaṇaṁ cittaṁ,",
  "tika-abh08t3:11_1": "pañcārammaṇameva ca cittaṁ chaḷārammaṇakañceti evaṁ iminā mayā vuttappakārenāpi tividhaṁ cittaṁ siyā.",
  "tika-abh08t3:12_0": "136-8.Viññāṇāni ca dve pañca,",
  "tika-abh08t3:12_1": "aṭṭha lokuttarāni ca abhiññāmānasaṁ ṭhapetvā sabbaṁ mahaggatañcevāti tecattālīsa cittuppādā pana ekekārammaṇā viññeyyā dhīrena.",
  "tika-abh08t3:12_2": "Tattha citte manodhātuttayaṁ pañcārammaṇaṁ īritaṁ bhagavatā.",
  "tika-abh08t3:12_3": "Mayā vuttacittato sesāni tecattālīsa cittāni chaḷārammaṇikāni matāni satthunā,",
  "tika-abh08t3:12_4": "tathā evaṁ cittaṁ kusalākusalādito tividhaṁ.",
  "tika-abh08t3:12_5": "Ādi-saddena abyākataṁ gahetabbaṁ.",
  "tika-abh08t3:13_0": "139.",
  "tika-abh08t3:13_1": "Ahetukaṁ cittaṁ ekahetukañca cittaṁ dvihetukañca cittaṁ tihetukañca cittanti evaṁ iminā pakārena cittaṁ catubbidhaṁ vibhāvinā viññātabbaṁ.",
  "tika-abh08t3:14_0": "140-2.",
  "tika-abh08t3:14_1": "Heṭṭhā mayāpi niddiṭṭhā aṭṭhārasa cittuppādā ahetukā,",
  "tika-abh08t3:14_2": "vicikicchuddhaccasaṁyuttaṁ cittaṁ ekahetukaṁ evaṁ udīritaṁ bhagavatā.",
  "tika-abh08t3:14_3": "Kāme kāmāvacare puññavipākakriyato kusalavasena ca vipākavasena ca kiriyāvasena ca dvādasadhā cittuppādā",
  "tika-abh08t3:14_4": "akusalā ca dasadhā cāti bāvīsati cittuppādā duhetukā.",
  "tika-abh08t3:14_5": "Kāme kāmāvacare puññavipākakriyato puññavasena ca vipākavasena ca kiriyāvasena ca dvādasadhā cittuppādā.",
  "tika-abh08t3:14_6": "Sabbaṁ mahaggatañceva appamāṇaṁ lokuttaracittañca tihetukaṁ.",
  "tika-abh08t3:15_0": "143-50.Rūpīriyāpathaviññatti-janakājanakāditoti rūpairiyāpathaviññattijanakavasena rūpairiyāpathajanakavasena",
  "tika-abh08t3:15_1": "ca rūpajanakavasena ca tikiccājanakavasena cātiādīhi pakārehi sabbaṁ cittaṁ catubbidhaṁ hoti.",
  "tika-abh08t3:15_2": "Tattha tasmiṁ citte dvādasākusalā,",
  "tika-abh08t3:15_3": "kāmadhātuyā kusalā,",
  "tika-abh08t3:15_4": "tathā kāme dasa kiriyā,",
  "tika-abh08t3:15_5": "abhiññāmānasaṁ dvayaṁ,",
  "tika-abh08t3:15_6": "ime bāttiṁsa mānasā rūpāni samuṭṭhāpenti,",
  "tika-abh08t3:15_7": "iriyāpathaṁ kappenti,",
  "tika-abh08t3:15_8": "viññattiṁ janayanti.",
  "tika-abh08t3:15_9": "Kusalā mahaggatamānasā kiriyā ca mahaggatamānasā,",
  "tika-abh08t3:15_10": "aṭṭha anāsavacittāni,",
  "tika-abh08t3:15_11": "chabbīsati ca mānasā rūpāni samuṭṭhāpenti,",
  "tika-abh08t3:15_12": "iriyāpathaṁ kappenti.",
  "tika-abh08t3:15_13": "Copanaṁ na pāpenti viññattiṁ na janayantīti attho.",
  "tika-abh08t3:15_14": "Ime cittuppādā dukiccaniyatā,",
  "tika-abh08t3:15_15": "dasa viññāṇe ṭhapetvā dvīsu bhūmīsu vipākā manodhātudvayasantīraṇattayamahāvipākarūpavipākānaṁ vasena",
  "tika-abh08t3:15_16": "aṭṭhārasa pākā manodhātu kiriyā cevāti imāni ekūnavīsati cittāni rūpāni samuṭṭhāpenti,",
  "tika-abh08t3:15_17": "itaradvayaṁ na karonti,",
  "tika-abh08t3:15_18": "puna dvepañcaviññāṇā paṭhamaṁ “dasa viññāṇe”ti vuttattā “punā”ti vuttā.",
  "tika-abh08t3:15_19": "Arūpīsu vipākā ca sabbesaṁ sattānaṁ paṭisandhicittañca arahato cuticittañca ime soḷasa mānasā tikiccāni na karonti.",
  "tika-abh08t3:16_0": "151.Ekadviticatuṭṭhāna-pañcaṭṭhānappabhedato ekakiccadvikiccatikiccacatukiccapañcakiccabhedena pañcadhā",
  "tika-abh08t3:16_1": "cittaṁ pañcapakāraṁ cittaṁ pañcanimmalalocano buddho akkhāsi kathesi.",
  "tika-abh08t3:17_0": "152.",
  "tika-abh08t3:18_0": "Kusalākusalā sabbe, cittuppādā mahākriyā;",
  "tika-abh08t3:19_0": "Mahaggatā kriyā ceva, cattāro phalamānasā.",
  "tika-abh08t3:20_0": "153.Sabbeva pañcapaññāsa cittuppādā javanaṭṭhānatoyeva javanakiccavaseneva ekaṭṭhāne ekakicce nippapañcena",
  "tika-abh08t3:20_1": "satthunā taṇhāmānadiṭṭhivirahitena satthunā niyāmitā kathitā.",
  "tika-abh08t3:21_0": "154.Puna dvepañcaviññāṇā cittuppādā dassane savane tathā ghāyane sāyanaṭṭhāne phusane paṭipāṭiyā satthunā niyāmitā.",
  "tika-abh08t3:22_0": "155.",
  "tika-abh08t3:22_1": "Manodhātuttikaṁ āvajjane paṭicchane,",
  "tika-abh08t3:22_2": "ete aṭṭhasaṭṭhi cittuppādā ekaṭṭhānikataṁ ekakiccabhāvaṁ gatā pattā bhavanti.",
  "tika-abh08t3:23_0": "156-8.",
  "tika-abh08t3:23_1": "Cittadvayaṁ dviṭṭhānikaṁ nāma udīritaṁ bhagavatā,",
  "tika-abh08t3:23_2": "somanassayutaṁ cittaṁ pañcadvāre santīraṇaṁ siyā.",
  "tika-abh08t3:23_3": "Chadvāre tadālambaṇañca balavārammaṇe atimahantārammaṇe sati siyā,",
  "tika-abh08t3:23_4": "tathā voṭṭhabbanaṁ pañcadvāresu voṭṭhabbanaṁ hoti.",
  "tika-abh08t3:23_5": "Manodvāresu pana sabbesaṁ ārammaṇānaṁ āvajjanaṁ hoti,",
  "tika-abh08t3:23_6": "idaṁ cittadvayaṁ dviṭṭhānikaṁ nāma hoti.",
  "tika-abh08t3:24_0": "159.",
  "tika-abh08t3:24_1": "Paṭisandhiyā ṭhānato paṭisandhiyā kiccavasena bhavaṅgassa ṭhānato bhavaṅgassa kiccavasena cutiyā ṭhānato",
  "tika-abh08t3:24_2": "cutiyā kiccavasena te mahaggatavipākā nava tiṭṭhānikā tikiccāti muninā matā.",
  "tika-abh08t3:25_0": "160-3.Aṭṭha kāmā mahāpākā,",
  "tika-abh08t3:25_1": "paṭisandhibhavaṅgato paṭisandhibhavaṅgavasena tadārammaṇato ceva tadārammaṇavasena ca eva cutiṭṭhānavasena",
  "tika-abh08t3:25_2": "ca aṭṭha cittāni catuṭṭhānikacittāni honti,",
  "tika-abh08t3:25_3": "iti vacanaṁ dhīro niddise,",
  "tika-abh08t3:25_4": "kusalākusalapākopekkhāsahagatadvayaṁ pañcadvāre santīraṇaṁ bhave,",
  "tika-abh08t3:25_5": "chadvārikesupi balavārammaṇe sati tadārammaṇatā siyā.",
  "tika-abh08t3:25_6": "Paṭisandhibhavaṅgānaṁ ṭhānavasena ca cutiṭṭhānavasena ca idaṁ cittadvayaṁ pañcaṭṭhānikacittaṁ nāmāti udīritaṁ muninā.",
  "tika-abh08t3:26_0": "164.Pañcakiccaṁ dvayaṁ cittaṁ,",
  "tika-abh08t3:26_1": "aṭṭhakaṁ pana catukiccaṁ,",
  "tika-abh08t3:26_2": "navakaṁ tikiccaṁ,",
  "tika-abh08t3:26_3": "dve cittuppādā dvikiccā,",
  "tika-abh08t3:26_4": "imesaṁ imehi cittuppādehi sesaṁ ekakaṁ kiccaṁ.",
  "tika-abh08t3:27_0": "165.",
  "tika-abh08t3:28_0": "Bhavaṅgāvajjanañceva, dassanaṁ sampaṭicchanaṁ;",
  "tika-abh08t3:29_0": "Santīraṇaṁ voṭṭhabbanaṁ, javanaṁ bhavati sattamaṁ.",
  "tika-abh08t3:30_0": "166.Chabbidhaṁ hoti taṁ channaṁ taṁ cittaṁ channaṁ cakkhusotaghānajivhākāyamanoviññāṇānaṁ pabhedato chabbidhaṁ hoti,",
  "tika-abh08t3:30_1": "cakkhusotaghānajivhākāyamanodhātumanoviññāṇadhātūnaṁ sattannaṁ vasena cittaṁ sattadhā hoti.",
  "tika-abh08t3:31_0": "167.Ekekārammaṇaṁ chakkaṁ,",
  "tika-abh08t3:31_1": "pañcārammaṇabhedato chaḷārammaṇato ceva chaḷārammaṇacittavasena mano cittaṁ aṭṭhavidhaṁ hoti.",
  "tika-abh08t3:32_0": "168.Tattha tasmiṁ citte dvepañcaviññāṇā ekekagocarā honti,",
  "tika-abh08t3:32_1": "dve cittuppādā rūpārammaṇikā,",
  "tika-abh08t3:32_2": "dve dve cittuppādā saddādigocarā.",
  "tika-abh08t3:33_0": "169.",
  "tika-abh08t3:33_1": "Pañcābhiññāvivajjitaṁ sabbaṁ mahaggataṁ,",
  "tika-abh08t3:33_2": "sabbaṁ lokuttarañca iti idaṁ cittaṁ ekekārammaṇaṁ bhave.",
  "tika-abh08t3:34_0": "170. Idaṁ chakkaṁ ekekārammaṇaṁ vibhāvinā ñeyyaṁ, manodhātuttayaṁ pañcārammaṇikaṁ nāma bhave.",
  "tika-abh08t3:35_0": "171.",
  "tika-abh08t3:35_1": "Kāmāvacaracittāni cattālīsaṁ tathā ekekaṁ sabbāni abhiññāni ca chaḷārammaṇikānīti chaḷārammaṇikāni nāma paṇḍitena viññeyyāni.",
  "tika-abh08t3:36_0": "172.",
  "tika-abh08t3:36_1": "Sattaviññāṇadhātūsu pacchimaṁ manoviññāṇadhātuñca kusalākusalābyākatavasena tidhā katvā navavidhaṁ cittaṁ hoti.",
  "tika-abh08t3:37_0": "173. Manoviññāṇadhātuyā bhedo puññāpuññavaseneva vipākakiriyabhedato chasattatividho hoti.",
  "tika-abh08t3:38_0": "174. Manodhātuṁ vipākakiriyabhedato dvidhā katvā pubbe vuttehi navadhā cittehi mānasaṁ dasadhā hoti.",
  "tika-abh08t3:39_0": "175.Pacchimaṁ dhātudvayaṁ manodhātumanoviññāṇadhātudvayaṁ,",
  "tika-abh08t3:39_1": "manodhātuṁ kusalavipākaakusalavipākakiriyāvasena tidhā katvā,",
  "tika-abh08t3:39_2": "manoviññāṇadhātuñca kusalākusalābyākatavasena tividhā katvā cakkhusotaghānajivhākāyaviññāṇehi saha cittaṁ ekādasavidhaṁ hoti,",
  "tika-abh08t3:39_3": "iti idaṁ vacanaṁ paṇḍito paridīpaye.",
  "tika-abh08t3:40_0": "176.",
  "tika-abh08t3:40_1": "Manoviññāṇadhātumpi kusalākusalādito kusalākusalavipākakiriyāvasena catudhā vibhajitvāna taṁ cittaṁ cakkhusotaghānajivhākāyaviññāṇehi",
  "tika-abh08t3:40_2": "saha tippakārāya manodhātuyā ca saha dvādasadhāpi dhīro vade.",
  "tika-abh08t3:41_0": "177-9.",
  "tika-abh08t3:41_1": "Cittaṁ cuddasaṭṭhānabhedena cuddasadhā bhave,",
  "tika-abh08t3:41_2": "paṭisandhiyā vasena ca bhavaṅgavasena ca cutiyā vasena ca āvajjanassa vasena ca pañcannaṁ dassanādīnaṁ",
  "tika-abh08t3:41_3": "kiccānaṁ vasena ca sampaṭicchanacetaso vasena ca santīraṇassa vasena ca voṭṭhabbanajavanānaṁ vasena ca,",
  "tika-abh08t3:41_4": "yathā evaṁ tadārammaṇacittassa vasena cāti evaṁ iminā pakārena ṭhānabhedato kiccabhedena cuddasadhā cittaṁ hoti,",
  "tika-abh08t3:41_5": "iti idaṁ vacanaṁ dhīro paridīpaye paridīpeyya.",
  "tika-abh08t3:42_0": "180.Bhūmipuggalanānattavasena bhūminānattavasena,",
  "tika-abh08t3:42_1": "puggalanānattavasena ca cittānaṁ pavattito idaṁ cittaṁ bahudhā hoti,",
  "tika-abh08t3:42_2": "iti vacanañca dhīro vibhāvaye pakāseyya.",
  "tika-abh08t3:43_0": "181.Idha imasmiṁ sāsane yo bhikkhu matimā imasmiṁ ekavidhādinaye kusalo cheko hoti,",
  "tika-abh08t3:43_1": "abhidhamme pavattā atthā tassa bhikkhuno hatthagatā hatthapaviṭṭhā āmalakā viya suddhamaṇikā viya honti.",
  "tika-abh08t3:44_0": "Iti abhidhammāvatāraṭīkāya",
  "tika-abh08t3:45_0": "Ekavidhādiniddesavaṇṇanā niṭṭhitā.",
  "tika-abh08t3:46_0": "Catuttho paricchedo."
}