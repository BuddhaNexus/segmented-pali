{
  "anya-e0903n1:0_0": "Nidānavaggapāḷi",
  "anya-e0903n1:1_0": "Nidānasaṁyutta",
  "anya-e0903n1:2_0": "Paṭiccasamuppādasutta",
  "anya-e0903n1:3_0": "Pucchā –",
  "anya-e0903n1:3_1": "tenāvuso bhagavatā…pe…",
  "anya-e0903n1:3_2": "sammāsambuddhena nidānavaggasaṁyutte paṭhamaṁ saṁgītaṁ paṭiccasamuppādasuttaṁ kattha taṁ ārabbha kismiṁ vatthusmiṁ kathañca bhāsitaṁ.",
  "anya-e0903n1:4_0": "Vissajjanā –",
  "anya-e0903n1:4_1": "sāvatthiyaṁ bhante pañcasate janapadavāsino bhikkhū ārabbha bhāsitaṁ.",
  "anya-e0903n1:4_2": "Pañcasatā bhante janapadavāsino bhikkhū sabbe ugghāṭitaññuno dhutaṅgadharā āraddhavīriyā yuttayogā vipassakā",
  "anya-e0903n1:4_3": "saṇhaṁ sukhumaṁ suññataṁ paccayākāradhammadesanaṁ patthayamānā bhagavantaṁ abhivādetvā bhagavantaṁ parivāretvā",
  "anya-e0903n1:4_4": "nisīdiṁsu.",
  "anya-e0903n1:4_5": "Tasmiṁ vatthusmiṁ “paṭiccasamuppādaṁ vo bhikkhave desessāmi,",
  "anya-e0903n1:4_6": "taṁ suṇātha sādhukaṁ manasi karotha,",
  "anya-e0903n1:4_7": "bhāsissāmī”ti evamādinā bhante bhagavatā bhāsitaṁ.",
  "anya-e0903n1:5_0": "Katamo ca bhikkhave paṭiccasamuppādo.",
  "anya-e0903n1:5_1": "Avijjāpaccayā bhikkhave saṅkhārā,",
  "anya-e0903n1:5_2": "saṅkhārapaccayā viññāṇaṁ (peyyāla) jātipaccayā jarāmaraṇaṁ sokaparidevadukkhadomanassupāsā sambhavanti,",
  "anya-e0903n1:5_3": "evametassa kevalassa dukkhandhassa samudayo hoti.",
  "anya-e0903n1:5_4": "Ayaṁ vuccati bhikkhave paṭiccasamuppādo.",
  "anya-e0903n1:6_0": "Avijjāya tveva asesavirāganirodho saṅkhāranirodho (peyyāla) jātinirodhā jarāmaraṇaṁ sokaparidevadukkhadomanassupāyāsā nirujjhanti,",
  "anya-e0903n1:6_1": "evametassa kevalassa dukkhakkhandhassa nirodho hoti –",
  "anya-e0903n1:7_0": "Vibhaṅgasutta",
  "anya-e0903n1:8_0": "Pucchā –",
  "anya-e0903n1:8_1": "tatthāvuso dutiyaṁ saṁgītaṁ vibhaṅgasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n1:9_0": "Vissajjanā –",
  "anya-e0903n1:9_1": "sāvatthiyaṁ bhante pañcasate janapadavāsino vipañcitaññuno bhikkhū ārabbha bhāsitaṁ.",
  "anya-e0903n1:9_2": "Pañcasatā bhante janapadavāsikā bhikkhū vipañcitaññuno dhutaṅgadharā āraddhavīriyā yuttayogā vissakā",
  "anya-e0903n1:9_3": "saṇhaṁ sukhumaṁ suññatapaṭisaṁyuttaṁ paccayākāradhammadesanaṁ patthayamānā bhagavantaṁ parivāretvā nisīdiṁsu.",
  "anya-e0903n1:9_4": "Tasmiṁ vatthusmiṁ “paṭicca samuppādaṁ vo bhikkhave dedessāmi vibhajissāmi,",
  "anya-e0903n1:9_5": "taṁ suṇātha sādhukaṁ manasikarotha,",
  "anya-e0903n1:9_6": "bhāsissāmī”ti evamādinā bhante bhagavatā bhāsitaṁ.",
  "anya-e0903n1:10_0": "Pañcaverabhayasutta",
  "anya-e0903n1:11_0": "Pucchā – pañcaverabhayasuttaṁ panāvuso bhagavatā kattha kaṁ ārabbha kathañca bhāsitaṁ.",
  "anya-e0903n1:12_0": "Vissajjanā –",
  "anya-e0903n1:12_1": "sāvatthiyaṁ bhante anāthapiṇḍikaṁ gahapatiṁ ārabbha “yato kho gahapati ariyasāvakassa pañca bhayāni verāni vūpasantāni honti,",
  "anya-e0903n1:12_2": "catūhi ca sotāpattiyaṅgehi samannāgato hoti,",
  "anya-e0903n1:12_3": "ariyo cassa ñāyo paññāya sudiṭṭho hoti suppaṭividdho,",
  "anya-e0903n1:12_4": "so ākaṅkhamāno attanāva attānaṁ byākareyya khīṇanirayomi khīṇatiracchānayoni khīṇapettivisayo khīṇāpāyaduggativinipāto,",
  "anya-e0903n1:12_5": "sotāpannohamasmi avinipātadhammo niyato sambodhiparāyano”ti evaṁ kho bhante bhagavatā bhāsitaṁ.",
  "anya-e0903n1:13_0": "Pucchā –",
  "anya-e0903n1:13_1": "kathañcāvusotattha bhagavatā ariyasāvakassa pañcannaṁ bhayānaṁ verānaṁ vūpasantatā pakāsitā.",
  "anya-e0903n1:14_0": "Vissajjanā –",
  "anya-e0903n1:14_1": "“katamāni pañca bhayāni verāni vūpasantāni honti.",
  "anya-e0903n1:14_2": "Yaṁ gahapati pāṇātipātī pāṇātipātapaccayā diṭṭhadhammikampi bhayaṁ veraṁ pasavati,",
  "anya-e0903n1:14_3": "samparāyikampi bhayaṁ veraṁ pasavati,",
  "anya-e0903n1:14_4": "cetasikampi dukkhaṁ domanassaṁ paṭisaṁvedayati.",
  "anya-e0903n1:14_5": "Pāṇātipātā ṭiviratassa evaṁ taṁ bhayaṁ veraṁ vūpasantaṁ hotī”ti evamādinā bhante tattha bhagavatā ariyasāvakassa",
  "anya-e0903n1:14_6": "pañcannaṁ bhayānaṁ verānaṁ vūpasantatā pakāsitā.",
  "anya-e0903n1:15_0": "Pucchā –",
  "anya-e0903n1:15_1": "kathañcāvuso tattha bhagavatā ariyasāvakassa catūhi sotāpattiyaṅgehi samannāgatatā pakāsitā.",
  "anya-e0903n1:16_0": "Vissajjanā –",
  "anya-e0903n1:16_1": "katamehi catūhi sotāpattiyaṅgehi samannāgato hoti.",
  "anya-e0903n1:16_2": "Idha gahapati ariyasāvako buddhe aveccappasādena samannāgato hoti “itipiso bhagavā arahaṁ sammāsambuddho",
  "anya-e0903n1:16_3": "vijjācaraṇasampanno sugato lokavidū anuttaropurisadammasārathi satthādevamanussānaṁ buddho bhagavā”ti",
  "anya-e0903n1:16_4": "evamādinā bhante tattha bhagavatā ariyasāvakassa catūhi sotāpattiyaṅgehi samannāgatatā pakāsitā.",
  "anya-e0903n1:17_0": "Pucchā –",
  "anya-e0903n1:17_1": "kathañcāvuso tattha bhagavatā ariyasāvakena ariyassa ñāyassa paññāya sudiṭṭhatā suppaṭividdhatā pakāsitā.",
  "anya-e0903n1:18_0": "Vissajjanā –",
  "anya-e0903n1:18_1": "katamo cassa ariyo ñāyo paññāya sudiṭṭho hoti suppaṭividdho.",
  "anya-e0903n1:18_2": "Idha gahapati ariyasāvako paṭiccasamuppādaññeva sādhukaṁ yoniso manasi karoti “iti imasmiṁ sati idaṁ hoti,",
  "anya-e0903n1:18_3": "imasmiṁ asati idaṁ na hoti,",
  "anya-e0903n1:18_4": "imassuppādā idaṁ uppajjati,",
  "anya-e0903n1:18_5": "imassa nirodhā idaṁ nirujjhati,",
  "anya-e0903n1:18_6": "yadidaṁ avijjāpaccayā (peyyāla) evametassa kevalassa dukkhakkhandhassa nirodho hotī”ti,",
  "anya-e0903n1:18_7": "evaṁ kho bhante bhagavatā tattha ariyasāvakena ariyassa ñāyassa paññāya sudiṭṭhatā suppaṭividdhatā pakāsitā.",
  "anya-e0903n1:19_0": "Yato kho gahapati ariyasāvakassa imāni pañca bhayāni verāni vūpasantāni honti.",
  "anya-e0903n1:19_1": "Imehi catūhi sotāpattiyaṅgehi samannāgato hoti.",
  "anya-e0903n1:19_2": "Ayañcassa ariyo ñāyo paññāya sudiṭṭho hoti suppaṭividdho–",
  "anya-e0903n1:20_0": "Dukkhasutta",
  "anya-e0903n1:21_0": "Pucchā – dukkhasuttaṁ panāvuso bhagavatā kattha kaṁ ārabbha kathañca bhāsitaṁ.",
  "anya-e0903n1:22_0": "Vissajjanā –",
  "anya-e0903n1:22_1": "sāvatthiyaṁ bhante sambahule bhikkhū ārabbha “dukkhassa bhikkhave samudayañca atthaṅgamañca desessāmī”ti evamādinā bhagavatā bhāsitaṁ.",
  "anya-e0903n1:23_0": "Pucchā – kathañcāvuso tattha bhagavatā dukkhasamudayo pakāsito.",
  "anya-e0903n1:24_0": "Vissajjanā –",
  "anya-e0903n1:24_1": "katamo ca bhikkhave dukkhassa samudayo.",
  "anya-e0903n1:24_2": "Cakkhuñca paṭicca rūpe ca uppajjati cakkhuviññāṇaṁ,",
  "anya-e0903n1:24_3": "tiṇṇaṁ saṅgati phasso,",
  "anya-e0903n1:24_4": "phassapaccayā vedanā,",
  "anya-e0903n1:24_5": "vedanāpaccayā taṇhā.",
  "anya-e0903n1:24_6": "Ayaṁ kho bhikkhave dukkhassa samudayo.",
  "anya-e0903n1:24_7": "Sotañca paṭicca sadde ca uppajjati sotaviññāṇaṁ…pe…",
  "anya-e0903n1:24_8": "ghānañca paṭicca gandhe ca…pe…",
  "anya-e0903n1:24_9": "jivhañca paṭicca rase ca…pe…",
  "anya-e0903n1:24_10": "kāyañca paṭicca phoṭṭhabbe ca…pe…",
  "anya-e0903n1:24_11": "manañca paṭicca dhamme ca uppajjati manoviññāṇaṁ,",
  "anya-e0903n1:24_12": "tiṇṇaṁ saṅgati phasso,",
  "anya-e0903n1:24_13": "phassapaccayā vedanā,",
  "anya-e0903n1:24_14": "vedanāpaccayā taṇhā.",
  "anya-e0903n1:24_15": "Ayaṁ kho bhikkhave dukkhassa samudayoti evaṁkho bhante tattha bhagavatā dukkhassa samudayo pakāsito.",
  "anya-e0903n1:25_0": "Pucchā – kathañcāvuso tattha bhagavatā dukkhassa atthaṅgamo pakāsito.",
  "anya-e0903n1:26_0": "Vissajjanā –",
  "anya-e0903n1:26_1": "katamo ca bhikkhave dukkhassa atthaṅgamo.",
  "anya-e0903n1:26_2": "Cakkhuñca paṭicca rūpe ca uppajjati cakkhuviññāṇaṁ,",
  "anya-e0903n1:26_3": "tiṇṇaṁ saṅgati phasso,",
  "anya-e0903n1:26_4": "phassapaccayā vedanā,",
  "anya-e0903n1:26_5": "vedanāpaccayā taṇhā,",
  "anya-e0903n1:26_6": "tassāyeva taṇhāya asesavirāganirodhā upādānanirodho upādānanirodhā bhavanirodho,",
  "anya-e0903n1:26_7": "bhavanirodhā jātinirodho,",
  "anya-e0903n1:26_8": "jātinirodhā jarāmaraṇaṁ sokaparidevadukkhadomanassupāyāsā nirujjhanti.",
  "anya-e0903n1:26_9": "Evametassa kevalassa dukkhakkhandhassa nirodho hotīti evamādinā bhante tattha bhagavatā dukkhassa atthaṅgamo pakāsito.",
  "anya-e0903n1:27_0": "Puttamaṁsūpamasutta",
  "anya-e0903n1:28_0": "Pucchā –",
  "anya-e0903n1:28_1": "puttamaṁsūpamasuttaṁ panāvuso bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n1:29_0": "Vissajjanā –",
  "anya-e0903n1:29_1": "sāvatthiyaṁ bhante sambahule adhunā pabbajite bhikkhū ārabbha bhāsitaṁ.",
  "anya-e0903n1:29_2": "Bhagavato ca bhante bhikkhusaṅghassa ca mahālābhasakkāro udapādi,",
  "anya-e0903n1:29_3": "ekacce ca bhante bhikkhū navā acirapabbajitā kulaputtā āhāraṁ apaccavekkhitvā paribhuñjiṁsu.",
  "anya-e0903n1:29_4": "Tasmiṁ bhante vatthusmiṁ “cattārome bhikkhave āhārā bhūtānaṁ vā sattānaṁ ṭhitiyā sambhavesīnaṁ vā anuggahāya.",
  "anya-e0903n1:29_5": "Katame cattāro kabaḷīkāro āhāro oḷāriko vā sukhumo vā phasso dutiyo manosañcetanā tatiyā viññāṇaṁ catuttha”nti evaṁ kho bhante bhagavatā bhāsitaṁ.",
  "anya-e0903n1:30_0": "Pucchā – kathañcāvuso tattha kabaḷīkārassa āhārassa daṭṭhabbākāro bhagavatā pakāsito.",
  "anya-e0903n1:31_0": "Vissajjanā –",
  "anya-e0903n1:31_1": "seyyathāpi bhikkhave dve jāyampatikā parittaṁ sambalaṁ ādāya kantāramaggaṁ paṭipajjeyyuṁ.",
  "anya-e0903n1:31_2": "Tesamassa ekaputtako piyo manāpoti evamādinā bhante tattha bhagavatā kabaḷīkārassa āhārassa daṭṭhabbākāro pakāsito.",
  "anya-e0903n1:32_0": "Pucchā – kathañcāvuso tattha bhagavatā phassāhārassa daṭṭhabbākāro pakāsito.",
  "anya-e0903n1:33_0": "Vissajjanā –",
  "anya-e0903n1:33_1": "seyyathāpi bhikkhave gāvī niccammā kuṭṭaṁ ce nissāya tiṭṭheyya,",
  "anya-e0903n1:33_2": "ye kuṭṭanissitā pāṇā,",
  "anya-e0903n1:33_3": "te naṁ khādeyyuṁ.",
  "anya-e0903n1:33_4": "Rukkhaṁ ce nissāya tiṭṭheyya.",
  "anya-e0903n1:33_5": "Udakaṁ ce nissāya tiṭṭheyya.",
  "anya-e0903n1:33_6": "Ākāsaṁ ce nissāya tiṭṭheyya,",
  "anya-e0903n1:33_7": "ye ākāsanissitā pāṇā,",
  "anya-e0903n1:33_8": "te naṁ khādeyyunti evamādinā bhante tattha bhagavatā phassassa āhārassa daṭṭhabbākāro vitthāretvā pakāsito.",
  "anya-e0903n1:34_0": "Evameva khvāhaṁ bhikkhave phassāhāro daṭṭhabboti vadāmi.",
  "anya-e0903n1:35_0": "Pucchā – kathañcāvuso tattha bhagavatā manosañcetanāhārassa daṭṭhabbākāro pakāsito.",
  "anya-e0903n1:36_0": "Vissajjanā –",
  "anya-e0903n1:36_1": "seyyathāpi bhikkhave aṅgārakāsu sādhikaporisā puṇṇā aṅgārānaṁ vītaccikānaṁ vītadhūmānaṁ.",
  "anya-e0903n1:36_2": "Atha puriso āgaccheyya jīvitukāmo amaritukāmo sukha kāmo dukkhappaṭikūloti evamādinā bhante tattha bhagavatā",
  "anya-e0903n1:36_3": "manosañcetanāhārassa daṭṭhabbākāro vitthārena pakāsito.",
  "anya-e0903n1:37_0": "Pucchā – kathañcāvuso tattha bhagavatā viññāṇāhārassa daṭṭhabbākāro pakāsito.",
  "anya-e0903n1:38_0": "Vissajjanā –",
  "anya-e0903n1:38_1": "seyyathāpi bhikkhave coraṁ āgucāriṁ gahetvā rañño dasseyyuṁ “ayaṁ te devacoro āgucārī,",
  "anya-e0903n1:38_2": "imassa yaṁ icchasi,",
  "anya-e0903n1:38_3": "taṁ daṇḍaṁ paṇehī”ti evamādinā bhante tattha bhagavatā viññāṇāhārassa daṭṭhabbākāro pakāsito.",
  "anya-e0903n1:39_0": "Susimaparibbājakasutta",
  "anya-e0903n1:40_0": "Pucchā –",
  "anya-e0903n1:40_1": "tenāvuso bhagavatā…pe…",
  "anya-e0903n1:40_2": "sammāsambuddhena susimaparibbājaka suttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n1:41_0": "Vissajjanā –",
  "anya-e0903n1:41_1": "rājagahe bhante āyasmantaṁ susimaṁ ārabbha bhāsitaṁ.",
  "anya-e0903n1:41_2": "Āyasmā bhante susimo yāvatako bhikkhūhi saddhiṁ ahosi kathāsallāpo,",
  "anya-e0903n1:41_3": "taṁ sabbaṁ bhagavato ārocesi.",
  "anya-e0903n1:41_4": "Tasmiṁ vatthusmiṁ “pubbe kho susima dhammaṭṭhitiñāṇaṁ,",
  "anya-e0903n1:41_5": "pacchā nibbāne ñāṇa”nti evamādinā bhante bhagavatā bhāsitaṁ.",
  "anya-e0903n1:42_0": "Pucchā –",
  "anya-e0903n1:42_1": "kathañcāvuso tattha bhagavā āyasmato susimattherassa sampatiarahattapattassa anuyogavasena paṭipucchitvā",
  "anya-e0903n1:42_2": "paṭipucchitvā uttari dhammadesanaṁ vitthāretvā desesi.",
  "anya-e0903n1:43_0": "Vissajjanā –",
  "anya-e0903n1:43_1": "jātipaccayā jarāmaraṇanti susima passasīti.",
  "anya-e0903n1:43_2": "Evaṁ bhante.",
  "anya-e0903n1:43_3": "Bhavapaccayā jātīti susima passasīti.",
  "anya-e0903n1:43_4": "Evaṁ bhanteti evamādinā bhante bhagavā tattha āyasmato susimassa sampatiarahattapattassa uttaripi anuyogavasena",
  "anya-e0903n1:43_5": "paṭipucchitvā paṭipucchitvā vitthārato dhammaṁ desesi.",
  "anya-e0903n1:44_0": "Tassa me bhante bhagavā accayaṁ accayato paṭiggaṇhātu āyatiṁsaṁvarāya–",
  "anya-e0903n1:45_0": "Abhisamayasaṁyutta",
  "anya-e0903n1:46_0": "Nakhasikhāsutta",
  "anya-e0903n1:47_0": "Pucchā –",
  "anya-e0903n1:47_1": "abhisamayasaṁyutte panāvuso paṭhamaṁ saṁgītaṁ nakhasikhāsuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n1:48_0": "Vissajjanā –",
  "anya-e0903n1:48_1": "sāvatthiyaṁ bhante sambahule bhikkhū ārabbha “taṁ kiṁ maññatha bhikkhave,",
  "anya-e0903n1:48_2": "katamaṁ nu kho bahutaraṁ,",
  "anya-e0903n1:48_3": "yo vāyaṁ mayā paritto nakhasikhāyaṁ paṁsuāropito,",
  "anya-e0903n1:48_4": "ayaṁ vā mahāpathavī”ti evamādinā bhagavatā bhāsitaṁ.",
  "anya-e0903n1:49_0": "Dhātusaṁyutta",
  "anya-e0903n1:50_0": "Caṅkamasutta",
  "anya-e0903n1:51_0": "Pucchā – dhātusaṁyutte panāvuso caṅkamasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n1:52_0": "Vissajjanā –",
  "anya-e0903n1:52_1": "rājagahe bhante sambahule bhikkhū ārabbha “dhātusova bhikkhave sattā saṁsandanti samenti,",
  "anya-e0903n1:52_2": "hīnādhimuttikā hīnādhimuttikehi saddhiṁ saṁsandanti samenti,",
  "anya-e0903n1:52_3": "kalyāṇādhimuttikā kalyāṇādhimuttikehi saddhiṁ saṁsandanti samentī”ti evamādinā bhagavatā bhāsitaṁ.",
  "anya-e0903n1:53_0": "Assaddhasaṁsandanasutta",
  "anya-e0903n1:54_0": "Pucchā – assaddhasaṁsandanasuttaṁ panāvuso bhagavatā kattha kaṁ ārabbha kathañca bhāsitaṁ.",
  "anya-e0903n1:55_0": "Vissajjanā –",
  "anya-e0903n1:55_1": "sāvatthiyaṁ bhante sambahule bhikkhū ārabbha “dhātusova bhikkhave sattā saṁsandanti samenti,",
  "anya-e0903n1:55_2": "assaddhā assaddhehi saddhiṁ saṁsandanti samenti,",
  "anya-e0903n1:55_3": "ahirikā ahirikehi saddhiṁ saṁsandanti samenti,",
  "anya-e0903n1:55_4": "anottappino.",
  "anya-e0903n1:55_5": "Appassutā. Kusītā.",
  "anya-e0903n1:55_6": "Muṭṭhassatino.",
  "anya-e0903n1:55_7": "Duppaññā duppaññehi saddhiṁ saṁsandanti samentī”ti evamādinā bhagavatā bhāsitaṁ.",
  "anya-e0903n1:56_0": "Anamataggasaṁyutta",
  "anya-e0903n1:57_0": "Pathavīsutta",
  "anya-e0903n1:58_0": "Pucchā –",
  "anya-e0903n1:58_1": "anamataggasaṁyutte āvuso dutiyaṁ saṁgītaṁ pathavīsuttaṁ kattha kaṁ ārabbha kathañca bhāsitaṁ.",
  "anya-e0903n1:59_0": "Vissajjanā –",
  "anya-e0903n1:59_1": "sāvatthiyaṁ bhante sambahule bhikkhū ārabbha “anamataggoyaṁ bhikkhave saṁsāro,",
  "anya-e0903n1:59_2": "pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.",
  "anya-e0903n1:59_3": "Seyyathāpi bhikkhave puriso imaṁ mahāpathaviṁ kolaṭṭhimattaṁ kolaṭṭhimattaṁ mattikāguḷikaṁ karitvā nikkhipeyya ‘ayaṁ me piyā,",
  "anya-e0903n1:59_4": "tassa me pitu ayaṁ pitā’ti.",
  "anya-e0903n1:59_5": "Apariyādinnāva bhikkhave tassa purisassa pitupitaro assu.",
  "anya-e0903n1:59_6": "Athāyaṁ mahāpathavī parikkhayaṁ pariyādānaṁ gaccheyya.",
  "anya-e0903n1:59_7": "Taṁ kissahetu,",
  "anya-e0903n1:59_8": "anamataggoyaṁ bhikkhave saṁsāro,",
  "anya-e0903n1:59_9": "pubbā koṭi na paññāyati avijjānīvaraṇānaṁ sattānaṁ taṇhā saṁyojanānaṁ sandhāvataṁ saṁsarataṁ” evamādinā bhagavatā bhāsitaṁ.",
  "anya-e0903n1:60_0": "Evaṁ dīgharattaṁ vo bhikkhave dukkhaṁ paccanubhūtaṁ tibbaṁ paccanubhūtaṁ byasanaṁ paccanubhūtaṁ kaṭasī vaḍḍhitā.",
  "anya-e0903n1:61_0": "Alameva sabbasaṅkhāresu nibbindituṁ,",
  "anya-e0903n1:62_0": "Alaṁ virajjituṁ, alaṁ vimuccituṁ,",
  "anya-e0903n1:63_0": "Assusutta",
  "anya-e0903n1:64_0": "Pucchā – tatthāvuso tatiyaṁ saṁgītaṁ assusuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n1:65_0": "Vissajjanā –",
  "anya-e0903n1:65_1": "sāvatthiyaṁ bhante sambahuleyeva bhikkhū ārabbha “taṁ kiṁ maññatha bhikkhave,",
  "anya-e0903n1:65_2": "katamaṁ nu kho bahutaraṁ,",
  "anya-e0903n1:65_3": "yaṁ vā vo iminā dīghena addhunā sandhāvataṁ saṁsarataṁ amanāpasampayogā manāpavippayogā kandantānaṁ rodantānaṁ assu passannaṁ paggharitaṁ,",
  "anya-e0903n1:65_4": "yaṁ vā catūsu mahāsamuddesu udaka”nti evamādinā bhagavatā bhāsitaṁ.",
  "anya-e0903n1:66_0": "Sāsapasutta",
  "anya-e0903n1:67_0": "Pucchā –",
  "anya-e0903n1:67_1": "tatthāvuso chaṭṭhaṁ saṁgītaṁ sāsapasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n1:68_0": "Vissajjanā –",
  "anya-e0903n1:68_1": "sāvatthiyaṁ bhante aññataraṁ bhikkhuṁ ārabbha bhāsitaṁ.",
  "anya-e0903n1:68_2": "Aññataro bhante bhikkhu bhagavantaṁ etadavoca “kīvadīgho nu kho bhante kappo”ti.",
  "anya-e0903n1:68_3": "Tasmiṁ bhante vatthusmiṁ “dīgho kho bhikkhu kappo,",
  "anya-e0903n1:68_4": "so na sukaro saṅkhātuṁ ettakāni vassāni itivā,",
  "anya-e0903n1:68_5": "(peyyāla) ettakāni vassasatasahassāni itivāti evamādinā bhagavatā bhāsitaṁ.",
  "anya-e0903n1:69_0": "Gaṅgāsutta",
  "anya-e0903n1:70_0": "Pucchā –",
  "anya-e0903n1:70_1": "tenāvuso…pe…",
  "anya-e0903n1:70_2": "sammāsambuddhena anamataggasaṁyutte gaṅgāsuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n1:71_0": "Vissajjanā –",
  "anya-e0903n1:71_1": "rājagahe bhante aññataraṁ brāhmaṇaṁ ārabbha bhāsitaṁ.",
  "anya-e0903n1:71_2": "Aññataro bhante brāhmaṇo bhagavantaṁ etadavoca “kīva-",
  "anya-e0903n1:72_0": "Bahukā nu kho bho gotama kappā abbhatītā atikkantā”ti.",
  "anya-e0903n1:72_1": "Tasmiṁ bhante vatthusmiṁ “bahukā kho brāhmaṇa kappā abbhatītā atikkantā,",
  "anya-e0903n1:72_2": "te na sukarā saṅkhātuṁ ‘ettakā kappā’ iti vā ‘ettakāni kappasatāni’ iti vā ‘ettakāni kappasahassāni’",
  "anya-e0903n1:72_3": "itivā ‘ettakāni kappasatasahassāni’ iti vā”ti eva mādinā bhagavatā bhāsitaṁ.",
  "anya-e0903n1:73_0": "Puggalasutta",
  "anya-e0903n1:74_0": "Pucchā – puggalasuttaṁ panāvuso bhagavatā kattha kaṁ ārabbha kathañca bhāsitaṁ.",
  "anya-e0903n1:75_0": "Vissajjanā –",
  "anya-e0903n1:75_1": "rājagahe bhante sambahule bhikkhū ārabbha “anamataggoyaṁ bhikkhave saṁsāro,",
  "anya-e0903n1:75_2": "pubbākoṭi na paññāyati avijjā nīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.",
  "anya-e0903n1:75_3": "Ekapuggalassa bhikkhave kappaṁ sandhāvato saṁsarato siyā evaṁ mahā aṭṭhikaṅkalo aṭṭhipuñjo aṭṭhirāsi,",
  "anya-e0903n1:75_4": "yathā yaṁ vepullo pabbato.",
  "anya-e0903n1:75_5": "Sace saṁhārako assa,",
  "anya-e0903n1:75_6": "sambhatañca na vinassetyā”ti evamādinā bhagavatā bhāsitaṁ.",
  "anya-e0903n1:76_0": "Duggatasutta, sukhitasutta",
  "anya-e0903n1:77_0": "Pucchā – tatthāvuso duggatasuttañca sukhitasuttañca bhagavatā kattha kaṁ ārabbha kathañca bhāsitaṁ.",
  "anya-e0903n1:78_0": "Vissajjanā –",
  "anya-e0903n1:78_1": "sāvatthiyaṁ bhante sambahule bhikkhū ārabbha “anamataggoyaṁ bhikkhave saṁsāro,",
  "anya-e0903n1:78_2": "pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.",
  "anya-e0903n1:78_3": "Yaṁ bhikkhave passeyyātha duggataṁ durūpetaṁ,",
  "anya-e0903n1:78_4": "niṭṭhamettha gantabbaṁ ‘amhehipi evarūpaṁ paccanubhūtaṁ iminā dīghena addhunā’ti,",
  "anya-e0903n1:78_5": "yaṁ bhikkhave passeyyātha sukhitaṁ susajjitaṁ,",
  "anya-e0903n1:79_0": "Niṭṭhamettha gantabbaṁ,",
  "anya-e0903n1:79_1": "“amhehipi paccanubhūtaṁ iminā dīghena addhunā”ti evamādinā bhagavatā bhāsitaṁ.",
  "anya-e0903n1:80_0": "Tiṁsamattasutta",
  "anya-e0903n1:81_0": "Pucchā – tiṁsamattasuttaṁ panāvuso bhagavatā kattha kaṁ ārabbha kathañca bhāsitaṁ.",
  "anya-e0903n1:82_0": "Vissajjanā –",
  "anya-e0903n1:82_1": "rājagahe bhante tiṁsamatte pāveyyake bhikkhū ārabbha “anamataggoyaṁ bhikkhave saṁsāro,",
  "anya-e0903n1:82_2": "pubbākoṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.",
  "anya-e0903n1:82_3": "Taṁ kiṁ maññatha bhikkhave,",
  "anya-e0903n1:82_4": "katamaṁ nu kho bahutaraṁ,",
  "anya-e0903n1:82_5": "yaṁ vā vo iminā dīghena addhunā sandhāvataṁ saṁsarataṁ sīsacchinnānaṁ lohitaṁ passannaṁ paggharitaṁ,",
  "anya-e0903n1:82_6": "yaṁ vā catūsu mahāsamuddesu udaka”nti evamādinā bhavagatā bhāsitaṁ.",
  "anya-e0903n1:83_0": "Mātusutta",
  "anya-e0903n1:84_0": "Pucchā – mātusuttādīni panāvuso chasuttāni bhagavatā kattha kaṁ ārabbha kathañca bhāsitaṁ.",
  "anya-e0903n1:85_0": "Vissajjanā –",
  "anya-e0903n1:85_1": "sāvatthiyaṁ bhante sambahule bhikkhū ārabbha “anamataggoyaṁ bhikkhave saṁsāro,",
  "anya-e0903n1:85_2": "pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.",
  "anya-e0903n1:85_3": "Na so bhikkhave satto sulabharūpo,",
  "anya-e0903n1:85_4": "yo na mātābhūtapubbo iminā dīghena addhunā.",
  "anya-e0903n1:85_5": "Yo na pitābhūtapubbo.",
  "anya-e0903n1:85_6": "Yo na bhātābhūtapubbo.",
  "anya-e0903n1:85_7": "Yo na bhaginibhūtapubbo.",
  "anya-e0903n1:85_8": "Yo na puttabhūtapubbo.",
  "anya-e0903n1:85_9": "Yo na dhītābhūtapubbo iminā dīghena addhunā”ti evamādinā bhante bhagavatā bhāsitaṁ.",
  "anya-e0903n1:86_0": "Kassapasaṁyutta",
  "anya-e0903n1:87_0": "Candūpamasutta",
  "anya-e0903n1:88_0": "Pucchā – kassapasaṁyutte panāvuso candūpamasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n1:89_0": "Vissajjanā –",
  "anya-e0903n1:89_1": "sāvatthiyaṁ bhante sambahule bhikkhū ārabbha “candūpamā bhikkhave kulāni upasaṅkamatha apakasseva kāyaṁ apakassa cittaṁ niccanavakā kulesu appagabbhā.",
  "anya-e0903n1:89_2": "Seyyathāpi bhikkhave puriso jarudapānaṁ vā olokeyya pabbatavisamaṁ vā nadīviduggaṁ vā apakasseva kāyaṁ apakassa cittaṁ.",
  "anya-e0903n1:89_3": "Evameva kho bhikkhave candūpamā kulāni upasaṅkamatha apakasseva kāyaṁ apakassa cittaṁ niccanavakā kulesu appagabbhā”ti evamādinā bhagavatā bhāsitaṁ.",
  "anya-e0903n1:90_0": "Taṁ kiṁ maññatha bhikkhave, kathaṁ rūpā bhikkhu arahati kulāni upasaṅkamituṁ.",
  "anya-e0903n1:91_0": "Pucchā –",
  "anya-e0903n1:91_1": "kathañcāvuso tattha bhagavatā parisuddhāparisuddha dhammadesanaṁ dassetvā bhikkhūnaṁ ovādo dinno.",
  "anya-e0903n1:92_0": "Vissajjanā –",
  "anya-e0903n1:92_1": "“taṁ kiṁ maññatha bhikkhave,",
  "anya-e0903n1:92_2": "kathaṁ rūpassa bhikkhuno aparisuddhā dhammadesanā hoti,",
  "anya-e0903n1:92_3": "kathaṁ rūpassa bhikkhuno parisuddhā dhammadesanā hotī”ti evamādinā parisuddhāparisuddhadhammadesanā vitthārato",
  "anya-e0903n1:92_4": "dassetvā “kassapena vā hi vo bhikkhave ovadissāmi yo vā panassa kassapasadiso,",
  "anya-e0903n1:92_5": "ovaditehi ca pana vo tathattāya paṭipajjitabba”nti.",
  "anya-e0903n1:92_6": "Evaṁ kho bhante bhagavato bhikkhūnaṁ ovādo dinno.",
  "anya-e0903n1:93_0": "Yo hi koci bhikkhave bhikkhu evaṁcitto paresaṁ dhammaṁ deseti “aho vata me dhammaṁ suṇeyyuṁ,",
  "anya-e0903n1:93_1": "sutvā ca pana dhammaṁ pasīdeyyuṁ,",
  "anya-e0903n1:93_2": "pasannā ca me pasannākāraṁ kareyyuṁ–",
  "anya-e0903n1:94_0": "Svākkhāto bhagavatā dhammo sandiṭṭhiko akāliko ehi passiko opaneyyiko paccattaṁ veditabbo viññūhi–",
  "anya-e0903n1:95_0": "Kassapena vā hi vo bhikkhave ovadissāmi yo vā panassa kassapasadiso,",
  "anya-e0903n1:95_1": "ovaditehi ca pana vo tathattāya paṭipajjitabbaṁ–",
  "anya-e0903n1:96_0": "Kulūpakasutta",
  "anya-e0903n1:97_0": "Pucchā –",
  "anya-e0903n1:97_1": "tenāvuso bhagavatā…pe…",
  "anya-e0903n1:97_2": "sammāsambuddhena kassapasaṁyutte catutthaṁ kulūpakasuttaṁ kattha kaṁ ārabbha kathañca bhāsitaṁ.",
  "anya-e0903n1:98_0": "Vissajjanā –",
  "anya-e0903n1:98_1": "sāvatthiyaṁ bhante sambahule bhikkhū ārabbha “taṁ kiṁ maññatha bhikkhave,",
  "anya-e0903n1:98_2": "kathaṁ rūpo bhikkhu arahati kulūpako hotuṁ,",
  "anya-e0903n1:98_3": "kathaṁ rūpo bhikkhu na arahati kulūpako hotu”nti evamādinā bhagavatā bhāsitaṁ.",
  "anya-e0903n1:99_0": "Kassapena vā hi vo bhikkhave ovadissāmi yo vā panassa kassapasadiso,",
  "anya-e0903n1:99_1": "ovaditehi ca pana vo tathattāya paṭipajjitabbaṁ.",
  "anya-e0903n1:100_0": "Dutiya ovādasutta",
  "anya-e0903n1:101_0": "Pucchā – tatthevāvuso bhagavatā dutiya ovādasuttaṁ kattha kena saddhiṁ kathañca bhāsitaṁ.",
  "anya-e0903n1:102_0": "Vissajjanā –",
  "anya-e0903n1:102_1": "rājagahe bhante āyasmatā mahākassapena saddhiṁ “ovada kassapa bhikkhū,",
  "anya-e0903n1:102_2": "karohi kassapa bhikkhūnaṁ dhammiṁ kathaṁ,",
  "anya-e0903n1:102_3": "ahaṁ vā kassapa bhikkhū ovadeyyaṁ tvaṁ vā,",
  "anya-e0903n1:102_4": "ahaṁ vā bhikkhūnaṁ dhammiṁ kathaṁ kareyyaṁ tvaṁ vā”ti evamādinā bhagavatā bhāsitaṁ.",
  "anya-e0903n1:103_0": "Yassa kassaci bhante saddhā natthi kusalesu dhammesu,",
  "anya-e0903n1:103_1": "hirī natthi.",
  "anya-e0903n1:103_2": "Ottappaṁ natthi.",
  "anya-e0903n1:103_3": "Vīriyaṁ natthi.",
  "anya-e0903n1:103_4": "Paññā natthi kusalesu dhammesu.",
  "anya-e0903n1:104_0": "Tatiya ovādasutta",
  "anya-e0903n1:105_0": "Pucchā – tatthevāvuso bhagavatā tatiyaovādasuttaṁ kattha kena saddhiṁ kathañca bhāsitaṁ.",
  "anya-e0903n1:106_0": "Vissajjanā –",
  "anya-e0903n1:106_1": "rājagahe bhante āyasmatāyeva mahākassapena saddhiṁ “ovada kassapa bhikkhū.",
  "anya-e0903n1:106_2": "Karohi kassapa bhikkhūnaṁ dhammiṁ kathaṁ,",
  "anya-e0903n1:106_3": "ahaṁ vā kassapa bhikkhū ovadeyyaṁ tvaṁ vā.",
  "anya-e0903n1:106_4": "Ahaṁ vā bhikkhūnaṁ dhammaṁ kathaṁ kareyyaṁ tvaṁ vā”ti evamādinā bhagavatā bhāsitaṁ.",
  "anya-e0903n1:107_0": "Dubbacā kho bhante etarahi bhikkhū dovacassakaraṇehi dhammehi samannāgatā akkhamā appadakkhiṇaggāhino anusāsaniṁ–",
  "anya-e0903n1:108_0": "Saddhammappatirūpakasutta",
  "anya-e0903n1:109_0": "Pucchā –",
  "anya-e0903n1:109_1": "tatthevāvuso bhagavatā pariyosānaṁ saddhammappatirūpakasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n1:110_0": "Vissajjanā –",
  "anya-e0903n1:110_1": "sāvatthiyaṁ bhante āyasmantaṁyeva mahākassapaṁ ārabbha bhāsitaṁ.",
  "anya-e0903n1:110_2": "Āyasmā bhante mahākassapo bhagavantaṁ etadevoca “ko nu kho bhante hetu ko paccayo,",
  "anya-e0903n1:110_3": "yena pubbe appatarāni ceva sikkhāpadāni ahesuṁ,",
  "anya-e0903n1:110_4": "bahutarā ca bhikkhū aññāya saṇṭhahiṁsu.",
  "anya-e0903n1:110_5": "Ko pana bhante hetu ko paccayo,",
  "anya-e0903n1:110_6": "yenetarahi bahutarāni ceva sakkhāpadāni appatarā ca bhikkhū aññāya saṇṭhahantī”ti.",
  "anya-e0903n1:110_7": "Tasmiṁ bhante vatthusmiṁ “evañcetaṁ kassapa hoti sattesu hāyamānesu saddhamme antaradhāyamāne bahutarāniceva sikkhāpadāni honti,",
  "anya-e0903n1:110_8": "appatarāca bhikkhū aññāya saṇṭhahantī”ti evamādinā bhagavatā bhāsitaṁ.",
  "anya-e0903n1:111_0": "Lābhasakkārasaṁyutta",
  "anya-e0903n1:112_0": "Mīḷhakasutta",
  "anya-e0903n1:113_0": "Pucchā –",
  "anya-e0903n1:113_1": "tenāvuso…pe…",
  "anya-e0903n1:113_2": "sammāsambuddhena lābhasakkāraṁyutte pañcamaṁ saṁgītaṁ mīḷhakasuttaṁ kattha kaṁ ārabbha kathañca bhāsitaṁ.",
  "anya-e0903n1:114_0": "Vissajjanā –",
  "anya-e0903n1:114_1": "sāvatthiyaṁ bhante sambahule bhikkhū ārabbha “dāruṇo bhikkhave lābhasakkārasiloko pharuso antarāyiko anuttarassa yogakkhemassa adhigamāya.",
  "anya-e0903n1:114_2": "Seyyathāpi bhikkhave mīḷhakā gūthādī gūthapūrā puṇṇā gūthassa,",
  "anya-e0903n1:114_3": "purato cassa mahāgūthapuñjo,",
  "anya-e0903n1:114_4": "sā tena aññā mīḷhakā atimaññeyya “ahamhi gūthādī gūthapūrā puṇṇā gūthassa,",
  "anya-e0903n1:114_5": "purato ca myāyaṁ mahāgūthapuñjo”ti evamādinā bhagavatā bhāsitaṁ.",
  "anya-e0903n1:115_0": "Taṁ hi tassa bhikkhave moghapurisassa hoti dīgharattaṁ ahitāya dukkhāya.",
  "anya-e0903n1:116_0": "Evaṁ dāruṇo kho bhikkhave lābhasakkārasiloko.",
  "anya-e0903n1:117_0": "Tasmātiha bhikkhave evaṁ sikkhitabbaṁ,",
  "anya-e0903n1:117_1": "“uppannaṁ lābhasakkārasi lokaṁ pajahissāma,",
  "anya-e0903n1:117_2": "na ca no uppanno lābhasakkārasiloko cittaṁ pariyādāya ṭhassabhī”ti,",
  "anya-e0903n1:117_3": "evañhi kho bhikkhave sikkhitabbaṁ.",
  "anya-e0903n1:118_0": "Ekaputtakasutta",
  "anya-e0903n1:119_0": "Pucchā –",
  "anya-e0903n1:119_1": "tattho āvuso porāṇakehi dhammasaṁgāhakehi saṁgītaṁ ekaputtakasuttaṁ kattha kaṁ ārabbhaṁ kathañca bhāsitaṁ.",
  "anya-e0903n1:120_0": "Vissajjanā –",
  "anya-e0903n1:120_1": "sāvatthiyaṁ bhante sambahule bhikkhū ārabbha “dāruṇo bhikkhave lābhasakkārasiloko kaṭuko pharuso antarāyiko anuttarassa yogakkhemassa adhigamāya,",
  "anya-e0903n1:120_2": "saddhā bhikkhave upāsikā ekaputtakaṁ piyaṁ manāpaṁ evaṁ sammāāyācamānā āyāceyya tādiso tāta bhavāhi,",
  "anya-e0903n1:120_3": "yādiso citto ca gahapati hatthako ca āḷavako”ti evamādinā bhagavatā bhāsitaṁ.",
  "anya-e0903n1:121_0": "Esā bhikkhave tulā etaṁ pamāṇaṁ mama sāvakānaṁ upāsakānaṁ yadidaṁ citto ca gahapati hatthako ca āḷavako.",
  "anya-e0903n1:122_0": "Sace kho tvaṁ tāta agārasmā anagāriyaṁ pabbajasi, tādiso tāta bhavāhi, yādisā sāriputtamoggallānā.",
  "anya-e0903n1:123_0": "Mā ca kho tvaṁ tāta sekhaṁ appattamānasaṁ lābhasakkārasiloko anupāpuṇātu–",
  "anya-e0903n1:124_0": "Evaṁ dāruṇo bhikkhave lābhasakkārasiloko kaṭuko pharuso antarāyiko anuttarassa yogakkhemassa adhigamāya.",
  "anya-e0903n1:125_0": "Ekavītusutta",
  "anya-e0903n1:126_0": "Pucchā –",
  "anya-e0903n1:126_1": "tattheva āvuso porāṇakehi dhammasaṁgāyakehi saṁgītaṁ ekadhītusuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n1:127_0": "Vissajjanā –",
  "anya-e0903n1:127_1": "sāvatthiyaṁyeva bhante sambahule bhikkhū ārabbha “dāruṇo bhikkhave lābhasakkārasiloko kaṭuko pharuso antarāyiko anuttarassa yogakkhemassa adhigamāya.",
  "anya-e0903n1:127_2": "Saddhā bhikkhave upāsikā ekaṁ dhītaraṁ piyaṁ manāpaṁ evaṁ sammā āyācamānā āyāceyya ‘tādisā ayye bhavāhi,",
  "anya-e0903n1:127_3": "yādisā khujjuttarā ca upāsikā veḷukaṇḍakiyā ca nandamātā’ti.",
  "anya-e0903n1:127_4": "Esā bhikkhave tulā etaṁ pamāṇaṁ mama sāvikānaṁ upāsikānaṁ,",
  "anya-e0903n1:127_5": "yadidaṁ khujjuttarā ca upāsikā veḷukaṇḍakiyā ca nandamātā”ti evamādinā bhante bhagavatā bhāsitaṁ.",
  "anya-e0903n1:128_0": "Sace kho tvaṁ ayye agārasmā anagāriyaṁ pabbajasi,",
  "anya-e0903n1:128_1": "bhādisā ayye bhavāhi,",
  "anya-e0903n1:128_2": "yādisā khemā ca bhikkhunī uppalavaṇṇā ca–",
  "anya-e0903n1:129_0": "Tasmātiha bhikkhave evaṁ sikkhitabbaṁ.",
  "anya-e0903n1:130_0": "Rāhulasaṁyutta",
  "anya-e0903n1:131_0": "Pucchā – rāhulasaṁyuttaṁ panāvuso bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n1:132_0": "Vissajjanā –",
  "anya-e0903n1:132_1": "sāvatthiyaṁ bhante āyasmantaṁ rāhulaṁ ārabbha bhāsitaṁ.",
  "anya-e0903n1:132_2": "Āyasmā bhante rāhulo bhagavantaṁ etadavoca “sādhu me bhante bhagavā saṁkhittena dhammaṁ desetu,",
  "anya-e0903n1:132_3": "yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyya”nti,",
  "anya-e0903n1:132_4": "tasmiṁ bhante vatthusmiṁ “taṁ kiṁ maññasi rāhula,",
  "anya-e0903n1:132_5": "cakkhuniccaṁ vā aniccaṁ vāti.",
  "anya-e0903n1:132_6": "Aniccaṁ bhante.",
  "anya-e0903n1:132_7": "Yaṁ panāniccaṁ,",
  "anya-e0903n1:132_8": "dukkhaṁ vā taṁ sukhaṁ vāti.",
  "anya-e0903n1:132_9": "Dukkhaṁ bhante.",
  "anya-e0903n1:132_10": "Yaṁ panāniccaṁ dukkhaṁ vipariṇāmadhammaṁ,",
  "anya-e0903n1:132_11": "kallaṁ nu taṁ samanupassituṁ ‘etaṁ mama,",
  "anya-e0903n1:132_12": "eso hamasmi,",
  "anya-e0903n1:132_13": "eso me attā’ti.",
  "anya-e0903n1:132_14": "No hetaṁ bhante”ti evamādinā bhante bhagavatā bhāsitaṁ.",
  "anya-e0903n1:133_0": "Lakkhaṇasaṁyutta",
  "anya-e0903n1:134_0": "Aṭṭhisutta",
  "anya-e0903n1:135_0": "Pucchā –",
  "anya-e0903n1:135_1": "lakkhaṇasaṁyutte panāvuso porāṇakehi dhammasaṁgāhakattherehi paṭhamaṁ saṁgītaṁ aṭṭhisuttaṁ bhagavatā",
  "anya-e0903n1:135_2": "kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n1:136_0": "Vissajjanā –",
  "anya-e0903n1:136_1": "rājagahe bhante āyasmantañca lakkhaṇaṁ āyasmantañca mahāmoggallānaṁ ārabbha bhāsitaṁ.",
  "anya-e0903n1:136_2": "Āyasmā bhante lakkhaṇo bhagavatā sammukhe āyasmantaṁ mahāmoggallānaṁ etadavoca “idhāyasmā mahāmoggallāno",
  "anya-e0903n1:136_3": "gijjhakūṭā pabbatā orohanto aññatarasmiṁ padese sitaṁ pātvākāsi,",
  "anya-e0903n1:136_4": "ko nu kho āvuso moggallāna hetu,",
  "anya-e0903n1:136_5": "ko paccayo sitassa pātukammāyā”ti.",
  "anya-e0903n1:136_6": "Āyasmā ca bhante mahāmoggallāno “idhāhaṁ āvuso gijjhakūṭā pabbatā orohanto addasaṁ aṭṭhikasaṅkhalikaṁ vehāsaṁ gacchantiṁ”ti evamādinā ārocesi.",
  "anya-e0903n1:136_7": "Tasmiṁ bhante vatthusmiṁ “cakkhubhūtā vata bhikkhave sāvakā viharanti,",
  "anya-e0903n1:136_8": "ñāṇabhūtā vata bhikkhave sāvakā viharanti,",
  "anya-e0903n1:136_9": "yatrahi nāma sāvako evarūpaṁ ñassati vā dakkhati vā sakkhiṁ vā karissatī”ti evamādinā bhagavatā bhāsitaṁ.",
  "anya-e0903n1:137_0": "Acchariyaṁ vata bho, abbhutaṁ vata bho;",
  "anya-e0903n1:138_0": "Evarūpopi nāma satto bhavissati.",
  "anya-e0903n1:139_0": "Piṇḍasutta",
  "anya-e0903n1:140_0": "Pucchā –",
  "anya-e0903n1:140_1": "tenāvuso jānatā…pe…",
  "anya-e0903n1:140_2": "sammāsambuddhena lakkhaṇasaṁyutte tatiyaṁ saṁgītaṁ piṇḍasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n1:141_0": "Vissajjanā –",
  "anya-e0903n1:141_1": "rājagahe bhante āyasmantañca lakkhaṇaṁ āyasmantañca mahāmoggallānaṁ ārabbha bhāsitaṁ.",
  "anya-e0903n1:141_2": "Āyasmā bhante lakkhaṇo bhaggavato sammukhe āyasmantaṁ mahāmoggallānaṁ etadavoca “idhāyasmā mahāmoggallāno",
  "anya-e0903n1:141_3": "gijjhakūṭā pabbatā orohanto aññatarasmiṁ padese sitaṁ pātvākāsi,",
  "anya-e0903n1:141_4": "ko nukho āvuso moggallānahetu,",
  "anya-e0903n1:141_5": "ko paccayo sitassa pātukammāyā”ti.",
  "anya-e0903n1:141_6": "Āyasmā ca bhante mahāmoggallāno “idhāhaṁ āvuso gijjhakūṭā pabbatā orohanto addasaṁ maṁsapiṇḍaṁ vehāsaṁ gacchantaṁ,",
  "anya-e0903n1:141_7": "tamenaṁ gijjhāpi kākāpi kulalāpi anupatitvā anupatitvā vitacchenti virājenti.",
  "anya-e0903n1:141_8": "Sā sudaṁ aṭṭassaraṁ karotī”ti evamādinā ārocesi.",
  "anya-e0903n1:141_9": "Tasmiṁ bhante vatthusmiṁ “cakkhubhūtā vata bhikkhave sāvakā viharanti,",
  "anya-e0903n1:141_10": "ñāṇabhūtā vata bhikkhave sāvakā viharanti,",
  "anya-e0903n1:141_11": "yatrahi nāma sāvako evarūpaṁ ñassati vā dakkhati vā sakkhiṁ vā karissatī”ti evamādinā bhagavatā bhāsitaṁ.",
  "anya-e0903n1:142_0": "Asilomasutta",
  "anya-e0903n1:143_0": "Pucchā –",
  "anya-e0903n1:143_1": "tattheva āvuso porāṇakehi dhammasaṁgāhakehi mahātherehi saṁgītaṁ asilomasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n1:144_0": "Vissajjanā –",
  "anya-e0903n1:144_1": "rājagahe bhante āyasmantañca lakkhaṇaṁ āyasmantañca mahāmoggallānaṁ ārabbha bhāsitaṁ.",
  "anya-e0903n1:144_2": "Āyasmā bhante lakkhaṇo bhagavato sammukhe āyasmantaṁ mahāmoggallānaṁ etadavoca “ko nu kho āvuso moggallāna hetu,",
  "anya-e0903n1:144_3": "ko paccayo sitassa pātukammāyā”ti.",
  "anya-e0903n1:144_4": "Āyasmā ca bhante mahāmoggallānatthero “idhāhaṁ āvuso gijjhakūṭā pabbatā orohanto addasaṁ asilomaṁ vehāsaṁ gacchantaṁ”ti evamādinā ārocesi.",
  "anya-e0903n1:144_5": "Tasmiṁ bhante vatthusmiṁ cakkhubhūtā vata bhikkhave sāvakā viharanti,",
  "anya-e0903n1:144_6": "ñāṇabhūtā vata bhikkhave sāvakā viharanti.",
  "anya-e0903n1:144_7": "(Peyyāla) eso bhikkhave satto imasmiṁyeva rājagahe sūkariko ahosī”ti evamādinā bhagavatā bhāsitaṁ.",
  "anya-e0903n1:145_0": "Sūcilomasutta",
  "anya-e0903n1:146_0": "Pucchā –",
  "anya-e0903n1:146_1": "tattheva āvuso porāṇakehi dhammasaṁgāhakamahātherehi saṁgītaṁ sūcilomasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n1:147_0": "Vissajjanā –",
  "anya-e0903n1:147_1": "tattheva bhante rājagahe āyasmantañca lakkhaṇaṁ āyasmantañca mahāmoggallānaṁ ārabbha bhāsitaṁ.",
  "anya-e0903n1:147_2": "Āyasmā bhante lakkhaṇo bhagavato sammukhe tatheva avoca.",
  "anya-e0903n1:148_0": "Āyasmā ca bhante mahāmoggallāno tatheva ārocesi.",
  "anya-e0903n1:148_1": "Tasmiṁ bhante vatthusmiṁ “cakkhubhūtā vata bhikkhave sāvakā viharanti,",
  "anya-e0903n1:148_2": "ñāṇabhūtā vata bhikkhave sāvakā viharanti,",
  "anya-e0903n1:148_3": "(peyyāla) eso bhikkhave satto imasmiṁyeva rājagahe sūto ahosī”ti evamādinā bhagavatā bhāsitā.",
  "anya-e0903n1:149_0": "Pāpabhikkhusutta",
  "anya-e0903n1:150_0": "Pucchā –",
  "anya-e0903n1:150_1": "tattheva āvuso porāṇakehi dhammasaṁgāhakamahātherehi saṁgītāni pāpabhikkhusuttādīni pañcasuttāni bhagavatā",
  "anya-e0903n1:150_2": "kattha kaṁ ārabbha kismiṁ vatthusmiṁ kathañca bhāsitāni.",
  "anya-e0903n1:151_0": "Vissajjanā –",
  "anya-e0903n1:151_1": "rājagahe āyasmantañca lakkhaṇaṁ āyasmantañca mahāmoggallānaṁ ārabbha bhāsitāni.",
  "anya-e0903n1:151_2": "Āyasmā bhante lakkhaṇo bhagavato sammukhe pubbe vuttanayeneva ārocesi.",
  "anya-e0903n1:151_3": "Āyasmā ca bhante mahāmoggallāno “idhāhaṁ āvuso gijjhakūṭā pabbatā orohanto addasaṁ bhikkhuṁ vehāsaṁ gacchantaṁ.",
  "anya-e0903n1:151_4": "Addasaṁ bhikkhuniṁ vehāsaṁ gacchantiṁ.",
  "anya-e0903n1:151_5": "Addasaṁ sikkhamānaṁ vehāsaṁ gacchantiṁ.",
  "anya-e0903n1:151_6": "Addasaṁ sāmaṇeraṁ vehāsaṁ gacchantaṁ.",
  "anya-e0903n1:151_7": "Addasaṁ sāmaṇeriṁ vehāsaṁ gacchantiṁ.",
  "anya-e0903n1:151_8": "Tassā saṅghāṭipi ādittā sampajjalitā sajotibhūtā,",
  "anya-e0903n1:151_9": "pattopi āditto sampajjalito sajotibhūto,",
  "anya-e0903n1:151_10": "kāyabandhanampi ādittaṁ sampajjalitaṁ sajotibhūtaṁ,",
  "anya-e0903n1:151_11": "kāyopi āditto sampajjalito sajotibhūto,",
  "anya-e0903n1:151_12": "sā sudaṁ aṭṭassaraṁ karotī”ti evamādinā ārocesi.",
  "anya-e0903n1:151_13": "Tasmiṁ bhante vatthusmiṁ “cakkhubhūtā vata bhikkhave sāvakā viharanti ñāṇabhūtā vata bhikkhave sāvakā viharanti.",
  "anya-e0903n1:151_14": "(Peyyāla).",
  "anya-e0903n1:151_15": "Eso bhikkhave bhikkhu kassapassasammāsambuddhassa pāvacane pāpabhikkhu ahosi.",
  "anya-e0903n1:151_16": "Esā bhikkhave bhikkhunī kassapassa sammāsambuddhassa pāvacane pāpabhikkhunī ahosi.",
  "anya-e0903n1:151_17": "Esā bhikkhave sikkhamānā kassapassa sammāsambuddhassa pāvacane pāpasikkhamānā ahosi.",
  "anya-e0903n1:151_18": "Eso bhikkhave sāmaṇero kassapassasammāsambuddhassa pāvacane pāpasāmaṇero ahosi.",
  "anya-e0903n1:151_19": "Esā bhikkhave sāmaṇerī kassapassa sammāsambuddhassa pāvacane pāpasāmaṇerī ahosī”ti evamādinā bhagavatā bhāsitāni.",
  "anya-e0903n1:152_0": "Opammasaṁyutta",
  "anya-e0903n1:153_0": "Nakhasikhasutta",
  "anya-e0903n1:154_0": "Pucchā –",
  "anya-e0903n1:154_1": "opammasaṁyutte āvuso porāṇakehi dhammasaṁgāhakamahātherehi saṁgītaṁ nakhasikhasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n1:155_0": "Vissajjanā –",
  "anya-e0903n1:155_1": "sāvatthiyaṁ bhante sambahule bhikkhū ārabbha “taṁ kiṁ maññatha bhikkhave,",
  "anya-e0903n1:155_2": "katamaṁ nu kho bahutaraṁ,",
  "anya-e0903n1:155_3": "yo cāyaṁ mayā paritto nakhasikhāyaṁ paṁsu āropito,",
  "anya-e0903n1:155_4": "yā cāyaṁ mahāpathavī”ti evamādinā bhagavatā bhāsitaṁ.",
  "anya-e0903n1:156_0": "Taṁ kiṁ maññatha bhikkhave, katamaṁ nu kho bahutaraṁ.",
  "anya-e0903n1:157_0": "Tasmātiha bhikkhave evaṁ sikkhitabbaṁ.",
  "anya-e0903n1:158_0": "Āṇisutta",
  "anya-e0903n1:159_0": "Pucchā –",
  "anya-e0903n1:159_1": "tattheva āvuso porāṇakehi dhammasaṁgāhakamahātherehi saṁgītaṁ āṇisuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n1:160_0": "Vissajjanā –",
  "anya-e0903n1:160_1": "sāvatthiyaṁyeva bhante sambahule bhikkhū ārabbha “bhūtapubbaṁ bhikkhave dasārahānaṁ ānako nāma mudiṅgo ahosi,",
  "anya-e0903n1:160_2": "tassa dasārahā ānake ghaṭite aññaṁ āṇiṁ odahiṁsu,",
  "anya-e0903n1:160_3": "ahu kho so bhikkhave samayo yaṁ ānakassa mudiṅgassa porāṇaṁ pokkharaphalakaṁ antaradhāyi,",
  "anya-e0903n1:160_4": "āṇisaṅghāṭova avasissī”ti evamādinā bhagavatā bhāsitaṁ.",
  "anya-e0903n1:161_0": "Bhikkhusaṁyutta",
  "anya-e0903n1:162_0": "Navasutta",
  "anya-e0903n1:163_0": "Pucchā – bhikkhusaṁyutte āvuso bhagavatā navasuttaṁ kattha kaṁ ārabbha kathañca bhāsitaṁ.",
  "anya-e0903n1:164_0": "Vissajjanā –",
  "anya-e0903n1:164_1": "sāvatthiyaṁ bhante aññataraṁ navaṁ bhikkhuṁ ārabbha bhāsitaṁ.",
  "anya-e0903n1:164_2": "Aññataro bhante navo bhikkhu pacchābhattaṁ piṇḍapātapaṭikkanto vihāraṁ pavisitvā apposukko tuṇhībhūto saṅkasāyabhi,",
  "anya-e0903n1:164_3": "na bhikkhūnaṁ veyyāvaccaṁ karoti cīvarakārasamaye tasmiṁ bhante vatthusmiṁ “mā kho tumhe bhikkhave etassa",
  "anya-e0903n1:164_4": "bhikkhuno ujjhāyitthā eso kho bhikkhave bhikkhu catunnaṁ jhānānaṁ ābhicetasikānaṁ diṭṭhadhamma sukhavihārānaṁ",
  "anya-e0903n1:164_5": "nikāmalābhī akicchalābhī akasiralābhī”ti evamādinā bhagavatā bhāsitaṁ.",
  "anya-e0903n1:165_0": "Ahampi kho bhante sakaṁ kiccaṁ karomi,",
  "anya-e0903n1:166_0": "Eso kho bhikkhave bhikkhu catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī akicchalābhī akasiralābhī –",
  "anya-e0903n1:167_0": "Nayidaṁ sithilamārabbha, nayidaṁ appena thāmasā;",
  "anya-e0903n1:168_0": "Nibbānaṁ adhigantabbaṁ, sabbadukkhappamocanaṁ;",
  "anya-e0903n1:169_0": "Ayañca daharo bhikkhu, ayamuttamapuriso;",
  "anya-e0903n1:170_0": "Dhāreti antimaṁ dehaṁ, jetvā māraṁ savāhiniṁ–"
}