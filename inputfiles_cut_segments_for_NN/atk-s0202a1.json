{
  "atk-s0202a1:0_0": "2. Bhikkhuvaggo",
  "atk-s0202a1:1_0": "1. Ambalaṭṭhikarāhulovādasuttavaṇṇanā",
  "atk-s0202a1:2_0": "107.Evaṁme sutanti ambalaṭṭhikarāhulovādasuttaṁ.",
  "atk-s0202a1:2_1": "Tattha ambalaṭṭhikāyaṁ viharatīti veḷuvanavihārassa paccante padhānagharasaṅkhepe vivekakāmānaṁ vasanatthāya",
  "atk-s0202a1:2_2": "kate ambalaṭṭhikāti evaṁnāmake pāsāde pavivekaṁ brūhayanto viharati.",
  "atk-s0202a1:2_3": "Kaṇṭako nāma jātakālato paṭṭhāya tikhiṇova hoti,",
  "atk-s0202a1:2_4": "evamevaṁ ayampi āyasmā sattavassikasāmaṇerakāleyeva pavivekaṁ brūhayamāno tattha vihāsi.",
  "atk-s0202a1:2_5": "Paṭisallānā vuṭṭhitoti phalasamāpattito vuṭṭhāya.",
  "atk-s0202a1:2_6": "Āsananti pakatipaññattamevettha āsanaṁ atthi,",
  "atk-s0202a1:2_7": "taṁ papphoṭetvā ṭhapesi.",
  "atk-s0202a1:2_8": "Udakādhāneti udakabhājane.",
  "atk-s0202a1:2_9": "“Udakaṭṭhāne”tipi pāṭho.",
  "atk-s0202a1:3_0": "Āyasmantaṁ rāhulaṁ āmantesīti ovādadānatthaṁ āmantesi.",
  "atk-s0202a1:3_1": "Bhagavatā hi rāhulattherassa sambahulā dhammadesanā katā.",
  "atk-s0202a1:3_2": "Sāmaṇerapañhaṁ therasseva vuttaṁ.",
  "atk-s0202a1:3_3": "Tathā rāhulasaṁyuttaṁ mahārāhulovādasuttaṁ cūḷarāhulovādasuttamidaṁ ambalaṭṭhikarāhulovādasuttanti.",
  "atk-s0202a1:4_0": "Ayañhi āyasmā sattavassikakāle bhagavantaṁ cīvarakaṇṇe gahetvā “dāyajjaṁ me samaṇa dehī”ti dāyajjaṁ yācamāno",
  "atk-s0202a1:4_1": "bhagavatā dhammasenāpatisāriputtattherassa niyyādetvā pabbājito.",
  "atk-s0202a1:4_2": "Atha bhagavā daharakumārā nāma yuttāyuttaṁ kathaṁ kathenti,",
  "atk-s0202a1:4_3": "ovādamassa demīti rāhulakumāraṁ āmantetvā “sāmaṇerena nāma, rāhula,",
  "atk-s0202a1:4_4": "tiracchānakathaṁ kathetuṁ na vaṭṭati,",
  "atk-s0202a1:4_5": "tvaṁ kathayamāno evarūpaṁ kathaṁ katheyyāsī”ti sabbabuddhehi avijahitaṁ dasapucchaṁ pañcapaṇṇāsavissajjanaṁ –",
  "atk-s0202a1:4_6": "“eko pañho eko uddeso ekaṁ veyyākaraṇaṁ dve pañhā…pe…",
  "atk-s0202a1:4_7": "dasa pañhā dasa uddesā dasa veyyākaraṇāti.",
  "atk-s0202a1:4_8": "Ekaṁ nāma kiṁ?",
  "atk-s0202a1:4_9": "Sabbe sattā āhāraṭṭhitikā…pe…",
  "atk-s0202a1:4_10": "dasa nāma kiṁ?",
  "atk-s0202a1:4_11": "Dasahaṅgehi samannāgato arahāti vuccatī”ti imaṁ sāmaṇerapañhaṁ kathesi.",
  "atk-s0202a1:4_12": "Puna cintesi “daharakumārā nāma piyamusāvādā honti,",
  "atk-s0202a1:4_13": "adiṭṭhameva diṭṭhaṁ amhehi,",
  "atk-s0202a1:4_14": "diṭṭhameva na diṭṭhaṁ amhehīti vadanti ovādamassa demī”ti akkhīhi oloketvāpi sukhasañjānanatthaṁ paṭhamameva catasso udakādhānūpamāyo,",
  "atk-s0202a1:4_15": "tato dve hatthiupamāyo ekaṁ ādāsūpamañca dassetvā imaṁ suttaṁ kathesi.",
  "atk-s0202a1:4_16": "Catūsu pana paccayesu taṇhāvivaṭṭanaṁ pañcasu kāmaguṇesu chandarāgappahānaṁ kalyāṇamittupanissayassa mahantabhāvañca dassetvā rāhulasuttaṁ kathesi.",
  "atk-s0202a1:4_17": "Āgatāgataṭṭhāne bhavesu chandarāgo na kattabboti dassetuṁ rāhulasaṁyuttaṁ kathesi.",
  "atk-s0202a1:4_18": "“Ahaṁ sobhāmi,",
  "atk-s0202a1:4_19": "mama vaṇṇāyatanaṁ pasanna”nti attabhāvaṁ nissāya gehassitachandarāgo na kattabboti mahārāhulovādasuttaṁ kathesi.",
  "atk-s0202a1:5_0": "Tattha rāhulasuttaṁ imasmiṁ nāma kāle vuttanti na vattabbaṁ.",
  "atk-s0202a1:5_1": "Tañhi abhiṇhovādavasena vuttaṁ.",
  "atk-s0202a1:5_2": "Rāhulasaṁyuttaṁ sattavassikakālato paṭṭhāya yāva avassikabhikkhukālā vuttaṁ.",
  "atk-s0202a1:5_3": "Mahārāhulovādasuttaṁ aṭṭhārasa vassasāmaṇerakāle vuttaṁ.",
  "atk-s0202a1:5_4": "Cūḷarāhulovādasuttaṁ avassikabhikkhukāle vuttaṁ.",
  "atk-s0202a1:5_5": "Kumārakapañhañca idañca ambalaṭṭhikarāhulovādasuttaṁ sattavassikasāmaṇerakāle vuttaṁ.",
  "atk-s0202a1:5_6": "Tesu rāhulasuttaṁ abhiṇhovādatthaṁ,",
  "atk-s0202a1:5_7": "rāhulasaṁyuttaṁ,",
  "atk-s0202a1:5_8": "therassa vipassanāgabbhagahaṇatthaṁ,",
  "atk-s0202a1:5_9": "mahārāhulovādaṁ gehassitachandarāgavinodanatthaṁ,",
  "atk-s0202a1:5_10": "cūḷarāhulovādaṁ therassa pañcadasa-vimuttiparipācanīya-dhammaparipākakāle arahattagāhāpanatthaṁ vuttaṁ.",
  "atk-s0202a1:5_11": "Idañca pana sandhāya rāhulatthero bhikkhusaṅghamajjhe tathāgatassa guṇaṁ kathento idamāha –",
  "atk-s0202a1:6_0": "“Kikīva bījaṁ rakkheyya, cāmarī vālamuttamaṁ;",
  "atk-s0202a1:7_0": "Nipako sīlasampanno, mamaṁ rakkhi tathāgato”ti. ;",
  "atk-s0202a1:8_0": "Sāmaṇerapañhaṁ ayuttavacanapahānatthaṁ,",
  "atk-s0202a1:8_1": "idaṁ ambalaṭṭhikarāhulovādasuttaṁ sampajānamusāvādassa akaraṇatthaṁ vuttaṁ.",
  "atk-s0202a1:9_0": "Tattha passasi noti passasi nu.",
  "atk-s0202a1:9_1": "Parittanti thokaṁ.",
  "atk-s0202a1:9_2": "Sāmaññanti samaṇadhammo.",
  "atk-s0202a1:9_3": "Nikkujjitvāti adhomukhaṁ katvā.",
  "atk-s0202a1:9_4": "Ukkujjitvāti uttānaṁ katvā.",
  "atk-s0202a1:10_0": "108.Seyyathāpi, rāhula,",
  "atk-s0202a1:10_1": "rañño nāgoti ayaṁ upamā sampajānamusāvāde saṁvararahitassa opammadassanatthaṁ vuttā.",
  "atk-s0202a1:10_2": "Tattha īsādantoti rathīsāsadisadanto.",
  "atk-s0202a1:10_3": "Uruḷhavāti abhivaḍḍhito ārohasampanno.",
  "atk-s0202a1:10_4": "Abhijātoti sujāto jātisampanno.",
  "atk-s0202a1:10_5": "Saṅgāmāvacaroti saṅgāmaṁ otiṇṇapubbo.",
  "atk-s0202a1:10_6": "Kammaṁ karotīti āgatāgate pavaṭṭento ghāteti.",
  "atk-s0202a1:10_7": "Puratthimakāyādīsu pana puratthimakāyena tāva paṭisenāya phalakakoṭṭhakamuṇḍapākārādayo pāteti,",
  "atk-s0202a1:10_8": "tathā pacchimakāyena.",
  "atk-s0202a1:10_9": "Sīsena kammaṁ nāma niyametvā etaṁ padesaṁ maddissāmīti nivattitvā oloketi,",
  "atk-s0202a1:10_10": "ettakena satampi sahassampi dvedhā bhijjati.",
  "atk-s0202a1:10_11": "Kaṇṇehi kammaṁ nāma āgatāgate sare kaṇṇehi paharitvā pātanaṁ.",
  "atk-s0202a1:10_12": "Dantehi kammaṁ nāma paṭihatthiassahatthārohaassārohapadādīnaṁ vijjhanaṁ.",
  "atk-s0202a1:10_13": "Naṅguṭṭhena kammaṁ nāma naṅguṭṭhe bandhāya dīghāsilaṭṭhiyā vā ayamusalena vā chedanabhedanaṁ.",
  "atk-s0202a1:10_14": "Rakkhateva soṇḍanti soṇḍaṁ pana mukhe pakkhipitvā rakkhati.",
  "atk-s0202a1:11_0": "Tatthāti tasmiṁ tassa hatthino karaṇe.",
  "atk-s0202a1:11_1": "Apariccattanti anissaṭṭhaṁ,",
  "atk-s0202a1:11_2": "paresaṁ jayaṁ amhākañca parājayaṁ passīti maññati.",
  "atk-s0202a1:11_3": "Soṇḍāyapi kammaṁ karotīti ayamuggaraṁ vā khadiramusalaṁ vā gahetvā samantā aṭṭhārasahatthaṭṭhānaṁ maddati.",
  "atk-s0202a1:11_4": "Pariccattanti vissaṭṭhaṁ,",
  "atk-s0202a1:11_5": "idāni hatthiyodhādīsu na kutoci bhāyati,",
  "atk-s0202a1:11_6": "amhākaṁ jayaṁ paresañca parājayaṁ passīti maññati.",
  "atk-s0202a1:11_7": "Nāhaṁ tassa kiñci pāpanti tassa dukkaṭādiāpattivītikkame vā mātughātakādikammesu vā kiñci pāpaṁ akattabbaṁ nāma natthi.",
  "atk-s0202a1:11_8": "Tasmā tiha teti yasmā sampajānamusāvādino akattabbaṁ pāpaṁ nāma natthi,",
  "atk-s0202a1:11_9": "tasmā tayā hasāyapi davakamyatāyapi musā na bhaṇissāmīti sikkhitabbaṁ.",
  "atk-s0202a1:11_10": "Paccavekkhaṇatthoti olokanattho,",
  "atk-s0202a1:11_11": "yaṁ mukhe vajjaṁ hoti,",
  "atk-s0202a1:11_12": "tassa dassanatthoti vuttaṁ hoti.",
  "atk-s0202a1:11_13": "Paccavekkhitvā paccavekkhitvāti oloketvā oloketvā.",
  "atk-s0202a1:12_0": "109.Sasakkaṁ na karaṇīyanti ekaṁseneva na kātabbaṁ.",
  "atk-s0202a1:12_1": "Paṭisaṁhareyyāsīti nivatteyyāsi mā kareyyāsi.",
  "atk-s0202a1:12_2": "Anupadajjeyyāsīti anupadeyyāsi upatthambheyyāsi punappunaṁ kareyyāsi.",
  "atk-s0202a1:12_3": "Ahorattānusikkhīti rattiñca divañca sikkhamāno.",
  "atk-s0202a1:13_0": "111.Aṭṭīyitabbanti aṭṭena pīḷitena bhavitabbaṁ.",
  "atk-s0202a1:13_1": "Harāyitabbanti lajjitabbaṁ.",
  "atk-s0202a1:13_2": "Jigucchitabbanti gūthaṁ disvā viya jigucchā uppādetabbā.",
  "atk-s0202a1:13_3": "Manokammassa pana adesanāvatthukattā idha desetabbanti na vuttaṁ.",
  "atk-s0202a1:13_4": "Kittake pana ṭhāne kāyakammavacīkammāni sodhetabbāni,",
  "atk-s0202a1:13_5": "kittake manokammanti.",
  "atk-s0202a1:13_6": "Kāyakammavacīkammāni tāva ekasmiṁ purebhatteyeva sodhetabbāni.",
  "atk-s0202a1:13_7": "Bhattakiccaṁ katvā divāṭṭhāne nisinnena hi paccavekkhitabbaṁ “aruṇuggamanato paṭṭhāya yāva imasmiṁ ṭhāne",
  "atk-s0202a1:13_8": "nisajjā atthi nu kho me imasmiṁ antare paresaṁ appiyaṁ kāyakammaṁ vā vacīkammaṁ vā”ti.",
  "atk-s0202a1:13_9": "Sace atthīti jānāti,",
  "atk-s0202a1:13_10": "desanāyuttaṁ desetabbaṁ,",
  "atk-s0202a1:13_11": "āvikaraṇayuttaṁ āvikātabbaṁ.",
  "atk-s0202a1:13_12": "Sace natthi,",
  "atk-s0202a1:13_13": "teneva pītipāmojjena vihātabbaṁ.",
  "atk-s0202a1:13_14": "Manokammaṁ pana etasmiṁ piṇḍapātapariyesanaṭṭhāne sodhetabbaṁ. Kathaṁ?",
  "atk-s0202a1:13_15": "“Atthi nu kho me ajja piṇḍapātapariyesanaṭṭhāne rūpādīsu chando vā rāgo vā paṭighaṁ vā”ti?",
  "atk-s0202a1:13_16": "Sace atthi,",
  "atk-s0202a1:13_17": "“puna na evaṁ karissāmī”ti citteneva adhiṭṭhātabbaṁ.",
  "atk-s0202a1:13_18": "Sace natthi,",
  "atk-s0202a1:13_19": "teneva pītipāmojjena vihātabbaṁ.",
  "atk-s0202a1:14_0": "112.Samaṇā vā brāhmaṇā vāti buddhā vā paccekabuddhā vā tathāgatasāvakā vā.",
  "atk-s0202a1:14_1": "Tasmātihāti yasmā atītepi evaṁ parisodhesuṁ,",
  "atk-s0202a1:14_2": "anāgatepi parisodhessanti,",
  "atk-s0202a1:14_3": "etarahipi parisodhenti,",
  "atk-s0202a1:14_4": "tasmā tumhehipi tesaṁ anusikkhantehi evaṁ sikkhitabbanti attho.",
  "atk-s0202a1:14_5": "Sesaṁ sabbattha uttānameva.",
  "atk-s0202a1:14_6": "Imaṁ pana desanaṁ bhagavā yāva bhavaggā ussitassa ratanarāsino yojaniyamaṇikkhandhena kūṭaṁ gaṇhanto viya neyyapuggalavasena pariniṭṭhāpesīti.",
  "atk-s0202a1:15_0": "Papañcasūdaniyā majjhimanikāyaṭṭhakathāya",
  "atk-s0202a1:16_0": "Ambalaṭṭhikarāhulovādasuttavaṇṇanā niṭṭhitā.",
  "atk-s0202a1:17_0": "2. Mahārāhulovādasuttavaṇṇanā",
  "atk-s0202a1:18_0": "113.Evaṁme sutanti mahārāhulovādasuttaṁ.",
  "atk-s0202a1:18_1": "Tattha piṭṭhito piṭṭhito anubandhīti dassanaṁ avijahitvā gamanaṁ abbocchinnaṁ katvā pacchato pacchato iriyāpathānubandhanena anubandhi.",
  "atk-s0202a1:18_2": "Tadā hi bhagavā pade padaṁ nikkhipanto vilāsitagamanena purato purato gacchati,",
  "atk-s0202a1:18_3": "rāhulatthero dasabalassa padānupadiko hutvā pacchato pacchato.",
  "atk-s0202a1:19_0": "Tattha bhagavā supupphitasālavanamajjhagato subhūmiotaraṇatthāya nikkhantamattavaravāraṇo viya virocittha,",
  "atk-s0202a1:19_1": "rāhulabhaddo ca varavāraṇassa pacchato nikkhantagajapotako viya.",
  "atk-s0202a1:19_2": "Bhagavā sāyanhasamaye maṇiguhato nikkhamitvā gocaraṁ paṭipanno kesarasīho viya,",
  "atk-s0202a1:19_3": "rāhulabhaddo ca sīhamigarājānaṁ anubandhanto nikkhantasīhapotako viya.",
  "atk-s0202a1:19_4": "Bhagavā maṇipabbatasassirikavanasaṇḍato dāṭhabalo mahābyaggho viya,",
  "atk-s0202a1:19_5": "rāhulabhaddo ca byaggharājānaṁ anubandhabyagghapotako viya.",
  "atk-s0202a1:19_6": "Bhagavā simbalidāyato nikkhantasupaṇṇarājā viya,",
  "atk-s0202a1:19_7": "rāhulabhaddo ca supaṇṇarājassa pacchato nikkhantasupaṇṇapotako viya.",
  "atk-s0202a1:19_8": "Bhagavā cittakūṭapabbatato gaganatalaṁ pakkhandasuvaṇṇahaṁsarājā viya,",
  "atk-s0202a1:19_9": "rāhulabhaddo ca haṁsādhipatiṁ anupakkhandahaṁsapotako viya.",
  "atk-s0202a1:19_10": "Bhagavā mahāsaraṁ ajjhogāḷhā suvaṇṇamahānāvā viya,",
  "atk-s0202a1:19_11": "rāhulabhaddo ca suvaṇṇanāvaṁ pacchā anubandhanāvāpotako viya.",
  "atk-s0202a1:19_12": "Bhagavā cakkaratanānubhāvena gaganatale sampayātacakkavattirājā viya,",
  "atk-s0202a1:19_13": "rāhulabhaddo ca rājānaṁ anusampayātapariṇāyakaratanaṁ viya.",
  "atk-s0202a1:19_14": "Bhagavā vigatavalāhakaṁ nabhaṁ paṭipannatārakarājā viya,",
  "atk-s0202a1:19_15": "rāhulabhaddo ca tārakādhipatino anumaggapaṭipannā parisuddhaosadhitārakā viya.",
  "atk-s0202a1:20_0": "Bhagavāpi mahāsammatapaveṇiyaṁ okkākarājavaṁse jāto,",
  "atk-s0202a1:20_1": "rāhulabhaddopi.",
  "atk-s0202a1:20_2": "Bhagavāpi saṅkhe pakkhittakhīrasadiso suparisuddhajātikhattiyakule jāto,",
  "atk-s0202a1:20_3": "rāhulabhaddopi.",
  "atk-s0202a1:20_4": "Bhagavāpi rajjaṁ pahāya pabbajito,",
  "atk-s0202a1:20_5": "rāhulabhaddopi.",
  "atk-s0202a1:20_6": "Bhagavatopi sarīraṁ dvattiṁsamahāpurisalakkhaṇapaṭimaṇḍitaṁ devanagaresu samussitaratanatoraṇaṁ viya",
  "atk-s0202a1:20_7": "sabbapāliphullo pāricchattako viya ca atimanoharaṇaṁ,",
  "atk-s0202a1:20_8": "rāhulabhaddassāpi.",
  "atk-s0202a1:20_9": "Iti dvepi abhinīhārasampannā,",
  "atk-s0202a1:20_10": "dvepi rājapabbajitā,",
  "atk-s0202a1:20_11": "dvepi khattiyasukhumālā,",
  "atk-s0202a1:20_12": "dvepi suvaṇṇavaṇṇā,",
  "atk-s0202a1:20_13": "dvepi lakkhaṇasampannā ekamaggaṁ paṭipannā paṭipāṭiyā gacchantānaṁ dvinnaṁ candamaṇḍalānaṁ dvinnaṁ sūriyamaṇḍalānaṁ",
  "atk-s0202a1:20_14": "dvinnaṁ sakkasuyāmasantusitasunimmitavasavattimahābrahmādīnaṁ siriyā siriṁ abhibhavamānā viya virociṁsu.",
  "atk-s0202a1:21_0": "Tatrāyasmā rāhulo bhagavato piṭṭhito piṭṭhito gacchantova pādatalato yāva upari kesantā tathāgataṁ ālokesi.",
  "atk-s0202a1:21_1": "So bhagavato buddhavesavilāsaṁ disvā “sobhati bhagavā dvattiṁsamahāpurisalakkhaṇavicittasarīro byāmappabhāparikkhittatāya",
  "atk-s0202a1:21_2": "vippakiṇṇasuvaṇṇacuṇṇamajjhagato viya,",
  "atk-s0202a1:21_3": "vijjulatāparikkhitto kanakapabbato viya,",
  "atk-s0202a1:21_4": "yantasuttasamākaḍḍhitaratanavicittaṁ suvaṇṇaagghikaṁ viya,",
  "atk-s0202a1:21_5": "rattapaṁsukūlacīvarapaṭicchannopi rattakambalaparikkhittakanakapabbato viya,",
  "atk-s0202a1:21_6": "pavāḷalatāpaṭimaṇḍitaṁ suvaṇṇaagghikaṁ viya,",
  "atk-s0202a1:21_7": "cīnapiṭṭhacuṇṇapūjitaṁ suvaṇṇacetiyaṁ viya,",
  "atk-s0202a1:21_8": "lākhārasānulitto kanakayūpo viya,",
  "atk-s0202a1:21_9": "rattavalāhakantarato taṅkhaṇabbhuggatapuṇṇacando viya,",
  "atk-s0202a1:21_10": "aho samatiṁsapāramitānubhāvasajjitassa attabhāvassa sirīsampattī”ti cintesi.",
  "atk-s0202a1:21_11": "Tato attānampi oloketvā –",
  "atk-s0202a1:21_12": "“ahampi sobhāmi.",
  "atk-s0202a1:21_13": "Sace bhagavā catūsu mahādīpesu cakkavattirajjaṁ akarissā,",
  "atk-s0202a1:21_14": "mayhaṁ pariṇāyakaṭṭhānantaraṁ adassā.",
  "atk-s0202a1:21_15": "Evaṁ sante ativiya jambudīpatalaṁ asobhissā”ti attabhāvaṁ nissāya gehassitaṁ chandarāgaṁ uppādesi.",
  "atk-s0202a1:22_0": "Bhagavāpi purato gacchantova cintesi –",
  "atk-s0202a1:22_1": "“paripuṇṇacchavimaṁsalohito dāni rāhulassa attabhāvo.",
  "atk-s0202a1:22_2": "Rajanīyesu rūpārammaṇādīsu hi cittassa pakkhandanakālo jāto,",
  "atk-s0202a1:22_3": "kiṁ bahulatāya nu kho rāhulo vītināmetī”ti.",
  "atk-s0202a1:22_4": "Atha sahāvajjaneneva pasannaudake macchaṁ viya,",
  "atk-s0202a1:22_5": "parisuddhe ādāsamaṇḍale mukhanimittaṁ viya ca tassa taṁ cittuppādaṁ addasa. Disvāva –",
  "atk-s0202a1:22_6": "“ayaṁ rāhulo mayhaṁ atrajo hutvā mama pacchato āgacchanto ‘ahaṁ sobhāmi,",
  "atk-s0202a1:22_7": "mayhaṁ vaṇṇāyatanaṁ pasanna’nti attabhāvaṁ nissāya gehassitachandarāgaṁ uppādeti,",
  "atk-s0202a1:22_8": "atitthe pakkhando uppathaṁ paṭipanno agocare carati,",
  "atk-s0202a1:22_9": "disāmūḷhaaddhiko viya agantabbaṁ disaṁ gacchati.",
  "atk-s0202a1:22_10": "Ayaṁ kho panassa kileso abbhantare vaḍḍhanto attatthampi yathābhūtaṁ passituṁ na dassati,",
  "atk-s0202a1:22_11": "paratthampi,",
  "atk-s0202a1:22_12": "ubhayatthampi.",
  "atk-s0202a1:22_13": "Tato nirayepi paṭisandhiṁ gaṇhāpessati,",
  "atk-s0202a1:22_14": "tiracchānayoniyampi,",
  "atk-s0202a1:22_15": "pettivisayepi,",
  "atk-s0202a1:22_16": "asurakāyepi,",
  "atk-s0202a1:22_17": "sambādhepi mātukucchisminti anamatagge saṁsāravaṭṭe paripātessati. Ayañhi –",
  "atk-s0202a1:23_0": "Anatthajanano lobho, lobho cittappakopano;",
  "atk-s0202a1:24_0": "Bhayamantarato jātaṁ, taṁ jano nāvabujjhati.",
  "atk-s0202a1:25_0": "Luddho atthaṁ na jānāti, luddho dhammaṁ na passati;",
  "atk-s0202a1:26_0": "Andhatamaṁ tadā hoti, yaṁ lobho sahate naraṁ. –",
  "atk-s0202a1:27_0": "Yathā kho pana anekaratanapūrā mahānāvā bhinnaphalakantarena udakaṁ ādiyamānā muhuttampi na ajjhupekkhitabbā hoti,",
  "atk-s0202a1:27_1": "vegenassā vivaraṁ pidahituṁ vaṭṭati,",
  "atk-s0202a1:27_2": "evamevaṁ ayampi na ajjhupekkhitabbo.",
  "atk-s0202a1:27_3": "Yāvassa ayaṁ kileso abbhantare sīlaratanādīni na vināseti,",
  "atk-s0202a1:27_4": "tāvadeva naṁ niggaṇhissāmī”ti ajjhāsayamakāsi.",
  "atk-s0202a1:27_5": "Evarūpesu pana ṭhānesu buddhānaṁ nāgavilokanaṁ nāma hoti.",
  "atk-s0202a1:27_6": "Tasmā yantena parivattitasuvaṇṇapaṭimā viya sakalakāyeneva parivattetvā ṭhito rāhulabhaddaṁ āmantesi.",
  "atk-s0202a1:27_7": "Taṁ sandhāya “atha kho bhagavā apaloketvā”tiādi vuttaṁ.",
  "atk-s0202a1:28_0": "Tattha yaṁkiñci rūpantiādīni sabbākārena visuddhimagge khandhaniddese vitthāritāni.",
  "atk-s0202a1:28_1": "Netaṁ mamātiādīni mahāhatthipadopame vuttāni.",
  "atk-s0202a1:28_2": "Rūpameva nu kho bhagavāti kasmā pucchati?",
  "atk-s0202a1:28_3": "Tassa kira –",
  "atk-s0202a1:28_4": "“sabbaṁ rūpaṁ netaṁ mama,",
  "atk-s0202a1:28_5": "nesohamasmi na meso attā”ti sutvā –",
  "atk-s0202a1:28_6": "“bhagavā sabbaṁ rūpaṁ vipassanāpaññāya evaṁ daṭṭhabbanti vadati,",
  "atk-s0202a1:28_7": "vedanādīsu nu kho kathaṁ paṭipajjitabba”nti nayo udapādi.",
  "atk-s0202a1:28_8": "Tasmā tasmiṁ naye ṭhito pucchati.",
  "atk-s0202a1:28_9": "Nayakusalo hesa āyasmā rāhulo,",
  "atk-s0202a1:28_10": "idaṁ na kattabbanti vutte idampi na kattabbaṁ idampi na kattabbamevāti nayasatenapi nayasahassenapi paṭivijjhati.",
  "atk-s0202a1:28_11": "Idaṁ kattabbanti vuttepi eseva nayo.",
  "atk-s0202a1:29_0": "Sikkhākāmo hi ayaṁ āyasmā,",
  "atk-s0202a1:29_1": "pātova gandhakuṭipariveṇe patthamattaṁ vālikaṁ okirati –",
  "atk-s0202a1:29_2": "“ajja sammāsambuddhassa santikā mayhaṁ upajjhāyassa santikā ettakaṁ ovādaṁ ettakaṁ paribhāsaṁ labhāmī”ti.",
  "atk-s0202a1:29_3": "Sammāsambuddhopi naṁ etadagge ṭhapento –",
  "atk-s0202a1:29_4": "“etadaggaṁ,",
  "atk-s0202a1:29_5": "bhikkhave,",
  "atk-s0202a1:29_6": "mama sāvakānaṁ bhikkhūnaṁ sikkhākāmānaṁ yadidaṁ rāhulo”ti sikkhāyameva aggaṁ katvā ṭhapesi.",
  "atk-s0202a1:29_7": "Sopi āyasmā bhikkhusaṅghamajjhe tameva sīhanādaṁ nadi –",
  "atk-s0202a1:30_0": "“Sabbametaṁ abhiññāya, dhammarājā pitā mama;",
  "atk-s0202a1:31_0": "Sammukhā bhikkhusaṅghassa, etadagge ṭhapesi maṁ.",
  "atk-s0202a1:32_0": "Sikkhākāmānahaṁ aggo, dhammarājena thomito;",
  "atk-s0202a1:33_0": "Saddhāpabbajitānañca, sahāyo pavaro mama.",
  "atk-s0202a1:34_0": "Dhammarājā pitā mayhaṁ, dhammārakkho ca pettiyo;",
  "atk-s0202a1:35_0": "Sāriputto upajjhāyo, sabbaṁ me jinasāsana”nti.",
  "atk-s0202a1:36_0": "Athassa bhagavā yasmā na kevalaṁ rūpameva,",
  "atk-s0202a1:36_1": "vedanādayopi evaṁ daṭṭhabbā,",
  "atk-s0202a1:36_2": "tasmā rūpampi rāhulātiādimāha.",
  "atk-s0202a1:36_3": "Ko najjāti ko nu ajja.",
  "atk-s0202a1:36_4": "Therassa kira etadahosi “sammāsambuddho mayhaṁ attabhāvanissitaṁ chandarāgaṁ ñatvā ‘samaṇena nāma evarūpo",
  "atk-s0202a1:36_5": "vitakko na vitakkitabbo’ti neva pariyāyena kathaṁ kathesi,",
  "atk-s0202a1:36_6": "gaccha bhikkhu rāhulaṁ vadehi ‘mā puna evarūpaṁ vitakkaṁ vitakkesī’ti na dūtaṁ pesesi.",
  "atk-s0202a1:36_7": "Maṁ sammukkhe ṭhatvāyeva pana sabhaṇḍakaṁ coraṁ cūḷāya gaṇhanto viya sammukhā sugatovādaṁ adāsi.",
  "atk-s0202a1:36_8": "Sugatovādo ca nāma asaṅkheyyehipi kappehi dullabho.",
  "atk-s0202a1:36_9": "Evarūpassa buddhassa sammukhā ovādaṁ labhitvā ko nu viññū paṇḍitajātiko ajja gāmaṁ piṇḍāya pavisissatī”ti.",
  "atk-s0202a1:36_10": "Athesa āyasmā āhārakiccaṁ pahāya yasmiṁ nisinnaṭṭhāne ṭhitena ovādo laddho,",
  "atk-s0202a1:36_11": "tatova paṭinivattetvā aññatarasmiṁ rukkhamūle nisīdi.",
  "atk-s0202a1:36_12": "Bhagavāpi taṁ āyasmantaṁ nivattamānaṁ disvā na evamāha –",
  "atk-s0202a1:36_13": "“mā nivatta tāva, rāhula,",
  "atk-s0202a1:36_14": "bhikkhācārakālo te”ti. Kasmā?",
  "atk-s0202a1:36_15": "Evaṁ kirassa ahosi –",
  "atk-s0202a1:36_16": "“ajja tāva kāyagatāsatiamatabhojanaṁ bhuñjatū”ti.",
  "atk-s0202a1:37_0": "Addasā kho āyasmā sāriputtoti bhagavati gate pacchā gacchanto addasa.",
  "atk-s0202a1:37_1": "Etassa kirāyasmato ekakassa viharato aññaṁ vattaṁ,",
  "atk-s0202a1:37_2": "bhagavatā saddhiṁ viharato aññaṁ.",
  "atk-s0202a1:37_3": "Yadā hi dve aggasāvakā ekākino vasanti,",
  "atk-s0202a1:37_4": "tadā pātova senāsanaṁ sammajjitvā sarīrapaṭijagganaṁ katvā samāpattiṁ appetvā sannisinnā attano cittaruciyā bhikkhācāraṁ gacchanti.",
  "atk-s0202a1:37_5": "Bhagavatā saddhiṁ viharantā pana therā evaṁ na karonti.",
  "atk-s0202a1:37_6": "Tadā hi bhagavā bhikkhusaṅghaparivāro paṭhamaṁ bhikkhācāraṁ gacchati.",
  "atk-s0202a1:37_7": "Tasmiṁ gate thero attano senāsanā nikkhamitvā –",
  "atk-s0202a1:37_8": "“bahūnaṁ vasanaṭṭhāne nāma sabbeva pāsādikaṁ kātuṁ sakkonti vā,",
  "atk-s0202a1:37_9": "na vā sakkontī”ti tattha tattha gantvā asammaṭṭhaṁ ṭhānaṁ sammajjati.",
  "atk-s0202a1:37_10": "Sace kacavaro achaḍḍito hoti,",
  "atk-s0202a1:37_11": "taṁ chaḍḍeti.",
  "atk-s0202a1:37_12": "Pānīyaṭṭhapetabbaṭṭhānamhi pānīyakūṭe asati pānīyaghaṭaṁ ṭhapeti.",
  "atk-s0202a1:37_13": "Gilānānaṁ santikaṁ gantvā, “āvuso,",
  "atk-s0202a1:37_14": "tumhākaṁ kiṁ āharāmi,",
  "atk-s0202a1:37_15": "kiṁ vo icchitabba”nti? Pucchati.",
  "atk-s0202a1:37_16": "Avassikadaharānaṁ santikaṁ gantvā –",
  "atk-s0202a1:37_17": "“abhiramatha, āvuso,",
  "atk-s0202a1:37_18": "mā ukkaṇṭhittha,",
  "atk-s0202a1:37_19": "paṭipattisārakaṁ buddhasāsana”nti ovadati.",
  "atk-s0202a1:37_20": "Evaṁ katvā sabbapacchā bhikkhācāraṁ gacchati.",
  "atk-s0202a1:37_21": "Yathā hi cakkavatti kuhiñci gantukāmo senāya parivārito paṭhamaṁ nikkhamati,",
  "atk-s0202a1:37_22": "pariṇāyakaratanaṁ senaṅgāni saṁvidhāya pacchā nikkhamati,",
  "atk-s0202a1:37_23": "evaṁ saddhammacakkavatti bhagavā bhikkhusaṅghaparivāro paṭhamaṁ nikkhamati,",
  "atk-s0202a1:37_24": "tassa bhagavato pariṇāyakaratanabhūto dhammasenāpati imaṁ kiccaṁ katvā sabbapacchā nikkhamati.",
  "atk-s0202a1:37_25": "So evaṁ nikkhanto tasmiṁ divase aññatarasmiṁ rukkhamūle nisinnaṁ rāhulabhaddaṁ addasa.",
  "atk-s0202a1:37_26": "Tena vuttaṁ “pacchā gacchanto addasā”ti.",
  "atk-s0202a1:38_0": "Atha kasmā ānāpānassatiyaṁ niyojesi?",
  "atk-s0202a1:38_1": "Nisajjānucchavikattā.",
  "atk-s0202a1:38_2": "Thero kira “etassa bhagavatā rūpakammaṭṭhānaṁ kathita”nti anāvajjitvāva yenākārena ayaṁ acalo anobaddho hutvā nisinno,",
  "atk-s0202a1:38_3": "idamassa etissā nisajjāya kammaṭṭhānaṁ anucchavikanti cintetvā evamāha.",
  "atk-s0202a1:38_4": "Tattha ānāpānassatinti assāsapassāse pariggahetvā tattha catukkapañcakajjhānaṁ nibbattetvā vipassanaṁ vaḍḍhetvā arahattaṁ gaṇhāhīti dasseti.",
  "atk-s0202a1:39_0": "Mahapphalā hotīti kīvamahapphalā hoti?",
  "atk-s0202a1:39_1": "Idha bhikkhu ānāpānassatiṁ anuyutto ekāsane nisinnova sabbāsave khepetvā arahattaṁ pāpuṇāti,",
  "atk-s0202a1:39_2": "tathā asakkonto maraṇakāle samasīsī hoti,",
  "atk-s0202a1:39_3": "tathā asakkonto devaloke nibbattitvā dhammakathikadevaputtassa dhammaṁ sutvā arahattaṁ pāpuṇāti,",
  "atk-s0202a1:39_4": "tato viraddho anuppanne buddhuppāde paccekabodhiṁ sacchikaroti,",
  "atk-s0202a1:39_5": "taṁ asacchikaronto buddhānaṁ sammukhībhāve bāhiyattherādayo viya khippābhiñño hoti,",
  "atk-s0202a1:39_6": "evaṁ mahapphalā.",
  "atk-s0202a1:39_7": "Mahānisaṁsāti tasseva vevacanaṁ.",
  "atk-s0202a1:39_8": "Vuttampi cetaṁ –",
  "atk-s0202a1:40_0": "“Ānāpānassatī yassa, paripuṇṇā subhāvitā;",
  "atk-s0202a1:41_0": "Anupubbaṁ paricitā, yathā buddhena desitā;",
  "atk-s0202a1:42_0": "Somaṁ lokaṁ pabhāseti, abbhā muttova candimā”ti. –",
  "atk-s0202a1:43_0": "Imaṁ mahapphalataṁ sampassamāno thero saddhivihārikaṁ tattha niyojeti.",
  "atk-s0202a1:44_0": "Iti bhagavā rūpakammaṭṭhānaṁ,",
  "atk-s0202a1:44_1": "thero ānāpānassatinti ubhopi kammaṭṭhānaṁ ācikkhitvā gatā,",
  "atk-s0202a1:44_2": "rāhulabhaddo vihāreyeva ohīno.",
  "atk-s0202a1:44_3": "Bhagavā tassa ohīnabhāvaṁ jānantopi neva attanā khādanīyaṁ bhojanīyaṁ gahetvā agamāsi,",
  "atk-s0202a1:44_4": "na ānandattherassa hatthe pesesi,",
  "atk-s0202a1:44_5": "na pasenadimahārājaanāthapiṇḍikādīnaṁ saññaṁ adāsi.",
  "atk-s0202a1:44_6": "Saññāmattakañhi labhitvā te kājabhattaṁ abhihareyyuṁ.",
  "atk-s0202a1:44_7": "Yathā ca bhagavā,",
  "atk-s0202a1:44_8": "evaṁ sāriputtattheropi na kiñci akāsi.",
  "atk-s0202a1:44_9": "Rāhulatthero nirāhāro chinnabhatto ahosi.",
  "atk-s0202a1:44_10": "Tassa panāyasmato –",
  "atk-s0202a1:44_11": "“bhagavā maṁ vihāre ohīnaṁ jānantopi attanā laddhapiṇḍapātaṁ nāpi sayaṁ gahetvā āgato,",
  "atk-s0202a1:44_12": "na aññassa hatthe pahiṇi,",
  "atk-s0202a1:44_13": "na manussānaṁ saññaṁ adāsi,",
  "atk-s0202a1:44_14": "upajjhāyopi me ohīnabhāvaṁ jānanto tatheva na kiñci akāsī”ti cittampi na uppannaṁ,",
  "atk-s0202a1:44_15": "kuto tappaccayā omānaṁ vā atimānaṁ vā janessati.",
  "atk-s0202a1:44_16": "Bhagavatā pana ācikkhitakammaṭṭhānameva purebhattampi pacchābhattampi –",
  "atk-s0202a1:44_17": "“itipi rūpaṁ aniccaṁ,",
  "atk-s0202a1:44_18": "itipi dukkhaṁ,",
  "atk-s0202a1:44_19": "itipi asubhaṁ,",
  "atk-s0202a1:44_20": "itipi anattā”ti aggiṁ abhimatthento viya nirantaraṁ manasikatvā sāyanhasamaye cintesi –",
  "atk-s0202a1:44_21": "“ahaṁ upajjhāyena ānāpānassatiṁ bhāvehīti vutto,",
  "atk-s0202a1:44_22": "tassa vacanaṁ na karissāmi.",
  "atk-s0202a1:44_23": "Ācariyupajjhāyānañhi vacanaṁ akaronto dubbaco nāma hoti.",
  "atk-s0202a1:44_24": "‘Dubbaco rāhulo,",
  "atk-s0202a1:44_25": "upajjhāyassapi vacanaṁ na karotī’ti ca garahuppattito kakkhaḷatarā pīḷā nāma natthī”ti bhāvanāvidhānaṁ pucchitukāmo bhagavato santikaṁ agamāsi.",
  "atk-s0202a1:44_26": "Taṁ dassetuṁ atha kho āyasmā rāhulotiādi vuttaṁ.",
  "atk-s0202a1:45_0": "114.",
  "atk-s0202a1:45_1": "Tattha paṭisallānāti ekībhāvato.",
  "atk-s0202a1:45_2": "Yaṁkiñci rāhulāti kasmā?",
  "atk-s0202a1:45_3": "Bhagavā ānāpānassatiṁ puṭṭho rūpakammaṭṭhānaṁ kathetīti.",
  "atk-s0202a1:45_4": "Rūpe chandarāgappahānatthaṁ.",
  "atk-s0202a1:45_5": "Evaṁ kirassa ahosi –",
  "atk-s0202a1:45_6": "“rāhulassa attabhāvaṁ nissāya chandarāgo uppanno,",
  "atk-s0202a1:45_7": "heṭṭhā cassa saṅkhepena rūpakammaṭṭhānaṁ kathitaṁ.",
  "atk-s0202a1:45_8": "Idānissāpi dvicattālīsāya ākārehi attabhāvaṁ virājetvā visaṅkharitvā taṁnissitaṁ chandarāgaṁ anuppattidhammataṁ āpādessāmī”ti.",
  "atk-s0202a1:45_9": "Atha ākāsadhātuṁ kasmā vitthāresīti?",
  "atk-s0202a1:45_10": "Upādārūpadassanatthaṁ.",
  "atk-s0202a1:45_11": "Heṭṭhā hi cattāri mahābhūtāneva kathitāni,",
  "atk-s0202a1:45_12": "na upādārūpaṁ.",
  "atk-s0202a1:45_13": "Tasmā iminā mukhena taṁ dassetuṁ ākāsadhātuṁ vitthāresi.",
  "atk-s0202a1:45_14": "Apica ajjhattikena ākāsena paricchinnarūpampi pākaṭaṁ hoti.",
  "atk-s0202a1:46_0": "Ākāsena paricchinnaṁ, rūpaṁ yāti vibhūtataṁ;",
  "atk-s0202a1:47_0": "Tassevaṁ āvibhāvatthaṁ, taṁ pakāsesi nāyako.",
  "atk-s0202a1:48_0": "Ettha pana purimāsu tāva catūsu dhātūsu yaṁ vattabbaṁ, taṁ mahāhatthipadopame vuttameva.",
  "atk-s0202a1:49_0": "118.",
  "atk-s0202a1:49_1": "Ākāsadhātuyaṁ ākāsagatanti ākāsabhāvaṁ gataṁ.",
  "atk-s0202a1:49_2": "Upādinnantiādinnaṁ gahitaṁ parāmaṭṭhaṁ,",
  "atk-s0202a1:49_3": "sarīraṭṭhakanti attho.",
  "atk-s0202a1:49_4": "Kaṇṇacchiddanti maṁsalohitādīhi asamphuṭṭhakaṇṇavivaraṁ.",
  "atk-s0202a1:49_5": "Nāsacchiddādīsupi eseva nayo.",
  "atk-s0202a1:49_6": "Yenacāti yena chiddena.",
  "atk-s0202a1:49_7": "Ajjhoharatīti anto paveseti,",
  "atk-s0202a1:49_8": "jivhābandhanato hi yāva udarapaṭalā manussānaṁ vidatthicaturaṅgulaṁ chiddaṭṭhānaṁ hoti.",
  "atk-s0202a1:49_9": "Taṁ sandhāyetaṁ vuttaṁ.",
  "atk-s0202a1:49_10": "Yattha cāti yasmiṁ okāse.",
  "atk-s0202a1:49_11": "Santiṭṭhatīti patiṭṭhāti.",
  "atk-s0202a1:49_12": "Manussānañhi mahantaṁ paṭaparissāvanamattañca udarapaṭalaṁ nāma hoti.",
  "atk-s0202a1:49_13": "Taṁ sandhāyetaṁ vuttaṁ.",
  "atk-s0202a1:49_14": "Adhobhāgaṁ nikkhamatīti yena heṭṭhā nikkhamati.",
  "atk-s0202a1:49_15": "Dvattiṁsahatthamattaṁ ekavīsatiyā ṭhānesu vaṅkaṁ antaṁ nāma hoti.",
  "atk-s0202a1:49_16": "Taṁ sandhāyetaṁ vuttaṁ.",
  "atk-s0202a1:49_17": "Yaṁ vā panaññampīti iminā sukhumasukhumaṁ cammamaṁsādiantaragatañceva lomakūpabhāvena ca ṭhitaṁ ākāsaṁ dasseti.",
  "atk-s0202a1:49_18": "Sesametthāpi pathavīdhātuādīsu vuttanayeneva veditabbaṁ.",
  "atk-s0202a1:50_0": "119.",
  "atk-s0202a1:50_1": "Idānissa tādibhāvalakkhaṇaṁ ācikkhanto pathavīsamantiādimāha.",
  "atk-s0202a1:50_2": "Iṭṭhāniṭṭhesu hi arajjanto adussanto tādī nāma hoti.",
  "atk-s0202a1:50_3": "Manāpāmanāpāti ettha aṭṭha lobhasahagatacittasampayuttā manāpā nāma,",
  "atk-s0202a1:50_4": "dve domanassacittasampayuttā amanāpā nāma.",
  "atk-s0202a1:50_5": "Cittaṁ na pariyādāya ṭhassantīti ete phassā uppajjitvā tava cittaṁ antomuṭṭhigataṁ karonto viya pariyādāya",
  "atk-s0202a1:50_6": "gahetvā ṭhātuṁ na sakkhissanti “ahaṁ sobhāmi,",
  "atk-s0202a1:50_7": "mayhaṁ vaṇṇāyatanaṁ pasanna”nti puna attabhāvaṁ nissāya chandarāgo nuppajjissati.",
  "atk-s0202a1:50_8": "Gūthagatantiādīsu gūthameva gūthagataṁ.",
  "atk-s0202a1:50_9": "Evaṁ sabbattha.",
  "atk-s0202a1:51_0": "Na katthaci patiṭṭhitoti pathavīpabbatarukkhādīsu ekasmimpi na patiṭṭhito,",
  "atk-s0202a1:51_1": "yadi hi pathaviyaṁ patiṭṭhito bhaveyya,",
  "atk-s0202a1:51_2": "pathaviyā bhijjamānāya saheva bhijjeyya,",
  "atk-s0202a1:51_3": "pabbate patamāne saheva pateyya,",
  "atk-s0202a1:51_4": "rukkhe chijjamāne saheva chijjeyya.",
  "atk-s0202a1:52_0": "120.Mettaṁrāhulāti kasmā ārabhi?",
  "atk-s0202a1:52_1": "Tādibhāvassa kāraṇadassanatthaṁ.",
  "atk-s0202a1:52_2": "Heṭṭhā hi tādibhāvalakkhaṇaṁ dassitaṁ,",
  "atk-s0202a1:52_3": "na ca sakkā ahaṁ tādī homīti akāraṇā bhavituṁ,",
  "atk-s0202a1:52_4": "napi “ahaṁ uccākulappasuto bahussuto lābhī,",
  "atk-s0202a1:52_5": "maṁ rājarājamahāmattādayo bhajanti,",
  "atk-s0202a1:52_6": "ahaṁ tādī homī”ti imehi kāraṇehi koci tādī nāma hoti,",
  "atk-s0202a1:52_7": "mettādibhāvanāya pana hotīti tādibhāvassa kāraṇadassanatthaṁ imaṁ desanaṁ ārabhi.",
  "atk-s0202a1:53_0": "Tattha bhāvayatoti upacāraṁ vā appanaṁ vā pāpentassa.",
  "atk-s0202a1:53_1": "Yo byāpādoti yo satte kopo,",
  "atk-s0202a1:53_2": "so pahīyissati.",
  "atk-s0202a1:53_3": "Vihesāti pāṇiādīhi sattānaṁ vihiṁsanaṁ.",
  "atk-s0202a1:53_4": "Aratīti pantasenāsanesu ceva adhikusaladhammesu ca ukkaṇṭhitatā.",
  "atk-s0202a1:53_5": "Paṭighoti yattha katthaci sattesu saṅkhāresu ca paṭihaññanakileso.",
  "atk-s0202a1:53_6": "Asubhanti uddhumātakādīsu upacārappanaṁ.",
  "atk-s0202a1:53_7": "Uddhumātakādīsu asubhabhāvanā ca nāmesā vitthārato visuddhimagge kathitāva.",
  "atk-s0202a1:53_8": "Rāgoti pañcakāmaguṇikarāgo.",
  "atk-s0202a1:53_9": "Aniccasaññanti aniccānupassanāya sahajātasaññaṁ.",
  "atk-s0202a1:53_10": "Vipassanā eva vā esā asaññāpi saññāsīsena saññāti vuttā.",
  "atk-s0202a1:53_11": "Asmimānoti rūpādīsu asmīti māno.",
  "atk-s0202a1:54_0": "121.",
  "atk-s0202a1:54_1": "Idāni therena pucchitaṁ pañhaṁ vitthārento ānāpānassatintiādimāha.",
  "atk-s0202a1:54_2": "Tattha idaṁ kammaṭṭhānañca kammaṭṭhānabhāvanā ca pāḷiattho ca saddhiṁ ānisaṁsakathāya sabbo sabbākārena visuddhimagge anussatiniddese vitthāritoyeva.",
  "atk-s0202a1:54_3": "Imaṁ desanaṁ bhagavā neyyapuggalavaseneva pariniṭṭhāpesīti.",
  "atk-s0202a1:55_0": "Papañcasūdaniyā majjhimanikāyaṭṭhakathāya",
  "atk-s0202a1:56_0": "Māhārāhulovādasuttavaṇṇanā niṭṭhitā.",
  "atk-s0202a1:57_0": "3. Cūḷamālukyasuttavaṇṇanā",
  "atk-s0202a1:58_0": "122.Evaṁme sutanti mālukyasuttaṁ.",
  "atk-s0202a1:58_1": "Tattha mālukyaputtassāti evaṁnāmakassa therassa.",
  "atk-s0202a1:58_2": "Ṭhapitāni paṭikkhittānīti diṭṭhigatāni nāma na byākātabbānīti evaṁ ṭhapitāni ceva paṭikkhittāni ca.",
  "atk-s0202a1:58_3": "Tathāgatoti satto.",
  "atk-s0202a1:58_4": "Taṁ me na ruccatīti taṁ abyākaraṇaṁ mayhaṁ na ruccati.",
  "atk-s0202a1:58_5": "Sikkhaṁpaccakkhāyāti sikkhaṁ paṭikkhipitvā.",
  "atk-s0202a1:59_0": "125.Ko santo kaṁ paccācikkhasīti yācako vā hi yācitakaṁ paccācikkheyya,",
  "atk-s0202a1:59_1": "yācitako vā yācakaṁ.",
  "atk-s0202a1:59_2": "Tvaṁ neva yācako na yācitako,",
  "atk-s0202a1:59_3": "so dāni tvaṁ ko santo kaṁ paccācikkhasīti attho.",
  "atk-s0202a1:60_0": "126.Viddhoassāti parasenāya ṭhitena viddho bhaveyya.",
  "atk-s0202a1:60_1": "Gāḷhapalepanenāti bahalalepanena.",
  "atk-s0202a1:60_2": "Bhisakkanti vejjaṁ.",
  "atk-s0202a1:60_3": "Sallakattanti sallakantanaṁ sallakantiyasuttavācakaṁ.",
  "atk-s0202a1:60_4": "Akkassāti akkavāke gahetvā jiyaṁ karonti.",
  "atk-s0202a1:60_5": "Tena vuttaṁ “akkassā”ti.",
  "atk-s0202a1:60_6": "Saṇhassāti veṇuvilīvassa.",
  "atk-s0202a1:60_7": "Maruvākhīrapaṇṇīnampi vākehiyeva karonti.",
  "atk-s0202a1:60_8": "Tena vuttaṁ yadi vā maruvāya yadi vā khīrapaṇṇinoti.",
  "atk-s0202a1:60_9": "Gacchanti pabbatagacchanadīgacchādīsu jātaṁ.",
  "atk-s0202a1:60_10": "Ropimanti ropetvā vaḍḍhitaṁ saravanato saraṁ gahetvā kataṁ.",
  "atk-s0202a1:60_11": "Sithilahanunoti evaṁnāmakassa pakkhino.",
  "atk-s0202a1:60_12": "Bheravassāti kāḷasīhassa.",
  "atk-s0202a1:60_13": "Semhārassāti makkaṭassa.",
  "atk-s0202a1:60_14": "Evaṁ noti etāya diṭṭhiyā sati na hotīti attho.",
  "atk-s0202a1:61_0": "127.Attheva jātīti etāya diṭṭhiyā sati brahmacariyavāsova natthi,",
  "atk-s0202a1:61_1": "jāti pana atthiyeva.",
  "atk-s0202a1:61_2": "Tathā jarāmaraṇādīnīti dasseti.",
  "atk-s0202a1:61_3": "Yesāhanti yesaṁ ahaṁ.",
  "atk-s0202a1:61_4": "Nighātanti upaghātaṁ vināsaṁ.",
  "atk-s0202a1:61_5": "Mama sāvakā hi etesu nibbinnā idheva nibbānaṁ pāpuṇantīti adhippāyo.",
  "atk-s0202a1:62_0": "128.Tasmātihāti yasmā abyākatametaṁ,",
  "atk-s0202a1:62_1": "catusaccameva mayā byākataṁ,",
  "atk-s0202a1:62_2": "tasmāti attho.",
  "atk-s0202a1:62_3": "Na hetaṁ mālukyaputta atthasaṁhitanti etaṁ diṭṭhigataṁ vā etaṁ byākaraṇaṁ vā kāraṇanissitaṁ na hoti.",
  "atk-s0202a1:62_4": "Na ādibrahmacariyakanti brahmacariyassa ādimattampi pubbabhāgasīlamattampi na hoti.",
  "atk-s0202a1:62_5": "Na nibbidāyātiādīsu vaṭṭe nibbindanatthāya vā virajjhanatthāya vā vaṭṭanirodhāya vā rāgādivūpasamanatthāya",
  "atk-s0202a1:62_6": "vā abhiññeyye dhamme abhijānanatthāya vā catumaggasaṅkhātasambodhatthāya vā asaṅkhatanibbānasacchikiriyatthāya",
  "atk-s0202a1:62_7": "vā na hoti.",
  "atk-s0202a1:62_8": "Etaṁ hīti etaṁ catusaccabyākaraṇaṁ.",
  "atk-s0202a1:62_9": "Ādibrahmacariyakanti brahmacariyassa ādibhūtaṁ pubbapadaṭṭhānaṁ.",
  "atk-s0202a1:62_10": "Sesaṁ vuttapaṭivipakkhanayena veditabbaṁ.",
  "atk-s0202a1:62_11": "Imampi desanaṁ bhagavā neyyapuggalavasena niṭṭhāpesīti.",
  "atk-s0202a1:63_0": "Papañcasūdaniyā majjhimanikāyaṭṭhakathāya",
  "atk-s0202a1:64_0": "Cūḷamālukyasuttavaṇṇanā niṭṭhitā.",
  "atk-s0202a1:65_0": "4. Mahāmālukyasuttavaṇṇanā",
  "atk-s0202a1:66_0": "129.Evaṁme sutanti mahāmālukyasuttaṁ.",
  "atk-s0202a1:66_1": "Tattha orambhāgiyānīti heṭṭhā koṭṭhāsikāni kāmabhave nibbattisaṁvattanikāni.",
  "atk-s0202a1:66_2": "Saṁyojanānīti bandhanāni.",
  "atk-s0202a1:66_3": "Kassakho nāmāti kassa devassa vā manussassa vā desitāni dhāresi,",
  "atk-s0202a1:66_4": "kiṁ tvameveko assosi,",
  "atk-s0202a1:66_5": "na añño kocīti?",
  "atk-s0202a1:66_6": "Anusetīti appahīnatāya anuseti.",
  "atk-s0202a1:66_7": "Anusayamāno saṁyojanaṁ nāma hoti.",
  "atk-s0202a1:67_0": "Ettha ca bhagavatā saṁyojanaṁ pucchitaṁ,",
  "atk-s0202a1:67_1": "therenapi saṁyojanameva byākataṁ.",
  "atk-s0202a1:67_2": "Evaṁ santepi tassa vāde bhagavatā doso āropito.",
  "atk-s0202a1:67_3": "So kasmāti ce?",
  "atk-s0202a1:67_4": "Therassa tathāladdhikattā.",
  "atk-s0202a1:67_5": "Ayañhi tassa laddhi “samudācārakkhaṇeyeva kilesehi saṁyutto nāma hoti,",
  "atk-s0202a1:67_6": "itarasmiṁ khaṇe asaṁyutto”ti.",
  "atk-s0202a1:67_7": "Tenassa bhagavatā doso āropito.",
  "atk-s0202a1:67_8": "Athāyasmā ānando cintesi –",
  "atk-s0202a1:67_9": "“bhagavatā bhikkhusaṅghassa dhammaṁ desessāmīti attano dhammatāyeva ayaṁ dhammadesanā āraddhā,",
  "atk-s0202a1:67_10": "sā iminā apaṇḍitena bhikkhunā visaṁvāditā.",
  "atk-s0202a1:67_11": "Handāhaṁ bhagavantaṁ yācitvā bhikkhūnaṁ dhammaṁ desessāmī”ti.",
  "atk-s0202a1:67_12": "So evamakāsi.",
  "atk-s0202a1:67_13": "Taṁ dassetuṁ “evaṁ vutte āyasmā ānando”tiādi vuttaṁ.",
  "atk-s0202a1:68_0": "Tattha sakkāyadiṭṭhipariyuṭṭhitenāti sakkāyadiṭṭhiyā gahitena abhibhūtena.",
  "atk-s0202a1:68_1": "Sakkāyadiṭṭhiparetenāti sakkāyadiṭṭhiyā anugatena.",
  "atk-s0202a1:68_2": "Nissaraṇanti diṭṭhinissaraṇaṁ nāma nibbānaṁ,",
  "atk-s0202a1:68_3": "taṁ yathābhūtaṁ nappajānāti.",
  "atk-s0202a1:68_4": "Appaṭivinītāti avinoditā anīhaṭā.",
  "atk-s0202a1:68_5": "Orambhāgiyaṁ saṁyojananti heṭṭhābhāgiyasaṁyojanaṁ nāma hoti.",
  "atk-s0202a1:68_6": "Sesapadesupi eseva nayo.",
  "atk-s0202a1:68_7": "Sukkapakkho uttānatthoyeva.",
  "atk-s0202a1:68_8": "“Sānusayā pahīyatī”ti vacanato panettha ekacce “aññaṁ saṁyojanaṁ añño anusayo”ti vadanti.",
  "atk-s0202a1:68_9": "“Yathā hi sabyañjanaṁ bhatta”nti vutte bhattato aññaṁ byañjanaṁ hoti,",
  "atk-s0202a1:68_10": "evaṁ “sānusayā”ti vacanato pariyuṭṭhānasakkāyadiṭṭhito aññena anusayena bhavitabbanti tesaṁ laddhi.",
  "atk-s0202a1:68_11": "Te “sasīsaṁ pārupitvā”tiādīhi paṭikkhipitabbā.",
  "atk-s0202a1:68_12": "Na hi sīsato añño puriso atthi.",
  "atk-s0202a1:68_13": "Athāpi siyā –",
  "atk-s0202a1:68_14": "“yadi tadeva saṁyojanaṁ so anusayo,",
  "atk-s0202a1:68_15": "evaṁ sante bhagavatā therassa taruṇūpamo upārambho duāropito hotī”ti.",
  "atk-s0202a1:68_16": "Na duāropito, kasmā?",
  "atk-s0202a1:68_17": "Evaṁladdhikattāti vitthāritametaṁ.",
  "atk-s0202a1:68_18": "Tasmā soyeva kileso bandhanaṭṭhena saṁyojanaṁ,",
  "atk-s0202a1:68_19": "appahīnaṭṭhena anusayoti imamatthaṁ sandhāya bhagavatā “sānusayā pahīyatī”ti evaṁ vuttanti veditabbaṁ.",
  "atk-s0202a1:69_0": "132.Tacaṁ chetvātiādīsu idaṁ opammasaṁsandanaṁ –",
  "atk-s0202a1:69_1": "tacacchedo viya hi samāpatti daṭṭhabbā,",
  "atk-s0202a1:69_2": "pheggucchedo viya vipassanā,",
  "atk-s0202a1:69_3": "sāracchedo viya maggo.",
  "atk-s0202a1:69_4": "Paṭipadā pana lokiyalokuttaramissakāva vaṭṭati.",
  "atk-s0202a1:69_5": "Evamete daṭṭhabbāti evarūpā puggalā evaṁ daṭṭhabbā.",
  "atk-s0202a1:70_0": "133.Upadhivivekāti upadhivivekena.",
  "atk-s0202a1:70_1": "Iminā pañcakāmaguṇaviveko kathito.",
  "atk-s0202a1:70_2": "Akusalānaṁ dhammānaṁ pahānāti iminā nīvaraṇappahānaṁ kathitaṁ.",
  "atk-s0202a1:70_3": "Kāyaduṭṭhullānaṁ paṭippassaddhiyāti iminā kāyālasiyapaṭippassaddhi kathitā.",
  "atk-s0202a1:70_4": "Vivicceva kāmehīti upadhivivekena kāmehi vinā hutvā.",
  "atk-s0202a1:70_5": "Vivicca akusalehīti akusalānaṁ dhammānaṁ pahānena kāyaduṭṭhullānaṁ paṭippassaddhiyā ca akusalehi vinā hutvā.",
  "atk-s0202a1:70_6": "Yadeva tattha hotīti yaṁ tattha antosamāpattikkhaṇeyeva samāpattisamuṭṭhitañca rūpādidhammajātaṁ hoti.",
  "atk-s0202a1:70_7": "Tedhammeti te rūpagatantiādinā nayena vutte rūpādayo dhamme.",
  "atk-s0202a1:70_8": "Aniccatoti na niccato.",
  "atk-s0202a1:70_9": "Dukkhatoti na sukhato.",
  "atk-s0202a1:70_10": "Rogatotiādīsu ābādhaṭṭhena rogato,",
  "atk-s0202a1:70_11": "antodosaṭṭhena gaṇḍato,",
  "atk-s0202a1:70_12": "anupaviddhaṭṭhena dukkhajananaṭṭhena ca sallato,",
  "atk-s0202a1:70_13": "dukkhaṭṭhena aghato,",
  "atk-s0202a1:70_14": "rogaṭṭhena ābādhato,",
  "atk-s0202a1:70_15": "asakaṭṭhena parato,",
  "atk-s0202a1:70_16": "palujjanaṭṭhena palokato,",
  "atk-s0202a1:70_17": "nissattaṭṭhena suññato,",
  "atk-s0202a1:70_18": "na attaṭṭhena anattato.",
  "atk-s0202a1:70_19": "Tattha aniccato,",
  "atk-s0202a1:70_20": "palokatoti dvīhi padehi aniccalakkhaṇaṁ kathitaṁ,",
  "atk-s0202a1:70_21": "dukkhatotiādīhi chahi dukkhalakkhaṇaṁ,",
  "atk-s0202a1:70_22": "parato suññato anattatoti tīhi anattalakkhaṇaṁ.",
  "atk-s0202a1:71_0": "So tehi dhammehīti so tehi evaṁ tilakkhaṇaṁ āropetvā diṭṭhehi antosamāpattiyaṁ pañcakkhandhadhammehi.",
  "atk-s0202a1:71_1": "Cittaṁ paṭivāpetīti cittaṁ paṭisaṁharati moceti apaneti.",
  "atk-s0202a1:71_2": "Upasaṁharatīti vipassanācittaṁ tāva savanavasena thutivasena pariyattivasena paññattivasena ca etaṁ santaṁ",
  "atk-s0202a1:71_3": "nibbānanti evaṁ asaṅkhatāya amatāya dhātuyā upasaṁharati.",
  "atk-s0202a1:71_4": "Maggacittaṁ nibbānaṁ ārammaṇakaraṇavaseneva etaṁ santametaṁ paṇītanti na evaṁ vadati,",
  "atk-s0202a1:71_5": "iminā pana ākārena taṁ paṭivijjhanto tattha cittaṁ upasaṁharatīti attho.",
  "atk-s0202a1:71_6": "So tattha ṭhitoti tāya tilakkhaṇārammaṇāya vipassanāya ṭhito.",
  "atk-s0202a1:71_7": "Āsavānaṁ khayaṁ pāpuṇātīti anukkamena cattāro magge bhāvetvā pāpuṇāti.",
  "atk-s0202a1:71_8": "Teneva dhammarāgenāti samathavipassanādhamme chandarāgena.",
  "atk-s0202a1:71_9": "Samathavipassanāsu hi sabbaso chandarāgaṁ pariyādātuṁ sakkonto arahattaṁ pāpuṇāti,",
  "atk-s0202a1:71_10": "asakkonto anāgāmī hoti.",
  "atk-s0202a1:72_0": "Yadevatattha hoti vedanāgatanti idha pana rūpaṁ na gahitaṁ. Kasmā?",
  "atk-s0202a1:72_1": "Samatikkantattā.",
  "atk-s0202a1:72_2": "Ayañhi heṭṭhā rūpāvacarajjhānaṁ samāpajjitvā rūpaṁ atikkamitvā arūpāvacarasamāpattiṁ samāpannoti samathavasenapinena rūpaṁ atikkantaṁ,",
  "atk-s0202a1:72_3": "heṭṭhā rūpaṁ sammadeva sammasitvā taṁ atikkamma idāni arūpaṁ sammasatīti vipassanāvasenapinena rūpaṁ atikkantaṁ.",
  "atk-s0202a1:72_4": "Arūpe pana sabbasopi rūpaṁ natthīti taṁ sandhāyapi idha rūpaṁ na gahitaṁ.",
  "atk-s0202a1:73_0": "Atha kiñcarahīti kiṁ pucchāmīti pucchati?",
  "atk-s0202a1:73_1": "Samathavasena gacchato cittekaggatā dhuraṁ hoti,",
  "atk-s0202a1:73_2": "so cetovimutto nāma.",
  "atk-s0202a1:73_3": "Vipassanāvasena gacchato paññā dhuraṁ hoti,",
  "atk-s0202a1:73_4": "so paññāvimutto nāmāti ettha therassa kaṅkhā natthi.",
  "atk-s0202a1:73_5": "Ayaṁ sabhāvadhammoyeva,",
  "atk-s0202a1:73_6": "samathavaseneva pana gacchantesu eko cetovimutto nāma hoti,",
  "atk-s0202a1:73_7": "eko paññāvimutto.",
  "atk-s0202a1:73_8": "Vipassanāvasena gacchantesupi eko paññāvimutto nāma hoti,",
  "atk-s0202a1:73_9": "eko cetovimuttoti ettha kiṁ kāraṇanti pucchati.",
  "atk-s0202a1:74_0": "Indriyavemattataṁ vadāmīti indriyanānattataṁ vadāmi.",
  "atk-s0202a1:74_1": "Idaṁ vuttaṁ hoti, na tvaṁ, ānanda,",
  "atk-s0202a1:74_2": "dasa pāramiyo pūretvā sabbaññutaṁ paṭivijjhi,",
  "atk-s0202a1:74_3": "tena te etaṁ apākaṭaṁ.",
  "atk-s0202a1:74_4": "Ahaṁ pana paṭivijjhiṁ,",
  "atk-s0202a1:74_5": "tena me etaṁ pākaṭaṁ.",
  "atk-s0202a1:74_6": "Ettha hi indriyanānattatā kāraṇaṁ.",
  "atk-s0202a1:74_7": "Samathavaseneva hi gacchantesu ekassa bhikkhuno cittekaggatā dhuraṁ hoti,",
  "atk-s0202a1:74_8": "so cetovimutto nāma hoti.",
  "atk-s0202a1:74_9": "Ekassa paññā dhuraṁ hoti,",
  "atk-s0202a1:74_10": "so paññāvimutto nāma hoti.",
  "atk-s0202a1:74_11": "Vipassanāvaseneva ca gacchantesu ekassa paññā dhuraṁ hoti,",
  "atk-s0202a1:74_12": "so paññāvimutto nāma hoti.",
  "atk-s0202a1:74_13": "Ekassa cittekaggatā dhuraṁ hoti,",
  "atk-s0202a1:74_14": "so cetovimutto nāma hoti.",
  "atk-s0202a1:74_15": "Dve aggasāvakā samathavipassanādhurena arahattaṁ pattā.",
  "atk-s0202a1:74_16": "Tesu dhammasenāpati paññāvimutto jāto,",
  "atk-s0202a1:74_17": "mahāmoggallānatthero cetovimutto.",
  "atk-s0202a1:74_18": "Iti indriyavemattamettha kāraṇanti veditabbaṁ.",
  "atk-s0202a1:74_19": "Sesaṁ sabbattha uttānamevāti.",
  "atk-s0202a1:75_0": "Papañcasūdaniyā majjhimanikāyaṭṭhakathāya",
  "atk-s0202a1:76_0": "Mahāmālukyasuttavaṇṇanā niṭṭhitā.",
  "atk-s0202a1:77_0": "5. Bhaddālisuttavaṇṇanā",
  "atk-s0202a1:78_0": "134.Evaṁme sutanti bhaddālisuttaṁ.",
  "atk-s0202a1:78_1": "Tattha ekāsanabhojananti ekasmiṁ purebhatte asanabhojanaṁ,",
  "atk-s0202a1:78_2": "bhuñjitabbabhattanti attho.",
  "atk-s0202a1:78_3": "Appābādhatantiādīni kakacopame vitthāritāni.",
  "atk-s0202a1:78_4": "Na ussahāmīti na sakkomi.",
  "atk-s0202a1:78_5": "Siyā kukkuccaṁ siyā vippaṭisāroti evaṁ bhuñjanto yāvajīvaṁ brahmacariyaṁ carituṁ sakkhissāmi nu kho,",
  "atk-s0202a1:78_6": "na nu khoti iti me vippaṭisārakukkuccaṁ bhaveyyāti attho.",
  "atk-s0202a1:78_7": "Ekadesaṁ bhuñjitvāti porāṇakattherā kira patte bhattaṁ pakkhipitvā sappimhi dinne sappinā uṇhameva thokaṁ",
  "atk-s0202a1:78_8": "bhuñjitvā hatthe dhovitvā avasesaṁ bahi nīharitvā chāyūdakaphāsuke ṭhāne nisīditvā bhuñjanti.",
  "atk-s0202a1:78_9": "Etaṁ sandhāya satthā āha. Bhaddāli,",
  "atk-s0202a1:78_10": "pana cintesi –",
  "atk-s0202a1:78_11": "“sace sakiṁ pattaṁ pūretvā dinnaṁ bhattaṁ bhuñjitvā puna pattaṁ dhovitvā odanassa pūretvā laddhaṁ bahi nīharitvā chāyūdakaphāsuke ṭhāne bhuñjeyya,",
  "atk-s0202a1:78_12": "iti evaṁ vaṭṭeyya,",
  "atk-s0202a1:78_13": "itarathā ko sakkotī”ti.",
  "atk-s0202a1:78_14": "Tasmā evampi kho ahaṁ, bhante,",
  "atk-s0202a1:78_15": "na ussahāmīti āha.",
  "atk-s0202a1:78_16": "Ayaṁ kira atīte anantarāya jātiyā kākayoniyaṁ nibbatti.",
  "atk-s0202a1:78_17": "Kākā ca nāma mahāchātakā honti.",
  "atk-s0202a1:78_18": "Tasmā chātakatthero nāma ahosi.",
  "atk-s0202a1:78_19": "Tassa pana viravantasseva bhagavā taṁ madditvā ajjhottharitvā –",
  "atk-s0202a1:78_20": "“yo pana bhikkhu vikāle khādanīyaṁ vā bhojanīyaṁ vā khādeyya vā bhuñjeyya vā pācittiya”nti sikkhāpadaṁ paññapesi.",
  "atk-s0202a1:78_21": "Tena vuttaṁ atha kho āyasmā,",
  "atk-s0202a1:78_22": "bhaddāli,…pe…",
  "atk-s0202a1:78_23": "anussāhaṁ pavedesīti.",
  "atk-s0202a1:79_0": "Yathātanti yathā aññopi sikkhāya na paripūrakārī ekavihārepi vasanto satthu sammukhībhāvaṁ na dadeyya,",
  "atk-s0202a1:79_1": "tatheva na adāsīti attho.",
  "atk-s0202a1:79_2": "Neva bhagavato upaṭṭhānaṁ agamāsi,",
  "atk-s0202a1:79_3": "na dhammadesanaṭṭhānaṁ na vitakkamāḷakaṁ,",
  "atk-s0202a1:79_4": "na ekaṁ bhikkhācāramaggaṁ paṭipajji.",
  "atk-s0202a1:79_5": "Yasmiṁ kule bhagavā nisīdati,",
  "atk-s0202a1:79_6": "tassa dvārepi na aṭṭhāsi.",
  "atk-s0202a1:79_7": "Sacassa vasanaṭṭhānaṁ bhagavā gacchati,",
  "atk-s0202a1:79_8": "so puretarameva ñatvā aññattha gacchati.",
  "atk-s0202a1:79_9": "Saddhāpabbajito kiresa kulaputto parisuddhasīlo.",
  "atk-s0202a1:79_10": "Tenassa na añño vitakko ahosi, –",
  "atk-s0202a1:79_11": "“mayā nāma udarakāraṇā bhagavato sikkhāpadapaññāpanaṁ paṭibāhitaṁ,",
  "atk-s0202a1:79_12": "ananucchavikaṁ me kata”nti ayameva vitakko ahosi.",
  "atk-s0202a1:79_13": "Tasmā ekavihāre vasantopi lajjāya satthu sammukhībhāvaṁ nādāsi.",
  "atk-s0202a1:80_0": "135.Cīvarakammaṁ karontīti manussā bhagavato cīvarasāṭakaṁ adaṁsu,",
  "atk-s0202a1:80_1": "taṁ gahetvā cīvaraṁ karonti.",
  "atk-s0202a1:80_2": "Etaṁ dosakanti etaṁ okāsametaṁ aparādhaṁ,",
  "atk-s0202a1:80_3": "satthu sikkhāpadaṁ paññapentassa paṭibāhitakāraṇaṁ sādhukaṁ manasi karohīti attho.",
  "atk-s0202a1:80_4": "Dukkarataranti vassañhi vasitvā disāpakkante bhikkhū kuhiṁ vasitthāti pucchanti,",
  "atk-s0202a1:80_5": "tehi jetavane vasimhāti vutte, “āvuso,",
  "atk-s0202a1:80_6": "bhagavā imasmiṁ antovasse kataraṁ jātakaṁ kathesi,",
  "atk-s0202a1:80_7": "kataraṁ suttantaṁ,",
  "atk-s0202a1:80_8": "kataraṁ sikkhāpadaṁ paññapesī”ti pucchitāro honti.",
  "atk-s0202a1:80_9": "Tato “vikālabhojanasikkhāpadaṁ paññapesi, bhaddāli,",
  "atk-s0202a1:80_10": "nāma naṁ eko thero paṭibāhī”ti vakkhanti.",
  "atk-s0202a1:80_11": "Taṁ sutvā bhikkhū –",
  "atk-s0202a1:80_12": "“bhagavatopi nāma sikkhāpadaṁ paññapentassa paṭibāhitaṁ ayuttaṁ akāraṇa”nti vadanti.",
  "atk-s0202a1:80_13": "Evaṁ te ayaṁ doso mahājanantare pākaṭo hutvā duppaṭikārataṁ āpajjissatīti maññamānā evamāhaṁsu.",
  "atk-s0202a1:80_14": "Apica aññepi bhikkhū pavāretvā satthu santikaṁ āgamissanti.",
  "atk-s0202a1:80_15": "Atha tvaṁ “ethāvuso,",
  "atk-s0202a1:80_16": "mama satthāraṁ khamāpentassa sahāyā hothā”ti saṅghaṁ sannipātessasi.",
  "atk-s0202a1:80_17": "Tattha āgantukā pucchissanti, “āvuso,",
  "atk-s0202a1:80_18": "kiṁ imināpi bhikkhunā kata”nti.",
  "atk-s0202a1:80_19": "Tato etamatthaṁ sutvā “bhāriyaṁ kataṁ bhikkhunā,",
  "atk-s0202a1:80_20": "dasabalaṁ nāma paṭibāhissatīti ayuttameta”nti vakkhanti.",
  "atk-s0202a1:80_21": "Evampi te ayaṁ aparādho mahājanantare pākaṭo hutvā duppaṭikārataṁ āpajjissatīti maññamānāpi evamāhaṁsu.",
  "atk-s0202a1:80_22": "Atha vā bhagavā pavāretvā cārikaṁ pakkamissati,",
  "atk-s0202a1:80_23": "atha tvaṁ gatagataṭṭhāne bhagavato khamāpanatthāya saṅghaṁ sannipātessasi.",
  "atk-s0202a1:80_24": "Tatra disāvāsino bhikkhū pucchissanti, “āvuso,",
  "atk-s0202a1:80_25": "kiṁ iminā bhikkhunā kata”nti…pe…",
  "atk-s0202a1:80_26": "duppaṭikārataṁ āpajjissatīti maññamānāpi evamāhaṁsu.",
  "atk-s0202a1:81_0": "Etadavocāti appatirūpaṁ mayā kataṁ,",
  "atk-s0202a1:81_1": "bhagavā pana mahantepi aguṇe alaggitvā mayhaṁ accayaṁ paṭiggaṇhissatīti maññamāno etaṁ “accayo maṁ,",
  "atk-s0202a1:81_2": "bhante,”tiādivacanaṁ avoca.",
  "atk-s0202a1:81_3": "Tattha accayoti aparādho.",
  "atk-s0202a1:81_4": "Maṁ accagamāti maṁ atikkamma abhibhavitvā pavatto.",
  "atk-s0202a1:81_5": "Paṭiggaṇhātūti khamatu.",
  "atk-s0202a1:81_6": "Āyatiṁ saṁvarāyāti anāgate saṁvaraṇatthāya,",
  "atk-s0202a1:81_7": "puna evarūpassa aparādhassa dosassa khalitassa akaraṇatthāya.",
  "atk-s0202a1:81_8": "Tagghāti ekaṁsena.",
  "atk-s0202a1:81_9": "Samayopi kho te,",
  "atk-s0202a1:81_10": "bhaddālīti, bhaddāli,",
  "atk-s0202a1:81_11": "tayā paṭivijjhitabbayuttakaṁ ekaṁ kāraṇaṁ atthi,",
  "atk-s0202a1:81_12": "tampi te na paṭividdhaṁ na sallakkhitanti dasseti.",
  "atk-s0202a1:82_0": "136.Ubhatobhāgavimuttotiādīsu dhammānusārī,",
  "atk-s0202a1:82_1": "saddhānusārīti dve ekacittakkhaṇikā maggasamaṅgipuggalā.",
  "atk-s0202a1:82_2": "Ete pana sattapi ariyapuggale bhagavatāpi evaṁ āṇāpetuṁ na yuttaṁ,",
  "atk-s0202a1:82_3": "bhagavatā āṇatte tesampi evaṁ kātuṁ na yuttaṁ.",
  "atk-s0202a1:82_4": "Aṭṭhānaparikappavasena pana ariyapuggalānaṁ suvacabhāvadassanatthaṁ bhaddālittherassa ca dubbacabhāvadassanatthametaṁ vuttaṁ.",
  "atk-s0202a1:83_0": "Api nu tvaṁ tasmiṁ samaye ubhatobhāgavimuttoti desanaṁ kasmā ārabhi?",
  "atk-s0202a1:83_1": "Bhaddālissa niggahaṇatthaṁ.",
  "atk-s0202a1:83_2": "Ayañhettha adhippāyo – bhaddāli,",
  "atk-s0202a1:83_3": "ime satta ariyapuggalā loke dakkhiṇeyyā mama sāsane sāmino,",
  "atk-s0202a1:83_4": "mayi sikkhāpadaṁ paññapente paṭibāhitabbayutte kāraṇe sati etesaṁ paṭibāhituṁ yuttaṁ.",
  "atk-s0202a1:83_5": "Tvaṁ pana mama sāsanato bāhirako,",
  "atk-s0202a1:83_6": "mayi sikkhāpadaṁ paññapente tuyhaṁ paṭibāhituṁ na yuttanti.",
  "atk-s0202a1:84_0": "Ritto tucchoti anto ariyaguṇānaṁ abhāvena rittako tucchako,",
  "atk-s0202a1:84_1": "issaravacane kiñci na hoti.",
  "atk-s0202a1:84_2": "Yathādhammaṁ paṭikarosīti yathā dhammo ṭhito,",
  "atk-s0202a1:84_3": "tatheva karosi,",
  "atk-s0202a1:84_4": "khamāpesīti vuttaṁ hoti.",
  "atk-s0202a1:84_5": "Taṁ te mayaṁ paṭiggaṇhāmāti taṁ tava aparādhaṁ mayaṁ khamāma.",
  "atk-s0202a1:84_6": "Vuḍḍhi hesā, bhaddāli,",
  "atk-s0202a1:84_7": "ariyassa vinayeti esā, bhaddāli,",
  "atk-s0202a1:84_8": "ariyassa vinaye buddhassa bhagavato sāsane vuḍḍhi nāma. Katamā?",
  "atk-s0202a1:84_9": "Accayaṁ accayato disvā yathādhammaṁ paṭikaritvā āyatiṁ saṁvarāpajjanā.",
  "atk-s0202a1:84_10": "Desanaṁ pana puggalādhiṭṭhānaṁ karonto “yo accayaṁ accayato disvā yathādhammaṁ paṭikaroti,",
  "atk-s0202a1:84_11": "āyatiṁ saṁvaraṁ āpajjatī”ti āha.",
  "atk-s0202a1:85_0": "137.Satthāpiupavadatīti “asukavihāravāsī asukassa therassa saddhivihāriko asukassa antevāsiko itthannāmo",
  "atk-s0202a1:85_1": "nāma bhikkhu lokuttaradhammaṁ nibbattetuṁ araññaṁ paviṭṭho”ti sutvā –",
  "atk-s0202a1:85_2": "“kiṁ tassa araññavāsena,",
  "atk-s0202a1:85_3": "yo mayhaṁ pana sāsane sikkhāya aparipūrakārī”ti evaṁ upavadati,",
  "atk-s0202a1:85_4": "sesapadesupi eseva nayo,",
  "atk-s0202a1:85_5": "apicettha devatā na kevalaṁ upavadanti,",
  "atk-s0202a1:85_6": "bheravārammaṇaṁ dassetvā palāyanākārampi karonti.",
  "atk-s0202a1:85_7": "Attanāpi attānanti sīlaṁ āvajjantassa saṁkiliṭṭhaṭṭhānaṁ pākaṭaṁ hoti,",
  "atk-s0202a1:85_8": "cittaṁ vidhāvati,",
  "atk-s0202a1:85_9": "na kammaṭṭhānaṁ allīyati.",
  "atk-s0202a1:85_10": "So “kiṁ mādisassa araññavāsenā”ti vippaṭisārī uṭṭhāya pakkamati.",
  "atk-s0202a1:85_11": "Attāpi attānaṁ upavaditoti attanāpi attā upavadito,",
  "atk-s0202a1:85_12": "ayameva vā pāṭho.",
  "atk-s0202a1:85_13": "Sukkapakkho vuttapaccanīkanayena veditabbo.",
  "atk-s0202a1:85_14": "Sovivicceva kāmehītiādi evaṁ sacchikarotīti dassanatthaṁ vuttaṁ.",
  "atk-s0202a1:86_0": "140.Pasayha pasayha kāraṇaṁ karontīti appamattakepi dose niggahetvā punappunaṁ kārenti.",
  "atk-s0202a1:86_1": "No tathāti mahantepi aparādhe yathā itaraṁ,",
  "atk-s0202a1:86_2": "evaṁ pasayha na kārenti. So kira, “āvuso, bhaddāli,",
  "atk-s0202a1:86_3": "mā cintayittha,",
  "atk-s0202a1:86_4": "evarūpaṁ nāma hoti,",
  "atk-s0202a1:86_5": "ehi satthāraṁ khamāpehī”ti bhikkhusaṅghatopi,",
  "atk-s0202a1:86_6": "kañci bhikkhuṁ pesetvā attano santikaṁ pakkosāpetvā,",
  "atk-s0202a1:86_7": "“bhaddāli,",
  "atk-s0202a1:86_8": "mā cintayittha,",
  "atk-s0202a1:86_9": "evarūpaṁ nāma hotī”ti evaṁ satthusantikāpi anuggahaṁ paccāsīsati.",
  "atk-s0202a1:86_10": "Tato “bhikkhusaṅghenāpi na samassāsito,",
  "atk-s0202a1:86_11": "satthārāpī”ti cintetvā evamāha.",
  "atk-s0202a1:87_0": "Atha bhagavā bhikkhusaṅghopi satthāpi ovaditabbayuttameva ovadati,",
  "atk-s0202a1:87_1": "na itaranti dassetuṁ idha, bhaddāli,",
  "atk-s0202a1:87_2": "ekaccotiādimāha.",
  "atk-s0202a1:87_3": "Tattha aññenāññantiādīni anumānasutte vitthāritāni.",
  "atk-s0202a1:87_4": "Na sammā vattatīti sammā vattampi na vattati.",
  "atk-s0202a1:87_5": "Na lomaṁ pātetīti anulomavatte na vattati,",
  "atk-s0202a1:87_6": "vilomameva gaṇhāti.",
  "atk-s0202a1:87_7": "Na nitthāraṁ vattatīti nitthāraṇakavattamhi na vattati,",
  "atk-s0202a1:87_8": "āpattivuṭṭhānatthaṁ turitaturito chandajāto na hoti.",
  "atk-s0202a1:87_9": "Tatrāti tasmiṁ tassa dubbacakaraṇe.",
  "atk-s0202a1:87_10": "Abhiṇhāpattikoti nirantarāpattiko.",
  "atk-s0202a1:87_11": "Āpattibahuloti sāpattikakālovassa bahu,",
  "atk-s0202a1:87_12": "suddho nirāpattikakālo appoti attho.",
  "atk-s0202a1:87_13": "Na khippameva vūpasammatīti khippaṁ na vūpasammati,",
  "atk-s0202a1:87_14": "dīghasuttaṁ hoti.",
  "atk-s0202a1:87_15": "Vinayadharā pādadhovanakāle āgataṁ “gacchāvuso,",
  "atk-s0202a1:87_16": "vattavelā”ti vadanti.",
  "atk-s0202a1:87_17": "Puna kālaṁ maññitvā āgataṁ “gacchāvuso,",
  "atk-s0202a1:87_18": "tuyhaṁ vihāravelā,",
  "atk-s0202a1:87_19": "gacchāvuso,",
  "atk-s0202a1:87_20": "sāmaṇerādīnaṁ uddesadānavelā,",
  "atk-s0202a1:87_21": "amhākaṁ nhānavelā,",
  "atk-s0202a1:87_22": "therūpaṭṭhānavelā,",
  "atk-s0202a1:87_23": "mukhadhovanavelā”tiādīni vatvā divasabhāgepi rattibhāgepi āgataṁ uyyojentiyeva.",
  "atk-s0202a1:87_24": "“Kāya velāya, bhante,",
  "atk-s0202a1:87_25": "okāso bhavissatī”ti vuttepi “gacchāvuso,",
  "atk-s0202a1:87_26": "tvaṁ imameva ṭhānaṁ jānāsi,",
  "atk-s0202a1:87_27": "asuko nāma vinayadharatthero sinehapānaṁ pivati,",
  "atk-s0202a1:87_28": "asuko virecanaṁ kāreti,",
  "atk-s0202a1:87_29": "kasmā turitosī”tiādīni vatvā dīghasuttameva karonti.",
  "atk-s0202a1:88_0": "141.Khippameva vūpasammatīti lahuṁ vūpasammati,",
  "atk-s0202a1:88_1": "na dīghasuttaṁ hoti.",
  "atk-s0202a1:88_2": "Ussukkāpannā bhikkhū – “āvuso,",
  "atk-s0202a1:88_3": "ayaṁ subbaco bhikkhu,",
  "atk-s0202a1:88_4": "janapadavāsino nāma gāmantasenāsane vasanaṭṭhānanisajjanādīni na phāsukāni honti,",
  "atk-s0202a1:88_5": "bhikkhācāropi dukkho hoti,",
  "atk-s0202a1:88_6": "sīghamassa adhikaraṇaṁ vūpasamemā”ti sannipatitvā āpattito vuṭṭhāpetvā suddhante patiṭṭhāpenti.",
  "atk-s0202a1:89_0": "142.Adhiccāpattikoti kadāci kadāci āpattiṁ āpajjati.",
  "atk-s0202a1:89_1": "So kiñcāpi lajjī hoti pakatatto,",
  "atk-s0202a1:89_2": "dubbacattā panassa bhikkhū tatheva paṭipajjanti.",
  "atk-s0202a1:90_0": "144.Saddhāmattakena vahati pemamattakenāti ācariyupajjhāyesu appamattikāya gehassitasaddhāya appamattakena gehassitapemena yāpeti.",
  "atk-s0202a1:90_1": "Paṭisandhiggahaṇasadisā hi ayaṁ pabbajjā nāma,",
  "atk-s0202a1:90_2": "navapabbajito pabbajjāya guṇaṁ ajānanto ācariyupajjhāyesu pemamattena yāpeti,",
  "atk-s0202a1:90_3": "tasmā evarūpā saṅgaṇhitabbā.",
  "atk-s0202a1:90_4": "Appamattakampi hi saṅgahaṁ labhitvā pabbajjāya ṭhitā abhiññāpattā mahāsamaṇā bhavissanti.",
  "atk-s0202a1:90_5": "Ettakena kathāmaggena “ovaditabbayuttakaṁ ovadanti,",
  "atk-s0202a1:90_6": "na itara”nti imameva bhagavatā dassitaṁ.",
  "atk-s0202a1:91_0": "145.Aññāyasaṇṭhahiṁsūti arahatte patiṭṭhahiṁsu.",
  "atk-s0202a1:91_1": "Sattesu hāyamānesūti paṭipattiyā hāyamānāya sattā hāyanti nāma.",
  "atk-s0202a1:91_2": "Saddhamme antaradhāyamāneti paṭipattisaddhamme antaradhāyamāne.",
  "atk-s0202a1:91_3": "Paṭipattisaddhammopi hi paṭipattipūrakesu sattesu asati antaradhāyati nāma.",
  "atk-s0202a1:91_4": "Āsavaṭṭhānīyāti āsavā tiṭṭhanti etesūti āsavaṭṭhānīyā.",
  "atk-s0202a1:91_5": "Yesu diṭṭhadhammikasamparāyikā parūpavādavippaṭisāravadhabandhanādayo ceva apāyadukkhavisesabhūtā ca āsavā tiṭṭhantiyeva.",
  "atk-s0202a1:91_6": "Yasmā nesaṁ te kāraṇaṁ hontīti attho.",
  "atk-s0202a1:91_7": "Te āsavaṭṭhānīyā vītikkamadhammā yāva na saṅghe pātubhavanti,",
  "atk-s0202a1:91_8": "na tāva satthā sāvakānaṁ sikkhāpadaṁ paññapetīti ayamettha yojanā.",
  "atk-s0202a1:92_0": "Evaṁ akālaṁ dassetvā puna kālaṁ dassetuṁ yato ca kho,",
  "atk-s0202a1:92_1": "bhaddālītiādimāha.",
  "atk-s0202a1:92_2": "Tattha yatoti yadā,",
  "atk-s0202a1:92_3": "yasmiṁ kāleti vuttaṁ hoti.",
  "atk-s0202a1:92_4": "Sesaṁ vuttānusāreneva veditabbaṁ.",
  "atk-s0202a1:92_5": "Ayaṁ vā ettha saṅkhepattho –",
  "atk-s0202a1:92_6": "yasmiṁ kāle āsavaṭṭhānīyā dhammāti saṅkhaṁ gatā vītikkamadosā saṅghe pātubhavanti,",
  "atk-s0202a1:92_7": "tadā satthā sāvakānaṁ sikkhāpadaṁ paññapeti. Kasmā?",
  "atk-s0202a1:92_8": "Tesaṁyeva āsavaṭṭhānīyadhammasaṅkhātānaṁ vītikkamadosānaṁ paṭighātāya.",
  "atk-s0202a1:93_0": "Evaṁ āsavaṭṭhānīyānaṁ dhammānaṁ anuppattiṁ sikkhāpadapaññattiyā akālaṁ,",
  "atk-s0202a1:93_1": "uppattiñca kālanti vatvā idāni tesaṁ dhammānaṁ anuppattikālañca uppattikālañca dassetuṁ “na tāva, bhaddāli,",
  "atk-s0202a1:93_2": "idhekacce”tiādimāha.",
  "atk-s0202a1:93_3": "Tattha mahattanti mahantabhāvaṁ.",
  "atk-s0202a1:93_4": "Saṅgho hi yāva na theranavamajjhimānaṁ vasena mahattaṁ patto hoti,",
  "atk-s0202a1:93_5": "tāva senāsanāni pahonti,",
  "atk-s0202a1:93_6": "sāsane ekacce āsavaṭṭhānīyā dhammā na uppajjanti.",
  "atk-s0202a1:93_7": "Mahattaṁ patte pana te uppajjanti,",
  "atk-s0202a1:93_8": "atha satthā sikkhāpadaṁ paññapeti.",
  "atk-s0202a1:93_9": "Tattha mahattaṁ patte saṅghe paññattasikkhāpadāni –",
  "atk-s0202a1:94_0": "“Yo pana bhikkhu anupasampannena uttaridvirattatirattaṁ sahaseyyaṁ kappeyya pācittiyaṁ.",
  "atk-s0202a1:94_1": "Yā pana bhikkhunī anuvassaṁ vuṭṭhāpeyya pācittiyaṁ.",
  "atk-s0202a1:94_2": "Yā pana bhikkhunī ekavassaṁ dve vuṭṭhāpeyya pācittiya”nti.",
  "atk-s0202a1:95_0": "Iminā nayena veditabbāni.",
  "atk-s0202a1:96_0": "Lābhagganti lābhassa aggaṁ.",
  "atk-s0202a1:96_1": "Saṅgho hi yāva na lābhaggapatto hoti,",
  "atk-s0202a1:96_2": "na tāva lābhaṁ paṭicca āsavaṭṭhānīyā dhammā uppajjanti.",
  "atk-s0202a1:96_3": "Patte pana uppajjanti,",
  "atk-s0202a1:96_4": "atha satthā sikkhāpadaṁ paññapeti –",
  "atk-s0202a1:97_0": "“Yo pana bhikkhu acelakassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyya pācittiya”nti.",
  "atk-s0202a1:98_0": "Idañhi lābhaggapatte saṅghe sikkhāpadaṁ paññattaṁ.",
  "atk-s0202a1:99_0": "Yasagganti yasassa aggaṁ.",
  "atk-s0202a1:99_1": "Saṅgho hi yāva na yasaggapatto hoti,",
  "atk-s0202a1:99_2": "na tāva yasaṁ paṭicca āsavaṭṭhānīyā dhammā uppajjanti.",
  "atk-s0202a1:99_3": "Patte pana uppajjanti,",
  "atk-s0202a1:99_4": "atha satthā sikkhāpadaṁ paññapeti “surāmerayapāne pācittiya”nti.",
  "atk-s0202a1:99_5": "Idañhi yasaggapatte saṅghe sikkhāpadaṁ paññattaṁ.",
  "atk-s0202a1:100_0": "Bāhusaccanti bahussutabhāvaṁ.",
  "atk-s0202a1:100_1": "Saṅgho hi yāva na bāhusaccapatto hoti,",
  "atk-s0202a1:100_2": "na tāva āsavaṭṭhānīyā dhammā uppajjanti.",
  "atk-s0202a1:100_3": "Bāhusaccapatte pana yasmā ekaṁ nikāyaṁ dve nikāye pañcapi nikāye uggahetvā ayoniso ummujjamānā puggalā",
  "atk-s0202a1:100_4": "rasena rasaṁ saṁsandetvā uddhammaṁ ubbinayaṁ satthu sāsanaṁ dīpenti,",
  "atk-s0202a1:100_5": "atha satthā –",
  "atk-s0202a1:100_6": "“yo pana bhikkhu evaṁ vadeyya tathāhaṁ bhagavatā dhammaṁ desitaṁ ājānāmi …pe…",
  "atk-s0202a1:100_7": "samaṇuddesopi ce evaṁ vadeyyā”tiādinā nayena sikkhāpadaṁ paññapeti.",
  "atk-s0202a1:101_0": "Rattaññutaṁ pattoti ettha rattiyo jānantīti rattaññū.",
  "atk-s0202a1:101_1": "Attano pabbajitadivasato paṭṭhāya bahū rattiyo jānanti,",
  "atk-s0202a1:101_2": "cirapabbajitāti vuttaṁ hoti.",
  "atk-s0202a1:101_3": "Rattaññūnaṁ bhāvaṁ rattaññutaṁ.",
  "atk-s0202a1:101_4": "Tatra rattaññutaṁ patte saṅghe upasenaṁ vaṅgantaputtaṁ ārabbha sikkhāpadaṁ paññattanti veditabbaṁ.",
  "atk-s0202a1:101_5": "So hāyasmā ūnadasavasse bhikkhū upasampādente disvā ekavasso saddhivihārikaṁ upasampādesi.",
  "atk-s0202a1:101_6": "Atha bhagavā sikkhāpadaṁ paññapesi – “na,",
  "atk-s0202a1:101_7": "bhikkhave,",
  "atk-s0202a1:101_8": "ūnadasavassena upasampādetabbo,",
  "atk-s0202a1:101_9": "yo upasampādeyya āpatti dukkaṭassā”ti.",
  "atk-s0202a1:101_10": "Evaṁ paññatte sikkhāpade puna bhikkhū “dasavassamhā dasavassamhā”ti bālā abyattā upasampādenti.",
  "atk-s0202a1:101_11": "Atha bhagavā aparampi sikkhāpadaṁ paññapesi – “na,",
  "atk-s0202a1:101_12": "bhikkhave,",
  "atk-s0202a1:101_13": "bālena abyattena upasampādetabbo,",
  "atk-s0202a1:101_14": "yo upasampādeyya,",
  "atk-s0202a1:101_15": "āpatti dukkaṭassa.",
  "atk-s0202a1:101_16": "Anujānāmi,",
  "atk-s0202a1:101_17": "bhikkhave,",
  "atk-s0202a1:101_18": "byattena bhikkhunā paṭibalena dasavassena vā atirekadasavassena vā upasampādetu”nti.",
  "atk-s0202a1:101_19": "Iti rattaññutaṁ pattakāle dve sikkhāpadāni paññattāni.",
  "atk-s0202a1:102_0": "146.Ājānīyasusūpamaṁdhammapariyāyaṁ desesinti taruṇājānīyaupamaṁ katvā dhammaṁ desayiṁ.",
  "atk-s0202a1:102_1": "Tatrāti tasmiṁ asaraṇe. Na kho, bhaddāli,",
  "atk-s0202a1:102_2": "eseva hetūti na esa sikkhāya aparipūrakārībhāvoyeva eko hetu.",
  "atk-s0202a1:103_0": "147.Mukhādhāne kāraṇaṁ kāretīti khalīnabandhādīhi mukhaṭṭhapane sādhukaṁ gīvaṁ paggaṇhāpetuṁ kāraṇaṁ kāreti.",
  "atk-s0202a1:103_1": "Visūkāyitānītiādīhi visevanācāraṁ kathesi.",
  "atk-s0202a1:103_2": "Sabbāneva hetāni aññamaññavevacanāni.",
  "atk-s0202a1:103_3": "Tasmiṁ ṭhāneti tasmiṁ visevanācāre.",
  "atk-s0202a1:103_4": "Parinibbāyatīti nibbisevano hoti,",
  "atk-s0202a1:103_5": "taṁ visevanaṁ jahatīti attho.",
  "atk-s0202a1:103_6": "Yugādhāneti yugaṭṭhapane yugassa sādhukaṁ gahaṇatthaṁ.",
  "atk-s0202a1:104_0": "Anukkameti cattāropi pāde ekappahāreneva ukkhipane ca nikkhipane ca.",
  "atk-s0202a1:104_1": "Parasenāya hi āvāṭe ṭhatvā asiṁ gahetvā āgacchantassa assassa pāde chindanti.",
  "atk-s0202a1:104_2": "Tasmiṁ samaye esa ekappahāreneva cattāropi pāde ukkhipissatīti rajjubandhanavidhānena etaṁ kāraṇaṁ karonti.",
  "atk-s0202a1:104_3": "Maṇḍaleti yathā asse nisinnoyeva bhūmiyaṁ patitaṁ āvudhaṁ gahetuṁ sakkoti,",
  "atk-s0202a1:104_4": "evaṁ karaṇatthaṁ maṇḍale kāraṇaṁ kāreti.",
  "atk-s0202a1:104_5": "Khurakāseti aggaggakhurehi pathavīkamane.",
  "atk-s0202a1:104_6": "Rattiṁ okkantakaraṇasmiñhi yathā padasaddo na suyyati,",
  "atk-s0202a1:104_7": "tadatthaṁ ekasmiṁ ṭhāne saññaṁ datvā aggaggakhurehiyeva gamanaṁ sikkhāpenti.",
  "atk-s0202a1:104_8": "Taṁ sandhāyetaṁ vuttaṁ.",
  "atk-s0202a1:104_9": "Javeti sīghavāhane.",
  "atk-s0202a1:104_10": "“Dhāve”tipi pāṭho.",
  "atk-s0202a1:104_11": "Attano parājaye sati palāyanatthaṁ,",
  "atk-s0202a1:104_12": "paraṁ palāyantaṁ anubandhitvā gahaṇatthañca etaṁ kāraṇaṁ kāreti.",
  "atk-s0202a1:104_13": "Davatteti davattāya,",
  "atk-s0202a1:104_14": "yuddhakālasmiñhi hatthīsu vā koñcanādaṁ karontesu assesu vā hasantesu rathesu vā nighosantesu yodhesu",
  "atk-s0202a1:104_15": "vā ukkuṭṭhiṁ karontesu tassa ravassa abhāyitvā parasenapavesanatthaṁ ayaṁ kāraṇā karīyati.",
  "atk-s0202a1:105_0": "Rājaguṇeti raññā jānitabbaguṇe.",
  "atk-s0202a1:105_1": "Kūṭakaṇṇarañño kira guḷavaṇṇo nāma asso ahosi.",
  "atk-s0202a1:105_2": "Rājā pācīnadvārena nikkhamitvā cetiyapabbataṁ gamissāmīti kalambanadītīraṁ sampatto.",
  "atk-s0202a1:105_3": "Asso tīre ṭhatvā udakaṁ otarituṁ na icchati,",
  "atk-s0202a1:105_4": "rājā assācariyaṁ āmantetvā –",
  "atk-s0202a1:105_5": "“aho tayā asso sikkhāpito udakaṁ otarituṁ na icchatī”ti āha. Ācariyo –",
  "atk-s0202a1:105_6": "“susikkhāpito deva asso,",
  "atk-s0202a1:105_7": "evamassa hi cittaṁ ‘sacāhaṁ udakaṁ otarissāmi,",
  "atk-s0202a1:105_8": "vālaṁ temissati,",
  "atk-s0202a1:105_9": "vāle tinte rañño aṅge udakaṁ pāteyyā’ti evaṁ tumhākaṁ sarīre udakapātanabhayena na otarati,",
  "atk-s0202a1:105_10": "vālaṁ gaṇhāpethā”ti āha.",
  "atk-s0202a1:105_11": "Rājā tathā kāresi.",
  "atk-s0202a1:105_12": "Asso vegena otaritvā pāraṁ gato.",
  "atk-s0202a1:105_13": "Etadatthaṁ ayaṁ kāraṇā karīyati.",
  "atk-s0202a1:105_14": "Rājavaṁseti assarājavaṁse.",
  "atk-s0202a1:105_15": "Vaṁso ceso assarājānaṁ,",
  "atk-s0202a1:105_16": "tathārūpena pahārena chinnabhinnasarīrāpi assārohaṁ parasenāya apātetvā bahi nīharantiyeva.",
  "atk-s0202a1:105_17": "Etadatthaṁ kāraṇaṁ kāretīti attho.",
  "atk-s0202a1:106_0": "Uttame javeti javasampattiyaṁ,",
  "atk-s0202a1:106_1": "yathā uttamajavo hoti,",
  "atk-s0202a1:106_2": "evaṁ kāraṇaṁ kāretīti attho.",
  "atk-s0202a1:106_3": "Uttame hayeti uttamahayabhāve,",
  "atk-s0202a1:106_4": "yathā uttamahayo hoti,",
  "atk-s0202a1:106_5": "evaṁ kāraṇaṁ kāretīti attho.",
  "atk-s0202a1:106_6": "Tattha pakatiyā uttamahayova uttamahayakāraṇaṁ arahati, na añño.",
  "atk-s0202a1:106_7": "Uttamahayakāraṇāya eva ca hayo uttamajavaṁ paṭipajjati,",
  "atk-s0202a1:106_8": "na aññoti.",
  "atk-s0202a1:107_0": "Tatridaṁ vatthu –",
  "atk-s0202a1:107_1": "eko kira rājā ekaṁ sindhavapotakaṁ labhitvā sindhavabhāvaṁ ajānitvāva imaṁ sikkhāpehīti ācariyassa adāsi.",
  "atk-s0202a1:107_2": "Ācariyopi tassa sindhavabhāvaṁ ajānanto taṁ māsakhādakaghoṭakānaṁ kāraṇāsu upaneti.",
  "atk-s0202a1:107_3": "So attano ananucchavikattā kāraṇaṁ na paṭipajjati.",
  "atk-s0202a1:107_4": "So taṁ dametuṁ asakkonto “kūṭasso ayaṁ mahārājā”ti vissajjāpesi.",
  "atk-s0202a1:108_0": "Athekadivasaṁ eko assācariyapubbako daharo upajjhāyassa bhaṇḍakaṁ gahetvā gacchanto taṁ parikhāpiṭṭhe carantaṁ disvā – “anaggho, bhante,",
  "atk-s0202a1:108_1": "sindhavapotako”ti upajjhāyassa kathesi.",
  "atk-s0202a1:108_2": "Sace rājā jāneyya,",
  "atk-s0202a1:108_3": "maṅgalassaṁ naṁ kareyyāti.",
  "atk-s0202a1:108_4": "Thero āha –",
  "atk-s0202a1:108_5": "“micchādiṭṭhiko, tāta,",
  "atk-s0202a1:108_6": "rājā appeva nāma buddhasāsane pasīdeyya rañño kathehī”ti.",
  "atk-s0202a1:108_7": "So gantvā, –",
  "atk-s0202a1:108_8": "“mahārāja,",
  "atk-s0202a1:108_9": "anaggho sindhavapotako atthī”ti kathesi.",
  "atk-s0202a1:108_10": "Tayā diṭṭho, tātāti? Āma,",
  "atk-s0202a1:108_11": "mahārājāti.",
  "atk-s0202a1:108_12": "Kiṁ laddhuṁ vaṭṭatīti?",
  "atk-s0202a1:108_13": "Tumhākaṁ bhuñjanakasuvaṇṇathāle tumhākaṁ bhuñjanakabhattaṁ tumhākaṁ pivanakaraso tumhākaṁ gandhā tumhākaṁ mālāti.",
  "atk-s0202a1:108_14": "Rājā sabbaṁ dāpesi.",
  "atk-s0202a1:108_15": "Daharo gāhāpetvā agamāsi.",
  "atk-s0202a1:109_0": "Asso gandhaṁ ghāyitvāva “mayhaṁ guṇajānanakaācariyo atthi maññe”ti sīsaṁ ukkhipitvā olokento aṭṭhāsi.",
  "atk-s0202a1:109_1": "Daharo gantvā “bhattaṁ bhuñjā”ti accharaṁ pahari.",
  "atk-s0202a1:109_2": "Asso āgantvā suvaṇṇathāle bhattaṁ bhuñji,",
  "atk-s0202a1:109_3": "rasaṁ pivi.",
  "atk-s0202a1:109_4": "Atha naṁ gandhehi vilimpitvā rājapiḷandhanaṁ piḷandhitvā “purato purato gacchā”ti accharaṁ pahari.",
  "atk-s0202a1:109_5": "So daharassa purato purato gantvā maṅgalassaṭṭhāne aṭṭhāsi. Daharo – “ayaṁ te, mahārāja,",
  "atk-s0202a1:109_6": "anaggho sindhavapotako,",
  "atk-s0202a1:109_7": "imināva naṁ niyāmena katipāhaṁ paṭijaggāpehī”ti vatvā nikkhami.",
  "atk-s0202a1:110_0": "Atha katipāhassa accayena āgantvā assassa ānubhāvaṁ passissasi,",
  "atk-s0202a1:110_1": "mahārājāti.",
  "atk-s0202a1:110_2": "Sādhu ācariya kuhiṁ ṭhatvā passāmāti?",
  "atk-s0202a1:110_3": "Uyyānaṁ gaccha,",
  "atk-s0202a1:110_4": "mahārājāti.",
  "atk-s0202a1:110_5": "Rājā assaṁ gāhāpetvā agamāsi.",
  "atk-s0202a1:110_6": "Daharo accharaṁ paharitvā “etaṁ rukkhaṁ anupariyāhī”ti assassa saññaṁ adāsi.",
  "atk-s0202a1:110_7": "Asso pakkhanditvā rukkhaṁ anuparigantvā āgato.",
  "atk-s0202a1:110_8": "Rājā neva gacchantaṁ na āgacchantaṁ addasa.",
  "atk-s0202a1:110_9": "Diṭṭho te,",
  "atk-s0202a1:110_10": "mahārājāti?",
  "atk-s0202a1:110_11": "Na diṭṭho, tātāti.",
  "atk-s0202a1:110_12": "Valañjakadaṇḍaṁ etaṁ rukkhaṁ nissāya ṭhapethāti vatvā accharaṁ pahari “valañjakadaṇḍaṁ gahetvā ehī”ti.",
  "atk-s0202a1:110_13": "Asso pakkhanditvā mukhena gahetvā āgato. Diṭṭhaṁ,",
  "atk-s0202a1:110_14": "mahārājāti. Diṭṭhaṁ, tātāti.",
  "atk-s0202a1:111_0": "Puna accharaṁ pahari “uyyānassa pākāramatthakena caritvā ehī”ti.",
  "atk-s0202a1:111_1": "Asso tathā akāsi. Diṭṭho,",
  "atk-s0202a1:111_2": "mahārājāti.",
  "atk-s0202a1:111_3": "Na diṭṭho, tātāti.",
  "atk-s0202a1:111_4": "Rattakambalaṁ āharāpetvā assassa pāde bandhāpetvā tatheva saññaṁ adāsi.",
  "atk-s0202a1:111_5": "Asso ullaṅghitvā pākāramatthakena anupariyāyi.",
  "atk-s0202a1:111_6": "Balavatā purisena āviñchanaalātaggisikhā viya uyyānapākāramatthake paññāyittha.",
  "atk-s0202a1:111_7": "Asso gantvā samīpe ṭhito. Diṭṭhaṁ,",
  "atk-s0202a1:111_8": "mahārājāti. Diṭṭhaṁ, tātāti.",
  "atk-s0202a1:111_9": "Maṅgalapokkharaṇipākāramatthake anupariyāhīti saññaṁ adāsi.",
  "atk-s0202a1:112_0": "Puna “pokkharaṇiṁ otaritvā padumapattesu cārikaṁ carāhī”ti saññaṁ adāsi.",
  "atk-s0202a1:112_1": "Pokkharaṇiṁ otaritvā sabbapadumapatte caritvā agamāsi,",
  "atk-s0202a1:112_2": "ekaṁ pattampi anakkantaṁ vā phālitaṁ vā chinditaṁ vā khaṇḍitaṁ vā nāhosi. Diṭṭhaṁ,",
  "atk-s0202a1:112_3": "mahārājāti. Diṭṭhaṁ, tātāti.",
  "atk-s0202a1:112_4": "Accharaṁ paharitvā taṁ hatthatalaṁ upanāmesi.",
  "atk-s0202a1:112_5": "Dhātūpatthaddho laṅghitvā hatthatale aṭṭhāsi. Diṭṭhaṁ,",
  "atk-s0202a1:112_6": "mahārājāti? Diṭṭhaṁ, tātāti.",
  "atk-s0202a1:112_7": "Evaṁ uttamahayo eva uttamakāraṇāya uttamajavaṁ paṭipajjati.",
  "atk-s0202a1:113_0": "Uttame sākhalyeti muduvācāya.",
  "atk-s0202a1:113_1": "Muduvācāya hi, “tāta,",
  "atk-s0202a1:113_2": "tvaṁ mā cintayi,",
  "atk-s0202a1:113_3": "rañño maṅgalasso bhavissasi,",
  "atk-s0202a1:113_4": "rājabhojanādīni labhissasī”ti uttamahayakāraṇaṁ kāretabbo.",
  "atk-s0202a1:113_5": "Tena vuttaṁ “uttame sākhalye”ti.",
  "atk-s0202a1:113_6": "Rājabhoggoti rañño upabhogo.",
  "atk-s0202a1:113_7": "Rañño aṅganteva saṅkhaṁ gacchatīti yattha katthaci gacchantena hatthaṁ viya pādaṁ viya anohāyeva gantabbaṁ hoti.",
  "atk-s0202a1:113_8": "Tasmā aṅganti saṅkhaṁ gacchati,",
  "atk-s0202a1:113_9": "catūsu vā senaṅgesu ekaṁ aṅgaṁ hoti.",
  "atk-s0202a1:114_0": "Asekhāya sammādiṭṭhiyāti arahattaphalasammādiṭṭhiyā.",
  "atk-s0202a1:114_1": "Sammāsaṅkappādayopi taṁsampayuttāva.",
  "atk-s0202a1:114_2": "Sammāñāṇaṁ pubbe vuttasammādiṭṭhiyeva.",
  "atk-s0202a1:114_3": "Ṭhapetvā pana aṭṭha phalaṅgāni sesā dhammā vimuttīti veditabbā.",
  "atk-s0202a1:114_4": "Sesaṁ sabbattha uttānameva.",
  "atk-s0202a1:114_5": "Ayaṁ pana desanā ugghaṭitaññūpuggalassa vasena arahattanikūṭaṁ gahetvā niṭṭhāpitāti.",
  "atk-s0202a1:115_0": "Papañcasūdaniyā majjhimanikāyaṭṭhakathāya",
  "atk-s0202a1:116_0": "Bhaddālisuttavaṇṇanā niṭṭhitā.",
  "atk-s0202a1:117_0": "6. Laṭukikopamasuttavaṇṇanā",
  "atk-s0202a1:118_0": "148.Evaṁme sutanti laṭukikopamasuttaṁ.",
  "atk-s0202a1:118_1": "Tattha yena so vanasaṇḍoti ayampi mahāudāyitthero bhagavatā saddhiṁyeva piṇḍāya pavisitvā saddhiṁ paṭikkami.",
  "atk-s0202a1:118_2": "Tasmā yena so bhagavatā upasaṅkamanto vanasaṇḍo tenupasaṅkamīti veditabbo.",
  "atk-s0202a1:118_3": "Apahattāti apahārako.",
  "atk-s0202a1:118_4": "Upahattāti upahārako.",
  "atk-s0202a1:118_5": "Paṭisallānā vuṭṭhitoti phalasamāpattito vuṭṭhito.",
  "atk-s0202a1:119_0": "149.Yaṁbhagavāti yasmiṁ samaye bhagavā.",
  "atk-s0202a1:119_1": "Iṅghāti āṇattiyaṁ nipāto.",
  "atk-s0202a1:119_2": "Aññathattanti cittassa aññathattaṁ.",
  "atk-s0202a1:119_3": "Tañca kho na bhagavantaṁ paṭicca,",
  "atk-s0202a1:119_4": "evarūpaṁ pana paṇītabhojanaṁ alabhantā kathaṁ yāpessāmāti evaṁ paṇītabhojanaṁ paṭicca ahosīti veditabbaṁ.",
  "atk-s0202a1:119_5": "Bhūtapubbanti iminā rattibhojanassa paṇītabhāvaṁ dasseti.",
  "atk-s0202a1:119_6": "Sūpeyyanti sūpena upanetabbaṁ macchamaṁsakaḷīrādi.",
  "atk-s0202a1:119_7": "Samaggā bhuñjissāmāti ekato bhuñjissāma.",
  "atk-s0202a1:119_8": "Saṅkhatiyoti abhisaṅkhārikakhādanīyāni.",
  "atk-s0202a1:119_9": "Sabbā tā rattinti sabbā tā saṅkhatiyo rattiṁyeva honti,",
  "atk-s0202a1:119_10": "divā pana appā parittā thokikā hontīti.",
  "atk-s0202a1:119_11": "Manussā hi divā yāgukañjiyādīhi yāpetvāpi rattiṁ yathāsatti yathāpaṇītameva bhuñjanti.",
  "atk-s0202a1:120_0": "Puna bhūtapubbanti iminā ratti vikālabhojane ādīnavaṁ dasseti.",
  "atk-s0202a1:120_1": "Tattha andhakāratimisāyanti bahalandhakāre.",
  "atk-s0202a1:120_2": "Māṇavehīti corehi.",
  "atk-s0202a1:120_3": "Katakammehīti katacorakammehi.",
  "atk-s0202a1:120_4": "Corā kira katakammā yaṁ nesaṁ devataṁ āyācitvā kammaṁ nipphannaṁ,",
  "atk-s0202a1:120_5": "tassa upahāratthāya manusse māretvā galalohitādīni gaṇhanti.",
  "atk-s0202a1:120_6": "Te aññesu manussesu māriyamānesu kolāhalā uppajjissanti,",
  "atk-s0202a1:120_7": "pabbajitaṁ pariyesanto nāma natthīti maññamānā bhikkhū gahetvā mārenti.",
  "atk-s0202a1:120_8": "Taṁ sandhāyetaṁ vuttaṁ.",
  "atk-s0202a1:120_9": "Akatakammehīti aṭavito gāmaṁ āgamanakāle kammanipphannatthaṁ puretaraṁ balikammaṁ kātukāmehi.",
  "atk-s0202a1:120_10": "Asaddhammena nimantetīti “ehi bhikkhu ajjekarattiṁ idheva bhuñjitvā idha vasitvā sampattiṁ anubhavitvā sve gamissasī”ti methunadhammena nimanteti.",
  "atk-s0202a1:121_0": "Puna bhūtapubbanti iminā attanā diṭṭhakāraṇaṁ katheti.",
  "atk-s0202a1:121_1": "Vijjantarikāyāti vijjuvijjotanakkhaṇe.",
  "atk-s0202a1:121_2": "Vissaramakāsīti mahāsaddamakāsi.",
  "atk-s0202a1:121_3": "Abhummeti bhū’ti vaḍḍhi,",
  "atk-s0202a1:121_4": "abhū’ti avaḍḍhi,",
  "atk-s0202a1:121_5": "vināso mayhanti attho.",
  "atk-s0202a1:121_6": "Pisāco vata manti pisāco maṁ khādituṁ āgato vata.",
  "atk-s0202a1:121_7": "Ātumārī mātumārīti ettha ātūti pitā,",
  "atk-s0202a1:121_8": "mātūti mātā.",
  "atk-s0202a1:121_9": "Idaṁ vuttaṁ hoti –",
  "atk-s0202a1:121_10": "yassa pitā vā mātā vā atthi,",
  "atk-s0202a1:121_11": "taṁ mātāpitaro amhākaṁ puttakoti yathā tathā vā uppādetvā yaṁkiñci khādanīyabhojanīyaṁ datvā ekasmiṁ ṭhāne sayāpenti.",
  "atk-s0202a1:121_12": "So evaṁ rattiṁ piṇḍāya na carati.",
  "atk-s0202a1:121_13": "Tuyhaṁ pana mātāpitaro matā maññe,",
  "atk-s0202a1:121_14": "tena evaṁ carasīti.",
  "atk-s0202a1:122_0": "150.Evamevāti evameva kiñci ānisaṁsaṁ apassantā nikkāraṇeneva.",
  "atk-s0202a1:122_1": "Evamāhaṁsūti garahanto āha.",
  "atk-s0202a1:122_2": "Tattha āhaṁsūti vadanti.",
  "atk-s0202a1:122_3": "Kiṁ panimassāti imassa appamattakassa hetu kiṁ vattabbaṁ nāma,",
  "atk-s0202a1:122_4": "nanu apassantena viya asuṇantena viya bhavitabbanti.",
  "atk-s0202a1:122_5": "Oramattakassāti parittamattakassa.",
  "atk-s0202a1:122_6": "Adhisallikhatevāyanti ayaṁ samaṇo navanītaṁ pisanto viya padumanāḷasuttaṁ kakacena okkantanto viya atisallekhati,",
  "atk-s0202a1:122_7": "ativāyāmaṁ karoti.",
  "atk-s0202a1:122_8": "Sikkhākāmāti sāriputtamoggallānādayo viya sikkhākāmā,",
  "atk-s0202a1:122_9": "tesu ca appaccayaṁ upaṭṭhapenti.",
  "atk-s0202a1:122_10": "Tesañhi evaṁ hoti “sace ete ‘appamattakametaṁ,",
  "atk-s0202a1:122_11": "haratha bhagavā’ti vadeyyuṁ,",
  "atk-s0202a1:122_12": "kiṁ satthā na hareyya.",
  "atk-s0202a1:122_13": "Evaṁ pana avatvā bhagavantaṁ parivāretvā nisinnā ‘evaṁ bhagavā,",
  "atk-s0202a1:122_14": "sādhu bhagavā,",
  "atk-s0202a1:122_15": "paññapetha bhagavā’ti atirekataraṁ ussāhaṁ paṭilabhantī”ti.",
  "atk-s0202a1:122_16": "Tasmā tesu appaccayaṁ upaṭṭhapenti.",
  "atk-s0202a1:123_0": "Tesanti tesaṁ ekaccānaṁ moghapurisānaṁ.",
  "atk-s0202a1:123_1": "Tanti taṁ appamattakaṁ pahātabbaṁ.",
  "atk-s0202a1:123_2": "Thūlo kaliṅgaroti gale baddhaṁ mahākaṭṭhaṁ viya hoti.",
  "atk-s0202a1:123_3": "Laṭukikā sakuṇikāti cātakasakuṇikā.",
  "atk-s0202a1:123_4": "Sā kira ravasataṁ ravitvā naccasataṁ naccitvā sakiṁ gocaraṁ gaṇhāti.",
  "atk-s0202a1:123_5": "Ākāsato bhūmiyaṁ patiṭṭhitaṁ pana naṁ disvā vacchapālakādayo kīḷanatthaṁ pūtilatāya bandhanti.",
  "atk-s0202a1:123_6": "Taṁ sandhāyetaṁ vuttaṁ.",
  "atk-s0202a1:123_7": "Āgametīti upeti.",
  "atk-s0202a1:123_8": "Tañhi tassāti taṁ pūtilatābandhanaṁ tassā appasarīratāya ceva appathāmatāya ca balavabandhanaṁ nāma,",
  "atk-s0202a1:123_9": "mahantaṁ nāḷikerarajju viya ducchijjaṁ hoti.",
  "atk-s0202a1:123_10": "Tesanti tesaṁ moghapurisānaṁ saddhāmandatāya ca paññāmandatāya ca balavaṁ bandhanaṁ nāma,",
  "atk-s0202a1:123_11": "dukkaṭavatthumattakampi mahantaṁ pārājikavatthu viya duppajahaṁ hoti.",
  "atk-s0202a1:124_0": "151.",
  "atk-s0202a1:124_1": "Sukkapakkhe pahātabbassāti kiṁ imassa appamattakassa pahātabbassa hetu bhagavatā vattabbaṁ atthi,",
  "atk-s0202a1:124_2": "yassa no bhagavā pahānamāha.",
  "atk-s0202a1:124_3": "Nanu evaṁ bhagavato adhippāyaṁ ñatvāpi pahātabbamevāti attho.",
  "atk-s0202a1:124_4": "Appossukkāti anussukkā.",
  "atk-s0202a1:124_5": "Pannalomāti patitalomā,",
  "atk-s0202a1:124_6": "na tassa pahātabbabhayena uddhaggalomā.",
  "atk-s0202a1:124_7": "Paradattavuttāti parehi dinnavuttino,",
  "atk-s0202a1:124_8": "parato laddhena yāpentāti attho.",
  "atk-s0202a1:124_9": "Migabhūtena cetasā viharantīti apaccāsīsanapakkhe ṭhitā hutvā viharanti.",
  "atk-s0202a1:124_10": "Migo hi pahāraṁ labhitvā manussāvāsaṁ gantvā bhesajjaṁ vā vaṇatelaṁ vā labhissāmīti ajjhāsayaṁ akatvā",
  "atk-s0202a1:124_11": "pahāraṁ labhitvāva agāmakaṁ araññaṁ pavisitvā pahaṭaṭṭhānaṁ heṭṭhā katvā nipatitvā phāsubhūtakāle uṭṭhāya gacchati.",
  "atk-s0202a1:124_12": "Evaṁ migā apaccāsīsanapakkhe ṭhitā.",
  "atk-s0202a1:124_13": "Idaṁ sandhāya vuttaṁ “migabhūtena cetasā viharantī”ti.",
  "atk-s0202a1:124_14": "Tañhi tassāti taṁ varattabandhanaṁ tassa hatthināgassa mahāsarīratāya ceva mahāthāmatāya ca dubbalabandhanaṁ nāma.",
  "atk-s0202a1:124_15": "Pūtilatā viya suchijjaṁ hoti.",
  "atk-s0202a1:124_16": "Tesaṁ tanti tesaṁ taṁ kulaputtānaṁ saddhāmahantatāya ca paññāmahantatāya ca mahantaṁ pārājikavatthupi dukkaṭavatthumattakaṁ viya suppajahaṁ hoti.",
  "atk-s0202a1:125_0": "152.Daliddoti dāliddiyena samannāgato.",
  "atk-s0202a1:125_1": "Assakoti nissako.",
  "atk-s0202a1:125_2": "Anāḷhiyoti anaḍḍho.",
  "atk-s0202a1:125_3": "Agārakanti khuddakagehaṁ.",
  "atk-s0202a1:125_4": "Oluggavilugganti yassa gehayaṭṭhiyo piṭṭhivaṁsato muccitvā maṇḍale laggā,",
  "atk-s0202a1:125_5": "maṇḍalato muccitvā bhūmiyaṁ laggā.",
  "atk-s0202a1:125_6": "Kākātidāyinti yattha kiñcideva bhuñjissāmāti anto nisinnakāle visuṁ dvārakiccaṁ nāma natthi,",
  "atk-s0202a1:125_7": "tato tato kākā pavisitvā parivārenti.",
  "atk-s0202a1:125_8": "Sūrakākā hi palāyanakāle ca yathāsammukhaṭṭhāneneva nikkhamitvā palāyanti.",
  "atk-s0202a1:125_9": "Naparamarūpanti na puññavantānaṁ gehaṁ viya uttamarūpaṁ.",
  "atk-s0202a1:125_10": "Khaṭopikāti vilīvamañcako.",
  "atk-s0202a1:125_11": "Oluggaviluggāti oṇatuṇṇatā.",
  "atk-s0202a1:125_12": "Dhaññasamavāpakanti dhaññañca samavāpakañca.",
  "atk-s0202a1:125_13": "Tattha dhaññaṁ nāma kudrūsako.",
  "atk-s0202a1:125_14": "Samavāpakanti lābubījakumbhaṇḍabījakādi bījajātaṁ.",
  "atk-s0202a1:125_15": "Naparamarūpanti yathā puññavantānaṁ gandhasālibījādi parisuddhaṁ bījaṁ,",
  "atk-s0202a1:125_16": "na evarūpaṁ.",
  "atk-s0202a1:125_17": "Jāyikāti kapaṇajāyā.",
  "atk-s0202a1:125_18": "Naparamarūpāti pacchisīsā lambatthanī mahodarā pisācā viya bībhacchā.",
  "atk-s0202a1:125_19": "Sāmaññanti samaṇabhāvo.",
  "atk-s0202a1:125_20": "So vatassaṁ,",
  "atk-s0202a1:125_21": "yohanti so vatāhaṁ puriso nāma assaṁ,",
  "atk-s0202a1:125_22": "yo kesamassuṁ ohāretvā pabbajeyyanti.",
  "atk-s0202a1:126_0": "So na sakkuṇeyyāti so evaṁ cintetvāpi gehaṁ gantvā –",
  "atk-s0202a1:126_1": "“pabbajjā nāma lābhagarukā dukkarā durāsadā,",
  "atk-s0202a1:126_2": "sattapi aṭṭhapi gāme piṇḍāya caritvā yathādhoteneva pattena āgantabbampi hoti,",
  "atk-s0202a1:126_3": "evaṁ yāpetuṁ asakkontassa me puna āgatassa vasanaṭṭhānaṁ icchitabbaṁ,",
  "atk-s0202a1:126_4": "tiṇavallidabbasambhārā nāma dussamodhāniyā,",
  "atk-s0202a1:126_5": "kinti karomī”ti vīmaṁsati.",
  "atk-s0202a1:126_6": "Athassa taṁ agārakaṁ vejayantapāsādo viya upaṭṭhāti.",
  "atk-s0202a1:126_7": "Athassa khaṭopikaṁ oloketvā –",
  "atk-s0202a1:126_8": "“mayi gate imaṁ visaṅkharitvā uddhanālātaṁ karissanti,",
  "atk-s0202a1:126_9": "puna aṭṭanipādavilīvādīni laddhabbāni honti,",
  "atk-s0202a1:126_10": "kinti karissāmī”ti cinteti.",
  "atk-s0202a1:126_11": "Athassa sā sirisayanaṁ viya upaṭṭhāti.",
  "atk-s0202a1:126_12": "Tato dhaññakumbhiṁ oloketvā –",
  "atk-s0202a1:126_13": "“mayi gate ayaṁ gharaṇī imaṁ dhaññaṁ tena tena saddhiṁ bhuñjissati.",
  "atk-s0202a1:126_14": "Puna āgatena jīvitavutti nāma laddhabbā hoti,",
  "atk-s0202a1:126_15": "kinti karissāmī”ti cinteti.",
  "atk-s0202a1:126_16": "Athassa sā aḍḍhateḷasāni koṭṭhāgārasatāni viya upaṭṭhāti.",
  "atk-s0202a1:126_17": "Tato mātugāmaṁ oloketvā –",
  "atk-s0202a1:126_18": "“mayi gate imaṁ hatthigopako vā assagopako vā yo koci palobhessati,",
  "atk-s0202a1:126_19": "puna āgatena bhattapācikā nāma laddhabbā hoti,",
  "atk-s0202a1:126_20": "kinti karissāmī”ti cinteti.",
  "atk-s0202a1:126_21": "Athassa sā rūpinī devī viya upaṭṭhāti.",
  "atk-s0202a1:126_22": "Idaṁ sandhāya “so na sakkuṇeyyā”tiādi vuttaṁ.",
  "atk-s0202a1:127_0": "153.Nikkhagaṇānanti suvaṇṇanikkhasatānaṁ.",
  "atk-s0202a1:127_1": "Cayoti santānato katasannicayo.",
  "atk-s0202a1:127_2": "Dhaññagaṇānanti dhaññasakaṭasatānaṁ.",
  "atk-s0202a1:128_0": "154.Cattārome, udāyi,",
  "atk-s0202a1:128_1": "puggalāti idha kiṁ dasseti?",
  "atk-s0202a1:128_2": "Heṭṭhā “te tañceva pajahanti,",
  "atk-s0202a1:128_3": "te tañceva nappajahantī”ti pajahanakā ca appajahanakā ca rāsivasena dassitā,",
  "atk-s0202a1:128_4": "na pāṭiyekkaṁ vibhattā.",
  "atk-s0202a1:128_5": "Idāni yathā nāma dabbasambhāratthaṁ gato puriso paṭipāṭiyā rukkhe chinditvā puna nivattitvā vaṅkañca pahāya kamme upanetabbayuttakameva gaṇhāti,",
  "atk-s0202a1:128_6": "evameva appajahanake chaḍḍetvā abbohārike katvā pajahanakapuggalā cattāro hontīti dassetuṁ imaṁ desanaṁ ārabhi.",
  "atk-s0202a1:129_0": "Upadhipahānāyāti khandhupadhikilesupadhiabhisaṅkhārupadhikāmaguṇūpadhīti imesaṁ upadhīnaṁ pahānāya.",
  "atk-s0202a1:129_1": "Upadhipaṭisaṁyuttāti upadhianudhāvanakā.",
  "atk-s0202a1:129_2": "Sarasaṅkappāti ettha saranti dhāvantīti sarā.",
  "atk-s0202a1:129_3": "Saṅkappentīti saṅkappā.",
  "atk-s0202a1:129_4": "Padadvayenapi vitakkāyeva vuttā.",
  "atk-s0202a1:129_5": "Samudācarantīti abhibhavanti ajjhottharitvā vattanti.",
  "atk-s0202a1:129_6": "Saṁyuttoti kilesehi saṁyutto.",
  "atk-s0202a1:129_7": "Indriyavemattatāti indriyanānattatā.",
  "atk-s0202a1:129_8": "Kadāci karahacīti bahukālaṁ vītivattetvā.",
  "atk-s0202a1:129_9": "Satisammosāti satisammosena.",
  "atk-s0202a1:129_10": "Nipātoti ayokaṭāhamhi patanaṁ.",
  "atk-s0202a1:129_11": "Ettāvatā “nappajahati, pajahati,",
  "atk-s0202a1:129_12": "khippaṁ pajahatī”ti tayo rāsayo dassitā.",
  "atk-s0202a1:129_13": "Tesu cattāro janā nappajahanti nāma,",
  "atk-s0202a1:129_14": "cattāro pajahanti nāma,",
  "atk-s0202a1:129_15": "cattāro khippaṁ pajahanti nāma.",
  "atk-s0202a1:130_0": "Tattha puthujjano sotāpanno sakadāgāmī anāgāmīti ime cattāro janā nappajahanti nāma.",
  "atk-s0202a1:130_1": "Puthujjanādayo tāva mā pajahantu,",
  "atk-s0202a1:130_2": "anāgāmī kathaṁ na pajahatīti?",
  "atk-s0202a1:130_3": "Sopi hi yāvadevassa bhavalobho atthi,",
  "atk-s0202a1:130_4": "tāva ahosukhaṁ ahosukhanti abhinandati.",
  "atk-s0202a1:130_5": "Tasmā nappajahati nāma.",
  "atk-s0202a1:130_6": "Eteyeva pana cattāro janā pajahanti nāma.",
  "atk-s0202a1:130_7": "Sotāpannādayo tāva pajahantu,",
  "atk-s0202a1:130_8": "puthujjano kathaṁ pajahatīti?",
  "atk-s0202a1:130_9": "Āraddhavipassako hi satisammosena sahasā kilese uppanne “mādisassa nāma bhikkhuno kileso uppanno”ti saṁvegaṁ",
  "atk-s0202a1:130_10": "katvā vīriyaṁ paggayha vipassanaṁ vaḍḍhetvā maggena kilese samugghāteti.",
  "atk-s0202a1:130_11": "Iti so pajahati nāma.",
  "atk-s0202a1:130_12": "Teyeva cattāro khippaṁ pajahanti nāma.",
  "atk-s0202a1:130_13": "Tattha imasmiṁ sutte,",
  "atk-s0202a1:130_14": "mahāhatthipadopame,",
  "atk-s0202a1:130_15": "indriyabhāvaneti imesu suttesu kiñcāpi tatiyavāro gahito,",
  "atk-s0202a1:130_16": "pañho pana dutiyavāreneva kathitoti veditabbo.",
  "atk-s0202a1:131_0": "Upadhidukkhassa mūlanti ettha pañca khandhā upadhi nāma.",
  "atk-s0202a1:131_1": "Taṁ dukkhassa mūlanti iti viditvā kilesupadhinā nirupadhi hoti,",
  "atk-s0202a1:131_2": "niggahaṇo nitaṇhoti attho.",
  "atk-s0202a1:131_3": "Upadhisaṅkhaye vimuttoti taṇhakkhaye nibbāne ārammaṇato vimutto.",
  "atk-s0202a1:132_0": "155.",
  "atk-s0202a1:132_1": "Evaṁ cattāro puggale vitthāretvā idāni ye pajahanti,",
  "atk-s0202a1:132_2": "te “ime nāma ettake kilese pajahanti”.",
  "atk-s0202a1:132_3": "Ye nappajahanti,",
  "atk-s0202a1:132_4": "tepi “ime nāma ettake kilese nappajahantī”ti dassetuṁ pañca kho ime udāyi kāmaguṇātiādimāha.",
  "atk-s0202a1:132_5": "Tattha miḷhasukhanti asucisukhaṁ.",
  "atk-s0202a1:132_6": "Anariyasukhanti anariyehi sevitasukhaṁ.",
  "atk-s0202a1:132_7": "Bhāyitabbanti etassa sukhassa paṭilābhatopi vipākatopi bhāyitabbaṁ.",
  "atk-s0202a1:132_8": "Nekkhammasukhanti kāmato nikkhantasukhaṁ.",
  "atk-s0202a1:132_9": "Pavivekasukhanti gaṇatopi kilesatopi pavivittasukhaṁ.",
  "atk-s0202a1:132_10": "Upasamasukhanti rāgādivūpasamatthāya sukhaṁ.",
  "atk-s0202a1:132_11": "Sambodhasukhanti maggasaṅkhātassa sambodhassa nibbattanatthāya sukhaṁ.",
  "atk-s0202a1:132_12": "Na bhāyitabbanti etassa sukhassa paṭilābhatopi vipākatopi na bhāyitabbaṁ,",
  "atk-s0202a1:132_13": "bhāvetabbamevetaṁ.",
  "atk-s0202a1:133_0": "156.Iñjitasmiṁvadāmīti iñjanaṁ calanaṁ phandananti vadāmi.",
  "atk-s0202a1:133_1": "Kiñca tattha iñjitasminti kiñca tattha iñjitaṁ.",
  "atk-s0202a1:133_2": "Idaṁ tattha iñjitasminti ye ete aniruddhā vitakkavicārā,",
  "atk-s0202a1:133_3": "idaṁ tattha iñjitaṁ.",
  "atk-s0202a1:133_4": "Dutiyatatiyajjhānesupi eseva nayo.",
  "atk-s0202a1:133_5": "Aniñjitasmiṁ vadāmīti idaṁ catutthajjhānaṁ aniñjanaṁ acalanaṁ nipphandananti vadāmi.",
  "atk-s0202a1:134_0": "Analanti vadāmīti akattabbaālayanti vadāmi,",
  "atk-s0202a1:134_1": "taṇhālayo ettha na uppādetabboti dasseti.",
  "atk-s0202a1:134_2": "Atha vā analaṁ apariyattaṁ,",
  "atk-s0202a1:134_3": "na ettāvatā alametanti sanniṭṭhānaṁ kātabbanti vadāmi.",
  "atk-s0202a1:134_4": "Nevasaññānāsaññāyatanassāpīti evarūpāyapi santāya samāpattiyā pahānameva vadāmi.",
  "atk-s0202a1:134_5": "Aṇuṁ vā thūlaṁ vāti khuddakaṁ vā mahantaṁ vā appasāvajjaṁ vā mahāsāvajjaṁ vā.",
  "atk-s0202a1:134_6": "Sesaṁ sabbattha uttānameva.",
  "atk-s0202a1:134_7": "Desanā pana neyyapuggalassa vasena arahattanikūṭeneva niṭṭhāpitāti.",
  "atk-s0202a1:135_0": "Papañcasūdaniyā majjhimanikāyaṭṭhakathāya",
  "atk-s0202a1:136_0": "Laṭukikopamasuttavaṇṇanā niṭṭhitā.",
  "atk-s0202a1:137_0": "7. Cātumasuttavaṇṇanā",
  "atk-s0202a1:138_0": "157.Evaṁme sutanti cātumasuttaṁ.",
  "atk-s0202a1:138_1": "Tattha cātumāyanti evaṁnāmake gāme.",
  "atk-s0202a1:138_2": "Pañcamattāni bhikkhusatānīti adhunā pabbajitānaṁ bhikkhūnaṁ pañca satāni.",
  "atk-s0202a1:138_3": "Therā kira cintesuṁ –",
  "atk-s0202a1:138_4": "“ime kulaputtā dasabalaṁ adisvāva pabbajitā,",
  "atk-s0202a1:138_5": "etesaṁ bhagavantaṁ dassessāma,",
  "atk-s0202a1:138_6": "bhagavato santike dhammaṁ sutvā attano attano yathāupanissayena patiṭṭhahissantī”ti.",
  "atk-s0202a1:138_7": "Tasmā te bhikkhū gahetvā āgatā.",
  "atk-s0202a1:138_8": "Paṭisammodamānāti “kaccāvuso,",
  "atk-s0202a1:138_9": "khamanīya”ntiādiṁ paṭisanthārakathaṁ kurumānā.",
  "atk-s0202a1:138_10": "Senāsanāni paññāpayamānāti attano attano ācariyupajjhāyānaṁ vasanaṭṭhānāni pucchitvā dvāravātapānāni",
  "atk-s0202a1:138_11": "vivaritvā mañcapīṭhakaṭasārakādīni nīharitvā papphoṭetvā yathāṭṭhāne saṇṭhāpayamānā.",
  "atk-s0202a1:138_12": "Pattacīvarāni paṭisāmayamānāti, bhante,",
  "atk-s0202a1:138_13": "idaṁ me pattaṁ ṭhapetha,",
  "atk-s0202a1:138_14": "idaṁ cīvaraṁ,",
  "atk-s0202a1:138_15": "idaṁ thālakaṁ,",
  "atk-s0202a1:138_16": "idaṁ udakatumbaṁ,",
  "atk-s0202a1:138_17": "imaṁ kattarayaṭṭhinti evaṁ samaṇaparikkhāre saṅgopayamānā.",
  "atk-s0202a1:139_0": "Uccāsaddā mahāsaddāti uddhaṁ uggatattā uccaṁ,",
  "atk-s0202a1:139_1": "patthaṭattā mahantaṁ avinibbhogasaddaṁ karontā.",
  "atk-s0202a1:139_2": "Kevaṭṭā maññe macchavilopeti kevaṭṭānaṁ macchapacchiṭhapitaṭṭhāne mahājano sannipatitvā –",
  "atk-s0202a1:139_3": "“idha aññaṁ ekaṁ macchaṁ dehi,",
  "atk-s0202a1:139_4": "ekaṁ macchaphālaṁ dehi,",
  "atk-s0202a1:139_5": "etassa te mahā dinno,",
  "atk-s0202a1:139_6": "mayhaṁ khuddako”ti evaṁ uccāsaddaṁ mahāsaddaṁ karonti.",
  "atk-s0202a1:139_7": "Taṁ sandhāyetaṁ vuttaṁ.",
  "atk-s0202a1:139_8": "Macchagahaṇatthaṁ jāle pakkhittepi tasmiṁ ṭhāne kevaṭṭā ceva aññe ca “paviṭṭho na paviṭṭho,",
  "atk-s0202a1:139_9": "gahito na gahito”ti mahāsaddaṁ karonti.",
  "atk-s0202a1:139_10": "Tampi sandhāyetaṁ vuttaṁ.",
  "atk-s0202a1:139_11": "Paṇāmemīti nīharāmi.",
  "atk-s0202a1:139_12": "Na vo mama santike vatthabbanti tumhe mādisassa buddhassa vasanaṭṭhānaṁ āgantvā evaṁ mahāsaddaṁ karotha,",
  "atk-s0202a1:139_13": "attano dhammatāya vasantā kiṁ nāma sāruppaṁ karissatha,",
  "atk-s0202a1:139_14": "tumhādisānaṁ mama santike vasanakiccaṁ natthīti dīpeti.",
  "atk-s0202a1:139_15": "Tesu ekabhikkhupi “bhagavā tumhe mahāsaddamattakena amhe paṇāmethā”ti vā aññaṁ vā kiñci vattuṁ nāsakkhi,",
  "atk-s0202a1:139_16": "sabbe bhagavato vacanaṁ sampaṭicchantā “evaṁ,",
  "atk-s0202a1:139_17": "bhante,”ti vatvā nikkhamiṁsu.",
  "atk-s0202a1:139_18": "Evaṁ pana tesaṁ ahosi “mayaṁ satthāraṁ passissāma,",
  "atk-s0202a1:139_19": "dhammakathaṁ sossāma,",
  "atk-s0202a1:139_20": "satthu santike vasissāmāti āgatā.",
  "atk-s0202a1:139_21": "Evarūpassa pana garuno satthu santikaṁ āgantvā mahāsaddaṁ karimhā,",
  "atk-s0202a1:139_22": "amhākameva dosoyaṁ,",
  "atk-s0202a1:139_23": "paṇāmitamhā,",
  "atk-s0202a1:139_24": "na no laddhaṁ bhagavato santike vatthuṁ,",
  "atk-s0202a1:139_25": "na suvaṇṇavaṇṇasarīraṁ oloketuṁ,",
  "atk-s0202a1:139_26": "na madhurassarena dhammaṁ sotu”nti.",
  "atk-s0202a1:139_27": "Te balavadomanassajātā hutvā pakkamiṁsu.",
  "atk-s0202a1:140_0": "158.Tenupasaṅkamiṁsūti te kira sakyā āgamanasamayepi te bhikkhū tattheva nisinnā passiṁsu.",
  "atk-s0202a1:140_1": "Atha nesaṁ etadahosi –",
  "atk-s0202a1:140_2": "“kiṁ nu kho ete bhikkhū pavisitvāva paṭinivattā,",
  "atk-s0202a1:140_3": "jānissāma taṁ kāraṇa”nti cintetvā yena te bhikkhū tenupasaṅkamiṁsu.",
  "atk-s0202a1:140_4": "Handāti vavassaggatthe nipāto.",
  "atk-s0202a1:140_5": "Kahaṁ pana tumheti tumhe idāneva āgantvā kahaṁ gacchatha,",
  "atk-s0202a1:140_6": "kiṁ tumhākaṁ koci upaddavo,",
  "atk-s0202a1:140_7": "udāhu dasabalassāti?",
  "atk-s0202a1:140_8": "Tesaṁ pana bhikkhūnaṁ, – “āvuso,",
  "atk-s0202a1:140_9": "mayaṁ bhagavantaṁ dassanāya āgatā,",
  "atk-s0202a1:140_10": "diṭṭho no bhagavā,",
  "atk-s0202a1:140_11": "idāni attano vasanaṭṭhānaṁ gacchāmā”ti kiñcāpi evaṁ vacanaparihāro atthi,",
  "atk-s0202a1:140_12": "evarūpaṁ pana lesakappaṁ akatvā yathābhūtameva ārocetvā bhagavatā kho, āvuso,",
  "atk-s0202a1:140_13": "bhikkhusaṅgho paṇāmitoti āhaṁsu.",
  "atk-s0202a1:140_14": "Te pana rājāno sāsane dhuravahā,",
  "atk-s0202a1:140_15": "tasmā cintesuṁ –",
  "atk-s0202a1:140_16": "“dvīhi aggasāvakehi saddhiṁ pañcasu bhikkhusatesu gacchantesu bhagavato pādamūlaṁ vigacchissati,",
  "atk-s0202a1:140_17": "imesaṁ nivattanākāraṁ karissāmā”ti.",
  "atk-s0202a1:140_18": "Evaṁ cintetvā tena hāyasmantotiādimāhaṁsu.",
  "atk-s0202a1:140_19": "Tesupi bhikkhūsu “mayaṁ mahāsaddamattakena paṇāmitā,",
  "atk-s0202a1:140_20": "na mayaṁ jīvituṁ asakkontā pabbajitā”ti ekabhikkhupi paṭippharito nāma nāhosi,",
  "atk-s0202a1:140_21": "sabbe pana samakaṁyeva,",
  "atk-s0202a1:140_22": "“evamāvuso,”ti sampaṭicchiṁsu.",
  "atk-s0202a1:141_0": "159.Abhinandatūti bhikkhusaṅghassa āgamanaṁ icchanto abhinandatu.",
  "atk-s0202a1:141_1": "Abhivadatūti etu bhikkhusaṅghoti evaṁ cittaṁ uppādento abhivadatu.",
  "atk-s0202a1:141_2": "Anuggahitoti āmisānuggahena ca dhammānuggahena ca anuggahito.",
  "atk-s0202a1:141_3": "Aññathattanti dasabalassa dassanaṁ na labhāmāti pasādaññathattaṁ bhaveyya.",
  "atk-s0202a1:141_4": "Vipariṇāmoti pasādaññathattena vibbhamantānaṁ vipariṇāmaññathattaṁ bhaveyya.",
  "atk-s0202a1:141_5": "Bījānaṁ taruṇānanti taruṇasassānaṁ.",
  "atk-s0202a1:141_6": "Siyā aññathattanti udakavārakāle udakaṁ alabhantānaṁ milātabhāvena aññathattaṁ bhaveyya,",
  "atk-s0202a1:141_7": "sussitvā milātabhāvaṁ āpajjanena vipariṇāmo bhaveyya.",
  "atk-s0202a1:141_8": "Vacchakassa pana khīrapipāsāya sussanaṁ aññathattaṁ nāma,",
  "atk-s0202a1:141_9": "sussitvā kālakiriyā vipariṇāmo nāma.",
  "atk-s0202a1:142_0": "160.Pasādito bhagavāti thero kira tattha nisinnova dibbacakkhunā brahmānaṁ āgataṁ addasa,",
  "atk-s0202a1:142_1": "dibbāya sotadhātuyā ca āyācanasaddaṁ suṇi,",
  "atk-s0202a1:142_2": "cetopariyañāṇena bhagavato pasannabhāvaṁ aññāsi. Tasmā –",
  "atk-s0202a1:142_3": "“kañci bhikkhuṁ pesetvā pakkosiyamānānaṁ gamanaṁ nāma na phāsukaṁ,",
  "atk-s0202a1:142_4": "yāva satthā na peseti,",
  "atk-s0202a1:142_5": "tāvadeva gamissāmā”ti maññamāno evamāha.",
  "atk-s0202a1:142_6": "Appossukkoti aññesu kiccesu anussukko hutvā.",
  "atk-s0202a1:142_7": "Diṭṭhadhammasukhavihāranti phalasamāpattivihāraṁ anuyutto maññe bhagavā viharitukāmo,",
  "atk-s0202a1:142_8": "so idāni yathāruciyā viharissatīti evaṁ me ahosīti vadati.",
  "atk-s0202a1:142_9": "Mayampidānīti mayaṁ paraṁ ovadamānā vihārato nikkaḍḍhitā,",
  "atk-s0202a1:142_10": "kiṁ amhākaṁ parovādena.",
  "atk-s0202a1:142_11": "Idāni mayampi diṭṭhadhammasukhavihāreneva viharissāmāti dīpeti.",
  "atk-s0202a1:142_12": "Thero imasmiṁ ṭhāne viraddho attano bhārabhāvaṁ na aññāsi.",
  "atk-s0202a1:142_13": "Ayañhi bhikkhusaṅgho dvinnampi mahātherānaṁ bhāro,",
  "atk-s0202a1:142_14": "tena naṁ paṭisedhento bhagavā āgamehītiādimāha.",
  "atk-s0202a1:142_15": "Mahāmoggallānatthero pana attano bhārabhāvaṁ aññāsi.",
  "atk-s0202a1:142_16": "Tenassa bhagavā sādhukāraṁ adāsi.",
  "atk-s0202a1:143_0": "161.Cattārimāni,",
  "atk-s0202a1:143_1": "bhikkhaveti kasmā ārabhi?",
  "atk-s0202a1:143_2": "Imasmiṁ sāsane cattāri bhayāni.",
  "atk-s0202a1:143_3": "Yo tāni abhīto hoti,",
  "atk-s0202a1:143_4": "so imasmiṁ sāsane patiṭṭhātuṁ sakkoti.",
  "atk-s0202a1:143_5": "Itaro pana na sakkotīti dassetuṁ imaṁ desanaṁ ārabhi.",
  "atk-s0202a1:143_6": "Tattha udakorohanteti udakaṁ orohante puggale.",
  "atk-s0202a1:143_7": "Kumbhīlabhayanti suṁsumārabhayaṁ.",
  "atk-s0202a1:143_8": "Susukābhayanti caṇḍamacchabhayaṁ.",
  "atk-s0202a1:144_0": "162.Kodhupāyāsassetaṁ adhivacananti yathā hi bāhiraṁ udakaṁ otiṇṇo ūmīsu osīditvā marati,",
  "atk-s0202a1:144_1": "evaṁ imasmiṁ sāsane kodhupāyāse osīditvā vibbhamati.",
  "atk-s0202a1:144_2": "Tasmā kodhupāyāso “ūmibhaya”nti vutto.",
  "atk-s0202a1:145_0": "163.Odarikattassetaṁ adhivacananti yathā hi bāhiraṁ udakaṁ otiṇṇo kumbhīlena khādito marati,",
  "atk-s0202a1:145_1": "evaṁ imasmiṁ sāsane odarikattena khādito vibbhamati.",
  "atk-s0202a1:145_2": "Tasmā odarikattaṁ “kumbhīlabhaya”nti vuttaṁ.",
  "atk-s0202a1:146_0": "164.Arakkhiteneva kāyenāti sīsappacālakādikaraṇena arakkhitakāyo hutvā.",
  "atk-s0202a1:146_1": "Arakkhitāya vācāyāti duṭṭhullabhāsanādivasena arakkhitavāco hutvā.",
  "atk-s0202a1:146_2": "Anupaṭṭhitāyasatiyāti kāyagatāsatiṁ anupaṭṭhāpetvā.",
  "atk-s0202a1:146_3": "Asaṁvutehīti apihitehi.",
  "atk-s0202a1:146_4": "Pañcannetaṁkāmaguṇānaṁ adhivacananti yathā hi bāhiraṁ udakaṁ otiṇṇo āvaṭṭe nimujjitvā marati,",
  "atk-s0202a1:146_5": "evaṁ imasmiṁ sāsane pabbajito pañcakāmaguṇāvaṭṭe nimujjitvā vibbhamati.",
  "atk-s0202a1:146_6": "Tasmā pañca kāmaguṇā “āvaṭṭabhaya”nti vuttā.",
  "atk-s0202a1:147_0": "165.Anuddhaṁsetīti kilameti milāpeti.",
  "atk-s0202a1:147_1": "Rāgānuddhaṁsenāti rāgānuddhaṁsitena.",
  "atk-s0202a1:147_2": "Mātugāmassetaṁ adhivacananti yathā hi bāhiraṁ udakaṁ otiṇṇo caṇḍamacchaṁ āgamma laddhappahāro marati,",
  "atk-s0202a1:147_3": "evaṁ imasmiṁ sāsane mātugāmaṁ āgamma uppannakāmarāgo vibbhamati.",
  "atk-s0202a1:147_4": "Tasmā mātugāmo “susukābhaya”nti vutto.",
  "atk-s0202a1:148_0": "Imāni pana cattāri bhayāni bhāyitvā yathā udakaṁ anorohantassa udakaṁ nissāya ānisaṁso natthi,",
  "atk-s0202a1:148_1": "udakapipāsāya pipāsito ca hoti rajojallena kiliṭṭhasarīro ca,",
  "atk-s0202a1:148_2": "evamevaṁ imāni cattāri bhayāni bhāyitvā sāsane apabbajantassāpi imaṁ sāsanaṁ nissāya ānisaṁso natthi,",
  "atk-s0202a1:148_3": "taṇhāpipāsāya pipāsito ca hoti kilesarajena saṁkiliṭṭhacitto ca.",
  "atk-s0202a1:148_4": "Yathā pana imāni cattāri bhayāni abhāyitvā udakaṁ orohantassa vuttappakāro ānisaṁso hoti,",
  "atk-s0202a1:148_5": "evaṁ imāni abhāyitvā sāsane pabbajitassāpi vuttappakāro ānisaṁso hoti.",
  "atk-s0202a1:148_6": "Thero panāha –",
  "atk-s0202a1:148_7": "“cattāri bhayāni bhāyitvā udakaṁ anotaranto sotaṁ chinditvā paratīraṁ pāpuṇituṁ na sakkoti,",
  "atk-s0202a1:148_8": "abhāyitvā otaranto sakkoti,",
  "atk-s0202a1:148_9": "evamevaṁ bhāyitvā sāsane apabbajantopi taṇhāsotaṁ chinditvā nibbānapāraṁ daṭṭhuṁ na sakkoti,",
  "atk-s0202a1:148_10": "abhāyitvā pabbajanto pana sakkotī”ti.",
  "atk-s0202a1:148_11": "Sesaṁ sabbattha uttānameva.",
  "atk-s0202a1:148_12": "Ayaṁ pana desanā neyyapuggalassa vasena niṭṭhāpitāti.",
  "atk-s0202a1:149_0": "Papañcasūdaniyā majjhimanikāyaṭṭhakathāya",
  "atk-s0202a1:150_0": "Cātumasuttavaṇṇanā niṭṭhitā.",
  "atk-s0202a1:151_0": "8. Naḷakapānasuttavaṇṇanā",
  "atk-s0202a1:152_0": "166.Evaṁme sutanti naḷakapānasuttaṁ.",
  "atk-s0202a1:152_1": "Tattha naḷakapāneti evaṁnāmake gāme.",
  "atk-s0202a1:152_2": "Pubbe kira amhākaṁ bodhisatto vānarayoniyaṁ nibbatto,",
  "atk-s0202a1:152_3": "mahākāyo kapirājā anekavānarasahassaparivuto pabbatapāde vicarati.",
  "atk-s0202a1:152_4": "Paññavā kho pana hoti mahāpuñño.",
  "atk-s0202a1:152_5": "So parisaṁ evaṁ ovadati –",
  "atk-s0202a1:152_6": "“imasmiṁ pabbatapāde tātā,",
  "atk-s0202a1:152_7": "visaphalāni nāma honti,",
  "atk-s0202a1:152_8": "amanussapariggahitā pokkharaṇiyo nāma honti,",
  "atk-s0202a1:152_9": "tumhe pubbe khāditapubbāneva phalāni khādatha,",
  "atk-s0202a1:152_10": "pītapubbāneva pānīyāni ca pivatha,",
  "atk-s0202a1:152_11": "ettha vo maṁ paṭipucchitabbakiccaṁ natthi,",
  "atk-s0202a1:152_12": "akhāditapubbāni pana phalāni apītapubbāni ca pānīyāni maṁ apucchitvā mā khādittha mā pivitthā”ti.",
  "atk-s0202a1:153_0": "Te ekadivasaṁ caramānā aññaṁ pabbatapādaṁ gantvā gocaraṁ gahetvā pānīyaṁ olokentā ekaṁ amanussapariggahitaṁ",
  "atk-s0202a1:153_1": "pokkharaṇiṁ disvā sahasā apivitvā samantā parivāretvā mahāsattassa āgamanaṁ olokayamānā nisīdiṁsu.",
  "atk-s0202a1:153_2": "Mahāsatto āgantvā “kiṁ tātā pānīyaṁ na pivathā”ti āha.",
  "atk-s0202a1:153_3": "Tumhākaṁ āgamanaṁ olokemāti.",
  "atk-s0202a1:153_4": "Sādhu tātāti samantā padaṁ pariyesamāno otiṇṇapadaṁyeva addasa,",
  "atk-s0202a1:153_5": "na uttiṇṇapadaṁ,",
  "atk-s0202a1:153_6": "disvā saparissayāti aññāsi.",
  "atk-s0202a1:153_7": "Tāvadeva ca tattha abhinibbattaamanusso udakaṁ dvedhā katvā uṭṭhāsi setamukho nīlakucchi rattahatthapādo",
  "atk-s0202a1:153_8": "mahādāṭhiko vaṅkadāṭho virūpo bībhaccho udakarakkhaso.",
  "atk-s0202a1:153_9": "So evamāha –",
  "atk-s0202a1:153_10": "“kasmā pānīyaṁ na pivatha,",
  "atk-s0202a1:153_11": "madhuraṁ udakaṁ pivatha,",
  "atk-s0202a1:153_12": "kiṁ tumhe etassa vacanaṁ suṇāthā”ti?",
  "atk-s0202a1:153_13": "Mahāsatto āha –",
  "atk-s0202a1:153_14": "“tvaṁ idha adhivattho amanusso”ti? Āmāhanti.",
  "atk-s0202a1:153_15": "Tvaṁ idha otiṇṇe labhasīti?",
  "atk-s0202a1:153_16": "Āma labhāmi,",
  "atk-s0202a1:153_17": "tumhe pana sabbe khādissāmīti.",
  "atk-s0202a1:153_18": "Na sakkhissasi, yakkhāti.",
  "atk-s0202a1:153_19": "Pānīyaṁ pana pivissathāti?",
  "atk-s0202a1:153_20": "Āma pivissāmāti.",
  "atk-s0202a1:153_21": "Evaṁ sante ekopi vo na muccissatīti.",
  "atk-s0202a1:153_22": "Pānīyañca pivissāma,",
  "atk-s0202a1:153_23": "na ca te vasaṁ gamissāmāti ekanaḷaṁ āharāpetvā koṭiyaṁ gahetvā dhami,",
  "atk-s0202a1:153_24": "sabbo ekacchiddo ahosi,",
  "atk-s0202a1:153_25": "tīre nisīditvāva pānīyaṁ pivi,",
  "atk-s0202a1:153_26": "sesavānarānaṁ pāṭiyekke naḷe āharāpetvā dhamitvā adāsi.",
  "atk-s0202a1:153_27": "Sabbe yakkhassa passantasseva pānīyaṁ piviṁsu.",
  "atk-s0202a1:153_28": "Vuttampi cetaṁ –",
  "atk-s0202a1:154_0": "“Disvā padamanuttiṇṇaṁ, disvāno’ taritaṁ padaṁ;",
  "atk-s0202a1:155_0": "Naḷena vāriṁ pissāma, neva maṁ tvaṁ vadhissasī”ti. ;",
  "atk-s0202a1:156_0": "Tato paṭṭhāya yāva ajjadivasā tasmiṁ ṭhāne naḷā ekacchiddāva honti.",
  "atk-s0202a1:156_1": "Iminā hi saddhiṁ imasmiṁ kappe cattāri kappaṭṭhiyapāṭihāriyāni nāma –",
  "atk-s0202a1:156_2": "cande sasabimbaṁ,",
  "atk-s0202a1:156_3": "vaṭṭakajātakamhi saccakiriyaṭṭhāne aggissa gamanupacchedo,",
  "atk-s0202a1:156_4": "ghaṭikārakumbhakārassa mātāpitūnaṁ vasanaṭṭhāne devassa avassanaṁ,",
  "atk-s0202a1:156_5": "tassā pokkharaṇiyā tīre naḷānaṁ ekacchiddabhāvoti.",
  "atk-s0202a1:156_6": "Iti sā pokkharaṇī naḷena pānīyassa pītattā naḷakapānāti nāmaṁ labhi.",
  "atk-s0202a1:156_7": "Aparabhāge taṁ pokkharaṇiṁ nissāya gāmo patiṭṭhāsi,",
  "atk-s0202a1:156_8": "tassāpi naḷakapānanteva nāmaṁ jātaṁ.",
  "atk-s0202a1:156_9": "Taṁ sandhāya vuttaṁ “naḷakapāne”ti.",
  "atk-s0202a1:156_10": "Palāsavaneti kiṁsukavane.",
  "atk-s0202a1:157_0": "167.Tagghamayaṁ,",
  "atk-s0202a1:157_1": "bhanteti ekaṁseneva mayaṁ, bhante, abhiratā.",
  "atk-s0202a1:157_2": "Aññepi ye tumhākaṁ sāsane abhiramanti,",
  "atk-s0202a1:157_3": "te amhehi sadisāva hutvā abhiramantīti dīpenti.",
  "atk-s0202a1:158_0": "Neva rājābhinītātiādīsu eko rañño aparādhaṁ katvā palāyati.",
  "atk-s0202a1:158_1": "Rājā kuhiṁ, bho, asukoti?",
  "atk-s0202a1:158_2": "Palāto devāti.",
  "atk-s0202a1:158_3": "Palātaṭṭhānepi me na muccissati,",
  "atk-s0202a1:158_4": "sace pana pabbajeyya,",
  "atk-s0202a1:158_5": "mucceyyāti vadati.",
  "atk-s0202a1:158_6": "Tassa kocideva suhado gantvā taṁ pavattiṁ ārocetvā tvaṁ sace jīvitumicchasi,",
  "atk-s0202a1:158_7": "pabbajāhīti.",
  "atk-s0202a1:158_8": "So pabbajitvā jīvitaṁ rakkhamāno carati.",
  "atk-s0202a1:158_9": "Ayaṁ rājābhinīto nāma.",
  "atk-s0202a1:159_0": "Eko pana corānaṁ mūlaṁ chindanto carati.",
  "atk-s0202a1:159_1": "Corā sutvā “purisānaṁ atthikabhāvaṁ na jānāti,",
  "atk-s0202a1:159_2": "jānāpessāma na”nti vadanti.",
  "atk-s0202a1:159_3": "So taṁ pavattiṁ sutvā palāyati.",
  "atk-s0202a1:159_4": "Corā palātoti sutvā “palātaṭṭhānepi no na muccissati,",
  "atk-s0202a1:159_5": "sace pana pabbajeyya,",
  "atk-s0202a1:159_6": "mucceyyā”ti vadanti.",
  "atk-s0202a1:159_7": "So taṁ pavattiṁ sutvā pabbajati.",
  "atk-s0202a1:159_8": "Ayaṁ corābhinīto nāma.",
  "atk-s0202a1:160_0": "Eko pana bahuṁ iṇaṁ khāditvā tena iṇena aṭṭo pīḷito tamhā gāmā palāyati.",
  "atk-s0202a1:160_1": "Iṇasāmikā sutvā “palātaṭṭhānepi no na muccissati,",
  "atk-s0202a1:160_2": "sace pana pabbajeyya,",
  "atk-s0202a1:160_3": "mucceyyā”ti vadanti.",
  "atk-s0202a1:160_4": "So taṁ pavattiṁ sutvā pabbajati.",
  "atk-s0202a1:160_5": "Ayaṁ iṇaṭṭo nāma.",
  "atk-s0202a1:161_0": "Rājabhayādīnaṁ pana aññatarena bhayena bhīto aṭṭo āturo hutvā nikkhamma pabbajito bhayaṭṭo nāma.",
  "atk-s0202a1:161_1": "Dubbhikkhādīsu jīvituṁ asakkonto pabbajito ājīvikāpakato nāma,",
  "atk-s0202a1:161_2": "ājīvikāya pakato abhibhūtoti attho.",
  "atk-s0202a1:161_3": "Imesu pana ekopi imehi kāraṇehi pabbajito nāma natthi,",
  "atk-s0202a1:161_4": "tasmā “neva rājābhinīto”tiādimāha.",
  "atk-s0202a1:162_0": "Vivekanti vivicca vivitto hutvā.",
  "atk-s0202a1:162_1": "Idaṁ vuttaṁ hoti –",
  "atk-s0202a1:162_2": "yaṁ kāmehi ca akusaladhammehi ca vivittena paṭhamadutiyajjhānasaṅkhātaṁ pītisukhaṁ adhigantabbaṁ,",
  "atk-s0202a1:162_3": "sace taṁ vivicca kāmehi vivicca akusalehi dhammehi pītisukhaṁ nādhigacchati,",
  "atk-s0202a1:162_4": "aññaṁ vā upari dvinnaṁ jhānānaṁ catunnañca maggānaṁ vasena santataraṁ sukhaṁ nādhigacchati,",
  "atk-s0202a1:162_5": "tassa ime abhijjhādayo cittaṁ pariyādāya tiṭṭhantīti.",
  "atk-s0202a1:162_6": "Tattha aratīti adhikusalesu dhammesu ukkaṇṭhitatā.",
  "atk-s0202a1:162_7": "Tandīti ālasiyabhāvo.",
  "atk-s0202a1:162_8": "Evaṁ yo pabbajitvā pabbajitakiccaṁ kātuṁ na sakkoti,",
  "atk-s0202a1:162_9": "tassa ime satta pāpadhammā uppajjitvā cittaṁ pariyādiyantīti dassetvā idāni yassa te dhammā cittaṁ pariyādāya tiṭṭhanti,",
  "atk-s0202a1:162_10": "soyeva samaṇakiccampi kātuṁ na sakkotīti puna vivekaṁ anuruddhā…pe…",
  "atk-s0202a1:162_11": "aññaṁ vā tato santataranti āha.",
  "atk-s0202a1:163_0": "Evaṁ kaṇhapakkhaṁ dassetvā idāni teneva nayena sukkapakkhaṁ dassetuṁ puna vivekantiādimāha.",
  "atk-s0202a1:163_1": "Tassattho vuttanayeneva veditabbo.",
  "atk-s0202a1:164_0": "168.Saṅkhāyāti jānitvā.",
  "atk-s0202a1:164_1": "Ekanti ekaccaṁ.",
  "atk-s0202a1:164_2": "Paṭisevatīti sevitabbayuttakaṁ sevati.",
  "atk-s0202a1:164_3": "Sesapadesupi eseva nayo.",
  "atk-s0202a1:164_4": "Upapattīsu byākarotīti sappaṭisandhike tāva byākarotu,",
  "atk-s0202a1:164_5": "appaṭisandhike kathaṁ byākarotīti.",
  "atk-s0202a1:164_6": "Appaṭisandhikassa puna bhave paṭisandhi natthīti vadanto upapattīsu byākaroti nāma.",
  "atk-s0202a1:165_0": "Janakuhanatthanti janavimhāpanatthaṁ.",
  "atk-s0202a1:165_1": "Janalapanatthanti mahājanassa upalāpanatthaṁ.",
  "atk-s0202a1:165_2": "Na iti maṁ jano jānātūti evaṁ maṁ mahājano jānissati,",
  "atk-s0202a1:165_3": "evaṁ me mahājanassa antare kittisaddo uggacchissatīti imināpi kāraṇena na byākarotīti attho.",
  "atk-s0202a1:165_4": "Uḷāravedāti mahantatuṭṭhino.",
  "atk-s0202a1:166_0": "169.So kho panassa āyasmāti so parinibbuto āyasmā imassa ṭhitassa āyasmato.",
  "atk-s0202a1:166_1": "Evaṁsīlotiādīsu lokiyalokuttaramissakāva sīlādayo veditabbo.",
  "atk-s0202a1:166_2": "Evaṁdhammoti ettha pana samādhipakkhikā dhammā dhammāti adhippetā.",
  "atk-s0202a1:166_3": "Phāsuvihāro hotīti tena bhikkhunā pūritapaṭipattiṁ pūrentassa arahattaphalaṁ sacchikatvā phalasamāpattivihārena phāsuvihāro hoti,",
  "atk-s0202a1:166_4": "arahattaṁ pattumasakkontassa paṭipattiṁ pūrayamānassa caratopi phāsuvihāroyeva nāma hoti.",
  "atk-s0202a1:166_5": "Iminā nayena sabbavāresu attho veditabboti.",
  "atk-s0202a1:167_0": "Papañcasūdaniyā majjhimanikāyaṭṭhakathāya",
  "atk-s0202a1:168_0": "Naḷakapānasuttavaṇṇanā niṭṭhitā.",
  "atk-s0202a1:169_0": "9. Goliyānisuttavaṇṇanā",
  "atk-s0202a1:170_0": "173.Evaṁme sutanti goliyānisuttaṁ.",
  "atk-s0202a1:170_1": "Tattha padasamācāroti dubbalasamācāro oḷārikācāro,",
  "atk-s0202a1:170_2": "paccayesu sāpekkho mahārakkhitatthero viya.",
  "atk-s0202a1:170_3": "Taṁ kira upaṭṭhākakule nisinnaṁ upaṭṭhāko āha “asukattherassa me, bhante,",
  "atk-s0202a1:170_4": "cīvaraṁ dinna”nti.",
  "atk-s0202a1:170_5": "Sādhu te kataṁ taṁyeva takketvā viharantassa cīvaraṁ dentenāti.",
  "atk-s0202a1:170_6": "Tumhākampi, bhante,",
  "atk-s0202a1:170_7": "dassāmīti.",
  "atk-s0202a1:170_8": "Sādhu karissasi taṁyeva takkentassāti āha.",
  "atk-s0202a1:170_9": "Ayampi evarūpo oḷārikācāro ahosi.",
  "atk-s0202a1:170_10": "Sappatissenāti sajeṭṭhakena,",
  "atk-s0202a1:170_11": "na attānaṁ jeṭṭhakaṁ katvā viharitabbaṁ.",
  "atk-s0202a1:170_12": "Serivihārenāti sacchandavihārena niraṅkusavihārena.",
  "atk-s0202a1:171_0": "Nānūpakhajjāti na anupakhajja na anupavisitvā.",
  "atk-s0202a1:171_1": "Tattha yo dvīsu mahātheresu ubhato nisinnesu te anāpucchitvāva cīvarena vā jāṇunā vā ghaṭṭento nisīdati,",
  "atk-s0202a1:171_2": "ayaṁ anupakhajja nisīdati nāma.",
  "atk-s0202a1:171_3": "Evaṁ akatvā pana attano pattaāsanasantike ṭhatvā nisīdāvusoti vutte nisīditabbaṁ.",
  "atk-s0202a1:171_4": "Sace na vadanti, nisīdāmi,",
  "atk-s0202a1:171_5": "bhanteti āpucchitvā nisīditabbaṁ āpucchitakālato paṭṭhāya nisīdāti vuttepi avuttepi nisīdituṁ vaṭṭatiyeva.",
  "atk-s0202a1:171_6": "Na paṭibāhissāmīti ettha yo attano pattāsanaṁ atikkamitvā navakānaṁ pāpuṇanaṭṭhāne nisīdati,",
  "atk-s0202a1:171_7": "ayaṁ nave bhikkhū āsanena paṭibāhati nāma.",
  "atk-s0202a1:171_8": "Tasmiñhi tathā nisinne navā bhikkhū “amhākaṁ nisīdituṁ na detī”ti ujjhāyantā tiṭṭhanti vā āsanaṁ vā pariyesantā āhiṇḍanti.",
  "atk-s0202a1:171_9": "Tasmā attano pattāsaneyeva nisīditabbaṁ.",
  "atk-s0202a1:171_10": "Evaṁ na paṭibāhati nāma.",
  "atk-s0202a1:172_0": "Ābhisamācārikampi dhammanti abhisamācārikaṁ vattapaṭipattimattampi.",
  "atk-s0202a1:172_1": "Nātikālenāti na atipāto pavisitabbaṁ,",
  "atk-s0202a1:172_2": "na atidivā paṭikkamitabbaṁ,",
  "atk-s0202a1:172_3": "bhikkhusaṅghena saddhiṁyeva pavisitabbañca nikkhamitabbañca.",
  "atk-s0202a1:172_4": "Atipāto pavisitvā atidivā nikkhamantassa hi cetiyaṅgaṇabodhiyaṅgaṇavattādīni parihāyanti.",
  "atk-s0202a1:172_5": "Kālasseva mukhaṁ dhovitvā makkaṭakasuttāni chindantena ussāvabindū nipātentena gāmaṁ pavisitvā yāguṁ",
  "atk-s0202a1:172_6": "pariyesitvā yāva bhikkhākālā antogāmeyeva nānappakāraṁ tiracchānakathaṁ kathentena nisīditvā bhattakiccaṁ",
  "atk-s0202a1:172_7": "katvā divā nikkhamma bhikkhūnaṁ pādadhovanavelāya vihāraṁ paccāgantabbaṁ hoti.",
  "atk-s0202a1:172_8": "Na purebhattaṁ pacchābhattaṁ kulesu cārittaṁ āpajjitabbanti “yo pana bhikkhu nimantito sabhatto samāno",
  "atk-s0202a1:172_9": "santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjeyya,",
  "atk-s0202a1:172_10": "aññatra samayā pācittiya”nti imaṁ sikkhāpadaṁ rakkhantena tassa vibhaṅge vuttaṁ purebhattañca pacchābhattañca cārittaṁ na āpajjitabbaṁ.",
  "atk-s0202a1:172_11": "Uddhato hoti capaloti uddhaccapakatiko ceva hoti cīvaramaṇḍana-pattamaṇḍana-senāsanamaṇḍanā imassa vā",
  "atk-s0202a1:172_12": "pūtikāyassa kelāyanā maṇḍanāti evaṁ vuttena ca taruṇadārakāvacāpalyena samannāgato.",
  "atk-s0202a1:173_0": "Paññavatābhavitabbanti cīvarakammādīsu itikattabbesu upāyapaññāya samannāgatena bhavitabbaṁ.",
  "atk-s0202a1:173_1": "Abhidhamme abhivinayeti abhidhammapiṭake ceva vinayapiṭake ca pāḷivasena ceva aṭṭhakathāvasena ca yogo karaṇīyo.",
  "atk-s0202a1:173_2": "Sabbantimena hi paricchedena abhidhamme dukatikamātikāhi saddhiṁ dhammahadayavibhaṅgaṁ vinā na vaṭṭati.",
  "atk-s0202a1:173_3": "Vinaye pana kammākammavinicchayena saddhiṁ suvinicchitāni dve pātimokkhāni vinā na vaṭṭati.",
  "atk-s0202a1:174_0": "Āruppāti ettāvatā aṭṭhapi samāpattiyo vuttā honti.",
  "atk-s0202a1:174_1": "Tā pana sabbena sabbaṁ asakkontena sattasupi yogo karaṇīyo,",
  "atk-s0202a1:174_2": "chasupi…pe…",
  "atk-s0202a1:174_3": "pañcasupi.",
  "atk-s0202a1:174_4": "Sabbantimena paricchedena ekaṁ kasiṇe parikammakammaṭṭhānaṁ paguṇaṁ katvā ādāya vicaritabbaṁ,",
  "atk-s0202a1:174_5": "ettakaṁ vinā na vaṭṭati.",
  "atk-s0202a1:174_6": "Uttarimanussadhammeti iminā sabbepi lokuttaradhamme dasseti.",
  "atk-s0202a1:174_7": "Tasmā arahantena hutvā vihātabbaṁ,",
  "atk-s0202a1:174_8": "arahattaṁ anabhisambhuṇantena anāgāmiphale sakadāgāmiphale sotāpattiphale vā patiṭṭhātabbaṁ.",
  "atk-s0202a1:174_9": "Sabbantimena pariyāyena ekaṁ vipassanāmukhaṁ yāva arahattā paguṇaṁ katvā ādāya vicaritabbaṁ.",
  "atk-s0202a1:174_10": "Sesaṁ sabbattha uttānameva.",
  "atk-s0202a1:174_11": "Imaṁ pana desanaṁ āyasmā sāriputto neyyapuggalassa vasena ābhisamācārikavattato paṭṭhāya anupubbena arahattaṁ pāpetvā niṭṭhāpesīti.",
  "atk-s0202a1:175_0": "Papañcasūdaniyā majjhimanikāyaṭṭhakathāya",
  "atk-s0202a1:176_0": "Goliyānisuttavaṇṇanā niṭṭhitā.",
  "atk-s0202a1:177_0": "10. Kīṭāgirisuttavaṇṇanā",
  "atk-s0202a1:178_0": "174.Evaṁme sutanti kīṭāgirisuttaṁ.",
  "atk-s0202a1:178_1": "Tattha kāsīsūti evaṁnāmake janapade.",
  "atk-s0202a1:178_2": "Etha tumhepi,",
  "atk-s0202a1:178_3": "bhikkhaveti etha tumhepi,",
  "atk-s0202a1:178_4": "bhikkhave,",
  "atk-s0202a1:178_5": "ime pañca ānisaṁse sampassamānā aññatreva rattibhojanā bhuñjatha.",
  "atk-s0202a1:178_6": "Iti bhagavā rattiṁ vikālabhojanaṁ,",
  "atk-s0202a1:178_7": "divā vikālabhojananti imāni dve bhojanāni ekappahārena ajahāpetvā ekasmiṁ samaye divā vikālabhojanameva jahāpesi,",
  "atk-s0202a1:178_8": "puna kālaṁ atināmetvā rattiṁ vikālabhojanaṁ jahāpento evamāha. Kasmā?",
  "atk-s0202a1:178_9": "Imāni hi dve bhojanāni vattamānāni vaṭṭe āciṇṇāni samāciṇṇāni nadiṁ otiṇṇaudakaṁ viya anupakkhandāni,",
  "atk-s0202a1:178_10": "nivātesu ca gharesu subhojanāni bhuñjitvā vaḍḍhitā sukhumālā kulaputtā dve bhojanāni ekappahārena pajahantā kilamanti.",
  "atk-s0202a1:178_11": "Tasmā ekappahārena ajahāpetvā bhaddālisutte divā vikālabhojanaṁ jahāpesi,",
  "atk-s0202a1:178_12": "idha rattiṁ vikālabhojanaṁ.",
  "atk-s0202a1:178_13": "Jahāpento pana na tajjitvā vā niggaṇhitvā vā,",
  "atk-s0202a1:178_14": "tesaṁ pahānapaccayā pana appābādhatañca sañjānissathāti evaṁ ānisaṁsaṁ dassetvāva jahāpesi.",
  "atk-s0202a1:178_15": "Kīṭāgirīti tassa nigamassa nāmaṁ.",
  "atk-s0202a1:179_0": "175.Assajipunabbasukāti assaji ca punabbasuko ca chasu chabbaggiyesu dve gaṇācariyā.",
  "atk-s0202a1:179_1": "Paṇḍuko lohitako mettiyo bhummajako assaji punabbasukoti ime cha janā chabbaggiyā nāma.",
  "atk-s0202a1:179_2": "Tesu paṇḍukalohitakā attano parisaṁ gahetvā sāvatthiyaṁ vasanti,",
  "atk-s0202a1:179_3": "mettiyabhummajakā rājagahe,",
  "atk-s0202a1:179_4": "ime dve janā kīṭāgirismiṁ āvāsikā honti.",
  "atk-s0202a1:179_5": "Āvāsikāti nibaddhavāsino,",
  "atk-s0202a1:179_6": "taṁnibandhā akataṁ senāsanaṁ karonti,",
  "atk-s0202a1:179_7": "jiṇṇaṁ paṭisaṅkharonti,",
  "atk-s0202a1:179_8": "kate issarā honti.",
  "atk-s0202a1:179_9": "Kālikanti anāgate kāle pattabbaṁ ānisaṁsaṁ.",
  "atk-s0202a1:180_0": "178.Mayā cetaṁ,",
  "atk-s0202a1:180_1": "bhikkhaveti idha kiṁ dasseti?",
  "atk-s0202a1:180_2": "Bhikkhave,",
  "atk-s0202a1:180_3": "divasassa tayo vāre bhuñjitvā sukhavedanaṁyeva uppādento na imasmiṁ sāsane kiccakārī nāma hoti,",
  "atk-s0202a1:180_4": "ettakā pana vedanā sevitabbā,",
  "atk-s0202a1:180_5": "ettakā na sevitabbāti etamatthaṁ dassetuṁ imaṁ desanaṁ ārabhi.",
  "atk-s0202a1:180_6": "Evarūpaṁ sukhavedanaṁ pajahathāti idañca gehassitasomanassavasena vuttaṁ,",
  "atk-s0202a1:180_7": "upasampajja viharathāti idañca nekkhammasitasomanassavasena.",
  "atk-s0202a1:180_8": "Ito paresupi dvīsu vāresu gehassitanekkhammasitānaṁyeva domanassānañca upekkhānañca vasena attho veditabbo.",
  "atk-s0202a1:181_0": "181.",
  "atk-s0202a1:181_1": "Evaṁ sevitabbāsevitabbavedanaṁ dassetvā idāni yesaṁ appamādena kiccaṁ kattabbaṁ,",
  "atk-s0202a1:181_2": "yesañca na kattabbaṁ,",
  "atk-s0202a1:181_3": "te dassetuṁ nāhaṁ,",
  "atk-s0202a1:181_4": "bhikkhave,",
  "atk-s0202a1:181_5": "sabbesaṁyevātiādimāha.",
  "atk-s0202a1:181_6": "Tattha kataṁ tesaṁ appamādenāti tesaṁ yaṁ appamādena kattabbaṁ,",
  "atk-s0202a1:181_7": "taṁ kataṁ.",
  "atk-s0202a1:181_8": "Anulomikānīti paṭipattianulomāni kammaṭṭhānasappāyāni,",
  "atk-s0202a1:181_9": "yattha vasantena sakkā honti maggaphalāni pāpuṇituṁ.",
  "atk-s0202a1:181_10": "Indriyānisamannānayamānāti saddhādīni indriyāni samānaṁ kurumānā.",
  "atk-s0202a1:182_0": "182.Sattime,",
  "atk-s0202a1:182_1": "bhikkhave,",
  "atk-s0202a1:182_2": "puggalāti idha kiṁ dasseti?",
  "atk-s0202a1:182_3": "Yesaṁ appamādena karaṇīyaṁ natthi,",
  "atk-s0202a1:182_4": "te dve honti.",
  "atk-s0202a1:182_5": "Yesaṁ atthi,",
  "atk-s0202a1:182_6": "te pañcāti evaṁ sabbepi ime satta puggalā hontīti imamatthaṁ dasseti.",
  "atk-s0202a1:183_0": "Tattha ubhatobhāgavimuttoti dvīhi bhāgehi vimutto.",
  "atk-s0202a1:183_1": "Arūpasamāpattiyā rūpakāyato vimutto,",
  "atk-s0202a1:183_2": "maggena nāmakāyato.",
  "atk-s0202a1:183_3": "So catunnaṁ arūpasamāpattīnaṁ ekekato vuṭṭhāya saṅkhāre sammasitvā arahattaṁ pattānaṁ catunnaṁ,",
  "atk-s0202a1:183_4": "nirodhā vuṭṭhāya arahattaṁ pattaanāgāmino ca vasena pañcavidho hoti.",
  "atk-s0202a1:183_5": "Pāḷi panettha –",
  "atk-s0202a1:183_6": "“katamo ca puggalo ubhatobhāgavimutto,",
  "atk-s0202a1:183_7": "idhekacco puggalo aṭṭha vimokkhe kāyena phusitvā viharati,",
  "atk-s0202a1:183_8": "paññāya cassa disvā āsavā parikkhīṇā hontī”ti evaṁ abhidhamme aṭṭhavimokkhalābhino vasena āgatā.",
  "atk-s0202a1:184_0": "Paññāvimuttoti paññāya vimutto.",
  "atk-s0202a1:184_1": "So sukkhavipassako,",
  "atk-s0202a1:184_2": "catūhi jhānehi vuṭṭhāya arahattaṁ pattā cattāro cāti imesaṁ vasena pañcavidhova hoti.",
  "atk-s0202a1:184_3": "Pāḷi panettha aṭṭhavimokkhapaṭikkhepavaseneva āgatā. Yathāha –",
  "atk-s0202a1:184_4": "“na heva kho aṭṭha vimokkhe kāyena phusitvā viharati,",
  "atk-s0202a1:184_5": "paññāya cassa disvā āsavā parikkhīṇā honti.",
  "atk-s0202a1:184_6": "Ayaṁ vuccati puggalo paññāvimutto”ti.",
  "atk-s0202a1:185_0": "Phuṭṭhantaṁ sacchikarotīti kāyasakkhī.",
  "atk-s0202a1:185_1": "Yo jhānaphassaṁ paṭhamaṁ phusati,",
  "atk-s0202a1:185_2": "pacchā nirodhaṁ nibbānaṁ sacchikaroti,",
  "atk-s0202a1:185_3": "so sotāpattiphalaṭṭhaṁ ādiṁ katvā yāva arahattamaggaṭṭhā chabbidho hontīti veditabbo.",
  "atk-s0202a1:185_4": "Tenevāha –",
  "atk-s0202a1:185_5": "“idhekacco puggalo aṭṭha vimokkhe kāyena phusitvā viharati,",
  "atk-s0202a1:185_6": "paññāya cassa disvā ekacce āsavā parikkhīṇā honti.",
  "atk-s0202a1:185_7": "Ayaṁ vuccati puggalo kāyasakkhī”ti.",
  "atk-s0202a1:186_0": "Diṭṭhantaṁ pattoti diṭṭhippatto.",
  "atk-s0202a1:186_1": "Tatridaṁ saṅkhepalakkhaṇaṁ –",
  "atk-s0202a1:186_2": "dukkhā saṅkhārā,",
  "atk-s0202a1:186_3": "sukho nirodhoti ñātaṁ hoti diṭṭhaṁ viditaṁ sacchikataṁ phusitaṁ paññāyāti diṭṭhippatto.",
  "atk-s0202a1:186_4": "Vitthārato panesopi kāyasakkhi viya chabbidho hoti.",
  "atk-s0202a1:186_5": "Tenevāha –",
  "atk-s0202a1:186_6": "“idhekacco puggalo idaṁ dukkhanti yathābhūtaṁ pajānāti…pe…",
  "atk-s0202a1:186_7": "ayaṁ dukkhanirodhagāminī paṭipadāti yathābhūtaṁ pajānāti,",
  "atk-s0202a1:186_8": "tathāgatappaveditā cassa dhammā paññāya vodiṭṭhā honti vocaritā…pe…",
  "atk-s0202a1:186_9": "ayaṁ vuccati puggalo diṭṭhippatto”ti.",
  "atk-s0202a1:187_0": "Saddhāvimuttoti saddhāya vimutto.",
  "atk-s0202a1:187_1": "Sopi vuttanayeneva chabbidho hoti.",
  "atk-s0202a1:187_2": "Tenevāha –",
  "atk-s0202a1:187_3": "“idhekacco puggalo idaṁ dukkhanti –",
  "atk-s0202a1:187_4": "yathābhūtaṁ pajānāti…pe…",
  "atk-s0202a1:187_5": "ayaṁ dukkhanirodhagāminī paṭipadāti yathābhūtaṁ pajānāti.",
  "atk-s0202a1:187_6": "Tathāgatappaveditā cassa dhammā paññāya vodiṭṭhā honti vocaritā…pe…",
  "atk-s0202a1:187_7": "no ca kho yathā diṭṭhippattassa.",
  "atk-s0202a1:187_8": "Ayaṁ vuccati puggalo saddhāvimutto”ti.",
  "atk-s0202a1:187_9": "Etesu hi saddhāvimuttassa pubbabhāgamaggakkhaṇe saddahantassa viya okappentassa viya adhimuccantassa viya ca kilesakkhayo hoti,",
  "atk-s0202a1:187_10": "diṭṭhippattassa pubbabhāgamaggakkhaṇe kilesacchedakañāṇaṁ adandhaṁ tikhiṇaṁ sūraṁ hutvā vahati.",
  "atk-s0202a1:187_11": "Tasmā yathā nāma nātitikhiṇena asinā kadaliṁ chindantassa chinnaṭṭhānaṁ na maṭṭhaṁ hoti,",
  "atk-s0202a1:187_12": "asi na sīghaṁ vahati,",
  "atk-s0202a1:187_13": "saddo suyyati,",
  "atk-s0202a1:187_14": "balavataro vāyāmo kātabbo hoti,",
  "atk-s0202a1:187_15": "evarūpā saddhāvimuttassa pubbabhāgamaggabhāvanā.",
  "atk-s0202a1:187_16": "Yathā pana nisitaasinā kadaliṁ chindantassa chinnaṭṭhānaṁ maṭṭhaṁ hoti,",
  "atk-s0202a1:187_17": "asi sīghaṁ vahati,",
  "atk-s0202a1:187_18": "saddo na suyyati,",
  "atk-s0202a1:187_19": "balavavāyāmakiccaṁ na hoti,",
  "atk-s0202a1:187_20": "evarūpā paññāvimuttassa pubbabhāgamaggabhāvanā veditabbā.",
  "atk-s0202a1:188_0": "Dhammaṁ anussaratīti dhammānusārī.",
  "atk-s0202a1:188_1": "Dhammoti paññā,",
  "atk-s0202a1:188_2": "paññāpubbaṅgamaṁ maggaṁ bhāvetīti attho.",
  "atk-s0202a1:188_3": "Saddhānusārimhi ca eseva nayo.",
  "atk-s0202a1:188_4": "Ubho panete sotāpattimaggaṭṭhāyeva.",
  "atk-s0202a1:188_5": "Vuttampi cetaṁ –",
  "atk-s0202a1:188_6": "“yassa puggalassa sotāpattiphalasacchikiriyāya paṭipannassa paññindriyaṁ adhimattaṁ hoti,",
  "atk-s0202a1:188_7": "paññāvāhiṁ paññāpubbaṅgamaṁ ariyamaggaṁ bhāveti.",
  "atk-s0202a1:188_8": "Ayaṁ vuccati puggalo dhammānusārī”ti. Tathā –",
  "atk-s0202a1:188_9": "“yassa puggalassa sotāpattiphalasacchikiriyāya paṭipannassa saddhindriyaṁ adhimattaṁ hoti,",
  "atk-s0202a1:188_10": "saddhāvāhiṁ saddhāpubbaṅgamaṁ ariyamaggaṁ bhāveti.",
  "atk-s0202a1:188_11": "Ayaṁ vuccati puggalo saddhānusārī”ti.",
  "atk-s0202a1:188_12": "Ayamettha saṅkhepo.",
  "atk-s0202a1:188_13": "Vitthārato panesā ubhatobhāgavimuttādikathā visuddhimagge paññābhāvanādhikāre vuttā.",
  "atk-s0202a1:188_14": "Tasmā tattha vuttanayeneva veditabbā.",
  "atk-s0202a1:188_15": "Yā panesā etesaṁ vibhāgadassanatthaṁ idha pāḷi āgatā,",
  "atk-s0202a1:188_16": "tattha yasmā rūpasamāpattiyā vinā arūpasamāpattiyo nāma natthi,",
  "atk-s0202a1:188_17": "tasmā āruppāti vuttepi aṭṭha vimokkhā vuttāva hontīti veditabbā.",
  "atk-s0202a1:189_0": "Kāyena phusitvāti sahajātanāmakāyena phusitvā.",
  "atk-s0202a1:189_1": "Paññāya cassa disvāti paññāya ca etassa ariyasaccadhamme disvā.",
  "atk-s0202a1:189_2": "Ekacce āsavāti paṭhamamaggādīhi pahātabbā ekadesaāsavā.",
  "atk-s0202a1:189_3": "Tathāgatappaveditāti tathāgatena paveditā catusaccadhammā.",
  "atk-s0202a1:189_4": "Paññāya vodiṭṭhā hontīti imasmiṁ ṭhāne sīlaṁ kathitaṁ,",
  "atk-s0202a1:189_5": "imasmiṁ samādhi,",
  "atk-s0202a1:189_6": "imasmiṁ vipassanā,",
  "atk-s0202a1:189_7": "imasmiṁ maggo,",
  "atk-s0202a1:189_8": "imasmiṁ phalanti evaṁ atthena atthe kāraṇena kāraṇe ciṇṇacaritattā maggapaññāya sudiṭṭhā honti.",
  "atk-s0202a1:189_9": "Vocaritāti vicaritā.",
  "atk-s0202a1:189_10": "Saddhā niviṭṭhā hotīti okappanasaddhā patiṭṭhitā hoti.",
  "atk-s0202a1:189_11": "Mattaso nijjhānaṁ khamantīti mattāya olokanaṁ khamanti.",
  "atk-s0202a1:189_12": "Saddhāmattanti saddhāyeva,",
  "atk-s0202a1:189_13": "itaraṁ tasseva vevacanaṁ",
  "atk-s0202a1:190_0": "Iti imesu appamādena karaṇīyesu puggalesu tayo paṭividdhamaggaphalā sekhā.",
  "atk-s0202a1:190_1": "Tesu anulomasenāsanaṁ sevamānā kalyāṇamitte bhajamānā indriyāni samannānayamānā anupubbena arahattaṁ gaṇhanti.",
  "atk-s0202a1:190_2": "Tasmā tesaṁ yathāṭhitova pāḷiattho.",
  "atk-s0202a1:190_3": "Avasāne pana dve sotāpattimaggasamaṅgino.",
  "atk-s0202a1:190_4": "Tehi tassa maggassa anulomasenāsanaṁ sevitaṁ,",
  "atk-s0202a1:190_5": "kalyāṇamittā bhajitā,",
  "atk-s0202a1:190_6": "indriyāni samannānītāni.",
  "atk-s0202a1:190_7": "Upari pana tiṇṇaṁ maggānaṁ atthāya sevamānā bhajamānā samannānayamānā anupubbena arahattaṁ pāpuṇissantīti ayamettha pāḷiattho.",
  "atk-s0202a1:191_0": "Vitaṇḍavādī pana imameva pāḷiṁ gahetvā –",
  "atk-s0202a1:191_1": "“lokuttaramaggo na ekacittakkhaṇiko,",
  "atk-s0202a1:191_2": "bahucittakkhaṇiko”ti vadati.",
  "atk-s0202a1:191_3": "So vattabbo –",
  "atk-s0202a1:191_4": "“yadi aññena cittena senāsanaṁ paṭisevati,",
  "atk-s0202a1:191_5": "aññena kalyāṇamitte bhajati,",
  "atk-s0202a1:191_6": "aññena indriyāni samannāneti,",
  "atk-s0202a1:191_7": "aññaṁ maggacittanti sandhāya tvaṁ ‘na ekacittakkhaṇiko maggo,",
  "atk-s0202a1:191_8": "bahucittakkhaṇiko’ti vadasi,",
  "atk-s0202a1:191_9": "evaṁ sante senāsanaṁ sevamāno nīlobhāsaṁ pabbataṁ passati,",
  "atk-s0202a1:191_10": "vanaṁ passati,",
  "atk-s0202a1:191_11": "migapakkhīnaṁ saddaṁ suṇāti,",
  "atk-s0202a1:191_12": "pupphaphalānaṁ gandhaṁ ghāyati,",
  "atk-s0202a1:191_13": "pānīyaṁ pivanto rasaṁ sāyati,",
  "atk-s0202a1:191_14": "nisīdanto nipajjanto phassaṁ phusati.",
  "atk-s0202a1:191_15": "Evaṁ te pañcaviññāṇasamaṅgīpi lokuttaradhammasamaṅgīyeva bhavissati.",
  "atk-s0202a1:191_16": "Sace panetaṁ sampaṭicchasi,",
  "atk-s0202a1:191_17": "satthārā saddhiṁ paṭivirujjhasi.",
  "atk-s0202a1:191_18": "Satthārā hi pañcaviññāṇakāyā ekantaṁ abyākatāva vuttā,",
  "atk-s0202a1:191_19": "taṁsamaṅgissa kusalākusalaṁ paṭikkhittaṁ,",
  "atk-s0202a1:191_20": "lokuttaramaggo ca ekantakusalo.",
  "atk-s0202a1:191_21": "Tasmā pajahetaṁ vāda”nti paññapetabbo.",
  "atk-s0202a1:191_22": "Sace paññattiṁ na upagacchati,",
  "atk-s0202a1:191_23": "“gaccha pātova vihāraṁ pavisitvā yāguṁ pivāhī”ti uyyojetabbo.",
  "atk-s0202a1:192_0": "183.Nāhaṁ,",
  "atk-s0202a1:192_1": "bhikkhave,",
  "atk-s0202a1:192_2": "ādikenevāti ahaṁ,",
  "atk-s0202a1:192_3": "bhikkhave,",
  "atk-s0202a1:192_4": "paṭhamameva maṇḍūkassa uppatitvā gamanaṁ viya aññārādhanaṁ arahatte patiṭṭhānaṁ na vadāmi.",
  "atk-s0202a1:192_5": "Anupubbasikkhāti karaṇatthe paccattavacanaṁ.",
  "atk-s0202a1:192_6": "Parato padadvayepi eseva nayo.",
  "atk-s0202a1:192_7": "Saddhājātoti okappaniyasaddhāya jātasaddho.",
  "atk-s0202a1:192_8": "Upasaṅkamatīti garūnaṁ samīpaṁ gacchati.",
  "atk-s0202a1:192_9": "Payirupāsatīti santike nisīdati.",
  "atk-s0202a1:192_10": "Dhāretīti sādhukaṁ katvā dhāreti.",
  "atk-s0202a1:192_11": "Chando jāyatīti kattukamyatākusalacchando jāyati.",
  "atk-s0202a1:192_12": "Ussahatīti vīriyaṁ karoti.",
  "atk-s0202a1:192_13": "Tuletīti aniccaṁ dukkhaṁ anattāti tulayati.",
  "atk-s0202a1:192_14": "Tulayitvā padahatīti evaṁ tīraṇavipassanāya tulayanto maggapadhānaṁ padahati.",
  "atk-s0202a1:192_15": "Pahitattoti pesitacitto.",
  "atk-s0202a1:192_16": "Kāyena ceva paramasaccanti nāmakāyena nibbānasaccaṁ sacchikaroti.",
  "atk-s0202a1:192_17": "Paññāya cāti nāmakāyasampayuttāya maggapaññāya paṭivijjhati passati.",
  "atk-s0202a1:193_0": "Idāni yasmā te satthu āgamanaṁ sutvā paccuggamanamattampi na akaṁsu,",
  "atk-s0202a1:193_1": "tasmā tesaṁ cariyaṁ garahanto sāpi nāma,",
  "atk-s0202a1:193_2": "bhikkhave,",
  "atk-s0202a1:193_3": "saddhā nāhosītiādimāha.",
  "atk-s0202a1:193_4": "Tattha kīvadūrevimeti kittakaṁ dūre ṭhāne.",
  "atk-s0202a1:193_5": "Yojanasatampi yojanasahassampi apakkantāti vattuṁ vaṭṭati,",
  "atk-s0202a1:193_6": "na pana kiñci āha.",
  "atk-s0202a1:193_7": "Catuppadaṁ veyyākaraṇanti catusaccabyākaraṇaṁ sandhāya vuttaṁ.",
  "atk-s0202a1:194_0": "184.Yassuddiṭṭhassāti yassa uddiṭṭhassa. Yopiso,",
  "atk-s0202a1:194_1": "bhikkhave,",
  "atk-s0202a1:194_2": "satthāti bāhirakasatthāraṁ dasseti.",
  "atk-s0202a1:194_3": "Evarūpīti evaṁjātikā.",
  "atk-s0202a1:194_4": "Paṇopaṇaviyāti paṇaviyā ca opaṇaviyā ca.",
  "atk-s0202a1:194_5": "Na upetīti na hoti.",
  "atk-s0202a1:194_6": "Kayavikkayakāle viya agghavaḍḍhanahāpanaṁ na hotīti attho.",
  "atk-s0202a1:194_7": "Ayaṁ goṇo kiṁ agghati,",
  "atk-s0202a1:194_8": "vīsati agghatīti bhaṇanto paṇati nāma.",
  "atk-s0202a1:194_9": "Na vīsati agghati,",
  "atk-s0202a1:194_10": "dasa agghatīti bhaṇanto opaṇati nāma.",
  "atk-s0202a1:194_11": "Idaṁ paṭisedhento āha “paṇopaṇaviyā na upetī”ti.",
  "atk-s0202a1:194_12": "Idāni taṁ paṇopaṇaviyaṁ dassetuṁ evañca no assa,",
  "atk-s0202a1:194_13": "atha naṁ kareyyāma,",
  "atk-s0202a1:194_14": "na ca no evamassa,",
  "atk-s0202a1:194_15": "na naṁ kareyyāmāti āha.",
  "atk-s0202a1:195_0": "Kiṁ pana,",
  "atk-s0202a1:195_1": "bhikkhaveti,",
  "atk-s0202a1:195_2": "bhikkhave,",
  "atk-s0202a1:195_3": "yaṁ tathāgato sabbaso āmisehi visaṁsaṭṭho viharati,",
  "atk-s0202a1:195_4": "evaṁ visaṁsaṭṭhassa satthuno evarūpā paṇopaṇaviyā kiṁ yujjissati?",
  "atk-s0202a1:195_5": "Pariyogāhiya vattatoti pariyogāhitvā ukkhipitvā gahetvā vattantassa.",
  "atk-s0202a1:195_6": "Ayamanudhammoti ayaṁ sabhāvo.",
  "atk-s0202a1:195_7": "Jānāti bhagavā,",
  "atk-s0202a1:195_8": "nāhaṁ jānāmīti bhagavā ekāsanabhojane ānisaṁsaṁ jānāti,",
  "atk-s0202a1:195_9": "ahaṁ na jānāmīti mayi saddhāya divasassa tayo vāre bhojanaṁ pahāya ekāsanabhojanaṁ bhuñjati.",
  "atk-s0202a1:195_10": "Ruḷahanīyanti rohanīyaṁ.",
  "atk-s0202a1:195_11": "Ojavantanti sinehavantaṁ.",
  "atk-s0202a1:195_12": "Kāmaṁ taco cāti iminā caturaṅgavīriyaṁ dasseti.",
  "atk-s0202a1:195_13": "Ettha hi taco ekaṁ aṅgaṁ,",
  "atk-s0202a1:195_14": "nhāru ekaṁ,",
  "atk-s0202a1:195_15": "aṭṭhi ekaṁ,",
  "atk-s0202a1:195_16": "maṁsalohitaṁ ekanti evaṁ caturaṅgasamannāgataṁ vīriyaṁ adhiṭṭhahitvā arahattaṁ appatvā na vuṭṭhahissāmīti evaṁ paṭipajjatīti dasseti.",
  "atk-s0202a1:195_17": "Sesaṁ sabbattha uttānameva.",
  "atk-s0202a1:195_18": "Desanaṁ pana bhagavā neyyapuggalassa vasena arahattanikūṭena niṭṭhāpesīti.",
  "atk-s0202a1:196_0": "Papañcasūdaniyā majjhimanikāyaṭṭhakathāya",
  "atk-s0202a1:197_0": "Kīṭāgirisuttavaṇṇanā niṭṭhitā.",
  "atk-s0202a1:198_0": "Dutiyavaggavaṇṇanā niṭṭhitā."
}