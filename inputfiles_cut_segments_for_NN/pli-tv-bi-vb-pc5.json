{
  "pli-tv-bi-vb-pc5:0.1_0": "Theravāda Vinaya",
  "pli-tv-bi-vb-pc5:0.2_0": "Bhikkhunivibhaṅga",
  "pli-tv-bi-vb-pc5:0.3_0": "Pācittiyakaṇḍa",
  "pli-tv-bi-vb-pc5:0.4_0": "Lasuṇavagga",
  "pli-tv-bi-vb-pc5:0.5_0": "5. Udakasuddhikasikkhāpada",
  "pli-tv-bi-vb-pc5:1.1.1_0": "Tena samayena buddho bhagavā sakkesu viharati kapilavatthusmiṁ nigrodhārāme.",
  "pli-tv-bi-vb-pc5:1.1.2_0": "Atha kho mahāpajāpati gotamī yena bhagavā tenupasaṅkami;",
  "pli-tv-bi-vb-pc5:1.1.2_1": "upasaṅkamitvā bhagavantaṁ abhivādetvā adhovāte aṭṭhāsi—",
  "pli-tv-bi-vb-pc5:1.1.3_0": "“duggandho, bhagavā, mātugāmo”ti.",
  "pli-tv-bi-vb-pc5:1.1.4_0": "Atha kho bhagavā—",
  "pli-tv-bi-vb-pc5:1.1.5_0": "“ādiyantu kho bhikkhuniyo udakasuddhikan”ti,",
  "pli-tv-bi-vb-pc5:1.1.5_1": "mahāpajāpatiṁ gotamiṁ dhammiyā kathāya sandassesi samādapesi samuttejesi sampahaṁsesi.",
  "pli-tv-bi-vb-pc5:1.1.6_0": "Atha kho mahāpajāpati gotamī bhagavatā dhammiyā kathāya sandassitā samādapitā samuttejitā sampahaṁsitā",
  "pli-tv-bi-vb-pc5:1.1.6_1": "bhagavantaṁ abhivādetvā padakkhiṇaṁ katvā pakkāmi.",
  "pli-tv-bi-vb-pc5:1.1.7_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bi-vb-pc5:1.1.8_0": "“anujānāmi, bhikkhave, bhikkhunīnaṁ udakasuddhikan”ti.",
  "pli-tv-bi-vb-pc5:1.2.1_0": "Tena kho pana samayena aññatarā bhikkhunī—",
  "pli-tv-bi-vb-pc5:1.2.2_0": "“bhagavatā udakasuddhikā anuññātā”ti atigambhīraṁ udakasuddhikaṁ ādiyantī muttakaraṇe vaṇaṁ akāsi.",
  "pli-tv-bi-vb-pc5:1.2.3_0": "Atha kho sā bhikkhunī bhikkhunīnaṁ etamatthaṁ āroceti.",
  "pli-tv-bi-vb-pc5:1.2.4_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc5:1.2.5_0": "“kathañhi nāma bhikkhunī atigambhīraṁ udakasuddhikaṁ ādiyissatī”ti …pe…",
  "pli-tv-bi-vb-pc5:1.2.6_0": "“saccaṁ kira, bhikkhave, bhikkhunī atigambhīraṁ udakasuddhikaṁ ādiyatī”ti?",
  "pli-tv-bi-vb-pc5:1.2.7_0": "“Saccaṁ, bhagavā”ti.",
  "pli-tv-bi-vb-pc5:1.2.8_0": "Vigarahi buddho bhagavā …pe…",
  "pli-tv-bi-vb-pc5:1.2.9_0": "kathañhi nāma, bhikkhave, bhikkhunī atigambhīraṁ udakasuddhikaṁ ādiyissati.",
  "pli-tv-bi-vb-pc5:1.2.10_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc5:1.2.11_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc5:1.2.12.1_0": "“Udakasuddhikaṁ pana bhikkhuniyā ādiyamānāya dvaṅgulapabbaparamaṁ ādātabbaṁ.",
  "pli-tv-bi-vb-pc5:1.2.12.1_1": "Taṁ atikkāmentiyā pācittiyan”ti.",
  "pli-tv-bi-vb-pc5:2.1.1_0": "Udakasuddhikaṁ nāma",
  "pli-tv-bi-vb-pc5:2.1.2_0": "muttakaraṇassa dhovanā vuccati.",
  "pli-tv-bi-vb-pc5:2.1.3_0": "Ādiyamānāyāti",
  "pli-tv-bi-vb-pc5:2.1.4_0": "dhovantiyā.",
  "pli-tv-bi-vb-pc5:2.1.5_0": "Dvaṅgulapabbaparamaṁ ādātabbanti",
  "pli-tv-bi-vb-pc5:2.1.6_0": "dvīsu aṅgulesu dve pabbaparamā ādātabbā.",
  "pli-tv-bi-vb-pc5:2.1.7_0": "Taṁ atikkāmentiyāti",
  "pli-tv-bi-vb-pc5:2.1.8_0": "samphassaṁ sādiyantī antamaso kesaggamattampi atikkāmeti, āpatti pācittiyassa.",
  "pli-tv-bi-vb-pc5:2.2.1_0": "Atirekadvaṅgulapabbe atirekasaññā ādiyati, āpatti pācittiyassa.",
  "pli-tv-bi-vb-pc5:2.2.2_0": "Atirekadvaṅgulapabbe vematikā ādiyati, āpatti pācittiyassa.",
  "pli-tv-bi-vb-pc5:2.2.3_0": "Atirekadvaṅgulapabbe ūnakasaññā ādiyati, āpatti pācittiyassa.",
  "pli-tv-bi-vb-pc5:2.2.4_0": "Ūnakadvaṅgulapabbe atirekasaññā, āpatti dukkaṭassa.",
  "pli-tv-bi-vb-pc5:2.2.5_0": "Ūnakadvaṅgulapabbe vematikā, āpatti dukkaṭassa.",
  "pli-tv-bi-vb-pc5:2.2.6_0": "Ūnakadvaṅgulapabbe ūnakasaññā, anāpatti.",
  "pli-tv-bi-vb-pc5:2.3.1_0": "Anāpatti—",
  "pli-tv-bi-vb-pc5:2.3.2_0": "dvaṅgulapabbaparamaṁ ādiyati,",
  "pli-tv-bi-vb-pc5:2.3.3_0": "ūnakadvaṅgulapabbaparamaṁ ādiyati,",
  "pli-tv-bi-vb-pc5:2.3.4_0": "ābādhapaccayā,",
  "pli-tv-bi-vb-pc5:2.3.5_0": "ummattikāya,",
  "pli-tv-bi-vb-pc5:2.3.6_0": "ādikammikāyāti.",
  "pli-tv-bi-vb-pc5:2.3.7_0": "Pañcamasikkhāpadaṁ niṭṭhitaṁ."
}