{
  "atk-s0403a27:0_0": "2. Sāraṇīyavaggo",
  "atk-s0403a27:1_0": "1. Paṭhamasāraṇīyasuttavaṇṇanā",
  "atk-s0403a27:2_0": "11.",
  "atk-s0403a27:2_1": "Dutiyassa paṭhame sāraṇīyāti saritabbayuttakā.",
  "atk-s0403a27:2_2": "Mettaṁ kāyakammanti mettena cittena kātabbaṁ kāyakammaṁ.",
  "atk-s0403a27:2_3": "Vacīkammamanokammesupi eseva nayo.",
  "atk-s0403a27:2_4": "Imāni ca pana bhikkhūnaṁ vasena āgatāni,",
  "atk-s0403a27:2_5": "gihīsupi labbhanti.",
  "atk-s0403a27:2_6": "Bhikkhūnañhi mettena cittena ābhisamācārikadhammapūraṇaṁ mettaṁ kāyakammaṁ nāma.",
  "atk-s0403a27:2_7": "Gihīnaṁ cetiyavandanatthāya bodhivandanatthāya saṅghanimantanatthāya gamanaṁ,",
  "atk-s0403a27:2_8": "gāmaṁ piṇḍāya paviṭṭhe bhikkhū disvā paccuggamanaṁ,",
  "atk-s0403a27:2_9": "pattapaṭiggahaṇaṁ,",
  "atk-s0403a27:2_10": "āsanapaññāpanaṁ,",
  "atk-s0403a27:2_11": "anugamananti evamādikaṁ mettaṁ kāyakammaṁ nāma.",
  "atk-s0403a27:3_0": "Bhikkhūnaṁ mettena cittena ācārapaṇṇattisikkhāpanaṁ,",
  "atk-s0403a27:3_1": "kammaṭṭhānakathanaṁ,",
  "atk-s0403a27:3_2": "dhammadesanā,",
  "atk-s0403a27:3_3": "tepiṭakampi buddhavacanaṁ mettaṁ vacīkammaṁ nāma.",
  "atk-s0403a27:3_4": "Gihīnaṁ “cetiyavandanāya gacchāma,",
  "atk-s0403a27:3_5": "bodhivandanāya gacchāma,",
  "atk-s0403a27:3_6": "dhammassavanaṁ karissāma,",
  "atk-s0403a27:3_7": "dīpamālāpupphapūjaṁ karissāma,",
  "atk-s0403a27:3_8": "tīṇi sucaritāni samādāya vattissāma,",
  "atk-s0403a27:3_9": "salākabhattādīni dassāma,",
  "atk-s0403a27:3_10": "vassāvāsikaṁ dassāma,",
  "atk-s0403a27:3_11": "ajja saṅghassa cattāro paccaye dassāma,",
  "atk-s0403a27:3_12": "saṅghaṁ nimantetvā khādanīyādīni saṁvidahatha,",
  "atk-s0403a27:3_13": "āsanāni paññāpetha,",
  "atk-s0403a27:3_14": "pānīyaṁ upaṭṭhāpetha,",
  "atk-s0403a27:3_15": "saṅghaṁ paccuggantvā ānetha,",
  "atk-s0403a27:3_16": "paññattāsane nisīdāpetvā ussāhajātā veyyāvaccaṁ karothā”tiādivacanakāle mettaṁ vacīkammaṁ nāma.",
  "atk-s0403a27:4_0": "Bhikkhūnaṁ pātova uṭṭhāya sarīrapaṭijagganaṁ cetiyaṅgaṇavattādīni ca katvā vivittāsane nisīditvā “imasmiṁ",
  "atk-s0403a27:4_1": "vihāre bhikkhū sukhī hontu averā abyāpajjhā”ti cintanaṁ mettaṁ manokammaṁ nāma.",
  "atk-s0403a27:4_2": "Gihīnaṁ “ayyā sukhī hontu averā abyāpajjhā”ti cintanaṁ mettaṁ manokammaṁ nāma.",
  "atk-s0403a27:5_0": "Āvi ceva raho cāti sammukhā ca parammukhā ca.",
  "atk-s0403a27:5_1": "Tattha navakānaṁ cīvarakammādīsu sahāyabhāvagamanaṁ sammukhā mettaṁ kāyakammaṁ nāma,",
  "atk-s0403a27:5_2": "therānaṁ pana pādadhovanadānādibhedaṁ sabbampi sāmīcikammaṁ sammukhā mettaṁ kāyakammaṁ nāma.",
  "atk-s0403a27:5_3": "Ubhayehipi dunnikkhittānaṁ dārubhaṇḍādīnaṁ tesu avaññaṁ akatvā attanā dunnikkhittānaṁ viya paṭisāmanaṁ parammukhā mettaṁ kāyakammaṁ nāma.",
  "atk-s0403a27:5_4": "“Devatthero tissatthero”ti evaṁ paggayha vacanaṁ sammukhā mettaṁ vacīkammaṁ nāma.",
  "atk-s0403a27:5_5": "Vihāre asantaṁ pana paṭipucchantassa “kahaṁ amhākaṁ devatthero,",
  "atk-s0403a27:5_6": "kahaṁ amhākaṁ tissatthero,",
  "atk-s0403a27:5_7": "kadā nu kho āgamissatī”ti evaṁ mamāyanavacanaṁ parammukhā mettaṁ vacīkammaṁ nāma.",
  "atk-s0403a27:5_8": "Mettāsinehasiniddhāni pana nayanāni ummīletvā pasannena mukhena olokanaṁ sammukhā mettaṁ manokammaṁ nāma.",
  "atk-s0403a27:5_9": "“Devatthero tissatthero arogo hotu appābādho”ti samannāharaṇaṁ parammukhā mettaṁ manokammaṁ nāma.",
  "atk-s0403a27:6_0": "Lābhāti cīvarādayo laddhapaccayā.",
  "atk-s0403a27:6_1": "Dhammikāti kuhanādibhedaṁ micchājīvaṁ vajjetvā dhammena samena bhikkhācariyavattena uppannā.",
  "atk-s0403a27:6_2": "Antamaso pattapariyāpannamattampīti pacchimakoṭiyā pattapariyāpannaṁ pattassa antogataṁ dvattikaṭacchubhikkhāmattampi.",
  "atk-s0403a27:6_3": "Appaṭivibhattabhogīti ettha dve paṭivibhattāni nāma āmisapaṭivibhattaṁ pana puggalapaṭivibhattañca.",
  "atk-s0403a27:6_4": "Tattha “ettakaṁ dassāmi,",
  "atk-s0403a27:6_5": "ettakaṁ na dassāmī”ti evaṁ cittena paṭivibhajanaṁ āmisapaṭivibhattaṁ nāma.",
  "atk-s0403a27:6_6": "“Asukassa dassāmi,",
  "atk-s0403a27:6_7": "asukassa na dassāmī”ti evaṁ cittena vibhajanaṁ pana puggalapaṭivibhattaṁ nāma.",
  "atk-s0403a27:6_8": "Tadubhayampi akatvā yo appaṭivibhattaṁ bhuñjati,",
  "atk-s0403a27:6_9": "ayaṁ appaṭivibhattabhogī nāma.",
  "atk-s0403a27:6_10": "Sīlavantehi sabrahmacārīhi sādhāraṇabhogīti ettha sādhāraṇabhogino idaṁ lakkhaṇaṁ –",
  "atk-s0403a27:6_11": "yaṁ yaṁ paṇītaṁ labhati,",
  "atk-s0403a27:6_12": "taṁ taṁ neva lābhenalābhaṁ-nijigīsanatāmukhena gihīnaṁ deti,",
  "atk-s0403a27:6_13": "na attanā paribhuñjati,",
  "atk-s0403a27:6_14": "paṭiggaṇhanto ca “saṅghena sādhāraṇaṁ hotū”ti gahetvā ghaṇṭiṁ paharitvā paribhuñjitabbaṁ saṅghasantakaṁ viya passati.",
  "atk-s0403a27:7_0": "Imaṁ pana sāraṇīyadhammaṁ ko pūreti,",
  "atk-s0403a27:7_1": "ko na pūreti?",
  "atk-s0403a27:7_2": "Dussīlo tāva na pūreti.",
  "atk-s0403a27:7_3": "Na hi tassa santakaṁ sīlavantā gaṇhanti.",
  "atk-s0403a27:7_4": "Parisuddhasīlo pana vattaṁ akhaṇḍento pūreti.",
  "atk-s0403a27:7_5": "Tatridaṁ vattaṁ –",
  "atk-s0403a27:7_6": "yo hi odissakaṁ katvā mātu vā pitu vā ācariyupajjhāyādīnaṁ vā deti,",
  "atk-s0403a27:7_7": "so dātabbaṁ deti.",
  "atk-s0403a27:7_8": "Sāraṇīyadhammo panassa na hoti,",
  "atk-s0403a27:7_9": "palibodhajagganaṁ nāma hoti.",
  "atk-s0403a27:7_10": "Sāraṇīyadhammo hi muttapalibodhassa vaṭṭati.",
  "atk-s0403a27:7_11": "Tena pana odissakaṁ dentena gilānagilānupaṭṭhākaāgantukagamikānañceva navapabbajitassa ca saṅghāṭipattaggahaṇaṁ ajānantassa dātabbaṁ.",
  "atk-s0403a27:7_12": "Etesaṁ datvā avasesaṁ therāsanato paṭṭhāya thokaṁ thokaṁ adatvā yo yattakaṁ gaṇhāti,",
  "atk-s0403a27:7_13": "tassa tattakaṁ dātabbaṁ.",
  "atk-s0403a27:7_14": "Avasiṭṭhe asati puna piṇḍāya caritvā therāsanato paṭṭhāya yaṁ yaṁ paṇītaṁ,",
  "atk-s0403a27:7_15": "taṁ taṁ datvā sesaṁ bhuñjitabbaṁ.",
  "atk-s0403a27:7_16": "“Sīlavantehī”ti vacanato dussīlassa adātumpi vaṭṭati.",
  "atk-s0403a27:8_0": "Ayaṁ pana sāraṇīyadhammo susikkhitāya parisāya supūro hoti,",
  "atk-s0403a27:8_1": "susikkhitāya hi parisāya yo aññato labhati,",
  "atk-s0403a27:8_2": "so na gaṇhāti.",
  "atk-s0403a27:8_3": "Aññato alabhantopi pamāṇayuttameva gaṇhati,",
  "atk-s0403a27:8_4": "na atirekaṁ.",
  "atk-s0403a27:8_5": "Ayaṁ pana sāraṇīyadhammo evaṁ punappunaṁ piṇḍāya caritvā laddhaṁ laddhaṁ dentassāpi dvādasahi vassehi pūreti,",
  "atk-s0403a27:8_6": "na tato oraṁ.",
  "atk-s0403a27:8_7": "Sace hi dvādasame vasse sāraṇīyadhammapūrako piṇḍapātapūraṁ pattaṁ āsanasālāyaṁ ṭhapetvā nhāyituṁ gacchati,",
  "atk-s0403a27:8_8": "saṅghatthero ca “kasseso patto”ti vatvā “sāraṇīyadhammapūrakassā”ti vutte “āharatha na”nti sabbaṁ piṇḍapātaṁ",
  "atk-s0403a27:8_9": "vicāretvāva bhuñjitvā rittapattaṁ ṭhapeti.",
  "atk-s0403a27:8_10": "Atha kho so bhikkhu rittapattaṁ disvā “mayhaṁ asesetvāva paribhuñjiṁsū”ti domanassaṁ uppādeti,",
  "atk-s0403a27:8_11": "sāraṇīyadhammo bhijjati,",
  "atk-s0403a27:8_12": "puna dvādasa vassāni pūretabbo hoti.",
  "atk-s0403a27:8_13": "Titthiyaparivāsasadiso hesa,",
  "atk-s0403a27:8_14": "sakiṁ khaṇḍe jāte puna pūretabbova.",
  "atk-s0403a27:8_15": "Yo pana “lābhā vata me,",
  "atk-s0403a27:8_16": "suladdhaṁ vata me,",
  "atk-s0403a27:8_17": "yassa me pattagataṁ anāpucchāva sabrahmacārī paribhuñjantī”ti somanassaṁ janeti,",
  "atk-s0403a27:8_18": "tassa puṇṇo nāma hoti.",
  "atk-s0403a27:9_0": "Evaṁ pūritasāraṇīyadhammassa pana neva issā na macchariyaṁ hoti,",
  "atk-s0403a27:9_1": "manussānaṁ piyo hoti,",
  "atk-s0403a27:9_2": "amanussānaṁ piyo hoti,",
  "atk-s0403a27:9_3": "sulabhapaccayo.",
  "atk-s0403a27:9_4": "Pattagatamassa diyyamānampi na khīyati,",
  "atk-s0403a27:9_5": "bhājanīyabhaṇḍaṭṭhāne aggabhaṇḍaṁ labhati,",
  "atk-s0403a27:9_6": "bhaye vā chātake vā patte devatā ussukkaṁ āpajjanti.",
  "atk-s0403a27:10_0": "Tatrimāni vatthūni –",
  "atk-s0403a27:10_1": "senagirivāsī tissatthero kira mahāgirigāmaṁ upanissāya vasati,",
  "atk-s0403a27:10_2": "paññāsa mahātherā nāgadīpaṁ cetiyavandanatthāya gacchantā girigāme piṇḍāya caritvā kiñci aladdhā nikkhamiṁsu.",
  "atk-s0403a27:10_3": "Thero pavisanto te disvā pucchi – “laddhaṁ,",
  "atk-s0403a27:10_4": "bhante”ti?",
  "atk-s0403a27:10_5": "Vicarimhā, āvusoti.",
  "atk-s0403a27:10_6": "So aladdhabhāvaṁ ñatvā āha – “bhante,",
  "atk-s0403a27:10_7": "yāvāhaṁ āgacchāmi,",
  "atk-s0403a27:10_8": "tāva idheva hothā”ti. Mayaṁ, āvuso,",
  "atk-s0403a27:10_9": "paññāsa janā pattatemanamattampi na labhimhāti. Bhante,",
  "atk-s0403a27:10_10": "nevāsikā nāma paṭibalā honti,",
  "atk-s0403a27:10_11": "alabhantāpi bhikkhācāramaggasabhāgaṁ jānantīti.",
  "atk-s0403a27:10_12": "Therā āgamesuṁ.",
  "atk-s0403a27:10_13": "Thero gāmaṁ pāvisi.",
  "atk-s0403a27:10_14": "Dhurageheyeva mahāupāsikā khīrabhattaṁ sajjetvā theraṁ olokayamānā ṭhitā therassa dvāraṁ sampattasseva pattaṁ pūretvā adāsi.",
  "atk-s0403a27:10_15": "So taṁ ādāya therānaṁ santikaṁ gantvā “gaṇhatha,",
  "atk-s0403a27:10_16": "bhante”ti saṅghattheraṁ āha.",
  "atk-s0403a27:10_17": "Thero “amhehi ettakehi kiñci na laddhaṁ,",
  "atk-s0403a27:10_18": "ayaṁ sīghameva gahetvā āgato,",
  "atk-s0403a27:10_19": "kiṁ nu kho”ti sesānaṁ mukhaṁ olokesi.",
  "atk-s0403a27:10_20": "Thero olokanākāreneva ñatvā, “bhante,",
  "atk-s0403a27:10_21": "dhammena samena laddho,",
  "atk-s0403a27:10_22": "nikkukkuccā gaṇhathā”ti ādito paṭṭhāya sabbesaṁ yāvadatthaṁ datvā attanāpi yāvadatthaṁ bhuñji.",
  "atk-s0403a27:11_0": "Atha naṁ bhattakiccāvasāne therā pucchiṁsu – “kadā, āvuso,",
  "atk-s0403a27:11_1": "lokuttaradhammaṁ paṭivijjhī”ti?",
  "atk-s0403a27:11_2": "Natthi me, bhante,",
  "atk-s0403a27:11_3": "lokuttaradhammoti.",
  "atk-s0403a27:11_4": "Jhānalābhīsi, āvusoti. Etampi, bhante, natthīti? Nanu, āvuso,",
  "atk-s0403a27:11_5": "pāṭihāriyanti.",
  "atk-s0403a27:11_6": "Sāraṇīyadhammo me, bhante, pūrito,",
  "atk-s0403a27:11_7": "tassa me pūritakālato paṭṭhāya sacepi bhikkhusatasahassaṁ hoti,",
  "atk-s0403a27:11_8": "pattagataṁ na khīyatīti.",
  "atk-s0403a27:11_9": "Sādhu sādhu,",
  "atk-s0403a27:11_10": "sappurisa,",
  "atk-s0403a27:11_11": "anucchavikamidaṁ tuyhanti.",
  "atk-s0403a27:11_12": "Idaṁ tāva pattagataṁ na khīyatīti ettha vatthu.",
  "atk-s0403a27:12_0": "Ayameva pana thero cetiyapabbate giribhaṇḍamahāpūjāya dānaṭṭhānaṁ gantvā “imasmiṁ dāne kiṁ varabhaṇḍa”nti pucchi.",
  "atk-s0403a27:12_1": "Dve sāṭakā, bhanteti.",
  "atk-s0403a27:12_2": "Ete mayhaṁ pāpuṇissantīti?",
  "atk-s0403a27:12_3": "Taṁ sutvā amacco rañño ārocesi –",
  "atk-s0403a27:12_4": "“eko daharo evaṁ vadatī”ti.",
  "atk-s0403a27:12_5": "“Daharassa evaṁ cittaṁ,",
  "atk-s0403a27:12_6": "mahātherānaṁ pana sukhumasāṭakā vaṭṭantī”ti vatvā “mahātherānaṁ dassāmī”ti ṭhapesi.",
  "atk-s0403a27:12_7": "Tassa bhikkhusaṅghe paṭipāṭiyā ṭhite dentassa matthake ṭhapitāpi te sāṭakā hatthaṁ nārohanti,",
  "atk-s0403a27:12_8": "aññeva ārohanti.",
  "atk-s0403a27:12_9": "Daharassa dānakāle pana hatthaṁ āruḷhā.",
  "atk-s0403a27:12_10": "So tassa hatthe ṭhapetvā amaccassa mukhaṁ oloketvā daharaṁ nisīdāpetvā dānaṁ datvā saṅghaṁ vissajjetvā daharassa santike nisīditvā “kadā, bhante,",
  "atk-s0403a27:12_11": "imaṁ dhammaṁ paṭivijjhitthā”ti āha.",
  "atk-s0403a27:12_12": "So pariyāyenapi asantaṁ avadanto “natthi mayhaṁ, mahārāja,",
  "atk-s0403a27:12_13": "lokuttaradhammo”ti āha. Nanu, bhante,",
  "atk-s0403a27:12_14": "pubbeva avacutthāti. Āma, mahārāja,",
  "atk-s0403a27:12_15": "sāraṇīyadhammapūrako ahaṁ,",
  "atk-s0403a27:12_16": "tassa me dhammassa pūritakālato paṭṭhāya bhājanīyabhaṇḍaṭṭhāne aggabhaṇḍaṁ pāpuṇātīti.",
  "atk-s0403a27:12_17": "“Sādhu sādhu, bhante,",
  "atk-s0403a27:12_18": "anucchavikamidaṁ tumhāka”nti vatvā pakkāmi.",
  "atk-s0403a27:12_19": "Idaṁ bhājanīyabhaṇḍaṭṭhāne aggabhaṇḍaṁ pāpuṇātīti ettha vatthu.",
  "atk-s0403a27:13_0": "Brāhmaṇatissabhaye pana bhātaragāmavāsino nāgattheriyā anārocetvāva palāyiṁsu.",
  "atk-s0403a27:13_1": "Therī paccūsasamaye “ativiya appanigghoso gāmo,",
  "atk-s0403a27:13_2": "upadhāretha tāvā”ti daharabhikkhuniyo āha.",
  "atk-s0403a27:13_3": "Tā gantvā sabbesaṁ gatabhāvaṁ ñatvā āgamma theriyā ārocesuṁ.",
  "atk-s0403a27:13_4": "Sā sutvā “mā tumhe tesaṁ gatabhāvaṁ cintayittha,",
  "atk-s0403a27:13_5": "attano uddesaparipucchāyonisomanasikāresuyeva yogaṁ karothā”ti vatvā bhikkhācāravelāyaṁ pārupitvā attadvādasamā gāmadvāre nigrodharukkhamūle aṭṭhāsi.",
  "atk-s0403a27:13_6": "Rukkhe adhivatthā devatā dvādasannampi bhikkhunīnaṁ piṇḍapātaṁ datvā, “ayye,",
  "atk-s0403a27:13_7": "aññattha mā gacchatha,",
  "atk-s0403a27:13_8": "niccaṁ idheva āgaccheyyāthā”ti āha.",
  "atk-s0403a27:13_9": "Theriyā pana kaniṭṭhabhātā nāgatthero nāma atthi.",
  "atk-s0403a27:13_10": "So “mahantaṁ bhayaṁ,",
  "atk-s0403a27:13_11": "na sakkā yāpetuṁ,",
  "atk-s0403a27:13_12": "paratīraṁ gamissāmī”ti attadvādasamova attano vasanaṭṭhānā nikkhanto “theriṁ disvā gamissāmī”ti bhātaragāmaṁ āgato.",
  "atk-s0403a27:13_13": "Therī “therā āgatā”ti sutvā tesaṁ santikaṁ gantvā “kiṁ ayyā”ti pucchi.",
  "atk-s0403a27:13_14": "So taṁ pavattiṁ ārocesi.",
  "atk-s0403a27:13_15": "Sā “ajja ekadivasaṁ vihāreva vasitvā sve gamissathā”ti āha.",
  "atk-s0403a27:13_16": "Therā vihāraṁ agamiṁsu.",
  "atk-s0403a27:14_0": "Therī punadivase rukkhamūle piṇḍāya caritvā theraṁ upasaṅkamitvā “imaṁ piṇḍapātaṁ paribhuñjathā”ti āha.",
  "atk-s0403a27:14_1": "Thero “vaṭṭissati therī”ti vatvā tuṇhī aṭṭhāsi. Dhammiko, tāta,",
  "atk-s0403a27:14_2": "piṇḍapāto,",
  "atk-s0403a27:14_3": "kukkuccaṁ akatvā paribhuñjathāti.",
  "atk-s0403a27:14_4": "Vaṭṭissati therīti?",
  "atk-s0403a27:14_5": "Sā pattaṁ gahetvā ākāse khipi,",
  "atk-s0403a27:14_6": "patto ākāse aṭṭhāsi.",
  "atk-s0403a27:14_7": "Thero “sattatālamatte ṭhitampi bhikkhunībhattameva therī”ti vatvā “bhayaṁ nāma sabbakālaṁ na hoti,",
  "atk-s0403a27:14_8": "bhaye vūpasante ariyavaṁsaṁ kathayamāno,",
  "atk-s0403a27:14_9": "‘bho piṇḍapātika,",
  "atk-s0403a27:14_10": "bhikkhunībhattaṁ bhuñjitvā vītināmayitthā’ti cittena anuvadiyamāno santhambhituṁ na sakkhissāmi,",
  "atk-s0403a27:14_11": "appamattā hotha theriyo”ti maggaṁ paṭipajji.",
  "atk-s0403a27:15_0": "Rukkhadevatāpi “sace thero theriyā hatthato piṇḍapātaṁ paribhuñjissati,",
  "atk-s0403a27:15_1": "na taṁ nivattessāmi.",
  "atk-s0403a27:15_2": "Sace na paribhuñjissati,",
  "atk-s0403a27:15_3": "nivattessāmī”ti cintayamānā ṭhatvā therassa gamanaṁ disvā rukkhā oruyha “pattaṁ, bhante,",
  "atk-s0403a27:15_4": "dethā”ti vatvā pattaṁ gahetvā theraṁ rukkhamūlaṁyeva ānetvā āsanaṁ paññāpetvā piṇḍapātaṁ datvā katabhattakiccaṁ",
  "atk-s0403a27:15_5": "paṭiññaṁ kāretvā dvādasa bhikkhuniyo dvādasa ca bhikkhū satta vassāni upaṭṭhahi.",
  "atk-s0403a27:15_6": "Idaṁ devatā ussukkaṁ āpajjantīti ettha vatthu.",
  "atk-s0403a27:15_7": "Tatra hi therī sāraṇīyadhammapūrikā ahosi.",
  "atk-s0403a27:16_0": "Akhaṇḍānītiādīsu yassa sattasu āpattikkhandhesu ādimhi vā ante vā sikkhāpadaṁ bhinnaṁ hoti,",
  "atk-s0403a27:16_1": "tassa sīlaṁ pariyante chinnasāṭako viya khaṇḍaṁ nāma.",
  "atk-s0403a27:16_2": "Yassa pana vemajjhe bhinnaṁ,",
  "atk-s0403a27:16_3": "tassa chiddasāṭako viya chiddaṁ nāma hoti.",
  "atk-s0403a27:16_4": "Yassa paṭipāṭiyā dve tīṇi bhinnāni,",
  "atk-s0403a27:16_5": "tassa piṭṭhiyaṁ vā kucchiyaṁ vā uṭṭhitena visabhāgavaṇṇena kāḷarattādīnaṁ aññataravaṇṇā gāvī viya sabalaṁ nāma hoti.",
  "atk-s0403a27:16_6": "Yassa antarantarā bhinnāni,",
  "atk-s0403a27:16_7": "tassa antarantarā visabhāgabinduvicitrā gāvī viya kammāsaṁ nāma hoti.",
  "atk-s0403a27:16_8": "Yassa pana sabbena sabbaṁ abhinnāni,",
  "atk-s0403a27:16_9": "tassa tāni sīlāni akhaṇḍāni acchiddāni asabalāni akammāsāni nāma honti.",
  "atk-s0403a27:16_10": "Tāni panetāni taṇhādāsabyato mocetvā bhujissabhāvakaraṇato bhujissāni,",
  "atk-s0403a27:16_11": "buddhādīhi viññūhi pasatthattā viññuppasatthāni,",
  "atk-s0403a27:16_12": "taṇhādiṭṭhīhi aparāmaṭṭhattā “idaṁ nāma tvaṁ āpannapubbo”ti kenaci parāmaṭṭhuṁ asakkuṇeyyattā ca aparāmaṭṭhāni,",
  "atk-s0403a27:16_13": "upacārasamādhiṁ appanāsamādhiṁ vā saṁvattayantīti samādhisaṁvattanikānīti vuccanti.",
  "atk-s0403a27:17_0": "Sīlasāmaññagatoviharatīti tesu tesu disābhāgesu viharantehi bhikkhūhi saddhiṁ samānabhāvūpagatasīlo viharati.",
  "atk-s0403a27:17_1": "Sotāpannādīnañhi sīlaṁ samuddantarepi devalokepi vasantānaṁ aññesaṁ sotāpannādīnaṁ sīlena samānameva hoti,",
  "atk-s0403a27:17_2": "natthi maggasīle nānattaṁ.",
  "atk-s0403a27:17_3": "Taṁ sandhāyetaṁ vuttaṁ.",
  "atk-s0403a27:18_0": "Yāyaṁ diṭṭhīti maggasampayuttā sammādiṭṭhi.",
  "atk-s0403a27:18_1": "Ariyāti niddosā.",
  "atk-s0403a27:18_2": "Niyyātīti niyyānikā.",
  "atk-s0403a27:18_3": "Takkarassāti yo tathākārī hoti.",
  "atk-s0403a27:18_4": "Dukkhakkhayāyāti sabbadukkhakkhayatthaṁ.",
  "atk-s0403a27:18_5": "Diṭṭhisāmaññagatoti samānadiṭṭhibhāvaṁ upagato hutvā viharatīti.",
  "atk-s0403a27:19_0": "2. Dutiyasāraṇīyasuttavaṇṇanā",
  "atk-s0403a27:20_0": "12.",
  "atk-s0403a27:20_1": "Dutiye yo te dhamme pūreti,",
  "atk-s0403a27:20_2": "taṁ sabrahmacārīnaṁ piyaṁ karontīti piyakaraṇā.",
  "atk-s0403a27:20_3": "Garuṁ karontīti garukaraṇā.",
  "atk-s0403a27:20_4": "Saṅgahāyāti saṅgaṇhanatthāya.",
  "atk-s0403a27:20_5": "Avivādāyāti avivadanatthāya.",
  "atk-s0403a27:20_6": "Sāmaggiyāti samaggabhāvatthāya.",
  "atk-s0403a27:20_7": "Ekībhāvāyāti ekabhāvatthāya ninnānākaraṇāya.",
  "atk-s0403a27:20_8": "Saṁvattantīti vattanti pavattanti.",
  "atk-s0403a27:21_0": "3. Nissāraṇīyasuttavaṇṇanā",
  "atk-s0403a27:22_0": "13.",
  "atk-s0403a27:22_1": "Tatiye nissāraṇīyā dhātuyoti nissaraṇadhātuyova.",
  "atk-s0403a27:22_2": "Mettā hi kho me cetovimuttīti ettha paccanīkadhammehi vimuttattā tikacatukkajjhānikā mettāva mettācetovimutti nāma.",
  "atk-s0403a27:22_3": "Bhāvitāti vaḍḍhitā.",
  "atk-s0403a27:22_4": "Bahulīkatāti punappunaṁ katā.",
  "atk-s0403a27:22_5": "Yānīkatāti yuttayānasadisā katā.",
  "atk-s0403a27:22_6": "Vatthukatāti patiṭṭhā katā.",
  "atk-s0403a27:22_7": "Anuṭṭhitāti adhiṭṭhitā.",
  "atk-s0403a27:22_8": "Paricitāti samantato citā ācitā upacitā.",
  "atk-s0403a27:22_9": "Susamāraddhāti suppaguṇakaraṇena suṭṭhu samāraddhā.",
  "atk-s0403a27:22_10": "Pariyādāya tiṭṭhatīti pariyādiyitvā gahetvā tiṭṭhati.",
  "atk-s0403a27:22_11": "Mā hevantissa vacanīyoti yasmā abhūtabyākaraṇaṁ byākaroti,",
  "atk-s0403a27:22_12": "tasmā “mā evaṁ bhaṇī”ti vattabbo.",
  "atk-s0403a27:22_13": "Yadidaṁ mettācetovimuttīti yā ayaṁ mettācetovimutti,",
  "atk-s0403a27:22_14": "idaṁ nissaraṇaṁ byāpādassa,",
  "atk-s0403a27:22_15": "byāpādato nissaṭāti attho.",
  "atk-s0403a27:22_16": "Yo pana mettāya tikacatukkajjhānato vuṭṭhito saṅkhāre sammasitvā tatiyamaggaṁ patvā “puna byāpādo natthī”ti tatiyaphalena nibbānaṁ passati,",
  "atk-s0403a27:22_17": "tassa cittaṁ accantanissaraṇaṁ byāpādassa.",
  "atk-s0403a27:22_18": "Etenupāyena sabbattha attho veditabbo.",
  "atk-s0403a27:23_0": "Animittācetovimuttīti balavavipassanā.",
  "atk-s0403a27:23_1": "Dīghabhāṇakā pana arahattaphalasamāpattīti vadanti.",
  "atk-s0403a27:23_2": "Sā hi rāganimittādīnañceva rūpanimittādīnañca niccanimittādīnañca abhāvā animittāti vuttā.",
  "atk-s0403a27:23_3": "Nimittānusārīti vuttappabhedaṁ nimittaṁ anusaraṇasabhāvaṁ.",
  "atk-s0403a27:24_0": "Asmīti asmimāno.",
  "atk-s0403a27:24_1": "Ayamahamasmīti pañcasu khandhesu ayaṁ nāma ahaṁ asmīti.",
  "atk-s0403a27:24_2": "Ettāvatā arahattaṁ byākataṁ hoti.",
  "atk-s0403a27:24_3": "Vicikicchākathaṁkathāsallanti vicikicchābhūtaṁ kathaṁkathāsallaṁ.",
  "atk-s0403a27:24_4": "Mā hevantissa vacanīyoti sace te paṭhamamaggavajjhā vicikicchā uppajjati,",
  "atk-s0403a27:24_5": "arahattabyākaraṇaṁ micchā hoti,",
  "atk-s0403a27:24_6": "tasmā “mā abhūtaṁ gaṇhī”ti vāretabbo.",
  "atk-s0403a27:24_7": "Asmītimānasamugghātoti arahattamaggo.",
  "atk-s0403a27:24_8": "Arahattamaggaphalavasena hi nibbāne diṭṭhe puna asmimāno natthīti arahattamaggo “asmīti mānasamugghāto”ti vutto.",
  "atk-s0403a27:24_9": "Iti imasmiṁ sutte abhūtabyākaraṇaṁ nāma kathitaṁ.",
  "atk-s0403a27:25_0": "4. Bhaddakasuttavaṇṇanā",
  "atk-s0403a27:26_0": "14.",
  "atk-s0403a27:26_1": "Catutthe na bhaddakanti na laddhakaṁ.",
  "atk-s0403a27:26_2": "Tattha yo hi bhītabhīto marati,",
  "atk-s0403a27:26_3": "tassa na bhaddakaṁ maraṇaṁ hoti.",
  "atk-s0403a27:26_4": "Yo apāye paṭisandhiṁ gaṇhāti,",
  "atk-s0403a27:26_5": "tassa na bhaddikā kālakiriyā hoti.",
  "atk-s0403a27:26_6": "Kammārāmotiādīsu āramaṇaṁ ārāmo,",
  "atk-s0403a27:26_7": "abhiratīti attho.",
  "atk-s0403a27:26_8": "Vihārakaraṇādimhi navakamme ārāmo assāti kammārāmo.",
  "atk-s0403a27:26_9": "Tasmiṁyeva kamme ratoti kammarato.",
  "atk-s0403a27:26_10": "Tadeva kammārāmataṁ punappunaṁ yuttoti anuyutto.",
  "atk-s0403a27:26_11": "Esa nayo sabbattha.",
  "atk-s0403a27:26_12": "Ettha ca bhassanti ālāpasallāpo.",
  "atk-s0403a27:26_13": "Niddāti soppaṁ.",
  "atk-s0403a27:26_14": "Saṅgaṇikāti gaṇasaṅgaṇikā.",
  "atk-s0403a27:26_15": "Sā “ekassa dutiyo hoti,",
  "atk-s0403a27:26_16": "dvinnaṁ hoti tatiyako”tiādinā nayena veditabbā.",
  "atk-s0403a27:26_17": "Saṁsaggoti dassanasavanasamullāpasambhogakāyasaṁsaggavasena pavatto saṁsaṭṭhabhāvo.",
  "atk-s0403a27:26_18": "Papañcoti taṇhādiṭṭhimānavasena pavatto madanākārasaṇṭhito kilesapapañco.",
  "atk-s0403a27:26_19": "Sakkāyanti tebhūmakavaṭṭaṁ.",
  "atk-s0403a27:26_20": "Sammā dukkhassa antakiriyāyāti hetunā nayena sakalavaṭṭadukkhassa parivaṭumaparicchedakaraṇatthaṁ.",
  "atk-s0403a27:26_21": "Magoti magasadiso.",
  "atk-s0403a27:26_22": "Nippapañcapadeti nibbānapade.",
  "atk-s0403a27:26_23": "Ārādhayīti paripūrayi taṁ sampādesīti.",
  "atk-s0403a27:27_0": "5. Anutappiyasuttavaṇṇanā",
  "atk-s0403a27:28_0": "15.",
  "atk-s0403a27:28_1": "Pañcame anutappāti anusocitabbā anutāpakārī.",
  "atk-s0403a27:28_2": "Imesu dvīsupi suttesu gāthāsu ca vaṭṭavivaṭṭaṁ kathitaṁ.",
  "atk-s0403a27:29_0": "6. Nakulapitusuttavaṇṇanā",
  "atk-s0403a27:30_0": "16.",
  "atk-s0403a27:30_1": "Chaṭṭhe bāḷhagilānoti adhimattagilāno.",
  "atk-s0403a27:30_2": "Etadavocāti sāmikassa bhesajjaṁ katvā byādhiṁ vūpasametuṁ asakkontī idāni sīhanādaṁ naditvā saccakiriyāya",
  "atk-s0403a27:30_3": "byādhiṁ vūpasametuṁ santike nisīditvā etaṁ “mā kho tva”ntiādivacanaṁ avoca.",
  "atk-s0403a27:30_4": "Sāpekkhoti sataṇho.",
  "atk-s0403a27:30_5": "Na nakulamātāti ettha na-kāro na sakkhatīti evaṁ parapadena yojetabbo.",
  "atk-s0403a27:30_6": "Santharitunti nicchiddaṁ kātuṁ,",
  "atk-s0403a27:30_7": "saṇṭhapetunti attho.",
  "atk-s0403a27:30_8": "Veṇiṁ olikhitunti eḷakalomāni kappetvā vijaṭetvā veṇiṁ kātuṁ.",
  "atk-s0403a27:31_0": "Aññaṁ gharaṁ gamissatīti aññaṁ sāmikaṁ gaṇhissati.",
  "atk-s0403a27:31_1": "Soḷasa vassāni gahaṭṭhakaṁ brahmacariyaṁ samāciṇṇanti ito soḷasavassamatthake gahaṭṭhabrahmacariyavāso samāciṇṇo.",
  "atk-s0403a27:31_2": "Dassanakāmatarāti atirekena dassanakāmā.",
  "atk-s0403a27:31_3": "Imehi tīhi aṅgehi sīhanādaṁ naditvā “iminā saccena tava sarīre byādhi phāsu hotū”ti saccakiriyaṁ akāsi.",
  "atk-s0403a27:32_0": "Idāni bhagavantaṁ sakkhiṁ katvā attano sīlādiguṇehipi saccakiriyaṁ kātuṁ siyā khopana tetiādimāha.",
  "atk-s0403a27:32_1": "Tattha paripūrakārinīti samattakārinī.",
  "atk-s0403a27:32_2": "Cetosamathassāti samādhikammaṭṭhānassa.",
  "atk-s0403a27:32_3": "Ogādhappattāti ogādhaṁ anuppavesaṁ pattā.",
  "atk-s0403a27:32_4": "Patigādhappattāti patigādhaṁ patiṭṭhaṁ pattā.",
  "atk-s0403a27:32_5": "Assāsappattāti assāsaṁ avassayaṁ pattā.",
  "atk-s0403a27:32_6": "Vesārajjappattāti somanassañāṇaṁ pattā.",
  "atk-s0403a27:32_7": "Aparappaccayāti parappaccayo vuccati parasaddhā parapattiyāyanā,",
  "atk-s0403a27:32_8": "tāya virahitāti attho.",
  "atk-s0403a27:32_9": "Imehi tīhi aṅgehi attano guṇe ārabbha saccakiriyaṁ akāsi.",
  "atk-s0403a27:32_10": "Gilānā vuṭṭhitoti gilāno hutvā vuṭṭhito.",
  "atk-s0403a27:32_11": "Yāvatāti yattikāyo.",
  "atk-s0403a27:32_12": "Tāsaṁ aññatarāti tāsaṁ antare ekā.",
  "atk-s0403a27:32_13": "Anukampikāti hitānukampikā.",
  "atk-s0403a27:32_14": "Ovādikāti ovādadāyikā.",
  "atk-s0403a27:32_15": "Anusāsikāti anusiṭṭhidāyikā.",
  "atk-s0403a27:33_0": "7. Soppasuttavaṇṇanā",
  "atk-s0403a27:34_0": "17.",
  "atk-s0403a27:34_1": "Sattame paṭisallānā vuṭṭhitoti ekībhāvāya dhammanijjhānakkhantito phalasamāpattivihārato vuṭṭhito.",
  "atk-s0403a27:34_2": "Yathāvihāranti attano attano vasanavihāraṁ.",
  "atk-s0403a27:34_3": "Navāti pabbajjāya navakā.",
  "atk-s0403a27:34_4": "Te pañcasatamattā ahesuṁ.",
  "atk-s0403a27:34_5": "Kākacchamānāti kākasaddaṁ karontā dante khādantā.",
  "atk-s0403a27:34_6": "Therāti thirabhāvaṁ pattā.",
  "atk-s0403a27:34_7": "Tena noti tena nu.",
  "atk-s0403a27:34_8": "Seyyasukhādīni heṭṭhā vuttatthāneva.",
  "atk-s0403a27:34_9": "Raṭṭhikoti yo raṭṭhaṁ bhuñjati.",
  "atk-s0403a27:34_10": "Pettaṇikoti yo pitarā bhuttānubhuttaṁ bhuñjati.",
  "atk-s0403a27:34_11": "Senāpatikoti senāya jeṭṭhako.",
  "atk-s0403a27:34_12": "Gāmagāmaṇikoti gāmabhojako.",
  "atk-s0403a27:34_13": "Pūgagāmaṇikoti gaṇajeṭṭhako.",
  "atk-s0403a27:34_14": "Avipassakokusalānaṁ dhammānanti kusalānaṁ dhammānaṁ anesako agavesako hutvā.",
  "atk-s0403a27:34_15": "Bodhipakkhiyānaṁ dhammānanti sattatiṁsāya bodhipakkhiyadhammānaṁ.",
  "atk-s0403a27:35_0": "8. Macchabandhasuttavaṇṇanā",
  "atk-s0403a27:36_0": "18.",
  "atk-s0403a27:36_1": "Aṭṭhame macchikanti macchaghātakaṁ.",
  "atk-s0403a27:36_2": "Hatthinā yātīti hatthiyāyī.",
  "atk-s0403a27:36_3": "Paratopi eseva nayo.",
  "atk-s0403a27:36_4": "Vajjheti vadhitabbe.",
  "atk-s0403a27:36_5": "Vadhāyanīteti vadhāya upanīte.",
  "atk-s0403a27:36_6": "Pāpakena manasāti lāmakena vadhakacittena.",
  "atk-s0403a27:36_7": "Pāḷiyaṁ pana vadhāyupanīteti likhanti.",
  "atk-s0403a27:36_8": "Māgavikoti migaghātako.",
  "atk-s0403a27:36_9": "Ko pana vādo manussabhūtanti yo manussabhūtaṁ pāpakena manasā anupekkhati,",
  "atk-s0403a27:36_10": "tassa sampattiyā abhāve kimeva vattabbaṁ.",
  "atk-s0403a27:36_11": "Idaṁ pāpakassa kammuno aniṭṭhaphalabhāvaṁ dassetuṁ vuttaṁ.",
  "atk-s0403a27:36_12": "Yesaṁ pana tādisaṁ kammaṁ karontānampi yasapaṭilābho hoti,",
  "atk-s0403a27:36_13": "tesaṁ taṁ akusalaṁ nissāya kusalaṁ vipaccatīti veditabbaṁ.",
  "atk-s0403a27:36_14": "Tena panassa akusalakammena upahatattā vipāko na ciraṭṭhitiko hoti.",
  "atk-s0403a27:36_15": "Imasmiṁ sutte akusalapakkhova kathito.",
  "atk-s0403a27:37_0": "9. Paṭhamamaraṇassatisuttavaṇṇanā",
  "atk-s0403a27:38_0": "19.",
  "atk-s0403a27:38_1": "Navame nātiketi evaṁnāmake gāme.",
  "atk-s0403a27:38_2": "Giñjakāvasatheti iṭṭhakāmaye pāsāde.",
  "atk-s0403a27:38_3": "Amatogadhāti nibbānogadhā,",
  "atk-s0403a27:38_4": "nibbānapatiṭṭhāti attho.",
  "atk-s0403a27:38_5": "Bhāvetha noti bhāvetha nu.",
  "atk-s0403a27:38_6": "Maraṇassatinti maraṇassatikammaṭṭhānaṁ.",
  "atk-s0403a27:38_7": "Aho vatāti patthanatthe nipāto.",
  "atk-s0403a27:38_8": "Bahuṁvata me kataṁ assāti tumhākaṁ sāsane mama kiccaṁ bahu kataṁ assa.",
  "atk-s0403a27:38_9": "Tadantaranti taṁ antaraṁ khaṇaṁ okāsaṁ.",
  "atk-s0403a27:38_10": "Assasitvā vā passasāmīti ettha assāso vuccati anto pavisanavāto,",
  "atk-s0403a27:38_11": "passāso bahi nikkhamanavāto.",
  "atk-s0403a27:38_12": "Iti ayaṁ bhikkhu yāva anto paviṭṭhavāto bahi nikkhamati,",
  "atk-s0403a27:38_13": "bahi nikkhanto vāto anto pavisati,",
  "atk-s0403a27:38_14": "tāva jīvitaṁ patthento evamāha.",
  "atk-s0403a27:38_15": "Dandhanti mandaṁ garukaṁ asīghappavattaṁ.",
  "atk-s0403a27:38_16": "Āsavānaṁ khayāyāti arahattaphalatthāya.",
  "atk-s0403a27:38_17": "Imasmiṁ sutte maraṇassati arahattaṁ pāpetvā kathitāti.",
  "atk-s0403a27:39_0": "10. Dutiyamaraṇassatisuttavaṇṇanā",
  "atk-s0403a27:40_0": "20.",
  "atk-s0403a27:40_1": "Dasame patigatāyāti paṭipannāya.",
  "atk-s0403a27:40_2": "Iti paṭisañcikkhatīti evaṁ paccavekkhati.",
  "atk-s0403a27:40_3": "So mamassa antarāyoti ettha tividho antarāyo jīvitantarāyo,",
  "atk-s0403a27:40_4": "samaṇadhammantarāyo,",
  "atk-s0403a27:40_5": "puthujjanakālakiriyaṁ karontassa saggantarāyo ceva maggantarāyo cāti.",
  "atk-s0403a27:40_6": "Taṁ sabbampi sandhāyevamāha.",
  "atk-s0403a27:40_7": "Byāpajjeyyāti ajiṇṇakādivasena vipajjeyya.",
  "atk-s0403a27:40_8": "Adhimattoti balavā.",
  "atk-s0403a27:40_9": "Chandoti kattukamyatāchando.",
  "atk-s0403a27:40_10": "Vāyāmoti payogavīriyaṁ.",
  "atk-s0403a27:40_11": "Ussāhoti ussāpanavīriyaṁ.",
  "atk-s0403a27:40_12": "Ussoḷhīti sampādanavīriyaṁ.",
  "atk-s0403a27:40_13": "Appaṭivānīti anukkaṇṭhanā appaṭisaṅgharaṇā.",
  "atk-s0403a27:40_14": "Sesaṁ sabbattha uttānatthamevāti.",
  "atk-s0403a27:41_0": "Sāraṇīyavaggo dutiyo."
}