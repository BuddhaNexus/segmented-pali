{
  "atk-vin02a410:0_0": "Cūḷasaṅgāmo",
  "atk-vin02a410:1_0": "Anuvijjakassa paṭipattivaṇṇanā",
  "atk-vin02a410:2_0": "365.",
  "atk-vin02a410:2_1": "Cūḷasaṅgāme saṅgāmāvacarena bhikkhunāti saṅgāmo vuccati adhikaraṇavinicchayatthāya saṅghasannipāto.",
  "atk-vin02a410:2_2": "Tatra hi attapaccatthikā ceva sāsanapaccatthikā ca uddhammaṁ ubbinayaṁ satthu sāsanaṁ dīpentā samosaranti vesālikā vajjiputtakā viya.",
  "atk-vin02a410:2_3": "Yo bhikkhu tesaṁ paccatthikānaṁ laddhiṁ madditvā sakavādadīpanatthāya tattha avacarati,",
  "atk-vin02a410:2_4": "ajjhogāhetvā vinicchayaṁ pavatteti,",
  "atk-vin02a410:2_5": "so saṅgāmāvacaro nāma yasatthero viya.",
  "atk-vin02a410:2_6": "Tena saṅgāmāvacarena bhikkhunā saṅghaṁ upasaṅkamantena nīcacittena saṅgho upasaṅkamitabbo.",
  "atk-vin02a410:2_7": "Nīcacittenāti mānaddhajaṁ nipātetvā nihatamānacittena.",
  "atk-vin02a410:2_8": "Rajoharaṇasamenāti pādapuñchanasamena;",
  "atk-vin02a410:2_9": "yathā rajoharaṇassa saṁkiliṭṭhe vā asaṁkiliṭṭhe vā pāde puñchiyamāne neva rāgo na doso;",
  "atk-vin02a410:2_10": "evaṁ iṭṭhāniṭṭhesu arajjantena adussantenāti attho.",
  "atk-vin02a410:2_11": "Yathāpatirūpe āsaneti yathāpatirūpaṁ āsanaṁ ñatvā attano pāpuṇanaṭṭhāne therānaṁ bhikkhūnaṁ piṭṭhiṁ adassetvā nisīditabbaṁ.",
  "atk-vin02a410:2_12": "Anānākathikenāti nānāvidhaṁ taṁ taṁ anatthakathaṁ akathentena.",
  "atk-vin02a410:2_13": "Atiracchānakathikenāti diṭṭhasutamutampi rājakathādikaṁ tiracchānakathaṁ akathentena.",
  "atk-vin02a410:2_14": "Sāmaṁ vā dhammo bhāsitabboti saṅghasannipātaṭṭhāne kappiyākappiyanissitā vā rūpārūpaparicchedasamathācāravipassanācāraṭṭhānanisajjavattādinissitā",
  "atk-vin02a410:2_15": "vā kathā dhammo nāma.",
  "atk-vin02a410:2_16": "Evarūpo dhammo sayaṁ vā bhāsitabbo,",
  "atk-vin02a410:2_17": "paro vā ajjhesitabbo.",
  "atk-vin02a410:2_18": "Yo bhikkhu tathārūpiṁ kathaṁ kathetuṁ pahoti,",
  "atk-vin02a410:2_19": "so vattabbo –",
  "atk-vin02a410:2_20": "“āvuso saṅghamajjhamhi pañhe uppanne tvaṁ katheyyāsī”ti.",
  "atk-vin02a410:2_21": "Ariyo vā tuṇhībhāvo nātimaññitabboti ariyā tuṇhī nisīdantā na bālaputhujjanā viya nisīdanti.",
  "atk-vin02a410:2_22": "Aññataraṁ kammaṭṭhānaṁ gahetvāva nisīdanti.",
  "atk-vin02a410:2_23": "Iti kammaṭṭhānamanasikāravasena tuṇhībhāvo ariyo tuṇhībhāvo nāma,",
  "atk-vin02a410:2_24": "so nātimaññitabbo,",
  "atk-vin02a410:2_25": "kiṁ kammaṭṭhānānuyogenāti nāvajānitabbo;",
  "atk-vin02a410:2_26": "attano patirūpaṁ kammaṭṭhānaṁ gahetvāva nisīditabbanti attho.",
  "atk-vin02a410:3_0": "Na upajjhāyo pucchitabboti “ko nāmo tuyhaṁ upajjhāyo”ti na pucchitabbo.",
  "atk-vin02a410:3_1": "Esa nayo sabbattha.",
  "atk-vin02a410:3_2": "Na jātīti “khattiyajātiyo tvaṁ brāhmaṇajātiyo”ti evaṁ jāti na pucchitabbā.",
  "atk-vin02a410:3_3": "Na āgamoti “dīghabhāṇakosi tvaṁ majjhimabhāṇako”ti evaṁ āgamo na pucchitabbo.",
  "atk-vin02a410:3_4": "Kulapadesoti khattiyakulādivaseneva veditabbo.",
  "atk-vin02a410:3_5": "Atrassa pemaṁ vā doso vāti atra puggale etesaṁ kāraṇānaṁ aññataravasena pemaṁ vā bhaveyya doso vā.",
  "atk-vin02a410:4_0": "No parisakappikenāti parisakappakena parisānuvidhāyakena na bhavitabbaṁ;",
  "atk-vin02a410:4_1": "yaṁ parisāya ruccati,",
  "atk-vin02a410:4_2": "tadeva cetetvā kappetvā na kathetabbanti attho.",
  "atk-vin02a410:4_3": "Na hatthamuddā dassetabbāti kathetabbe ca akathetabbe ca saññājananatthaṁ hatthavikāro na kātabbo.",
  "atk-vin02a410:5_0": "Atthaṁ anuvidhiyantenāti vinicchayapaṭivedhameva sallakkhentena “idaṁ suttaṁ upalabbhati,",
  "atk-vin02a410:5_1": "imasmiṁ vinicchaye idaṁ vakkhāmī”ti evaṁ paritulayantena nisīditabbanti attho.",
  "atk-vin02a410:5_2": "Na ca āsanā vuṭṭhātabbanti na āsanā vuṭṭhāya sannipātamaṇḍale vicaritabbaṁ,",
  "atk-vin02a410:5_3": "vinayadhare uṭṭhite sabbā parisā uṭṭhahati.",
  "atk-vin02a410:5_4": "Na vītihātabbanti na vinicchayo hāpetabbo.",
  "atk-vin02a410:5_5": "Na kummaggo sevitabboti na āpatti dīpetabbā.",
  "atk-vin02a410:5_6": "Asāhasikena bhavitabbanti na sahasākārinā bhavitabbaṁ;",
  "atk-vin02a410:5_7": "sahasā duruttavacanaṁ na kathetabbanti attho.",
  "atk-vin02a410:5_8": "Vacanakkhamenāti duruttavācaṁ khamanasīlena.",
  "atk-vin02a410:5_9": "Hitaparisakkināti hitesinā hitagavesinā karuṇā ca karuṇāpubbabhāgo ca upaṭṭhāpetabboti ayaṁ padadvayepi adhippāyo.",
  "atk-vin02a410:5_10": "Anasuruttenāti na asuruttena.",
  "atk-vin02a410:5_11": "Asuruttaṁ vuccati viggāhikakathāsaṅkhātaṁ asundaravacanaṁ;",
  "atk-vin02a410:5_12": "taṁ na kathetabbanti attho.",
  "atk-vin02a410:5_13": "Attā pariggahetabboti “vinicchinituṁ vūpasametuṁ sakkhissāmi nu kho no”ti evaṁ attā pariggahetabbo;",
  "atk-vin02a410:5_14": "attano pamāṇaṁ jānitabbanti attho.",
  "atk-vin02a410:5_15": "Paro pariggahetabboti “lajjiyā nu kho ayaṁ parisā,",
  "atk-vin02a410:5_16": "sakkā saññāpetuṁ udāhu no”ti evaṁ paro pariggahetabbo.",
  "atk-vin02a410:6_0": "Codako pariggahetabboti “dhammacodako nu kho no”ti evaṁ pariggahetabbo.",
  "atk-vin02a410:6_1": "Cuditako pariggahetabboti “dhammacuditako nu kho no”ti evaṁ pariggahetabbo.",
  "atk-vin02a410:6_2": "Adhammacodako pariggahetabboti tassa pamāṇaṁ jānitabbaṁ.",
  "atk-vin02a410:6_3": "Sesesupi eseva nayo.",
  "atk-vin02a410:6_4": "Vuttaṁahāpentenāti codakacuditakehi vuttavacanaṁ ahāpentena.",
  "atk-vin02a410:6_5": "Avuttaṁ apakāsentenāti anosaṭaṁ vatthuṁ appakāsentena.",
  "atk-vin02a410:6_6": "Mando hāsetabboti mando momūho paggaṇhitabbo,",
  "atk-vin02a410:6_7": "“nanu tvaṁ kulaputto”ti uttejetvā anuyogavattaṁ kathāpetvā tassa anuyogo gaṇhitabbo.",
  "atk-vin02a410:6_8": "Bhīrū assāsetabboti yassa saṅghamajjhaṁ vā gaṇamajjhaṁ vā anosaṭapubbattā sārajjaṁ uppajjati,",
  "atk-vin02a410:6_9": "tādiso “mā bhāyi,",
  "atk-vin02a410:6_10": "vissaṭṭho kathehi,",
  "atk-vin02a410:6_11": "mayaṁ te upatthambhā bhavissāmā”ti vatvāpi anuyogavattaṁ kathāpetabbo.",
  "atk-vin02a410:6_12": "Caṇḍo nisedhetabboti apasādetabbo tajjetabbo.",
  "atk-vin02a410:6_13": "Asuci vibhāvetabboti alajjiṁ pakāsetvā āpattiṁ desāpetabbo.",
  "atk-vin02a410:6_14": "Ujumaddavenāti yo bhikkhu uju sīlavā kāyavaṅkādirahito,",
  "atk-vin02a410:6_15": "so maddaveneva upacaritabbo.",
  "atk-vin02a410:6_16": "Dhammesu ca puggalesu cāti ettha yo dhammagaruko hoti na puggalagaruko,",
  "atk-vin02a410:6_17": "ayameva dhammesu ca puggalesu ca majjhattoti veditabbo.",
  "atk-vin02a410:7_0": "366.Suttaṁ saṁsandanatthāyātiādīsu tena ca pana evaṁ sabrahmacārīnaṁ piyamanāpagarubhāvanīyena anuvijjakena",
  "atk-vin02a410:7_1": "samudāhaṭesu suttādīsu suttaṁ saṁsandanatthāya;",
  "atk-vin02a410:7_2": "āpattānāpattīnaṁ saṁsandanatthanti veditabbaṁ.",
  "atk-vin02a410:7_3": "Opammaṁ nidassanatthāyāti opammaṁ atthadassanatthāya.",
  "atk-vin02a410:7_4": "Attho viññāpanatthāyāti attho jānāpanatthāya.",
  "atk-vin02a410:7_5": "Paṭipucchā ṭhapanatthāyāti pucchā puggalassa ṭhapanatthāya.",
  "atk-vin02a410:7_6": "Okāsakammaṁ codanatthāyāti vatthunā vā āpattiyā vā codanatthāya.",
  "atk-vin02a410:7_7": "Codanā sāraṇatthāyāti dosādosaṁ sarāpanatthāya.",
  "atk-vin02a410:7_8": "Sāraṇā savacanīyatthāyāti dosādosasāraṇā savacanīyakaraṇatthāya.",
  "atk-vin02a410:7_9": "Savacanīyaṁ palibodhatthāyāti savacanīyaṁ “imamhā āvāsā paraṁ mā pakkamī”ti evaṁ palibodhatthāya.",
  "atk-vin02a410:7_10": "Palibodho vinicchayatthāyāti vinicchayaṁ pāpanatthāya.",
  "atk-vin02a410:7_11": "Vinicchayo santīraṇatthāyāti dosādosaṁ santīraṇatthāya tulanatthāya.",
  "atk-vin02a410:7_12": "Santīraṇaṁ ṭhānāṭṭhānagamanatthāyāti āpattianāpattigarukalahukāpattijānanatthāya.",
  "atk-vin02a410:7_13": "Saṅgho sampariggahasampaṭicchanatthāyāti vinicchayasampaṭiggahaṇatthāya ca;",
  "atk-vin02a410:7_14": "suvinicchitadubbinicchitabhāvajānanatthāya cāti attho.",
  "atk-vin02a410:7_15": "Paccekaṭṭhāyino avisaṁvādakaṭṭhāyinoti issariyādhipaccajeṭṭhakaṭṭhāne ca avisaṁvādakaṭṭhāne ca ṭhitā;",
  "atk-vin02a410:7_16": "na te apasādetabbāti attho.",
  "atk-vin02a410:8_0": "Idāni ye mandā mandabuddhino evaṁ vadeyyuṁ “vinayo nāma kimatthāyā”ti tesaṁ vacanokāsapidahanatthamattaṁ dassetuṁ vinayo saṁvaratthāyātiādimāha.",
  "atk-vin02a410:8_1": "Tattha vinayo saṁvaratthāyāti sakalāpi vinayapaññatti kāyavacīdvārasaṁvaratthāya.",
  "atk-vin02a410:8_2": "Ājīvavisuddhipariyosānassa sīlassa upanissayo hoti;",
  "atk-vin02a410:8_3": "paccayo hotīti attho.",
  "atk-vin02a410:8_4": "Esa nayo sabbattha.",
  "atk-vin02a410:8_5": "Apicettha avippaṭisāroti pāpapuññānaṁ katākatavasena cittavippaṭisārābhāvo.",
  "atk-vin02a410:8_6": "Pāmujjanti dubbalā taruṇapīti.",
  "atk-vin02a410:8_7": "Pītīti balavā bahalapīti.",
  "atk-vin02a410:8_8": "Passaddhīti kāyacittadarathapaṭippassaddhi.",
  "atk-vin02a410:8_9": "Sukhanti kāyikacetasikasukhaṁ.",
  "atk-vin02a410:8_10": "Tañhi duvidhampi samādhissa upanissayapaccayo hoti.",
  "atk-vin02a410:8_11": "Samādhīti cittekaggatā.",
  "atk-vin02a410:8_12": "Yathābhūtañāṇadassananti taruṇavipassanā;",
  "atk-vin02a410:8_13": "udayabbayañāṇassetaṁ adhivacanaṁ.",
  "atk-vin02a410:8_14": "Cittekaggatā hi taruṇavipassanāya upanissayapaccayo hoti.",
  "atk-vin02a410:8_15": "Nibbidāti sikhāpattā vuṭṭhānagāminibalavavipassanā.",
  "atk-vin02a410:8_16": "Virāgoti ariyamaggo.",
  "atk-vin02a410:8_17": "Vimuttīti arahattaphalaṁ.",
  "atk-vin02a410:8_18": "Catubbidhopi hi ariyamaggo arahattaphalassa upanissayapaccayo hoti.",
  "atk-vin02a410:8_19": "Vimuttiñāṇadassananti paccavekkhaṇāñāṇaṁ.",
  "atk-vin02a410:8_20": "Vimuttiñāṇadassanaṁ anupādāparinibbānatthāyāti apaccayaparinibbānatthāya.",
  "atk-vin02a410:8_21": "Apaccayaparinibbānassa hi taṁ paccayo hoti,",
  "atk-vin02a410:8_22": "tasmiṁ anuppatte avassaṁ parinibbāyitabbatoti.",
  "atk-vin02a410:8_23": "Etadatthā kathāti ayaṁ vinayakathā nāma etadatthā.",
  "atk-vin02a410:8_24": "Mantanāti vinayamantanā eva.",
  "atk-vin02a410:8_25": "Upanisāti ayaṁ “vinayo saṁvaratthāyā”tiādikā paramparapaccayatāpi etadatthāya.",
  "atk-vin02a410:8_26": "Sotāvadhānanti imissā paramparapaccayakathāya sotāvadhānaṁ.",
  "atk-vin02a410:8_27": "Imaṁ kathaṁ sutvā yaṁ uppajjati ñāṇaṁ,",
  "atk-vin02a410:8_28": "tampi etadatthāya.",
  "atk-vin02a410:8_29": "Yadidaṁ anupādā cittassa vimokkhoti yo ayaṁ catūhi upādānehi anupādiyitvā cittassa arahattaphalasaṅkhāto vimokkho,",
  "atk-vin02a410:8_30": "sopi etadatthāya;",
  "atk-vin02a410:8_31": "apaccayaparinibbānatthāya evāti attho.",
  "atk-vin02a410:9_0": "367. Anuyogavattagāthāsu paṭhamagāthā vuttatthā eva.",
  "atk-vin02a410:10_0": "Vatthuṁ vipattiṁ āpattiṁ,",
  "atk-vin02a410:10_1": "nidānaṁ ākāraakovido pubbāparaṁ na jānātīti “vatthu”ntiādīni “na jānātī”ti padena sambandho.",
  "atk-vin02a410:10_2": "“Akovido”ti padassa “sa ve tādisako”ti iminā sambandho.",
  "atk-vin02a410:10_3": "Tasmā ayamettha yojanā –",
  "atk-vin02a410:10_4": "yo bhikkhu pārājikādīnaṁ vatthuṁ na jānāti,",
  "atk-vin02a410:10_5": "catubbidhaṁ vipattiṁ na jānāti,",
  "atk-vin02a410:10_6": "sattavidhaṁ āpattiṁ na jānāti,",
  "atk-vin02a410:10_7": "“idaṁ sikkhāpadaṁ asukasmiṁ nāma nagare paññatta”nti evaṁ nidānaṁ na jānāti,",
  "atk-vin02a410:10_8": "“idaṁ purimavacanaṁ idaṁ pacchimavacana”nti pubbāparaṁ na jānāti,",
  "atk-vin02a410:10_9": "“idaṁ kataṁ idaṁ akata”nti katākataṁ na jānāti.",
  "atk-vin02a410:10_10": "Samena cāti teneva pubbāparaṁ ajānanassa samena aññāṇena,",
  "atk-vin02a410:10_11": "“katākataṁ na jānātī”ti vuttaṁ hoti;",
  "atk-vin02a410:10_12": "evaṁ tāva najānāti-padena saddhiṁ sambandho veditabbo.",
  "atk-vin02a410:10_13": "Yaṁ panetaṁ “ākāraakovido”ti vuttaṁ,",
  "atk-vin02a410:10_14": "tattha ākāraakovidoti kāraṇākāraṇe akovido.",
  "atk-vin02a410:10_15": "Iti yvāyaṁ vatthuādīnipi na jānāti,",
  "atk-vin02a410:10_16": "ākārassa ca akovido,",
  "atk-vin02a410:10_17": "sa ve tādisako bhikkhu apaṭikkhoti vuccati.",
  "atk-vin02a410:11_0": "Kammañca adhikaraṇañcāti imesampi padānaṁ “na jānātī”ti padeneva sambandho.",
  "atk-vin02a410:11_1": "Ayaṁ panettha yojanā –",
  "atk-vin02a410:11_2": "tatheva iti yvāyaṁ kammañca na jānāti,",
  "atk-vin02a410:11_3": "adhikaraṇañca na jānāti,",
  "atk-vin02a410:11_4": "sattappakāre samathe cāpi akovido,",
  "atk-vin02a410:11_5": "rāgādīhi pana ratto duṭṭho ca mūḷho ca,",
  "atk-vin02a410:11_6": "bhayena bhayā gacchati,",
  "atk-vin02a410:11_7": "sammohena mohā gacchati,",
  "atk-vin02a410:11_8": "rattattā pana duṭṭhattā ca chandā dosā ca gacchati,",
  "atk-vin02a410:11_9": "paraṁ saññāpetuṁ asamatthatāya na ca saññattikusalo,",
  "atk-vin02a410:11_10": "kāraṇākāraṇadassane asamatthatāya nijjhattiyā ca akovido attano sadisāya parisāya laddhattā laddhapakkho,",
  "atk-vin02a410:11_11": "hiriyā paribāhirattā ahiriko,",
  "atk-vin02a410:11_12": "kāḷakehi kammehi samannāgatattā kaṇhakammo,",
  "atk-vin02a410:11_13": "dhammādariyapuggalādariyānaṁ abhāvato anādaro,",
  "atk-vin02a410:11_14": "sa ve tādisako bhikkhu apaṭikkhoti vuccati,",
  "atk-vin02a410:11_15": "na paṭikkhitabbo na oloketabbo,",
  "atk-vin02a410:11_16": "na sammannitvā issariyādhipaccajeṭṭhakaṭṭhāne ṭhapetabboti attho.",
  "atk-vin02a410:11_17": "Sukkapakkhagāthānampi yojanānayo vuttanayeneva veditabboti.",
  "atk-vin02a410:12_0": "Cūḷasaṅgāmavaṇṇanā niṭṭhitā."
}