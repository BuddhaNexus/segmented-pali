{
  "pli-tv-bu-vb-np14:0.1_0": "Theravāda Vinaya",
  "pli-tv-bu-vb-np14:0.2_0": "Mahāvibhaṅga",
  "pli-tv-bu-vb-np14:0.3_0": "Nissaggiyakaṇḍa",
  "pli-tv-bu-vb-np14:0.4_0": "Kosiyavagga",
  "pli-tv-bu-vb-np14:0.5_0": "14. Chabbassasikkhāpada",
  "pli-tv-bu-vb-np14:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np14:1.2_0": "Tena kho pana samayena bhikkhū anuvassaṁ santhataṁ kārāpenti.",
  "pli-tv-bu-vb-np14:1.3_0": "Te yācanabahulā viññattibahulā viharanti—",
  "pli-tv-bu-vb-np14:1.4_0": "“eḷakalomāni detha.",
  "pli-tv-bu-vb-np14:1.5_0": "Eḷakalomehi attho”ti.",
  "pli-tv-bu-vb-np14:1.6_0": "Manussā ujjhāyanti khiyyanti vipācenti—",
  "pli-tv-bu-vb-np14:1.7_0": "“kathañhi nāma samaṇā sakyaputtiyā anuvassaṁ santhataṁ kārāpessanti,",
  "pli-tv-bu-vb-np14:1.7_1": "yācanabahulā viññattibahulā viharissanti—",
  "pli-tv-bu-vb-np14:1.8_0": "‘eḷakalomāni detha, eḷakalomehi attho’ti.",
  "pli-tv-bu-vb-np14:1.9_0": "Amhākaṁ pana sakiṁ katāni santhatāni pañcapi chapi vassāni honti,",
  "pli-tv-bu-vb-np14:1.9_1": "yesaṁ no dārakā uhadantipi ummihantipi undūrehipi khajjanti.",
  "pli-tv-bu-vb-np14:1.10_0": "Ime pana samaṇā sakyaputtiyā anuvassaṁ santhataṁ kārāpenti,",
  "pli-tv-bu-vb-np14:1.10_1": "yācanabahulā viññattibahulā viharanti—",
  "pli-tv-bu-vb-np14:1.11_0": "‘eḷakalomāni detha, eḷakalomehi attho’”ti.",
  "pli-tv-bu-vb-np14:1.12_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-np14:1.13_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np14:1.14_0": "“kathañhi nāma bhikkhū anuvassaṁ santhataṁ kārāpessanti,",
  "pli-tv-bu-vb-np14:1.14_1": "yācanabahulā viññattibahulā viharissanti—",
  "pli-tv-bu-vb-np14:1.15_0": "‘eḷakalomāni detha, eḷakalomehi attho’”ti.",
  "pli-tv-bu-vb-np14:1.16_0": "Atha kho te bhikkhū te anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np14:1.17_0": "“saccaṁ kira, bhikkhave,",
  "pli-tv-bu-vb-np14:1.17_1": "bhikkhū anuvassaṁ santhataṁ kārāpenti,",
  "pli-tv-bu-vb-np14:1.17_2": "yācanabahulā viññattibahulā viharanti—",
  "pli-tv-bu-vb-np14:1.18_0": "‘eḷakalomāni detha, eḷakalomehi attho’”ti?",
  "pli-tv-bu-vb-np14:1.19_0": "“Saccaṁ, bhagavā”ti.",
  "pli-tv-bu-vb-np14:1.20_0": "Vigarahi buddho bhagavā …pe…",
  "pli-tv-bu-vb-np14:1.21_0": "kathañhi nāma te, bhikkhave,",
  "pli-tv-bu-vb-np14:1.21_1": "moghapurisā anuvassaṁ santhataṁ kārāpessanti,",
  "pli-tv-bu-vb-np14:1.21_2": "yācanabahulā viññattibahulā viharissanti—",
  "pli-tv-bu-vb-np14:1.22_0": "‘eḷakalomāni detha, eḷakalomehi attho’ti.",
  "pli-tv-bu-vb-np14:1.23_0": "Netaṁ, bhikkhave, appasannānaṁ vā pasādāya …pe…",
  "pli-tv-bu-vb-np14:1.24_0": "evañca pana, bhikkhave,",
  "pli-tv-bu-vb-np14:1.24_1": "imaṁ sikkhāpadaṁ uddiseyyātha—",
  "pli-tv-bu-vb-np14:1.25.1_0": "“Navaṁ pana bhikkhunā santhataṁ kārāpetvā chabbassāni dhāretabbaṁ.",
  "pli-tv-bu-vb-np14:1.26_0": "Orena ce channaṁ vassānaṁ taṁ santhataṁ vissajjetvā vā avissajjetvā vā aññaṁ navaṁ santhataṁ kārāpeyya, nissaggiyaṁ pācittiyan”ti.",
  "pli-tv-bu-vb-np14:1.27_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-np14:2.1_0": "Tena kho pana samayena aññataro bhikkhu kosambiyaṁ gilāno hoti.",
  "pli-tv-bu-vb-np14:2.2_0": "Ñātakā tassa bhikkhuno santike dūtaṁ pāhesuṁ—",
  "pli-tv-bu-vb-np14:2.3_0": "“āgacchatu bhadanto mayaṁ upaṭṭhahissāmā”ti.",
  "pli-tv-bu-vb-np14:2.4_0": "Bhikkhūpi evamāhaṁsu—",
  "pli-tv-bu-vb-np14:2.5_0": "“gacchāvuso, ñātakā taṁ upaṭṭhahissantī”ti.",
  "pli-tv-bu-vb-np14:2.6_0": "So evamāha—",
  "pli-tv-bu-vb-np14:2.7_0": "“bhagavatā, āvuso, sikkhāpadaṁ paññattaṁ—",
  "pli-tv-bu-vb-np14:2.8_0": "‘navaṁ pana bhikkhunā santhataṁ kārāpetvā chabbassāni dhāretabban’ti.",
  "pli-tv-bu-vb-np14:2.9_0": "Ahañcamhi gilāno,",
  "pli-tv-bu-vb-np14:2.9_1": "na sakkomi santhataṁ ādāya pakkamituṁ.",
  "pli-tv-bu-vb-np14:2.10_0": "Mayhañca vinā santhatā na phāsu hoti.",
  "pli-tv-bu-vb-np14:2.11_0": "Nāhaṁ gamissāmī”ti.",
  "pli-tv-bu-vb-np14:2.12_0": "Bhagavato etamatthaṁ ārocesuṁ.",
  "pli-tv-bu-vb-np14:2.13_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-np14:2.14_0": "“anujānāmi, bhikkhave,",
  "pli-tv-bu-vb-np14:2.14_1": "gilānassa bhikkhuno santhatasammutiṁ dātuṁ.",
  "pli-tv-bu-vb-np14:2.15_0": "Evañca pana, bhikkhave, dātabbā.",
  "pli-tv-bu-vb-np14:2.16_0": "Tena gilānena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bu-vb-np14:2.17_0": "‘ahaṁ, bhante, gilāno",
  "pli-tv-bu-vb-np14:2.18_0": "na sakkomi santhataṁ ādāya pakkamituṁ.",
  "pli-tv-bu-vb-np14:2.19_0": "Sohaṁ, bhante, saṅghaṁ santhatasammutiṁ yācāmī’ti.",
  "pli-tv-bu-vb-np14:2.20_0": "Dutiyampi yācitabbā.",
  "pli-tv-bu-vb-np14:2.21_0": "Tatiyampi yācitabbā.",
  "pli-tv-bu-vb-np14:2.22_0": "Byattena bhikkhunā paṭibalena saṅgho ñāpetabbo—",
  "pli-tv-bu-vb-np14:2.23_0": "‘Suṇātu me, bhante, saṅgho.",
  "pli-tv-bu-vb-np14:2.24_0": "Ayaṁ itthannāmo bhikkhu gilāno na sakkoti santhataṁ ādāya pakkamituṁ.",
  "pli-tv-bu-vb-np14:2.25_0": "So saṅghaṁ santhatasammutiṁ yācati.",
  "pli-tv-bu-vb-np14:2.26_0": "Yadi saṅghassa pattakallaṁ,",
  "pli-tv-bu-vb-np14:2.26_1": "saṅgho itthannāmassa bhikkhuno santhatasammutiṁ dadeyya.",
  "pli-tv-bu-vb-np14:2.27_0": "Esā ñatti.",
  "pli-tv-bu-vb-np14:2.28_0": "Suṇātu me, bhante, saṅgho.",
  "pli-tv-bu-vb-np14:2.29_0": "Ayaṁ itthannāmo bhikkhu gilāno na sakkoti santhataṁ ādāya pakkamituṁ.",
  "pli-tv-bu-vb-np14:2.30_0": "So saṅghaṁ santhatasammutiṁ yācati.",
  "pli-tv-bu-vb-np14:2.31_0": "Saṅgho itthannāmassa bhikkhuno santhatasammutiṁ deti.",
  "pli-tv-bu-vb-np14:2.32_0": "Yassāyasmato khamati itthannāmassa bhikkhuno santhatasammutiyā dānaṁ, so tuṇhassa;",
  "pli-tv-bu-vb-np14:2.33_0": "yassa nakkhamati, so bhāseyya.",
  "pli-tv-bu-vb-np14:2.34_0": "Dinnā saṅghena itthannāmassa bhikkhuno santhatasammuti.",
  "pli-tv-bu-vb-np14:2.35_0": "Khamati saṅghassa, tasmā tuṇhī,",
  "pli-tv-bu-vb-np14:2.36_0": "evametaṁ dhārayāmī’ti.",
  "pli-tv-bu-vb-np14:2.37_0": "Evañca pana, bhikkhave,",
  "pli-tv-bu-vb-np14:2.37_1": "imaṁ sikkhāpadaṁ uddiseyyātha—",
  "pli-tv-bu-vb-np14:2.38.1_0": "“Navaṁ pana bhikkhunā santhataṁ kārāpetvā chabbassāni dhāretabbaṁ.",
  "pli-tv-bu-vb-np14:2.39_0": "Orena ce channaṁ vassānaṁ taṁ santhataṁ vissajjetvā vā avissajjetvā vā aññaṁ navaṁ santhataṁ kārāpeyya, aññatra bhikkhusammutiyā, nissaggiyaṁ pācittiyan”ti.",
  "pli-tv-bu-vb-np14:3.1_0": "Navaṁ nāma",
  "pli-tv-bu-vb-np14:3.2_0": "karaṇaṁ upādāya vuccati.",
  "pli-tv-bu-vb-np14:3.3_0": "Santhataṁ nāma",
  "pli-tv-bu-vb-np14:3.4_0": "santharitvā kataṁ hoti avāyimaṁ.",
  "pli-tv-bu-vb-np14:3.5_0": "Kārāpetvāti",
  "pli-tv-bu-vb-np14:3.6_0": "karitvā vā kārāpetvā vā.",
  "pli-tv-bu-vb-np14:3.7_0": "Chabbassāni dhāretabbanti",
  "pli-tv-bu-vb-np14:3.8_0": "chabbassaparamatā dhāretabbaṁ.",
  "pli-tv-bu-vb-np14:3.9_0": "Orena ce channaṁ vassānanti",
  "pli-tv-bu-vb-np14:3.10_0": "ūnakachabbassāni.",
  "pli-tv-bu-vb-np14:3.11_0": "Taṁ santhataṁ vissajjetvāti",
  "pli-tv-bu-vb-np14:3.12_0": "aññesaṁ datvā.",
  "pli-tv-bu-vb-np14:3.13_0": "Avissajjetvāti",
  "pli-tv-bu-vb-np14:3.14_0": "na kassaci datvā.",
  "pli-tv-bu-vb-np14:3.15_0": "Aññatra bhikkhusammutiyāti",
  "pli-tv-bu-vb-np14:3.16_0": "ṭhapetvā bhikkhusammutiṁ aññaṁ navaṁ santhataṁ karoti vā kārāpeti vā, payoge dukkaṭaṁ.",
  "pli-tv-bu-vb-np14:3.17_0": "Paṭilābhena nissaggiyaṁ hoti.",
  "pli-tv-bu-vb-np14:3.18_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np14:3.19_0": "Evañca pana, bhikkhave, nissajjitabbaṁ.",
  "pli-tv-bu-vb-np14:3.20_0": "…pe…",
  "pli-tv-bu-vb-np14:3.21_0": "“idaṁ me, bhante,",
  "pli-tv-bu-vb-np14:3.21_1": "santhataṁ ūnakachabbassāni kārāpitaṁ, aññatra bhikkhusammutiyā, nissaggiyaṁ.",
  "pli-tv-bu-vb-np14:3.22_0": "Imāhaṁ saṅghassa nissajjāmī”ti …pe…",
  "pli-tv-bu-vb-np14:3.23_0": "dadeyyāti …pe…",
  "pli-tv-bu-vb-np14:3.24_0": "dadeyyunti …pe…",
  "pli-tv-bu-vb-np14:3.25_0": "āyasmato dammīti.",
  "pli-tv-bu-vb-np14:3.26.1_0": "Attanā vippakataṁ attanā pariyosāpeti, nissaggiyaṁ pācittiyaṁ.",
  "pli-tv-bu-vb-np14:3.27_0": "Attanā vippakataṁ parehi pariyosāpeti, nissaggiyaṁ pācittiyaṁ.",
  "pli-tv-bu-vb-np14:3.28_0": "Parehi vippakataṁ attanā pariyosāpeti, nissaggiyaṁ pācittiyaṁ.",
  "pli-tv-bu-vb-np14:3.29_0": "Parehi vippakataṁ parehi pariyosāpeti, nissaggiyaṁ pācittiyaṁ.",
  "pli-tv-bu-vb-np14:3.30.1_0": "Anāpatti—",
  "pli-tv-bu-vb-np14:3.31_0": "chabbassāni karoti,",
  "pli-tv-bu-vb-np14:3.32_0": "atirekachabbassāni karoti,",
  "pli-tv-bu-vb-np14:3.33_0": "aññassatthāya karoti vā kārāpeti vā,",
  "pli-tv-bu-vb-np14:3.34_0": "aññena kataṁ paṭilabhitvā paribhuñjati,",
  "pli-tv-bu-vb-np14:3.35_0": "vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti,",
  "pli-tv-bu-vb-np14:3.36_0": "bhikkhusammutiyā,",
  "pli-tv-bu-vb-np14:3.37_0": "ummattakassa,",
  "pli-tv-bu-vb-np14:3.38_0": "ādikammikassāti.",
  "pli-tv-bu-vb-np14:3.39_0": "Chabbassasikkhāpadaṁ niṭṭhitaṁ catutthaṁ."
}