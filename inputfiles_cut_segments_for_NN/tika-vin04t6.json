{
  "tika-vin04t6:0_0": "Aniyatakaṇḍo",
  "tika-vin04t6:1_0": "1. Paṭhamāniyatasikkhāpadavaṇṇanā",
  "tika-vin04t6:2_0": "Aniyatuddese ime kho panātiādi vuttanayameva.",
  "tika-vin04t6:2_1": "Mātugāmenāti tadahujātāyapi jīvamānakamanussitthiyā.",
  "tika-vin04t6:2_2": "Eko ekāyāti eko bhikkhu mātugāmasaṅkhātāya ekāya itthiyā saddhiṁ.",
  "tika-vin04t6:2_3": "Rahoti cakkhussa raho.",
  "tika-vin04t6:2_4": "Kiñcāpi pāḷiyaṁ sotassa raho āgato,",
  "tika-vin04t6:2_5": "cakkhusseva pana raho “raho”ti idha adhippeto.",
  "tika-vin04t6:2_6": "Sacepi hi pihitakavāṭassa gabbhassa dvāre nisinno viññū puriso hoti,",
  "tika-vin04t6:2_7": "neva anāpattiṁ karoti.",
  "tika-vin04t6:2_8": "Yattha pana sakkā daṭṭhuṁ,",
  "tika-vin04t6:2_9": "tādise antodvādasahatthepi okāse nisinno sacakkhuko vikkhittacittopi niddāyantopi anāpattiṁ karoti,",
  "tika-vin04t6:2_10": "samīpe ṭhitopi andho na karoti,",
  "tika-vin04t6:2_11": "cakkhumāpi nipajjitvā niddāyantopi na karoti,",
  "tika-vin04t6:2_12": "itthīnaṁ pana satampi na karotiyeva,",
  "tika-vin04t6:2_13": "tena vuttaṁ “rahoti cakkhussa raho”ti.",
  "tika-vin04t6:2_14": "Paṭicchanne āsaneti kuṭṭādīhi paṭicchannokāse.",
  "tika-vin04t6:2_15": "Alaṁkammaniyeti kammakkhamaṁ kammayogganti kammaniyaṁ,",
  "tika-vin04t6:2_16": "alaṁ pariyattaṁ kammaniyabhāvāyāti alaṁkammaniyaṁ,",
  "tika-vin04t6:2_17": "tasmiṁ alaṁkammaniye.",
  "tika-vin04t6:2_18": "Yattha ajjhācāraṁ karontā sakkonti taṁ kammaṁ kātuṁ,",
  "tika-vin04t6:2_19": "tādiseti attho.",
  "tika-vin04t6:2_20": "Nisajjaṁ kappeyyāti nisajjaṁ kareyya,",
  "tika-vin04t6:2_21": "nisīdeyyāti attho.",
  "tika-vin04t6:2_22": "Ettha ca sayanampi nisajjāya eva saṅgahitaṁ.",
  "tika-vin04t6:2_23": "Saddheyyavacasāti saddhātabbavacanā,",
  "tika-vin04t6:2_24": "ariyasāvikāti attho.",
  "tika-vin04t6:2_25": "Nisajjaṁ bhikkhu paṭijānamānoti kiñcāpi evarūpā upāsikā disvā vadati,",
  "tika-vin04t6:2_26": "atha kho bhikkhu nisajjaṁ paṭijānamānova tiṇṇaṁ dhammānaṁ aññatarena kāretabbo,",
  "tika-vin04t6:2_27": "na appaṭijānamānoti attho.",
  "tika-vin04t6:2_28": "Yena vā sāti nisajjādīsu ākāresu yena vā ākārena saddhiṁ methunādīni āropetvā sā upāsikā vadeyya,",
  "tika-vin04t6:2_29": "paṭijānamānova tena so bhikkhu kāretabbo,",
  "tika-vin04t6:2_30": "evarūpāyapi hi upāsikāya vacanamattena ākārena na kāretabboti attho. Kasmā?",
  "tika-vin04t6:2_31": "Yasmā diṭṭhaṁ nāma tathāpi hoti,",
  "tika-vin04t6:2_32": "aññathāpīti.",
  "tika-vin04t6:2_33": "Ayaṁ dhammo aniyatoti tiṇṇaṁ āpattīnaṁ yaṁ āpattiṁ vā vatthuṁ vā paṭijānāti,",
  "tika-vin04t6:2_34": "tassa vasena kāretabbatāya aniyato.",
  "tika-vin04t6:3_0": "Sāvatthiyaṁ udāyittheraṁ ārabbha mātugāmena saddhiṁ vuttappakāre āsane nisajjakappanavatthusmiṁ paññattaṁ,",
  "tika-vin04t6:3_1": "asādhāraṇapaññatti,",
  "tika-vin04t6:3_2": "anāṇattikaṁ,",
  "tika-vin04t6:3_3": "methunadhammasannissitakilesasaṅkhātena rahassādena mātugāmassa santikaṁ gantukāmatāya akkhiañjanādito paṭṭhāya sabbapayogesu dukkaṭaṁ.",
  "tika-vin04t6:3_4": "Gantvā tasmiṁ vā nisinne itthī nisīdatu,",
  "tika-vin04t6:3_5": "tassā vā nisinnāya so nisīdatu,",
  "tika-vin04t6:3_6": "apacchā apurimaṁyeva ubho vā nisīdantu,",
  "tika-vin04t6:3_7": "ubhinnaṁ nisajjāya pācittiyaṁ.",
  "tika-vin04t6:3_8": "Sace pana kāyasaṁsaggaṁ vā methunaṁ vā samāpajjati,",
  "tika-vin04t6:3_9": "tesaṁ vasena kāretabbo.",
  "tika-vin04t6:3_10": "Nipajjanepi eseva nayo.",
  "tika-vin04t6:3_11": "Vuttappakāre purise nipajjitvā aniddāyante anandhe viññupurise upacāragate sati, ṭhitassa,",
  "tika-vin04t6:3_12": "arahopekkhassa,",
  "tika-vin04t6:3_13": "aññavihitassa ca nisajjanapaccayā anāpatti.",
  "tika-vin04t6:3_14": "Ummattakādīnaṁ pana tīhipi āpattīhi anāpatti.",
  "tika-vin04t6:3_15": "Siyā sīlavipatti,",
  "tika-vin04t6:3_16": "siyā ācāravipatti.",
  "tika-vin04t6:3_17": "Yaṁ pana āpattiṁ paṭijānāti,",
  "tika-vin04t6:3_18": "tassā vasena aṅgabhedo ñātabbo.",
  "tika-vin04t6:3_19": "Samuṭṭhānādīni paṭhamapārājikasadisānevāti.",
  "tika-vin04t6:4_0": "Paṭhamāniyatasikkhāpadavaṇṇanā niṭṭhitā.",
  "tika-vin04t6:5_0": "2. Dutiyāniyatasikkhāpadavaṇṇanā",
  "tika-vin04t6:6_0": "Dutiye itthīpi purisopi yo koci viññū anandho abadhiro antodvādasahatthe okāse ṭhito vā nisinno vā vikkhittopi niddāyantopi anāpattiṁ karoti.",
  "tika-vin04t6:6_1": "Badhiro pana cakkhumāpi,",
  "tika-vin04t6:6_2": "andho vā abadhiropi na karoti.",
  "tika-vin04t6:6_3": "Pārājikāpattiñca parihāpetvā duṭṭhullavācāpatti vuttāti ayaṁ viseso.",
  "tika-vin04t6:6_4": "Sesaṁ purimanayeneva veditabbaṁ.",
  "tika-vin04t6:6_5": "Samuṭṭhānādīni panettha adinnādānasadisānevāti.",
  "tika-vin04t6:7_0": "Dutiyāniyatasikkhāpadavaṇṇanā niṭṭhitā.",
  "tika-vin04t6:8_0": "Uddiṭṭhā khotiādi sabbattha vuttanayeneva veditabbaṁ.",
  "tika-vin04t6:9_0": "Kaṅkhāvitaraṇiyā pātimokkhavaṇṇanāya",
  "tika-vin04t6:10_0": "Aniyatavaṇṇanā niṭṭhitā."
}