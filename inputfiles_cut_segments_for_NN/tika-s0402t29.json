{
  "tika-s0402t29:0_0": "(12) 2. Āpāyikavaggo",
  "tika-s0402t29:1_0": "1. Āpāyikasuttavaṇṇanā",
  "tika-s0402t29:2_0": "114.",
  "tika-s0402t29:2_1": "Dutiyassa paṭhame apāyesu nibbattanasīlatāya apāyūpagā āpāyikāti āha ‘‘apāyaṁ gacchissantīti āpāyikā’’ti.",
  "tika-s0402t29:2_2": "Aññe brahmacārino sunivatthe supārute sumbhakapattadhare gāmanigamarājadhānīsu piṇḍāya caritvā jīvikaṁ",
  "tika-s0402t29:2_3": "kappente disvā sayampi tādisena ākārena tathāpaṭipajjanato ‘‘ahaṁ brahmacārī’’ti paṭiññaṁ dento viya",
  "tika-s0402t29:2_4": "hotīti āha ‘‘brahmacāripaṭiññoti brahmacāripaṭirūpako’’ti.",
  "tika-s0402t29:2_5": "‘‘Ahampi bhikkhū’’ti vatvā uposathaṅgādīni pavisanto pana brahmacāripaṭiñño hotiyeva,",
  "tika-s0402t29:2_6": "tathā saṅghikaṁ lābhaṁ gaṇhanto.",
  "tika-s0402t29:2_7": "Tenāha ‘‘tesaṁ vā…pe…",
  "tika-s0402t29:2_8": "evaṁpaṭiñño’’ti.",
  "tika-s0402t29:2_9": "Akkosatīti ‘‘assamaṇosi,",
  "tika-s0402t29:2_10": "samaṇapaṭiññosī’’tiādinā akkosati.",
  "tika-s0402t29:2_11": "Paribhāsatīti ‘‘so tvaṁ ‘hotu,",
  "tika-s0402t29:2_12": "muṇḍakasamaṇo aha’nti maññasi,",
  "tika-s0402t29:2_13": "idāni te assamaṇabhāvaṁ āropessāmī’’tiādinā vadanto paribhāsati.",
  "tika-s0402t29:3_0": "Kilesakāmopi assādiyamāno vatthukāmantogadhoyeva,",
  "tika-s0402t29:3_1": "kilesakāmavasena ca tesaṁ assādanaṁ siyāti āha ‘‘kilesakāmena vatthukāme sevantassā’’ti.",
  "tika-s0402t29:3_2": "Kilesakāmenāti karaṇatthe karaṇavacanaṁ.",
  "tika-s0402t29:3_3": "Natthi dosoti assādetvā visayaparibhoge natthi ādīnavo,",
  "tika-s0402t29:3_4": "tappaccayā na koci antarāyoti adhippāyo.",
  "tika-s0402t29:3_5": "Pātabbataṁ āpajjatīti paribhuñjanakataṁ upagacchati.",
  "tika-s0402t29:3_6": "Paribhogattho hi ayaṁ pā-saddo,",
  "tika-s0402t29:3_7": "kattusādhano ca tabba-saddo,",
  "tika-s0402t29:3_8": "yathāruci paribhuñjatīti attho.",
  "tika-s0402t29:3_9": "Pivitabbataṁ paribhuñjitabbatanti etthāpi kattuvaseneva attho veditabbo.",
  "tika-s0402t29:4_0": "Āpāyikasuttavaṇṇanā niṭṭhitā.",
  "tika-s0402t29:5_0": "2. Dullabhasuttavaṇṇanā",
  "tika-s0402t29:6_0": "115.",
  "tika-s0402t29:6_1": "Dutiye parena katassa upakārassa anurūpappavatti attani kataṁ upakāraṁ upakārato jānanto vediyanto kataññū katavedīti āha ‘‘iminā mayhaṁ kata’’ntiādi.",
  "tika-s0402t29:7_0": "Dullabhasuttavaṇṇanā niṭṭhitā.",
  "tika-s0402t29:8_0": "3. Appameyyasuttavaṇṇanā",
  "tika-s0402t29:9_0": "116.",
  "tika-s0402t29:9_1": "Tatiye sukhena metabboti yathā parittassa udakassa sukhena pamāṇaṁ gayhati,",
  "tika-s0402t29:9_2": "evameva ‘‘uddhato’’tiādinā yathāvuttehi aguṇaṅgehi samannāgatassa sukhena pamāṇaṁ gayhatīti,",
  "tika-s0402t29:9_3": "sukhena metabbo.",
  "tika-s0402t29:9_4": "Dukkhena metabboti yathā mahāsamuddassa dukkhena pamāṇaṁ gayhati,",
  "tika-s0402t29:9_5": "evameva ‘‘anuddhato’’tiādinā dassitehi guṇaṅgehi samannāgatassa dukkhena pamāṇaṁ gayhati,",
  "tika-s0402t29:9_6": "‘‘anāgāmī nu kho khīṇāsavo nu kho’’ti vattabbataṁ gacchati,",
  "tika-s0402t29:9_7": "tenesa dukkhena metabbo.",
  "tika-s0402t29:9_8": "Pametuṁ na sakkotīti yathā ākāsassa na sakkā pamāṇaṁ gahetuṁ,",
  "tika-s0402t29:9_9": "evaṁ khīṇāsavassa,",
  "tika-s0402t29:9_10": "tenesa pametuṁ na sakkāti appameyyo.",
  "tika-s0402t29:10_0": "Sārābhāvena tucchattā naḷo viya naḷo,",
  "tika-s0402t29:10_1": "mānoti āha ‘‘unnaḷoti uggatanaḷo’’ti,",
  "tika-s0402t29:10_2": "uṭṭhitatucchamānoti vuttaṁ hoti.",
  "tika-s0402t29:10_3": "Tenāha ‘‘tucchamānaṁ ukkhipitvā ṭhitoti attho’’ti.",
  "tika-s0402t29:10_4": "Mano hi seyyassa seyyoti sadisoti ca pavattiyā visesato tuccho.",
  "tika-s0402t29:10_5": "Cāpallenāti capalabhāvena,",
  "tika-s0402t29:10_6": "taṇhāloluppenāti attho.",
  "tika-s0402t29:10_7": "Mukharoti mukhena pharuso,",
  "tika-s0402t29:10_8": "pharusavācoti attho.",
  "tika-s0402t29:10_9": "Vikiṇṇavācoti visaṭavacano samphappalāpitāya apariyantavacano.",
  "tika-s0402t29:10_10": "Tenāha ‘‘asaññatavacano’’ti,",
  "tika-s0402t29:10_11": "divasampi niratthakavacanaṁ palāpīti vuttaṁ hoti.",
  "tika-s0402t29:10_12": "Cittekaggatārahitoti upacārappanāsamādhirahito caṇḍasote baddhanāvā viya anavaṭṭhitakiriyo.",
  "tika-s0402t29:10_13": "Bhantacittoti anavaṭṭhitacitto paṇṇāruḷhavālamigasadiso.",
  "tika-s0402t29:10_14": "Vivaṭindriyoti saṁvarābhāvena gihikāle viya asaṁvutacakkhādiindriyo.",
  "tika-s0402t29:11_0": "Appameyyasuttavaṇṇanā niṭṭhitā.",
  "tika-s0402t29:12_0": "4. Āneñjasuttavaṇṇanā",
  "tika-s0402t29:13_0": "117.",
  "tika-s0402t29:13_1": "Catutthe saha byayati gacchatīti sahabyo,",
  "tika-s0402t29:13_2": "sahapavattanako.",
  "tika-s0402t29:13_3": "Tassa bhāvo sahabyatā,",
  "tika-s0402t29:13_4": "sahapavattīti āha ‘‘sahabhāvaṁ upapajjatī’’ti.",
  "tika-s0402t29:13_5": "‘‘Yāvatakaṁ tesaṁ devānaṁ āyuppamāṇaṁ,",
  "tika-s0402t29:13_6": "taṁ sabbaṁ khepetvā nirayampi gacchatī’’tiādivacanato arūpabhavato cutassa apāyūpapatti vuttā viya dissatīti",
  "tika-s0402t29:13_7": "tannivattanatthaṁ bhagavato adhippāyaṁ vivaranto ‘‘sandhāyabhāsitamidaṁ vacana’’nti dīpeti ‘‘nirayādīhi",
  "tika-s0402t29:13_8": "avippamuttattā’’tiādinā.",
  "tika-s0402t29:13_9": "Na hi tassa upacārajjhānato balavataraṁ akusalaṁ atthīti.",
  "tika-s0402t29:13_10": "Iminā tato cavantānaṁ upacārajjhānameva paṭisandhijanakaṁ kammanti dīpeti.",
  "tika-s0402t29:13_11": "Adhikaṁ payasati payujjati etenāti adhippayāso,",
  "tika-s0402t29:13_12": "savisesaṁ itikattabbakiriyā.",
  "tika-s0402t29:13_13": "Tenāha ‘‘adhikappayogo’’ti.",
  "tika-s0402t29:13_14": "Sesamettha uttānameva.",
  "tika-s0402t29:14_0": "Āneñjasuttavaṇṇanā niṭṭhitā.",
  "tika-s0402t29:15_0": "5. Vipattisampadāsuttavaṇṇanā",
  "tika-s0402t29:16_0": "118.",
  "tika-s0402t29:16_1": "Pañcame dinnanti deyyadhammasīsena dānaṁ vuttanti āha ‘‘dinnassa phalābhāvaṁ sandhāya vadatī’’ti.",
  "tika-s0402t29:16_2": "Dinnaṁ pana annādivatthuṁ kathaṁ paṭikkhipati.",
  "tika-s0402t29:16_3": "Esa nayo ‘‘yiṭṭhaṁ huta’’nti etthāpi.",
  "tika-s0402t29:16_4": "Mahāyāgoti sabbasādhāraṇaṁ mahādānaṁ.",
  "tika-s0402t29:16_5": "Paheṇakasakkāroti pāhunakānaṁ kātabbasakkāro.",
  "tika-s0402t29:16_6": "Phalanti ānisaṁsaphalaṁ nissandaphalañca.",
  "tika-s0402t29:16_7": "Vipākoti sadisaphalaṁ.",
  "tika-s0402t29:16_8": "Paraloke ṭhitassa ayaṁ loko natthīti paraloke ṭhitassa kammunā laddhabbo ayaṁ loko na hoti.",
  "tika-s0402t29:16_9": "Idhaloke ṭhitassapi paraloko natthīti idhaloke ṭhitassa kammunā laddhabbo paraloko na hoti.",
  "tika-s0402t29:16_10": "Tattha kāraṇamāha ‘‘sabbe tattha tattheva ucchijjantī’’ti.",
  "tika-s0402t29:16_11": "Ime sattā yattha yattha bhavayonigatiādīsu ṭhitā,",
  "tika-s0402t29:16_12": "tattha tattheva ucchijjanti,",
  "tika-s0402t29:16_13": "dvayavināsena vinassanti.",
  "tika-s0402t29:17_0": "Phalābhāvavasenāti mātāpitūsu sammāpaṭipattimicchāpaṭipattīnaṁ phalassa abhāvavasena ‘‘natthi mātā,",
  "tika-s0402t29:17_1": "natthi pitā’’ti vadati,",
  "tika-s0402t29:17_2": "na mātāpitūnaṁ,",
  "tika-s0402t29:17_3": "nāpi tesu sammāpaṭipattimicchāpaṭipattīnaṁ abhāvavasena tesaṁ lokapaccakkhattā.",
  "tika-s0402t29:17_4": "Pubbuḷakassa viya imesaṁ sattānaṁ uppādo nāma kevalo,",
  "tika-s0402t29:17_5": "na ca khanapubbakoti dassanatthaṁ ‘‘natthi sattā opapātikā’’ti vuttanti āha ‘‘cavitvā uppajjanakā sattā nāma natthīti vadatī’’ti.",
  "tika-s0402t29:17_6": "Sayaṁ abhiññā sacchikatvā pavedentīti ye imañca lokaṁ parañca lokaṁ abhivisiṭṭhāya paññāya sayaṁ paccakkhaṁ katvā pavedenti,",
  "tika-s0402t29:17_7": "te natthīti sabbaññubuddhānaṁ abhāvaṁ dīpeti.",
  "tika-s0402t29:18_0": "Vipattisampadāsuttavaṇṇanā niṭṭhitā.",
  "tika-s0402t29:19_0": "6-7. Apaṇṇakasuttādivaṇṇanā",
  "tika-s0402t29:20_0": "119-120.",
  "tika-s0402t29:20_1": "Chaṭṭhe chahi talehi samannāgato pāsakoti catūsu passesu cattāri talāni,",
  "tika-s0402t29:20_2": "dvīsu koṭīsu dve talānīti evaṁ chahi talehi samannāgato pāsakakīḷāpasutānaṁ maṇisadiso pāsakaviseso.",
  "tika-s0402t29:20_3": "Sattamaṁ uttānameva.",
  "tika-s0402t29:21_0": "Apaṇṇakasuttādivaṇṇanā niṭṭhitā.",
  "tika-s0402t29:22_0": "8. Paṭhamasoceyyasuttavaṇṇanā",
  "tika-s0402t29:23_0": "121. Aṭṭhame sucibhāvoti kilesāsucivigamena suddhabhāvo asaṁkiliṭṭhabhāvo, atthato kāyasucaritādīni.",
  "tika-s0402t29:24_0": "Paṭhamasoceyyasuttavaṇṇanā niṭṭhitā.",
  "tika-s0402t29:25_0": "9. Dutiyasoceyyasuttavaṇṇanā",
  "tika-s0402t29:26_0": "122.",
  "tika-s0402t29:26_1": "Navame samucchedavasena pahīnasabbakāyaduccaritatāya kāye,",
  "tika-s0402t29:26_2": "kāyena vā suci kāyasuci.",
  "tika-s0402t29:26_3": "Tenāha ‘‘kāyadvāre’’tiādi.",
  "tika-s0402t29:26_4": "Soceyyasampannanti paṭippassaddhakilesattā parisuddhāya soceyyasampattiyā upetaṁ.",
  "tika-s0402t29:26_5": "Ninhātā aggamaggasalilena vikkhālitā pāpā etenāti ninhātapāpako,",
  "tika-s0402t29:26_6": "khīṇāsavo.",
  "tika-s0402t29:26_7": "Tenāha ‘‘khīṇāsavova kathito’’ti.",
  "tika-s0402t29:27_0": "Dutiyasoceyyasuttavaṇṇanā niṭṭhitā.",
  "tika-s0402t29:28_0": "10. Moneyyasuttavaṇṇanā",
  "tika-s0402t29:29_0": "123.",
  "tika-s0402t29:29_1": "Dasame munino bhāvā moneyyāni,",
  "tika-s0402t29:29_2": "yehi dhammehi ubhayahitamunanato muni nāma hoti,",
  "tika-s0402t29:29_3": "te munibhāvakarā moneyyā paṭipadā dhammā eva vuttā.",
  "tika-s0402t29:29_4": "Munino vā etāni moneyyāni,",
  "tika-s0402t29:29_5": "yathāvuttadhammā eva.",
  "tika-s0402t29:29_6": "Tattha yasmā kāyena akattabbassa akaraṇaṁ,",
  "tika-s0402t29:29_7": "kattabbassa ca karaṇaṁ ,",
  "tika-s0402t29:29_8": "‘‘atthi imasmiṁ kāye kesā’’tiādinā (dī. ni. 2.377; ma. ni. 1.110; saṁ. ni. 4.127; khu. pā.",
  "tika-s0402t29:29_9": "3.dvattiṁsākāra) kāyasaṅkhātassa ārammaṇassa jānanaṁ,",
  "tika-s0402t29:29_10": "kāyassa ca samudayato atthaṅgamato assādato ādīnavato nissaraṇato ca yāthāvato parijānanatā,",
  "tika-s0402t29:29_11": "tathā parijānanavasena pana pavatto vipassanāmaggo,",
  "tika-s0402t29:29_12": "tena ca kāye chandarāgassa pajahanaṁ,",
  "tika-s0402t29:29_13": "kāyasaṅkhāraṁ nirodhetvā pattabbasamāpatti vā,",
  "tika-s0402t29:29_14": "sabbe ete kāyamukhena pavattā moneyyappaṭipadā dhammā kāyamoneyyaṁ nāma.",
  "tika-s0402t29:29_15": "Tasmā tamatthaṁ dassetuṁ ‘‘katamaṁ kāyamoneyyaṁ?",
  "tika-s0402t29:29_16": "Tividhakāyaduccaritassa pahānaṁ kāyamoneyyaṁ,",
  "tika-s0402t29:29_17": "tividhakāyasucaritampi kāyamoneyya’’ntiādinā (mahāni.",
  "tika-s0402t29:29_18": "14) pāḷi āgatā.",
  "tika-s0402t29:29_19": "Idhāpi teneva pāḷinayena atthaṁ dassento ‘‘tividhakāyaduccaritappahānaṁ kāyamoneyyaṁ nāmā’’tiādimāha.",
  "tika-s0402t29:30_0": "Idāni ‘‘katamaṁ vacīmoneyyaṁ?",
  "tika-s0402t29:30_1": "Catubbidhavacīduccaritassa pahānaṁ vacīmoneyyaṁ,",
  "tika-s0402t29:30_2": "catubbidhaṁ vacīsucaritaṁ,",
  "tika-s0402t29:30_3": "vācārammaṇe ñāṇaṁ,",
  "tika-s0402t29:30_4": "vācāpariññā,",
  "tika-s0402t29:30_5": "pariññāsahagato maggo,",
  "tika-s0402t29:30_6": "vācāya chandarāgassa pahānaṁ,",
  "tika-s0402t29:30_7": "vacīsaṅkhāranirodho dutiyajjhānasamāpatti vacīmoneyya’’nti imāya pāḷiyā vuttamatthaṁ atidīpento ‘‘vacīmoneyyepi eseva nayo’’tiādimāha.",
  "tika-s0402t29:30_8": "Tattha copanavācañceva saddavācañca ārabbha pavattā paññā vācārammaṇe ñāṇaṁ.",
  "tika-s0402t29:30_9": "Tassā vācāya samudayādito parijānanaṁ vācāpariññā.",
  "tika-s0402t29:31_0": "‘‘Katamaṁ manomoneyyaṁ?",
  "tika-s0402t29:31_1": "Tividhamanoduccaritassa pahānaṁ manomoneyyaṁ,",
  "tika-s0402t29:31_2": "tividhaṁ manosuccaritaṁ,",
  "tika-s0402t29:31_3": "manārammaṇe ñāṇaṁ,",
  "tika-s0402t29:31_4": "manapariññā,",
  "tika-s0402t29:31_5": "pariññāsahagato maggo,",
  "tika-s0402t29:31_6": "manasmiṁ chandarāgassa pahānaṁ,",
  "tika-s0402t29:31_7": "cittasaṅkhāranirodho saññāvedayitanirodhasamāpatti manomoneyya’’nti imāya pāḷiyā āgatanayena atthaṁ vibhāvento",
  "tika-s0402t29:31_8": "‘‘manomoneyyepi imināva nayena atthaṁ ñatvā’’tiādimāha.",
  "tika-s0402t29:31_9": "Tattha ca ekāsītividhaṁ lokiyacittaṁ ārabbha pavattañāṇaṁ manārammaṇe ñāṇaṁ.",
  "tika-s0402t29:31_10": "Tassa samudayādito parijānanaṁ manapariññāti ayaṁ viseso.",
  "tika-s0402t29:32_0": "Moneyyasuttavaṇṇanā niṭṭhitā.",
  "tika-s0402t29:33_0": "Āpāyikavaggavaṇṇanā niṭṭhitā."
}