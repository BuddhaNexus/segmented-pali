{
  "atk-s0504a0:0_0": "Namo tassa bhagavato arahato sammāsambuddhassa",
  "atk-s0504a0:1_0": "Khuddakanikāye",
  "atk-s0504a0:2_0": "Itivuttaka-aṭṭhakathā",
  "atk-s0504a0:3_0": "Ganthārambhakathā",
  "atk-s0504a0:4_0": "Mahākāruṇikaṁ nāthaṁ, ñeyyasāgarapāraguṁ;",
  "atk-s0504a0:5_0": "Vande nipuṇagambhīra-vicitranayadesanaṁ.",
  "atk-s0504a0:6_0": "Vijjācaraṇasampannā, yena niyyanti lokato;",
  "atk-s0504a0:7_0": "Vande tamuttamaṁ dhammaṁ, sammāsambuddhapūjitaṁ.",
  "atk-s0504a0:8_0": "Sīlādiguṇasampanno, ṭhito maggaphalesu yo;",
  "atk-s0504a0:9_0": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0504a0:10_0": "Vandanājanitaṁ puññaṁ, iti yaṁ ratanattaye;",
  "atk-s0504a0:11_0": "Hatantarāyo sabbattha, hutvāhaṁ tassa tejasā.",
  "atk-s0504a0:12_0": "Ekakādippabhedena, desitāni mahesinā;",
  "atk-s0504a0:13_0": "Lobhādīnaṁ pahānāni, dīpanāni visesato.",
  "atk-s0504a0:14_0": "Suttāni ekato katvā, itivuttapadakkharaṁ;",
  "atk-s0504a0:15_0": "Dhammasaṅgāhakā therā, saṅgāyiṁsu mahesayo.",
  "atk-s0504a0:16_0": "Itivuttakamicceva, nāmena vasino pure;",
  "atk-s0504a0:17_0": "Yaṁ khuddakanikāyasmiṁ, gambhīratthapadakkamaṁ.",
  "atk-s0504a0:18_0": "Tassa gambhīrañāṇehi, ogāhetabbabhāvato;",
  "atk-s0504a0:19_0": "Kiñcāpi dukkarā kātuṁ, atthasaṁvaṇṇanā mayā.",
  "atk-s0504a0:20_0": "Sahasaṁvaṇṇanaṁ yasmā, dharate satthu sāsanaṁ;",
  "atk-s0504a0:21_0": "Pubbācariyasīhānaṁ, tiṭṭhateva vinicchayo.",
  "atk-s0504a0:22_0": "Tasmā taṁ avalambitvā, ogāhetvāna pañcapi;",
  "atk-s0504a0:23_0": "Nikāye upanissāya, porāṇaṭṭhakathānayaṁ.",
  "atk-s0504a0:24_0": "Nissitaṁ vācanāmaggaṁ, suvisuddhaṁ anākulaṁ;",
  "atk-s0504a0:25_0": "Mahāvihāravāsīnaṁ, nipuṇatthavinicchayaṁ.",
  "atk-s0504a0:26_0": "Punappunāgataṁ atthaṁ, vajjayitvāna sādhukaṁ;",
  "atk-s0504a0:27_0": "Yathābalaṁ karissāmi, itivuttakavaṇṇanaṁ.",
  "atk-s0504a0:28_0": "Iti ākaṅkhamānassa, saddhammassa ciraṭṭhitiṁ;",
  "atk-s0504a0:29_0": "Vibhajantassa tassatthaṁ, nisāmayatha sādhavoti.",
  "atk-s0504a0:30_0": "Tattha itivuttakaṁ nāma ekakanipāto,",
  "atk-s0504a0:30_1": "dukanipāto,",
  "atk-s0504a0:30_2": "tikanipāto,",
  "atk-s0504a0:30_3": "catukkanipātoti catunipātasaṅgahaṁ.",
  "atk-s0504a0:30_4": "Tampi vinayapiṭakaṁ,",
  "atk-s0504a0:30_5": "suttantapiṭakaṁ,",
  "atk-s0504a0:30_6": "abhidhammapiṭakanti tīsu piṭakesu suttantapiṭakapariyāpannaṁ;",
  "atk-s0504a0:30_7": "dīghanikāyo majjhimanikāyo,",
  "atk-s0504a0:30_8": "saṁyuttanikāyo,",
  "atk-s0504a0:30_9": "aṅguttaranikāyo,",
  "atk-s0504a0:30_10": "khuddakanikāyoti pañcasu nikāyesu khuddakanikāyapariyāpannaṁ; suttaṁ, geyyaṁ,",
  "atk-s0504a0:30_11": "veyyākaraṇaṁ, gāthā, udānaṁ,",
  "atk-s0504a0:30_12": "itivuttakaṁ, jātakaṁ,",
  "atk-s0504a0:30_13": "abbhutadhammaṁ,",
  "atk-s0504a0:30_14": "vedallanti navasu sāsanaṅgesu itivuttakaṅgabhūtaṁ.",
  "atk-s0504a0:31_0": "“Dvāsīti buddhato gaṇhiṁ, dvesahassāni bhikkhuto;",
  "atk-s0504a0:32_0": "Caturāsīti sahassāni, ye me dhammā pavattino”ti. –",
  "atk-s0504a0:33_0": "Evaṁ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṁ.",
  "atk-s0504a0:33_1": "Suttato ekakanipāte tāva sattavīsati suttāni,",
  "atk-s0504a0:33_2": "dukanipāte dvāvīsati,",
  "atk-s0504a0:33_3": "tikanipāte paññāsa,",
  "atk-s0504a0:33_4": "catukkanipāte terasāti dvādasādhikasuttasatasaṅgahaṁ.",
  "atk-s0504a0:33_5": "Tassa nipātesu ekakanipāto ādi,",
  "atk-s0504a0:33_6": "vaggesu pāṭibhogavaggo,",
  "atk-s0504a0:33_7": "suttesu lobhasuttaṁ.",
  "atk-s0504a0:33_8": "Tassāpi “vuttañhetaṁ bhagavatā”tiādikaṁ āyasmatā ānandena paṭhamamahāsaṅgītikāle vuttaṁ nidānamādi.",
  "atk-s0504a0:33_9": "Sā panāyaṁ paṭhamamahāsaṅgīti vinayapiṭake tantimāruḷhā eva.",
  "atk-s0504a0:33_10": "Yo panettha nidānakosallatthaṁ vattabbo kathāmaggo,",
  "atk-s0504a0:33_11": "sopi sumaṅgalavilāsiniyā dīghanikāya-aṭṭhakathāya vitthārato vuttoyevāti tattha vuttanayeneva veditabbo.",
  "atk-s0504a0:34_0": "Nidānavaṇṇanā",
  "atk-s0504a0:35_0": "Yaṁ panetaṁ vuttañhetaṁ bhagavatātiādikaṁ nidānaṁ.",
  "atk-s0504a0:35_1": "Ekadhammaṁ,",
  "atk-s0504a0:35_2": "bhikkhave,",
  "atk-s0504a0:35_3": "pajahathātiādikaṁ suttaṁ.",
  "atk-s0504a0:35_4": "Tattha vuttaṁ bhagavatātiādīni nāmapadāni.",
  "atk-s0504a0:35_5": "Itīti nipātapadaṁ.",
  "atk-s0504a0:35_6": "Pajahathāti ettha pa-iti upasaggapadaṁ,",
  "atk-s0504a0:35_7": "jahathā-ti ākhyātapadaṁ.",
  "atk-s0504a0:35_8": "Iminā nayena sabbattha padavibhāgo veditabbo.",
  "atk-s0504a0:36_0": "Atthato pana vuttasaddo tāva saupasaggo anupasaggo ca vapane vāpasamakaraṇe kesohāraṇe jīvitavuttiyaṁ",
  "atk-s0504a0:36_1": "pavuttabhāve pāvacanabhāvena pavattite ajjhesane kathaneti evamādīsu dissati.",
  "atk-s0504a0:36_2": "Tathā hesa –",
  "atk-s0504a0:37_0": "“Gāvo tassa pajāyanti, khette vuttaṁ virūhati;",
  "atk-s0504a0:38_0": "Vuttānaṁ phalamasnāti, yo mittānaṁ na dubbhatī”ti. –",
  "atk-s0504a0:39_0": "Ādīsu vapane āgato.",
  "atk-s0504a0:39_1": "“No ca kho paṭivutta”ntiādīsu aṭṭhadantakādīhi vāpasamakaraṇe.",
  "atk-s0504a0:39_2": "“Kāpaṭiko māṇavo daharo vuttasiro”tiādīsu kesohāraṇe.",
  "atk-s0504a0:39_3": "“Pannalomo paradattavutto migabhūtena cetasā viharatī”tiādīsu jīvitavuttiyaṁ.",
  "atk-s0504a0:39_4": "“Seyyathāpi nāma paṇḍupalāso bandhanā pavutto abhabbo haritatthāyā”tiādīsu bandhanato pavuttabhāve.",
  "atk-s0504a0:39_5": "“Yesamidaṁ etarahi, brāhmaṇā,",
  "atk-s0504a0:39_6": "porāṇaṁ mantapadaṁ gītaṁ pavuttaṁ samihita”ntiādīsu pāvacanabhāvena pavattite.",
  "atk-s0504a0:39_7": "Loke pana –",
  "atk-s0504a0:39_8": "“vutto gaṇo vutto pārāyano”tiādīsu ajjhene.",
  "atk-s0504a0:39_9": "“Vuttaṁ kho panetaṁ bhagavatā dhammadāyādā me,",
  "atk-s0504a0:39_10": "bhikkhave, bhavatha,",
  "atk-s0504a0:39_11": "mā āmisadāyādā”tiādīsu kathane.",
  "atk-s0504a0:39_12": "Idhāpi kathane daṭṭhabbo.",
  "atk-s0504a0:39_13": "Tasmā vuttaṁ kathitaṁ bhāsitanti attho.",
  "atk-s0504a0:40_0": "Dutiyo pana vuttasaddo vacane ciṇṇabhāve ca veditabbo.",
  "atk-s0504a0:40_1": "Hi-iti jātu vibyattanti etasmiṁ atthe nipāto.",
  "atk-s0504a0:40_2": "So idāni vuccamānasuttassa bhagavato vibyattaṁ bhāsitabhāvaṁ joteti.",
  "atk-s0504a0:40_3": "Vācakasaddasannidhāne hi payuttā nipātā.",
  "atk-s0504a0:40_4": "Tehi vattabbamatthaṁ jotenti.",
  "atk-s0504a0:40_5": "Etanti ayaṁ etasaddo –",
  "atk-s0504a0:41_0": "“Yo ca buddhañca dhammañca, saṅghañca saraṇaṁ gato;",
  "atk-s0504a0:42_0": "Cattāri ariyasaccāni, sammappaññāya passati.",
  "atk-s0504a0:43_0": "“Dukkhaṁ dukkhasamuppādaṁ, dukkhassa ca atikkamaṁ;",
  "atk-s0504a0:44_0": "Ariyañcaṭṭhaṅgikaṁ maggaṁ, dukkhūpasamagāminaṁ.",
  "atk-s0504a0:45_0": "“Etaṁ kho saraṇaṁ khemaṁ, etaṁ saraṇamuttamaṁ;",
  "atk-s0504a0:46_0": "Etaṁ saraṇamāgamma, sabbadukkhā pamuccatī”ti. –",
  "atk-s0504a0:47_0": "Ādīsu yathāvutte āsannapaccakkhe āgato.",
  "atk-s0504a0:47_1": "“Appamattakaṁ kho panetaṁ,",
  "atk-s0504a0:47_2": "bhikkhave,",
  "atk-s0504a0:47_3": "oramattakaṁ sīlamattakaṁ,",
  "atk-s0504a0:47_4": "yena puthujjano tathāgatassa vaṇṇaṁ vadamāno vadeyyā”tiādīsu pana vakkhamāne āsannapaccakkhe.",
  "atk-s0504a0:47_5": "Idhāpi vakkhamāneyeva daṭṭhabbo.",
  "atk-s0504a0:47_6": "Saṅgāyanavasena vakkhamānañhi suttaṁ dhammabhaṇḍāgārikena buddhiyaṁ ṭhapetvā tadā “eta”nti vuttaṁ.",
  "atk-s0504a0:48_0": "Bhagavatāti ettha bhagavāti garuvacanaṁ.",
  "atk-s0504a0:48_1": "Garuṁ hi loke bhagavāti vadanti.",
  "atk-s0504a0:48_2": "Tathāgato ca sabbaguṇavisiṭṭhatāya sattānaṁ garu,",
  "atk-s0504a0:48_3": "tasmā bhagavāti veditabbo.",
  "atk-s0504a0:48_4": "Porāṇehipi vuttaṁ –",
  "atk-s0504a0:49_0": "“Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0504a0:50_0": "Garu gāravayutto so, bhagavā tena vuccatī”ti.",
  "atk-s0504a0:51_0": "Seṭṭhavācakañhi vacanaṁ seṭṭhaguṇasahacaraṇato seṭṭhanti vuttaṁ.",
  "atk-s0504a0:51_1": "Atha vā vuccatīti vacanaṁ, attho.",
  "atk-s0504a0:51_2": "Tasmā bhagavātivacanaṁ seṭṭhanti bhagavāti iminā vacanena vacanīyo yo attho,",
  "atk-s0504a0:51_3": "so seṭṭhoti attho.",
  "atk-s0504a0:51_4": "Bhagavāti vacanamuttamanti etthāpi eseva nayo.",
  "atk-s0504a0:51_5": "Gāravayuttoti garubhāvayutto garuguṇayogato,",
  "atk-s0504a0:51_6": "garukaraṇaṁ vā sātisayaṁ arahatīti gāravayutto,",
  "atk-s0504a0:51_7": "gāravārahoti attho.",
  "atk-s0504a0:51_8": "Evaṁ guṇavisiṭṭhasattuttamagarugāravādhivacanametaṁ yadidaṁ bhagavāti. Apica –",
  "atk-s0504a0:52_0": "“Bhagī bhajī bhāgī vibhattavā iti,",
  "atk-s0504a0:53_0": "Akāsi bhagganti garūti bhāgyavā;",
  "atk-s0504a0:54_0": "Bahūhi ñāyehi subhāvitattano,",
  "atk-s0504a0:55_0": "Bhavantago so bhagavāti vuccatī”ti. –",
  "atk-s0504a0:56_0": "Niddese āgatanayena –",
  "atk-s0504a0:57_0": "“Bhāgyavā bhaggavā yutto, bhagehi ca vibhattavā;",
  "atk-s0504a0:58_0": "Bhattavā vantagamano, bhavesu bhagavā tato”ti.",
  "atk-s0504a0:59_0": "Imissā gāthāya ca vasena bhagavāti padassa attho vattabbo.",
  "atk-s0504a0:59_1": "So panāyaṁ attho sabbākārena visuddhimagge buddhānussatiniddese vuttoti.",
  "atk-s0504a0:59_2": "Tattha vuttanayeneva veditabbo.",
  "atk-s0504a0:60_0": "Aparo nayo –",
  "atk-s0504a0:60_1": "bhāgavāti bhagavā,",
  "atk-s0504a0:60_2": "bhatavāti bhagavā,",
  "atk-s0504a0:60_3": "bhāge vanīti bhagavā,",
  "atk-s0504a0:60_4": "bhage vanīti bhagavā,",
  "atk-s0504a0:60_5": "bhattavāti bhagavā,",
  "atk-s0504a0:60_6": "bhage vamīti bhagavā,",
  "atk-s0504a0:60_7": "bhāge vamīti bhagavā.",
  "atk-s0504a0:61_0": "“Bhāgavā bhatavā bhāge, bhage ca vani bhattavā;",
  "atk-s0504a0:62_0": "Bhage vami tathā bhāge, vamīti bhagavā jino”.",
  "atk-s0504a0:63_0": "Tattha kathaṁ bhāgavāti bhagavā?",
  "atk-s0504a0:63_1": "Ye te sīlādayo dhammakkhandhā guṇakoṭṭhāsā,",
  "atk-s0504a0:63_2": "te anaññasādhāraṇā niratisayā tathāgatassa atthi upalabbhanti.",
  "atk-s0504a0:63_3": "Tathā hissa sīlaṁ, samādhi, paññā, vimutti,",
  "atk-s0504a0:63_4": "vimuttiñāṇadassanaṁ, hirī, ottappaṁ, saddhā, vīriyaṁ, sati,",
  "atk-s0504a0:63_5": "sampajaññaṁ,",
  "atk-s0504a0:63_6": "sīlavisuddhi,",
  "atk-s0504a0:63_7": "cittavisuddhi,",
  "atk-s0504a0:63_8": "diṭṭhivisuddhi, samatho,",
  "atk-s0504a0:63_9": "vipassanā,",
  "atk-s0504a0:63_10": "tīṇi kusalamūlāni,",
  "atk-s0504a0:63_11": "tīṇi sucaritāni,",
  "atk-s0504a0:63_12": "tayo sammāvitakkā,",
  "atk-s0504a0:63_13": "tisso anavajjasaññā,",
  "atk-s0504a0:63_14": "tisso dhātuyo,",
  "atk-s0504a0:63_15": "cattāro satipaṭṭhānā,",
  "atk-s0504a0:63_16": "cattāro sammappadhānā,",
  "atk-s0504a0:63_17": "cattāro iddhipādā,",
  "atk-s0504a0:63_18": "cattāro ariyamaggā,",
  "atk-s0504a0:63_19": "cattāri ariyaphalāni,",
  "atk-s0504a0:63_20": "catasso paṭisambhidā,",
  "atk-s0504a0:63_21": "catuyoniparicchedakañāṇāni,",
  "atk-s0504a0:63_22": "cattāro ariyavaṁsā,",
  "atk-s0504a0:63_23": "cattāri vesārajjañāṇāni,",
  "atk-s0504a0:63_24": "pañca padhāniyaṅgāni,",
  "atk-s0504a0:63_25": "pañcaṅgiko sammāsamādhi,",
  "atk-s0504a0:63_26": "pañcañāṇiko sammāsamādhi,",
  "atk-s0504a0:63_27": "pañcindriyāni,",
  "atk-s0504a0:63_28": "pañca balāni,",
  "atk-s0504a0:63_29": "pañca nissāraṇīyā dhātuyo,",
  "atk-s0504a0:63_30": "pañca vimuttāyatanañāṇāni,",
  "atk-s0504a0:63_31": "pañca vimuttiparipācanīyā saññā,",
  "atk-s0504a0:63_32": "cha anussatiṭṭhānāni,",
  "atk-s0504a0:63_33": "cha gāravā,",
  "atk-s0504a0:63_34": "cha nissāraṇīyā dhātuyo,",
  "atk-s0504a0:63_35": "cha satatavihārā,",
  "atk-s0504a0:63_36": "cha anuttariyāni,",
  "atk-s0504a0:63_37": "cha nibbedhabhāgiyā saññā,",
  "atk-s0504a0:63_38": "cha abhiññā,",
  "atk-s0504a0:63_39": "cha asādhāraṇañāṇāni,",
  "atk-s0504a0:63_40": "satta aparihāniyā dhammā,",
  "atk-s0504a0:63_41": "satta ariyadhanāni,",
  "atk-s0504a0:63_42": "satta bojjhaṅgā,",
  "atk-s0504a0:63_43": "satta sappurisadhammā,",
  "atk-s0504a0:63_44": "satta nijjaravatthūni,",
  "atk-s0504a0:63_45": "satta saññā,",
  "atk-s0504a0:63_46": "satta dakkhiṇeyyapuggaladesanā,",
  "atk-s0504a0:63_47": "satta khīṇāsavabaladesanā,",
  "atk-s0504a0:63_48": "aṭṭha paññāpaṭilābhahetudesanā,",
  "atk-s0504a0:63_49": "aṭṭhasammattāni,",
  "atk-s0504a0:63_50": "aṭṭha lokadhammātikkamo,",
  "atk-s0504a0:63_51": "aṭṭha ārambhavatthūni,",
  "atk-s0504a0:63_52": "aṭṭha akkhaṇadesanā,",
  "atk-s0504a0:63_53": "aṭṭha mahāpurisavitakkā,",
  "atk-s0504a0:63_54": "aṭṭha abhibhāyatanadesanā,",
  "atk-s0504a0:63_55": "aṭṭha vimokkhā,",
  "atk-s0504a0:63_56": "nava yonisomanasikāramūlakā dhammā,",
  "atk-s0504a0:63_57": "nava pārisuddhipadhāniyaṅgāni,",
  "atk-s0504a0:63_58": "nava sattāvāsadesanā,",
  "atk-s0504a0:63_59": "nava āghātappaṭivinayā,",
  "atk-s0504a0:63_60": "nava saññā,",
  "atk-s0504a0:63_61": "nava nānattā,",
  "atk-s0504a0:63_62": "nava anupubbavihārā,",
  "atk-s0504a0:63_63": "dasa nāthakaraṇā dhammā,",
  "atk-s0504a0:63_64": "dasa kasiṇāyatanāni,",
  "atk-s0504a0:63_65": "dasa kusalakammapathā,",
  "atk-s0504a0:63_66": "dasa sammattāni,",
  "atk-s0504a0:63_67": "dasa ariyavāsā,",
  "atk-s0504a0:63_68": "dasa asekkhā dhammā,",
  "atk-s0504a0:63_69": "dasa tathāgatabalāni,",
  "atk-s0504a0:63_70": "ekādasa mettānisaṁsā,",
  "atk-s0504a0:63_71": "dvādasa dhammacakkākārā,",
  "atk-s0504a0:63_72": "terasa dhutaguṇā,",
  "atk-s0504a0:63_73": "cuddasa buddhañāṇāni,",
  "atk-s0504a0:63_74": "pañcadasa vimuttiparipācanīyā dhammā,",
  "atk-s0504a0:63_75": "soḷasavidhā ānāpānassati,",
  "atk-s0504a0:63_76": "soḷasa aparantapanīyā dhammā,",
  "atk-s0504a0:63_77": "aṭṭhārasa buddhadhammā,",
  "atk-s0504a0:63_78": "ekūnavīsati paccavekkhaṇañāṇāni,",
  "atk-s0504a0:63_79": "catucattālīsa ñāṇavatthūni,",
  "atk-s0504a0:63_80": "paññāsa udayabbayañāṇāni,",
  "atk-s0504a0:63_81": "paropaṇṇāsa kusaladhammā,",
  "atk-s0504a0:63_82": "sattasattati ñāṇavatthūni,",
  "atk-s0504a0:63_83": "catuvīsatikoṭisatasahassasamāpattisañcārimahāvajirañāṇaṁ,",
  "atk-s0504a0:63_84": "anantanayasamantapaṭṭhānapavicayapaccavekkhaṇadesanāñāṇāni,",
  "atk-s0504a0:63_85": "tathā anantāsu lokadhātūsu anantānaṁ sattānaṁ āsayādivibhāvanañāṇāni cāti,",
  "atk-s0504a0:63_86": "evamādayo anantā aparimāṇabhedā anaññasādhāraṇā niratisayā guṇabhāgā guṇakoṭṭhāsā vijjanti upalabbhanti.",
  "atk-s0504a0:63_87": "Tasmā yathāvuttavibhāgā guṇabhāgā assa atthīti bhāgavāti vattabbe.",
  "atk-s0504a0:63_88": "Ākārassa rassattaṁ katvā “bhagavā”ti vutto.",
  "atk-s0504a0:63_89": "Evaṁ tāva bhāgavāti bhagavā.",
  "atk-s0504a0:64_0": "“Yasmā sīlādayo sabbe, guṇabhāgā asesato;",
  "atk-s0504a0:65_0": "Vijjanti sugate tasmā, bhagavāti pavuccati”.",
  "atk-s0504a0:66_0": "Kathaṁ bhatavāti bhagavā?",
  "atk-s0504a0:66_1": "Ye te sabbalokahitāya ussukkamāpannehi manussattādike aṭṭha dhamme samodhānetvā sammāsambodhiyā katamahābhinīhārehi",
  "atk-s0504a0:66_2": "mahābodhisattehi paripūretabbā dānapāramī,",
  "atk-s0504a0:66_3": "sīlanekkhammapaññāvīriyakhantisaccaadhiṭṭhānamettāupekkhāpāramīti dasa pāramiyo,",
  "atk-s0504a0:66_4": "dasa upapāramiyo,",
  "atk-s0504a0:66_5": "dasa paramatthapāramiyoti samatiṁsa pāramiyo,",
  "atk-s0504a0:66_6": "dānādīni cattāri saṅgahavatthūni,",
  "atk-s0504a0:66_7": "cattāri adhiṭṭhānāni,",
  "atk-s0504a0:66_8": "attapariccāgo,",
  "atk-s0504a0:66_9": "nayanadhanarajjaputtadārapariccāgoti pañca mahāpariccāgā,",
  "atk-s0504a0:66_10": "pubbayogo,",
  "atk-s0504a0:66_11": "pubbacariyā,",
  "atk-s0504a0:66_12": "dhammakkhānaṁ,",
  "atk-s0504a0:66_13": "lokatthacariyā,",
  "atk-s0504a0:66_14": "ñātatthacariyā,",
  "atk-s0504a0:66_15": "buddhatthacariyāti evamādayo saṅkhepato vā puññasambhārañāṇasambhārā buddhakaradhammā,",
  "atk-s0504a0:66_16": "te mahābhinīhārato paṭṭhāya kappānaṁ satasahassādhikāni cattāri asaṅkhyeyyāni yathā hānabhāgiyā,",
  "atk-s0504a0:66_17": "saṁkilesabhāgiyā,",
  "atk-s0504a0:66_18": "ṭhitibhāgiyā,",
  "atk-s0504a0:66_19": "vā na honti;",
  "atk-s0504a0:66_20": "atha kho uttaruttari visesabhāgiyāva honti;",
  "atk-s0504a0:66_21": "evaṁ sakkaccaṁ nirantaraṁ anavasesato bhatā sambhatā assa atthīti bhatavāti bhagavā;",
  "atk-s0504a0:66_22": "niruttinayena takārassa gakāraṁ katvā.",
  "atk-s0504a0:66_23": "Atha vā bhatavāti teyeva yathāvutte buddhakaradhamme vuttanayena bhari sambhari paripūresīti attho.",
  "atk-s0504a0:66_24": "Evampi bhatavāti bhagavā.",
  "atk-s0504a0:67_0": "“Yasmā sambodhiyā sabbe, dānapāramiādike;",
  "atk-s0504a0:68_0": "Sambhāre bhatavā nātho, tasmāpi bhagavā mato”.",
  "atk-s0504a0:69_0": "Kathaṁ bhāge vanīti bhagavā?",
  "atk-s0504a0:69_1": "Ye te catuvīsatikoṭisatasahassasaṅkhā devasikaṁ vaḷañjanakasamāpattibhāgā,",
  "atk-s0504a0:69_2": "te anavasesato lokahitatthaṁ attano diṭṭhadhammasukhavihāratthañca niccakappaṁ vani bhaji sevi bahulamakāsīti bhāge vanīti bhagavā.",
  "atk-s0504a0:69_3": "Atha vā abhiññeyyesu dhammesu kusalādīsu khandhādīsu ca ye te pariññeyyādivasena saṅkhepato vā catubbidhā abhisamayabhāgā,",
  "atk-s0504a0:69_4": "vitthārato pana “cakkhu pariññeyyaṁ …pe…",
  "atk-s0504a0:69_5": "jarāmaraṇaṁ pariññeyya”ntiādinā aneke pariññeyyabhāgā,",
  "atk-s0504a0:69_6": "“cakkhussa samudayo pahātabbo…pe…",
  "atk-s0504a0:69_7": "jarāmaraṇassa samudayo pahātabbo”tiādinā pahātabbabhāgā,",
  "atk-s0504a0:69_8": "“cakkhussa nirodho sacchikātabbo…pe…",
  "atk-s0504a0:69_9": "jarāmaraṇassa nirodho sacchikātabbo”tiādinā sacchikātabbabhāgā,",
  "atk-s0504a0:69_10": "“cakkhunirodhagāminīpaṭipadā bhāvetabbā…pe…",
  "atk-s0504a0:69_11": "cattāro satipaṭṭhānā bhāvetabbā”tiādinā ca anekabhedā bhāvetabbabhāgā ca dhammā,",
  "atk-s0504a0:69_12": "te sabbe vani bhaji yathārahaṁ gocarabhāvanāsevanānaṁ vasena sevi.",
  "atk-s0504a0:69_13": "Evampi bhāge vanīti bhagavā.",
  "atk-s0504a0:69_14": "Atha vā ye ime sīlādayo dhammakkhandhā sāvakehi sādhāraṇā guṇakoṭṭhāsā guṇabhāgā,",
  "atk-s0504a0:69_15": "kinti nu kho te veneyyasantānesu patiṭṭhapeyyanti mahākaruṇāya vani abhipatthayi.",
  "atk-s0504a0:69_16": "Sā cassa abhipatthanā yathādhippetaphalāvahā ahosi.",
  "atk-s0504a0:69_17": "Evampi bhāge vanīti bhagavā.",
  "atk-s0504a0:70_0": "“Yasmā ñeyyasamāpatti-guṇabhāge tathāgato;",
  "atk-s0504a0:71_0": "Bhaji patthayi sattānaṁ, hitāya bhagavā tato”.",
  "atk-s0504a0:72_0": "Kathaṁ bhage vanīti bhagavā?",
  "atk-s0504a0:72_1": "Samāsato tāva katapuññehi payogasampannehi yathāvibhavaṁ bhajīyantīti bhagā,",
  "atk-s0504a0:72_2": "lokiyalokuttarā sampattiyo.",
  "atk-s0504a0:72_3": "Tattha lokiye tāva tathāgato sambodhito pubbe bodhisattabhūto paramukkaṁsagate vani bhaji sevi,",
  "atk-s0504a0:72_4": "yattha patiṭṭhāya niravasesato buddhakaradhamme samannānento buddhadhamme paripācesi.",
  "atk-s0504a0:72_5": "Buddhabhūto pana te niravajjasukhūpasaṁhite anaññasādhāraṇe lokuttarepi vani bhaji sevi.",
  "atk-s0504a0:72_6": "Vitthārato pana padesarajjaissariyacakkavattisampattidevarajjasampattiādivasena jhānavimokkhasamādhisamāpattiñāṇadassanamaggabhāvanāphala-",
  "atk-s0504a0:72_7": "sacchikiriyādiuttarimanussadhammavasena ca anekavihite anaññasādhāraṇe bhage vani bhaji sevi.",
  "atk-s0504a0:72_8": "Evaṁ bhage vanīti bhagavā.",
  "atk-s0504a0:73_0": "“Yā tā sampattiyo loke, yā ca lokuttarā puthū;",
  "atk-s0504a0:74_0": "Sabbā tā bhaji sambuddho, tasmāpi bhagavā mato”.",
  "atk-s0504a0:75_0": "Kathaṁ bhattavāti bhagavā?",
  "atk-s0504a0:75_1": "Bhattā daḷhabhattikā assa bahū atthīti bhagavā.",
  "atk-s0504a0:75_2": "Tathāgato hi mahākaruṇāsabbaññutaññāṇādiaparimitanirupamappabhāvaguṇavisesasamaṅgibhāvato sabbasattuttamo,",
  "atk-s0504a0:75_3": "sabbānatthaparihārapubbaṅgamāya niravasesahitasukhavidhānatapparāya niratisayāya payogasampattiyā sadevamanussāya",
  "atk-s0504a0:75_4": "pajāya accantūpakāritāya dvattiṁsamahāpurisalakkhaṇaasītianubyañjanabyāmappabhādi- anaññasādhāraṇaguṇavisesapaṭimaṇḍitarūpakāyatāya,",
  "atk-s0504a0:75_5": "yathābhuccaguṇādhigatena “itipi so bhagavā”tiādinayappavattena lokattayabyāpinā suvipulena suvisuddhena",
  "atk-s0504a0:75_6": "ca thutighosena samannāgatattā ukkaṁsapāramippattāsu appicchatāsantuṭṭhitādīsu suppatiṭṭhitabhāvato dasabalacatuvesārajjādiniratisayaguṇavisesasamaṅgibhāvato",
  "atk-s0504a0:75_7": "ca rūpappamāṇo rūpappasanno,",
  "atk-s0504a0:75_8": "ghosappamāṇo ghosappasanno,",
  "atk-s0504a0:75_9": "lūkhappamāṇo lūkhappasanno,",
  "atk-s0504a0:75_10": "dhammappamāṇo dhammappasannoti evaṁ catuppamāṇike lokasannivāse sabbathāpi pasādāvahabhāvena samantapāsādikattā",
  "atk-s0504a0:75_11": "aparimāṇānaṁ sattānaṁ sadevamanussānaṁ ādarabahumānagāravāyatanatāya paramapemasambhattiṭṭhānaṁ.",
  "atk-s0504a0:75_12": "Ye ca tassa ovāde patiṭṭhitā aveccappasādena samannāgatā honti,",
  "atk-s0504a0:75_13": "kenaci asaṁhāriyā tesaṁ sambhatti samaṇena vā brāhmaṇena vā devena vā mārena vā brahmunā vā.",
  "atk-s0504a0:75_14": "Tathā hi te attano jīvitapariccāgepi tattha pasādaṁ na pariccajanti,",
  "atk-s0504a0:75_15": "tassa vā āṇaṁ daḷhabhattibhāvato.",
  "atk-s0504a0:75_16": "Tenevāha –",
  "atk-s0504a0:76_0": "“Yo ve kataññū katavedi dhīro;",
  "atk-s0504a0:77_0": "Kalyāṇamitto daḷhabhatti ca hotī”ti. ;",
  "atk-s0504a0:78_0": "“Seyyathāpi,",
  "atk-s0504a0:78_1": "bhikkhave,",
  "atk-s0504a0:78_2": "mahāsamuddo ṭhitadhammo velaṁ nātivattati;",
  "atk-s0504a0:78_3": "evameva kho,",
  "atk-s0504a0:78_4": "bhikkhave,",
  "atk-s0504a0:78_5": "yaṁ mayā sāvakānaṁ sikkhāpadaṁ paññattaṁ,",
  "atk-s0504a0:78_6": "taṁ mama sāvakā jīvitahetupi nātikkamantī”ti ca.",
  "atk-s0504a0:79_0": "Evaṁ bhattavāti bhagavā niruttinayena ekassa takārassa lopaṁ katvā itarassa gakāraṁ katvā.",
  "atk-s0504a0:80_0": "“Guṇātisayayuttassa, yasmā lokahitesino;",
  "atk-s0504a0:81_0": "Sambhattā bahavo satthu, bhagavā tena vuccatī”ti.",
  "atk-s0504a0:82_0": "Kathaṁ bhage vamīti bhagavā?",
  "atk-s0504a0:82_1": "Yasmā tathāgato bodhisattabhūtopi purimāsu jātīsu pāramiyo pūrento bhagasaṅkhātaṁ siriṁ issariyaṁ yasañca",
  "atk-s0504a0:82_2": "vami uggiri kheḷapiṇḍaṁ viya anapekkho chaḍḍayi.",
  "atk-s0504a0:82_3": "Tathā hissa somanassakumārakāle,",
  "atk-s0504a0:82_4": "hatthipālakumārakāle,",
  "atk-s0504a0:82_5": "ayogharapaṇḍitakāle,",
  "atk-s0504a0:82_6": "mūgapakkhapaṇḍitakāle,",
  "atk-s0504a0:82_7": "cūḷasutasomakāleti evamādīsu nekkhammapāramipūraṇavasena devarajjasadisāya rajjasiriyā pariccattattabhāvānaṁ parimāṇaṁ natthi.",
  "atk-s0504a0:82_8": "Carimattabhāvepi hatthagataṁ cakkavattisiriṁ devalokādhipaccasadisaṁ catuddīpissariyaṁ cakkavattisampattisannissayaṁ",
  "atk-s0504a0:82_9": "sattaratanasamujjalaṁ yasañca tiṇāyapi amaññamāno nirapekkho pahāya abhinikkhamitvā sammāsambodhiṁ abhisambuddho.",
  "atk-s0504a0:82_10": "Tasmā ime siriādike bhage vamīti bhagavā.",
  "atk-s0504a0:82_11": "Atha vā bhāni nāma nakkhattāni,",
  "atk-s0504a0:82_12": "tehi samaṁ gacchanti pavattantīti bhagā,",
  "atk-s0504a0:82_13": "sineruyugandharauttarakuruhimavantādibhājanalokavisesasannissayā sobhā kappaṭṭhitiyabhāvato.",
  "atk-s0504a0:82_14": "Tepi bhagavā vami taṁnivāsisattāvāsasamatikkamanatotappaṭibaddhachandarāgappahānena pajahīti.",
  "atk-s0504a0:82_15": "Evampi bhage vamīti bhagavā.",
  "atk-s0504a0:83_0": "“Cakkavattisiriṁ yasmā, yasaṁ issariyaṁ sukhaṁ;",
  "atk-s0504a0:84_0": "Pahāsi lokacittañca, sugato bhagavā tato”.",
  "atk-s0504a0:85_0": "Kathaṁ bhāge vamīti bhagavā?",
  "atk-s0504a0:85_1": "Bhāgā nāma koṭṭhāsā.",
  "atk-s0504a0:85_2": "Te khandhāyatanadhātādivasena,",
  "atk-s0504a0:85_3": "tatthāpi rūpavedanādivasena,",
  "atk-s0504a0:85_4": "atītādivasena ca anekavidhā.",
  "atk-s0504a0:85_5": "Te ca bhagavā sabbaṁ papañcaṁ,",
  "atk-s0504a0:85_6": "sabbaṁ yogaṁ,",
  "atk-s0504a0:85_7": "sabbaṁ ganthaṁ,",
  "atk-s0504a0:85_8": "sabbaṁ saṁyojanaṁ,",
  "atk-s0504a0:85_9": "samucchinditvā amatadhātuṁ samadhigacchanto vami uggiri anapekkho chaḍḍayi,",
  "atk-s0504a0:85_10": "na paccāgami.",
  "atk-s0504a0:85_11": "Tathā hesa sabbatthakameva pathaviṁ, āpaṁ, tejaṁ, vāyaṁ, cakkhuṁ, sotaṁ, ghānaṁ, jīvhaṁ, kāyaṁ, manaṁ, rūpe, sadde, gandhe, rase,",
  "atk-s0504a0:85_12": "phoṭṭhabbe, dhamme,",
  "atk-s0504a0:85_13": "cakkhuviññāṇaṁ…pe…",
  "atk-s0504a0:85_14": "manoviññāṇaṁ,",
  "atk-s0504a0:85_15": "cakkhusamphassaṁ …pe…",
  "atk-s0504a0:85_16": "manosamphassaṁ,",
  "atk-s0504a0:85_17": "cakkhusamphassajaṁ vedanaṁ…pe…",
  "atk-s0504a0:85_18": "manosamphassajaṁ vedanaṁ,",
  "atk-s0504a0:85_19": "cakkhusamphassajaṁ saññaṁ…pe…",
  "atk-s0504a0:85_20": "manosamphassajaṁ saññaṁ;",
  "atk-s0504a0:85_21": "cakkhusamphassajaṁ cetanaṁ…pe…",
  "atk-s0504a0:85_22": "manosamphassajaṁ cetanaṁ;",
  "atk-s0504a0:85_23": "rūpataṇhaṁ …pe…",
  "atk-s0504a0:85_24": "dhammataṇhaṁ;",
  "atk-s0504a0:85_25": "rūpavitakkaṁ…pe…",
  "atk-s0504a0:85_26": "dhammavitakkaṁ;",
  "atk-s0504a0:85_27": "rūpavicāraṁ…pe…",
  "atk-s0504a0:85_28": "dhammavicārantiādinā anupadadhammavibhāgavasenapi sabbeva dhammakoṭṭhāse anavasesato vami uggiri anapekkhapariccāgena chaḍḍayi.",
  "atk-s0504a0:85_29": "Vuttañhetaṁ –",
  "atk-s0504a0:86_0": "“Yaṁ taṁ, ānanda,",
  "atk-s0504a0:86_1": "cattaṁ vantaṁ muttaṁ pahīnaṁ paṭinissaṭṭhaṁ,",
  "atk-s0504a0:86_2": "taṁ tathāgato puna paccāgamissatīti netaṁ ṭhānaṁ vijjatī”ti. –",
  "atk-s0504a0:87_0": "Evampi bhāge vamīti bhagavā.",
  "atk-s0504a0:87_1": "Atha vā bhāge vamīti sabbepi kusalākusale sāvajjānavajje hīnappaṇīte kaṇhasukkasappaṭibhāge dhamme ariyamaggañāṇamukhena",
  "atk-s0504a0:87_2": "vami uggiri anapekkho pariccaji pajahi,",
  "atk-s0504a0:87_3": "paresañca tathattāya dhammaṁ desesi.",
  "atk-s0504a0:87_4": "Vuttampi cetaṁ –",
  "atk-s0504a0:88_0": "“Dhammāpi vo,",
  "atk-s0504a0:88_1": "bhikkhave,",
  "atk-s0504a0:88_2": "pahātabbā pageva adhammā,",
  "atk-s0504a0:88_3": "kullūpamaṁ,",
  "atk-s0504a0:88_4": "vo bhikkhave,",
  "atk-s0504a0:88_5": "dhammaṁ desessāmi,",
  "atk-s0504a0:88_6": "nittharaṇatthāya no gahaṇatthāyā”tiādi. –",
  "atk-s0504a0:89_0": "Evampi bhāge vamīti bhagavā.",
  "atk-s0504a0:90_0": "“Khandhāyatanadhātādi-dhammabhedā mahesinā;",
  "atk-s0504a0:91_0": "Kaṇhasukkā yato vantā, tatopi bhagavā mato”.",
  "atk-s0504a0:92_0": "Tena vuttaṁ –",
  "atk-s0504a0:93_0": "“Bhāgavā bhatavā bhāge, bhage ca vani bhattavā;",
  "atk-s0504a0:94_0": "Bhage vami tathā bhāge, vamīti bhagavā jino”ti.",
  "atk-s0504a0:95_0": "Tena bhagavatā.",
  "atk-s0504a0:95_1": "Arahatāti kilesehi ārakattā,",
  "atk-s0504a0:95_2": "anavasesānaṁ vā kilesārīnaṁ hatattā,",
  "atk-s0504a0:95_3": "saṁsāracakkassa vā arānaṁ hatattā,",
  "atk-s0504a0:95_4": "paccayādīnaṁ arahattā,",
  "atk-s0504a0:95_5": "pāpakaraṇe rahābhāvāti imehi kāraṇehi arahatā.",
  "atk-s0504a0:95_6": "Ayamettha saṅkhepo.",
  "atk-s0504a0:95_7": "Vitthāro pana visuddhimagge vuttanayena veditabbo.",
  "atk-s0504a0:96_0": "Ettha ca bhagavatāti imināssa bhāgyavantatādīpanena kappānaṁ anekesu asaṅkhyeyyesu upacitapuññasambhārabhāvato",
  "atk-s0504a0:96_1": "satapuññalakkhaṇadharassa dvattiṁsamahāpurisalakkhaṇaasītianubyañjana- byāmappabhāketumālādipaṭimaṇḍitā",
  "atk-s0504a0:96_2": "anaññasādhāraṇā rūpakāyasampattidīpitā hoti.",
  "atk-s0504a0:96_3": "Arahatāti imināssa anavasesakilesappahānadīpanena āsavakkhayapadaṭṭhānasabbaññutaññāṇādhigamaparidīpanato",
  "atk-s0504a0:96_4": "dasabalacatuvesārajjachaasādhāraṇañāṇaaṭṭhārasāveṇikabuddhadhammādi- acinteyyāparimeyyadhammakāyasampatti",
  "atk-s0504a0:96_5": "dīpitā hoti.",
  "atk-s0504a0:96_6": "Tadubhayenapi lokiyasarikkhakānaṁ bahumatabhāvo,",
  "atk-s0504a0:96_7": "gahaṭṭhapabbajitehi abhigamanīyatā,",
  "atk-s0504a0:96_8": "tathā abhigatānañca tesaṁ kāyikacetasikadukkhāpanayane paṭibalabhāvo,",
  "atk-s0504a0:96_9": "āmisadānadhammadānehi upakāritā,",
  "atk-s0504a0:96_10": "lokiyalokuttarehi guṇehi saṁyojanasamatthatā ca pakāsitā hoti.",
  "atk-s0504a0:97_0": "Tathā bhagavatāti iminā caraṇadhammesu muddhabhūtadibbavihārādivihāravisesasamāyogaparidīpanena caraṇasampadā dīpitā hoti.",
  "atk-s0504a0:97_1": "Arahatāti iminā sabbavijjāsu sikhāppattaāsavakkhayañāṇādhigamaparidīpanena vijjāsampadā dīpitā hoti.",
  "atk-s0504a0:97_2": "Purimena vā antarāyikaniyyānikadhammānaṁ aviparītavibhattabhāvadīpanena pacchimavesārajjadvayasamāyogo,",
  "atk-s0504a0:97_3": "pacchimena savāsananiravasesakilesappahānadīpanena purimavesārajjadvayasamāyogo vibhāvito hoti.",
  "atk-s0504a0:98_0": "Tathā purimena tathāgatassa paṭiññāsaccavacīsaccañāṇasaccaparidīpanena,",
  "atk-s0504a0:98_1": "kāmaguṇalokiyādhipaccayasalābhasakkārādipariccāgaparidīpanena,",
  "atk-s0504a0:98_2": "anavasesakilesābhisaṅkhārapariccāgaparidīpanena,",
  "atk-s0504a0:98_3": "ca saccādhiṭṭhānacāgādhiṭṭhānapāripūri pakāsitā hoti;",
  "atk-s0504a0:98_4": "dutiyena sabbasaṅkhārūpasamasamadhigamaparidīpanena,",
  "atk-s0504a0:98_5": "sammāsambodhiparidīpanena ca,",
  "atk-s0504a0:98_6": "upasamādhiṭṭhānapaññādhiṭṭhānapāripūri pakāsitā hoti.",
  "atk-s0504a0:98_7": "Tathā hi bhagavato bodhisattabhūtassa lokuttaraguṇe katābhinīhārassa mahākaruṇāyogena yathāpaṭiññaṁ sabbapāramitānuṭṭhānena saccādhiṭṭhānaṁ,",
  "atk-s0504a0:98_8": "pāramitāpaṭipakkhapariccāgena cāgādhiṭṭhānaṁ,",
  "atk-s0504a0:98_9": "pāramitāguṇehi cittavūpasamena upasamādhiṭṭhānaṁ,",
  "atk-s0504a0:98_10": "pāramitāhi eva parahitūpāyakosallato paññādhiṭṭhānaṁ pāripūrigataṁ.",
  "atk-s0504a0:99_0": "Tathā ‘yācakajanaṁ avisaṁvādetvā dassāmī’ti paṭijānanena paṭiññaṁ avisaṁvādetvā dānena ca saccādhiṭṭhānaṁ,",
  "atk-s0504a0:99_1": "deyyapariccāgato cāgādhiṭṭhānaṁ,",
  "atk-s0504a0:99_2": "deyyapaṭiggāhakadānadeyyaparikkhayesu lobhadosamohabhayavūpasamena upasamādhiṭṭhānaṁ,",
  "atk-s0504a0:99_3": "yathārahaṁ yathākālaṁ yathāvidhi ca dānena paññuttaratāya ca paññādhiṭṭhānaṁ pāripūrigataṁ.",
  "atk-s0504a0:99_4": "Iminā nayena sesapāramīsupi caturādhiṭṭhānapāripūri veditabbā.",
  "atk-s0504a0:99_5": "Sabbā hi pāramiyo saccappabhāvitā cāgābhibyañjitā upasamānubrūhitā paññāparisuddhāti evaṁ caturādhiṭṭhānasamudāgatassa",
  "atk-s0504a0:99_6": "tathāgatassa saccādhiṭṭhānaṁ saccādhiṭṭhānasamudāgamena sīlavisuddhi,",
  "atk-s0504a0:99_7": "cāgādhiṭṭhānasamudāgamena ājīvavisuddhi,",
  "atk-s0504a0:99_8": "upasamādhiṭṭhānasamudāgamena cittavisuddhi,",
  "atk-s0504a0:99_9": "paññādhiṭṭhānasamudāgamena diṭṭhivisuddhi.",
  "atk-s0504a0:99_10": "Tathā saccādhiṭṭhānasamudāgamenassa saṁvāsena sīlaṁ veditabbaṁ,",
  "atk-s0504a0:99_11": "cāgādhiṭṭhānasamudāgamena saṁvohārena soceyyaṁ veditabbaṁ,",
  "atk-s0504a0:99_12": "upasamādhiṭṭhānasamudāgamena āpadāsu thāmo veditabbo,",
  "atk-s0504a0:99_13": "paññādhiṭṭhānasamudāgamena sākacchāya paññā veditabbā.",
  "atk-s0504a0:100_0": "Tathā saccādhiṭṭhānasamudāgamena aduṭṭho adhivāseti,",
  "atk-s0504a0:100_1": "cāgādhiṭṭhānasamudāgamena aluddho paṭisevati,",
  "atk-s0504a0:100_2": "upasamādhiṭṭhānasamudāgamena abhīto parivajjeti,",
  "atk-s0504a0:100_3": "paññādhiṭṭhānasamudāgamena amūḷho vinodeti.",
  "atk-s0504a0:100_4": "Tathā saccādhiṭṭhānasamudāgamena cassa nekkhammasukhappatti,",
  "atk-s0504a0:100_5": "cāgādhiṭṭhānasamudāgamena pavivekasukhappatti,",
  "atk-s0504a0:100_6": "upasamādhiṭṭhānasamudāgamena upasamasukhappatti,",
  "atk-s0504a0:100_7": "paññādhiṭṭhānasamudāgamena sambodhisukhappatti dīpitā hoti.",
  "atk-s0504a0:100_8": "Saccādhiṭṭhānasamudāgamena vā vivekajapītisukhappatti,",
  "atk-s0504a0:100_9": "cāgādhiṭṭhānasamudāgamena samādhijapītisukhappatti,",
  "atk-s0504a0:100_10": "upasamādhiṭṭhānasamudāgamena apītijakāyasukhappatti,",
  "atk-s0504a0:100_11": "paññādhiṭṭhānasamudāgamena satipārisuddhijaupekkhāsukhappatti.",
  "atk-s0504a0:100_12": "Tathā saccādhiṭṭhānasamudāgamena parivārasampattilakkhaṇapaccayasukhasamāyogo paridīpito hoti avisaṁvādanato,",
  "atk-s0504a0:100_13": "cāgādhiṭṭhānasamudāgamena santuṭṭhilakkhaṇasabhāvasukhasamāyogo alobhabhāvato,",
  "atk-s0504a0:100_14": "upasamādhiṭṭhānasamudāgamena katapuññatālakkhaṇahetusukhasamāyogo kilesehi anabhibhūtabhāvato,",
  "atk-s0504a0:100_15": "paññādhiṭṭhānasamudāgamena vimuttisampattilakkhaṇadukkhūpasamasukhasamāyogo paridīpito hoti,",
  "atk-s0504a0:100_16": "ñāṇasampattiyā nibbānādhigamanato.",
  "atk-s0504a0:101_0": "Tathā saccādhiṭṭhānasamudāgamena ariyassa sīlakkhandhassa anubodhappaṭivedhasiddhi,",
  "atk-s0504a0:101_1": "cāgādhiṭṭhānasamudāgamena ariyassa samādhikkhandhassa,",
  "atk-s0504a0:101_2": "paññādhiṭṭhānasamudāgamena ariyassa paññākkhandhassa,",
  "atk-s0504a0:101_3": "upasamādhiṭṭhānasamudāgamena ariyassa vimuttikkhandhassa anubodhappaṭivedhasiddhi dīpitā hoti.",
  "atk-s0504a0:101_4": "Saccādhiṭṭhānaparipūraṇena ca tapasiddhi,",
  "atk-s0504a0:101_5": "cāgādhiṭṭhānaparipūraṇena sabbanissaggasiddhi,",
  "atk-s0504a0:101_6": "upasamādhiṭṭhānaparipūraṇena indriyasaṁvarasiddhi,",
  "atk-s0504a0:101_7": "paññādhiṭṭhānaparipūraṇena buddhisiddhi,",
  "atk-s0504a0:101_8": "tena ca nibbānasiddhi.",
  "atk-s0504a0:101_9": "Tathā saccādhiṭṭhānaparipūraṇena catuariyasaccābhisamayappaṭilābho,",
  "atk-s0504a0:101_10": "cāgādhiṭṭhānaparipūraṇena catuariyavaṁsappaṭilābho,",
  "atk-s0504a0:101_11": "0.upasamādhiṭṭhānaparipūraṇena catuariyavihārappaṭilābho,",
  "atk-s0504a0:101_12": "paññādhiṭṭhānaparipūraṇena catuariyavohārappaṭilābho dīpito hoti.",
  "atk-s0504a0:102_0": "Aparo nayo –",
  "atk-s0504a0:102_1": "bhagavatāti etena sattānaṁ lokiyalokuttarasampattiabhikaṅkhādīpanena tathāgatassa mahākaruṇā pakāsitā hoti.",
  "atk-s0504a0:102_2": "Arahatāti etena pahānasampattidīpanena pahānapaññā pakāsitā hoti.",
  "atk-s0504a0:102_3": "Tattha paññāyassa dhammarajjapatti,",
  "atk-s0504a0:102_4": "karuṇāya dhammasaṁvibhāgo;",
  "atk-s0504a0:102_5": "paññāya saṁsāradukkhanibbidā,",
  "atk-s0504a0:102_6": "karuṇāya saṁsāradukkhasahanaṁ;",
  "atk-s0504a0:102_7": "paññāya paradukkhaparijānanaṁ,",
  "atk-s0504a0:102_8": "karuṇāya paradukkhappaṭikārārambho.",
  "atk-s0504a0:102_9": "Paññāya parinibbānābhimukhabhāvo,",
  "atk-s0504a0:102_10": "karuṇāya tadadhigamo;",
  "atk-s0504a0:102_11": "paññāya sayaṁ taraṇaṁ,",
  "atk-s0504a0:102_12": "karuṇāya paresaṁ tāraṇaṁ;",
  "atk-s0504a0:102_13": "paññāya buddhabhāvasiddhi,",
  "atk-s0504a0:102_14": "karuṇāya buddhakiccasiddhi.",
  "atk-s0504a0:102_15": "Karuṇāya vā bodhisattabhūmiyaṁ saṁsārābhimukhabhāvo,",
  "atk-s0504a0:102_16": "paññāya tattha anabhirati.",
  "atk-s0504a0:102_17": "Tathā karuṇāya paresaṁ avihiṁsanaṁ,",
  "atk-s0504a0:102_18": "paññāya sayaṁ parehi abhāyanaṁ;",
  "atk-s0504a0:102_19": "karuṇāya paraṁ rakkhanto attānaṁ rakkhati,",
  "atk-s0504a0:102_20": "paññāya attānaṁ rakkhanto paraṁ rakkhati.",
  "atk-s0504a0:102_21": "Tathā karuṇāya aparantapo,",
  "atk-s0504a0:102_22": "paññāya anattantapo.",
  "atk-s0504a0:102_23": "Tena attahitāya paṭipannādīsu catutthapuggalabhāvo siddho hoti.",
  "atk-s0504a0:103_0": "Tathā karuṇāya lokanāthatā,",
  "atk-s0504a0:103_1": "paññāya attanāthatā;",
  "atk-s0504a0:103_2": "karuṇāya cassa ninnatābhāvo,",
  "atk-s0504a0:103_3": "paññāya unnatābhāvo.",
  "atk-s0504a0:103_4": "Tathā karuṇāya sabbasattesu janitānuggaho,",
  "atk-s0504a0:103_5": "paññānugatattā na ca na sabbattha virattacitto;",
  "atk-s0504a0:103_6": "paññāya sabbadhammesu virattacitto,",
  "atk-s0504a0:103_7": "karuṇānugatattā na ca na sabbasattānuggahāya pavatto.",
  "atk-s0504a0:103_8": "Yathā hi karuṇā tathāgatassa sinehasokavirahitā,",
  "atk-s0504a0:103_9": "evaṁ paññā ahaṁkāramamaṁkāravinimuttāti aññamaññaṁ visodhitā paramavisuddhāti daṭṭhabbā.",
  "atk-s0504a0:103_10": "Tattha paññākhettaṁ balāni,",
  "atk-s0504a0:103_11": "karuṇākhettaṁ vesārajjāni.",
  "atk-s0504a0:103_12": "Tesu balasamāyogena parehi na abhibhuyyati,",
  "atk-s0504a0:103_13": "vesārajjasamāyogena pare abhibhavati.",
  "atk-s0504a0:103_14": "Balehi satthusampadāsiddhi,",
  "atk-s0504a0:103_15": "vesārajjehi sāsanasampadāsiddhi.",
  "atk-s0504a0:103_16": "Tathā balehi buddharatanasiddhi,",
  "atk-s0504a0:103_17": "vesārajjehi dhammaratanasiddhīti ayamettha “bhagavatā arahatā”ti padadvayassa atthayojanāya mukhamattadassanaṁ.",
  "atk-s0504a0:104_0": "Kasmā panettha “vuttañhetaṁ bhagavatā”ti vatvā puna “vutta”nti vuttaṁ?",
  "atk-s0504a0:104_1": "Anussavapaṭikkhepena niyamadassanatthaṁ.",
  "atk-s0504a0:104_2": "Yathā hi kenaci parato sutvā vuttaṁ yadipi ca jānantena vuttaṁ,",
  "atk-s0504a0:104_3": "na teneva vuttaṁ parenapi vuttattā.",
  "atk-s0504a0:104_4": "Na ca taṁ tena vuttameva,",
  "atk-s0504a0:104_5": "apica kho sutampi,",
  "atk-s0504a0:104_6": "na evamidha.",
  "atk-s0504a0:104_7": "Bhagavatā hi parato asutvā sayambhuñāṇena attanā adhigatameva vuttanti imassa visesassa dassanatthaṁ dvikkhattuṁ “vutta”nti vuttaṁ.",
  "atk-s0504a0:104_8": "Idaṁ vuttaṁ hoti –",
  "atk-s0504a0:104_9": "“vuttañhetaṁ bhagavatā” tañca kho bhagavatāva vuttaṁ,",
  "atk-s0504a0:104_10": "na aññena,",
  "atk-s0504a0:104_11": "vuttameva ca,",
  "atk-s0504a0:104_12": "na sutanti.",
  "atk-s0504a0:104_13": "Adhikavacanañhi aññamatthaṁ bodhetīti na punaruttidoso.",
  "atk-s0504a0:104_14": "Esa nayo ito paresupi.",
  "atk-s0504a0:105_0": "Tathā pubbaracanābhāvadassanatthaṁ dvikkhattuṁ “vutta”nti vuttaṁ.",
  "atk-s0504a0:105_1": "Bhagavā hi sammāsambuddhatāya ṭhānuppattikappaṭibhānena sampattaparisāya ajjhāsayānurūpaṁ dhammaṁ deseti,",
  "atk-s0504a0:105_2": "na tassa kāraṇā dānādīnaṁ viya pubbaracanākiccaṁ atthi.",
  "atk-s0504a0:105_3": "Tenetaṁ dasseti –",
  "atk-s0504a0:105_4": "“vuttañhetaṁ bhagavatā,",
  "atk-s0504a0:105_5": "tañca kho na pubbaracanāvasena takkapariyāhataṁ vīmaṁsānucaritaṁ,",
  "atk-s0504a0:105_6": "apica kho veneyyajjhāsayānurūpaṁ ṭhānaso vuttamevā”ti.",
  "atk-s0504a0:106_0": "Appaṭivattiyavacanabhāvadassanatthaṁ vā dvikkhattuṁ “vutta”nti vuttaṁ.",
  "atk-s0504a0:106_1": "Yañhi bhagavatā vuttaṁ,",
  "atk-s0504a0:106_2": "vuttameva taṁ,",
  "atk-s0504a0:106_3": "na kenaci paṭikkhipituṁ sakkā akkharasampattiyā atthasampattiyā ca.",
  "atk-s0504a0:106_4": "Vuttaṁ hetaṁ –",
  "atk-s0504a0:107_0": "“Etaṁ bhagavatā bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ kenaci samaṇena vā brāhmaṇena vā”tiādi.",
  "atk-s0504a0:108_0": "Aparampi vuttaṁ –",
  "atk-s0504a0:109_0": "“Idha,",
  "atk-s0504a0:109_1": "bhikkhave,",
  "atk-s0504a0:109_2": "āgaccheyya samaṇo vā brāhmaṇo vā ‘na yidaṁ dukkhaṁ ariyasaccaṁ,",
  "atk-s0504a0:109_3": "yaṁ samaṇena gotamena paññattaṁ,",
  "atk-s0504a0:109_4": "ahamidaṁ dukkhaṁ ariyasaccaṁ ṭhapetvā aññaṁ dukkhaṁ ariyasaccaṁ paññāpessāmī’ti,",
  "atk-s0504a0:109_5": "netaṁ ṭhānaṁ vijjatī”tiādi. –",
  "atk-s0504a0:110_0": "Tasmā appaṭivattiyavacanabhāvadassanatthampi dvikkhattuṁ “vutta”nti vuttaṁ.",
  "atk-s0504a0:111_0": "Atha vā sotūnaṁ atthanipphādakabhāvadassanatthaṁ dvikkhattuṁ “vutta”nti vuttaṁ.",
  "atk-s0504a0:111_1": "Yañhi paresaṁ āsayādiṁ ajānantena asabbaññunā adese akāle vā vuttaṁ,",
  "atk-s0504a0:111_2": "taṁ saccampi samānaṁ sotūnaṁ atthanipphādane asamatthatāya avuttaṁ nāma siyā,",
  "atk-s0504a0:111_3": "pageva asaccaṁ.",
  "atk-s0504a0:111_4": "Bhagavatā pana sammāsambuddhabhāvato sammadeva paresaṁ āsayādiṁ desakālaṁ atthasiddhiñca jānantena vuttaṁ",
  "atk-s0504a0:111_5": "ekantena sotūnaṁ yathādhippetatthanipphādanato vuttameva,",
  "atk-s0504a0:111_6": "natthi tassa avuttatāpariyāyo.",
  "atk-s0504a0:111_7": "Tasmā sotūnaṁ atthanipphādakabhāvadassanatthampi dvikkhattuṁ “vutta”nti vuttaṁ.",
  "atk-s0504a0:111_8": "Apica yathā na taṁ sutaṁ nāma,",
  "atk-s0504a0:111_9": "yaṁ na viññātatthaṁ yañca na tathattāya paṭipannaṁ,",
  "atk-s0504a0:111_10": "evaṁ na taṁ vuttaṁ nāma,",
  "atk-s0504a0:111_11": "yaṁ na sammā paṭiggahitaṁ.",
  "atk-s0504a0:111_12": "Bhagavato pana vacanaṁ catassopi parisā sammadeva paṭiggahetvā tathattāya paṭipajjanti.",
  "atk-s0504a0:111_13": "Tasmā sammadeva paṭiggahitabhāvadassanatthampi dvikkhattuṁ “vutta”nti vuttaṁ.",
  "atk-s0504a0:112_0": "Atha vā ariyehi aviruddhavacanabhāvadassanatthaṁ dvikkhattuṁ “vutta”nti vuttaṁ.",
  "atk-s0504a0:112_1": "Yathā hi bhagavā kusalākusalasāvajjānavajjabhede dhamme pavattinivattiyo sammutiparamatthe ca avisaṁvādento vadati,",
  "atk-s0504a0:112_2": "evaṁ dhammasenāpatippabhutayo ariyāpi bhagavati dharamāne parinibbute ca tasseva desanaṁ anugantvā vadanti,",
  "atk-s0504a0:112_3": "na tattha nānāvādatā.",
  "atk-s0504a0:112_4": "Tasmā vuttamarahatā tato parabhāge arahatā ariyasaṅghenāpīti evaṁ ariyehi aviruddhavacanabhāvadassanatthampi evaṁ vuttaṁ.",
  "atk-s0504a0:113_0": "Atha vā purimehi sammāsambuddhehi vuttanayabhāvadassanatthaṁ dvikkhattuṁ “vutta”nti vuttaṁ.",
  "atk-s0504a0:113_1": "Satipi hi jātigottāyuppamāṇādivisese dasabalādiguṇehi viya dhammadesanāya buddhānaṁ viseso natthi,",
  "atk-s0504a0:113_2": "aññamaññaṁ attanā ca te pubbenāparaṁ aviruddhameva vadanti.",
  "atk-s0504a0:113_3": "Tasmā vuttañhetaṁ yathā buddhehi attanā ca pubbe,",
  "atk-s0504a0:113_4": "idānipi amhākaṁ bhagavatā tatheva vuttaṁ arahatāti evaṁ purimabuddhehi attanā ca suttantaresu vuttanayabhāvadassanatthampi",
  "atk-s0504a0:113_5": "dvikkhattuṁ “vutta”nti vuttaṁ.",
  "atk-s0504a0:113_6": "Tena buddhānaṁ desanāya sabbattha avirodho dīpito hoti.",
  "atk-s0504a0:114_0": "Atha vā “vutta”nti yadetaṁ dutiyaṁ padaṁ,",
  "atk-s0504a0:114_1": "taṁ arahantavuttabhāvavacanaṁ daṭṭhabbaṁ.",
  "atk-s0504a0:114_2": "Idaṁ vuttaṁ hoti –",
  "atk-s0504a0:114_3": "vuttañhetaṁ bhagavatā arahatāpi vuttaṁ –",
  "atk-s0504a0:114_4": "“ekadhammaṁ,",
  "atk-s0504a0:114_5": "bhikkhave”tiādikaṁ idāni vuccamānaṁ vacananti.",
  "atk-s0504a0:114_6": "Atha vā “vutta”nti yadetaṁ dutiyaṁ padaṁ,",
  "atk-s0504a0:114_7": "taṁ na vacanatthaṁ,",
  "atk-s0504a0:114_8": "atha kho vapanatthaṁ daṭṭhabbaṁ.",
  "atk-s0504a0:114_9": "Tenetaṁ dasseti –",
  "atk-s0504a0:114_10": "“vuttañhetaṁ bhagavatā,",
  "atk-s0504a0:114_11": "tañca kho na vuttamattaṁ,",
  "atk-s0504a0:114_12": "na kathitamattaṁ;",
  "atk-s0504a0:114_13": "atha kho veneyyānaṁ kusalamūlaṁ vapita”nti attho.",
  "atk-s0504a0:114_14": "Atha vā yadetaṁ vuttanti dutiyaṁ padaṁ,",
  "atk-s0504a0:114_15": "taṁ vattanatthaṁ.",
  "atk-s0504a0:114_16": "Ayaṁ hissa attho –",
  "atk-s0504a0:114_17": "vuttañhetaṁ bhagavatā arahatā,",
  "atk-s0504a0:114_18": "tañca kho na vuttamattaṁ,",
  "atk-s0504a0:114_19": "apica tadatthajātaṁ vuttaṁ caritanti.",
  "atk-s0504a0:114_20": "Tena “yathā vādī bhagavā tathā kārī”ti dasseti.",
  "atk-s0504a0:114_21": "Atha vā vuttaṁ bhagavatā,",
  "atk-s0504a0:114_22": "vuttavacanaṁ arahatā vattuṁ yuttenāti attho.",
  "atk-s0504a0:115_0": "Atha vā “vutta”nti saṅkhepakathāuddisanaṁ sandhāyāha,",
  "atk-s0504a0:115_1": "puna “vutta”nti vitthārakathānidassanaṁ.",
  "atk-s0504a0:115_2": "Bhagavā hi saṅkhepato vitthārato ca dhammaṁ deseti.",
  "atk-s0504a0:115_3": "Atha vā bhagavato duruttavacanābhāvadassanatthaṁ “vuttañhetaṁ bhagavatā”ti vatvā puna “vutta”nti vuttaṁ.",
  "atk-s0504a0:115_4": "Sabbadā ñāṇānugatavacīkammatāya hi bhagavato savāsanapahīnasabbadosassa akkhalitabyappathassa kadācipi duruttaṁ nāma natthi.",
  "atk-s0504a0:115_5": "Yathā keci loke satisammosena vā davā vā ravā vā kiñci vatvā atha paṭiladdhasaññā pubbe vuttaṁ avuttaṁ vā karonti paṭisaṅkharonti vā,",
  "atk-s0504a0:115_6": "na evaṁ bhagavā.",
  "atk-s0504a0:115_7": "Bhagavā pana niccakālaṁ samāhito.",
  "atk-s0504a0:115_8": "Asammosadhammo asammohadhammo ca sabbaññutaññāṇasamupabyūḷhāya paṭibhānapaṭisambhidāya upanītamatthaṁ",
  "atk-s0504a0:115_9": "aparimitakālaṁ sambhatapuññasambhārasamudāgatehi anaññasādhāraṇehi visadavisuddhehi karaṇavisesehi sotāyatanarasāyanabhūtaṁ",
  "atk-s0504a0:115_10": "suṇantānaṁ amatavassaṁ vassanto viya sotabbasāraṁ savanānuttariyaṁ catusaccaṁ pakāsento karavīkarutamañjunā",
  "atk-s0504a0:115_11": "sarena sabhāvaniruttiyā veneyyajjhāsayānurūpaṁ vacanaṁ vadati,",
  "atk-s0504a0:115_12": "natthi tattha vālaggamattampi avakkhalitaṁ,",
  "atk-s0504a0:115_13": "kuto pana duruttāvakāso.",
  "atk-s0504a0:115_14": "Tasmā “yaṁ bhagavatā vuttaṁ,",
  "atk-s0504a0:115_15": "taṁ vuttameva,",
  "atk-s0504a0:115_16": "na avuttaṁ duruttaṁ vā kadāci hotī”ti dassanatthaṁ –",
  "atk-s0504a0:115_17": "“vuttañhetaṁ bhagavatā”ti vatvā puna –",
  "atk-s0504a0:115_18": "“vuttamarahatā”ti vuttanti na ettha punaruttidosoti.",
  "atk-s0504a0:115_19": "Evamettha punaruttasaddassa sātthakatā veditabbā.",
  "atk-s0504a0:116_0": "Iti me sutanti ettha itīti ayaṁ itisaddo hetuparisamāpanādipadatthavipariyāyapakāranidassanāvadhāraṇādianekatthappabhedo.",
  "atk-s0504a0:116_1": "Tathā hesa –",
  "atk-s0504a0:116_2": "“ruppatīti kho,",
  "atk-s0504a0:116_3": "bhikkhave,",
  "atk-s0504a0:116_4": "tasmā rūpanti vuccatī”tiādīsu hetuatthe dissati.",
  "atk-s0504a0:116_5": "“Tasmātiha me,",
  "atk-s0504a0:116_6": "bhikkhave,",
  "atk-s0504a0:116_7": "dhammadāyādā bhavatha,",
  "atk-s0504a0:116_8": "mā āmisadāyādā.",
  "atk-s0504a0:116_9": "Atthi me tumhesu anukampā –",
  "atk-s0504a0:116_10": "kinti me sāvakā dhammadāyādā bhaveyyuṁ,",
  "atk-s0504a0:116_11": "no āmisadāyādā”tiādīsu parisamāpane.",
  "atk-s0504a0:116_12": "“Iti vā iti evarūpā visūkadassanā paṭivirato”tiādīsu ādiatthe.",
  "atk-s0504a0:116_13": "“Māgaṇḍiyoti vā tassa brāhmaṇassa saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpo”tiādīsu padatthavipariyāye. “Iti kho,",
  "atk-s0504a0:116_14": "bhikkhave,",
  "atk-s0504a0:116_15": "sappaṭibhayo bālo,",
  "atk-s0504a0:116_16": "appaṭibhayo paṇḍito;",
  "atk-s0504a0:116_17": "saupaddavo bālo,",
  "atk-s0504a0:116_18": "anupaddavo paṇḍito;",
  "atk-s0504a0:116_19": "saupasaggo bālo,",
  "atk-s0504a0:116_20": "anupasaggo paṇḍito”tiādīsu pakāre.",
  "atk-s0504a0:116_21": "“Sabbamatthīti kho, kaccāna,",
  "atk-s0504a0:116_22": "ayameko anto,",
  "atk-s0504a0:116_23": "sabbaṁ natthīti kho, kaccāna,",
  "atk-s0504a0:116_24": "ayaṁ dutiyo anto”tiādīsu nidassane.",
  "atk-s0504a0:116_25": "“Atthi idappaccayā jarāmaraṇanti iti puṭṭhena satā, ānanda,",
  "atk-s0504a0:116_26": "atthītissa vacanīyaṁ.",
  "atk-s0504a0:116_27": "Kiṁpaccayā jarāmaraṇanti iti ce vadeyya,",
  "atk-s0504a0:116_28": "jātipaccayā jarāmaraṇanti iccassa vacanīya”ntiādīsu avadhāraṇe,",
  "atk-s0504a0:116_29": "sanniṭṭhāneti attho.",
  "atk-s0504a0:116_30": "Svāyamidha pakāranidassanāvadhāraṇesu daṭṭhabbo.",
  "atk-s0504a0:117_0": "Tattha pakāratthena itisaddena etamatthaṁ dīpeti –",
  "atk-s0504a0:117_1": "nānānayanipuṇamanekajjhāsayasamuṭṭhānaṁ atthabyañjanasampannaṁ vividhapāṭihāriyaṁ dhammatthadesanāpaṭivedhagambhīraṁ",
  "atk-s0504a0:117_2": "sabbasattānaṁ sakasakabhāsānurūpato sotapathamāgacchantaṁ tassa bhagavato vacanaṁ sabbappakārena ko samattho viññātuṁ,",
  "atk-s0504a0:117_3": "sabbathāmena pana sotukāmataṁ janetvāpi iti me sutaṁ,",
  "atk-s0504a0:117_4": "mayāpi ekena pakārena sutanti.",
  "atk-s0504a0:118_0": "Ettha ca ekattanānattaabyāpāraevaṁdhammatāsaṅkhātā nandiyāvattatipukkhalasīhavikkīḷitadisālocanaaṅkusasaṅkhātā",
  "atk-s0504a0:118_1": "ca visayādibhedena nānāvidhā nayā nānānayā.",
  "atk-s0504a0:118_2": "Nayā vā pāḷigatiyo,",
  "atk-s0504a0:118_3": "tā ca paññattianupaññattiādivasena saṁkilesabhāgiyādilokiyāditadubhayavomissatādivasena,",
  "atk-s0504a0:118_4": "kusalādivasena,",
  "atk-s0504a0:118_5": "khandhādivasena,",
  "atk-s0504a0:118_6": "saṅgahādivasena,",
  "atk-s0504a0:118_7": "samayavimuttādivasena,",
  "atk-s0504a0:118_8": "ṭhapanādivasena,",
  "atk-s0504a0:118_9": "kusalamūlādivasena,",
  "atk-s0504a0:118_10": "tikapaṭṭhānādivasena ca nānappakārāti nānānayā.",
  "atk-s0504a0:118_11": "Tehi nipuṇaṁ saṇhaṁ sukhumanti nānānayanipuṇaṁ.",
  "atk-s0504a0:119_0": "Āsayova ajjhāsayo,",
  "atk-s0504a0:119_1": "so ca sassatādibhedena apparajakkhatādibhedena ca anekavidho.",
  "atk-s0504a0:119_2": "Attajjhāsayādiko eva vā aneko ajjhāsayo anekajjhāsayo.",
  "atk-s0504a0:119_3": "So samuṭṭhānaṁ uppattihetu etassāti anekajjhāsayasamuṭṭhānaṁ.",
  "atk-s0504a0:120_0": "Kusalādiatthasampattiyā tabbibhāvanabyañjanasampattiyā saṅkāsanapakāsanavivaraṇavibhajanauttānīkaraṇapaññattivasena",
  "atk-s0504a0:120_1": "chahi atthapadehi akkharapadabyañjanākāraniruttiniddesavasena chahi byañjanapadehi ca samannāgatattā",
  "atk-s0504a0:120_2": "atthabyañjanasampannaṁ.",
  "atk-s0504a0:121_0": "Iddhiādesanānusāsanībhedena tesu ca ekekassa visayādibhedena vividhaṁ bahuvidhaṁ vā pāṭihāriyaṁ etassāti vividhapāṭihāriyaṁ.",
  "atk-s0504a0:121_1": "Tattha paṭipakkhaharaṇato rāgādikilesāpanayanato paṭihāriyanti atthe sati bhagavato paṭipakkhā rāgādayo na santi ye haritabbā,",
  "atk-s0504a0:121_2": "puthujjanānampi vigatūpakkilese aṭṭhaguṇasamannāgate citte hatapaṭipakkhe iddhividhaṁ pavattati.",
  "atk-s0504a0:121_3": "Tasmā tattha pavattavohārena ca na sakkā idha pāṭihāriyanti vattuṁ.",
  "atk-s0504a0:121_4": "Yasmmāā pana mahākāruṇikassa bhagavato veneyyagatā ca kilesā paṭipakkhā,",
  "atk-s0504a0:121_5": "tasmā tesaṁ haraṇato pāṭihāriyaṁ.",
  "atk-s0504a0:121_6": "Atha vā bhagavato sāsanassa ca paṭipakkhā titthiyā,",
  "atk-s0504a0:121_7": "tesaṁ haraṇato pāṭihāriyaṁ.",
  "atk-s0504a0:121_8": "Te hi diṭṭhiharaṇavasena diṭṭhippakāsane asamatthabhāvena ca iddhiādesanānusāsanīhi haritā apanītā honti.",
  "atk-s0504a0:121_9": "Paṭīti vā pacchāti attho.",
  "atk-s0504a0:121_10": "Tasmā samāhite citte vigatūpakkilese katakiccena pacchā haritabbaṁ pavattetabbanti paṭihāriyaṁ.",
  "atk-s0504a0:121_11": "Attano vā upakkilesesu catutthajjhānamaggehi haritesu pacchā haraṇaṁ paṭihāriyaṁ.",
  "atk-s0504a0:121_12": "Iddhiādesanānusāsaniyo ca vigatūpakkilesena katakiccena sattahitatthaṁ puna pavattetabbā,",
  "atk-s0504a0:121_13": "haritesu ca attano upakkilesesu parasantāne upakkilesaharaṇāni hontīti paṭihāriyāni bhavanti.",
  "atk-s0504a0:121_14": "Paṭihāriyameva pāṭihāriyaṁ,",
  "atk-s0504a0:121_15": "paṭihāriye vā iddhiādesanānusāsanisamudāye bhavaṁ ekekaṁ pāṭihāriyanti vuccati.",
  "atk-s0504a0:121_16": "Paṭihāriyaṁ vā catutthajjhānaṁ maggo ca paṭipakkhaharaṇato,",
  "atk-s0504a0:121_17": "tattha jātaṁ,",
  "atk-s0504a0:121_18": "tasmiṁ vā nimittabhūte,",
  "atk-s0504a0:121_19": "tato vā āgatanti pāṭihāriyaṁ.",
  "atk-s0504a0:122_0": "Yasmā pana tantiatthadesanātabbohārābhisamayasaṅkhātā hetuhetuphalatadubhayapaññattipaṭivedhasaṅkhātā vā dhammatthadesanāpaṭivedhā gambhīrā,",
  "atk-s0504a0:122_1": "anupacitasambhārehi sasādīhi viya mahāsamuddo dukkhogāḷhā alabbhaneyyappatiṭṭhā ca.",
  "atk-s0504a0:122_2": "Tasmā tehi catūhi gambhīrabhāvehi yuttanti dhammatthadesanāpaṭivedhagambhīraṁ.",
  "atk-s0504a0:123_0": "Eko eva bhagavato dhammadesanāghoso ekasmiṁ khaṇe pavattamāno nānābhāsānaṁ sattānaṁ attano attano bhāsāvasena",
  "atk-s0504a0:123_1": "apubbaṁ acarimaṁ gahaṇūpago hutvā atthādhigamāya hoti.",
  "atk-s0504a0:123_2": "Acinteyyo hi buddhānaṁ buddhānubhāvoti sabbasattānaṁ sakasakabhāsānurūpato sotapathamāgacchatīti veditabbaṁ.",
  "atk-s0504a0:124_0": "Nidassanatthena –",
  "atk-s0504a0:124_1": "“nāhaṁ sayambhū,",
  "atk-s0504a0:124_2": "na mayā idaṁ sacchikata”nti attānaṁ parimocento –",
  "atk-s0504a0:124_3": "“iti me sutaṁ,",
  "atk-s0504a0:124_4": "mayāpi evaṁ suta”nti idāni vattabbaṁ sakalaṁ suttaṁ nidasseti.",
  "atk-s0504a0:125_0": "Avadhāraṇatthena –",
  "atk-s0504a0:125_1": "“etadaggaṁ,",
  "atk-s0504a0:125_2": "bhikkhave,",
  "atk-s0504a0:125_3": "mama sāvakānaṁ bhikkhūnaṁ bahussutānaṁ yadidaṁ ānando,",
  "atk-s0504a0:125_4": "gatimantānaṁ,",
  "atk-s0504a0:125_5": "satimantānaṁ,",
  "atk-s0504a0:125_6": "dhitimantānaṁ,",
  "atk-s0504a0:125_7": "upaṭṭhākānaṁ yadidaṁ ānando”ti evaṁ bhagavatā,",
  "atk-s0504a0:125_8": "“āyasmā ānando atthakusalo dhammakusalo byañjanakusalo niruttikusalo pubbāparakusalo”ti evaṁ dhammasenāpatinā",
  "atk-s0504a0:125_9": "ca pasatthabhāvānurūpaṁ attano dhāraṇabalaṁ dassento sattānaṁ sotukamyataṁ janeti –",
  "atk-s0504a0:125_10": "“iti me sutaṁ,",
  "atk-s0504a0:125_11": "tañca kho atthato vā byañjanato vā anūnamanadhikaṁ, evameva,",
  "atk-s0504a0:125_12": "na aññathā,",
  "atk-s0504a0:125_13": "daṭṭhabba”nti.",
  "atk-s0504a0:125_14": "Aññathāti bhagavato sammukhā sutākārato aññathā,",
  "atk-s0504a0:125_15": "na pana bhagavatā desitākārato.",
  "atk-s0504a0:125_16": "Acinteyyānubhāvā hi bhagavato desanā,",
  "atk-s0504a0:125_17": "sā na sabbākārena sakkā viññātunti vuttovāyamattho.",
  "atk-s0504a0:125_18": "Sutākārāvirujjhanameva hi dhāraṇabalaṁ.",
  "atk-s0504a0:125_19": "Na hettha atthantaratāparihāro dvinnampi atthānaṁ ekavisayattā.",
  "atk-s0504a0:125_20": "Itarathā hi thero bhagavato desanāya sabbathā paṭiggahaṇe samattho asamatthoti vā āpajjeyyāti.",
  "atk-s0504a0:126_0": "Me-saddo tīsu atthesu dissati.",
  "atk-s0504a0:126_1": "Tathā hissa –",
  "atk-s0504a0:126_2": "“gāthābhigītaṁ me abhojaneyya”ntiādīsu mayāti attho.",
  "atk-s0504a0:126_3": "“Sādhu me, bhante,",
  "atk-s0504a0:126_4": "bhagavā saṁkhittena dhammaṁ desetū”tiādīsu mayhanti attho.",
  "atk-s0504a0:126_5": "“Dhammadāyādā me,",
  "atk-s0504a0:126_6": "bhikkhave,",
  "atk-s0504a0:126_7": "bhavathā”tiādīsu mamāti attho.",
  "atk-s0504a0:126_8": "Idha pana “mayā suta”nti ca “mama suta”nti ca atthadvaye yujjati.",
  "atk-s0504a0:127_0": "Ettha ca yo paro na hoti,",
  "atk-s0504a0:127_1": "so attāti evaṁ vattabbe niyakajjhattasaṅkhāte sakasantāne vattanato tividhopi me-saddo yadipi ekasmiṁyeva atthe dissati,",
  "atk-s0504a0:127_2": "karaṇasampadānādivisesasaṅkhāto panassa vijjatevāyaṁ atthabhedoti āha –",
  "atk-s0504a0:127_3": "“me-saddo tīsu atthesu dissatī”ti.",
  "atk-s0504a0:128_0": "Sutanti ayaṁ suta-saddo saupasaggo anupasaggo ca gamanavissutakilinnūpacitānuyogasotaviññeyyasotadvārānusāraviññātādianekatthappabhedo.",
  "atk-s0504a0:128_1": "Kiñcāpi hi kiriyāvisesako upasaggo,",
  "atk-s0504a0:128_2": "jotakabhāvato pana satipi tasmiṁ suta-saddo eva taṁ taṁ atthaṁ vadatīti anupasaggassa sutasaddassa atthuddhāre saupasaggopi udāharīyati.",
  "atk-s0504a0:129_0": "Tattha “senāya pasuto”tiādīsu gacchantoti attho.",
  "atk-s0504a0:129_1": "“Sutadhammassa passato”tiādīsu vissutadhammassāti attho.",
  "atk-s0504a0:129_2": "“Avassutā avassutassā”tiādīsu kilinnā kilinnassāti attho.",
  "atk-s0504a0:129_3": "“Tumhehi puññaṁ pasutaṁ anappaka”ntiādīsu upacitanti attho.",
  "atk-s0504a0:129_4": "“Ye jhānappasutā dhīrā”tiādīsu jhānānuyuttāti attho.",
  "atk-s0504a0:129_5": "“Diṭṭhaṁ sutaṁ muta”ntiādīsu sotaviññeyyanti attho.",
  "atk-s0504a0:129_6": "“Sutadharo sutasannicayo”tiādīsu sotadvārānusāraviññātadharoti attho.",
  "atk-s0504a0:129_7": "Idha panassa “sotadvārānusārena upadhārita”nti vā “upadhāraṇa”nti vā attho.",
  "atk-s0504a0:129_8": "Me-saddassa hi mayāti atthe sati “iti me sutaṁ,",
  "atk-s0504a0:129_9": "mayā sotadvārānusārena upadhārita”nti attho.",
  "atk-s0504a0:129_10": "Mamāti atthe sati “iti mama sutaṁ sotadvārānusārena upadhāraṇa”nti attho.",
  "atk-s0504a0:130_0": "Evametesu tīsu padesu yasmā sutasaddasannidhāne payuttena itisaddena savanakiriyājotakena bhavitabbaṁ.",
  "atk-s0504a0:130_1": "Tasmā itīti sotaviññāṇādiviññāṇakiccanidassanaṁ.",
  "atk-s0504a0:130_2": "Meti vuttaviññāṇasamaṅgipuggalanidassanaṁ.",
  "atk-s0504a0:130_3": "Sabbānipi vākyāni evakāratthasahitāniyeva avadhāraṇaphalattā.",
  "atk-s0504a0:130_4": "Tena sutanti assavanabhāvappaṭikkhepato anūnāviparītaggahaṇanidassanaṁ.",
  "atk-s0504a0:130_5": "Yathā hi sutaṁ sutamevāti vattabbataṁ arahati,",
  "atk-s0504a0:130_6": "taṁ sammā sutaṁ anūnaggahaṇaṁ aviparītaggahaṇañca hotīti.",
  "atk-s0504a0:130_7": "Atha vā saddantaratthāpohanavasena saddo atthaṁ vadatīti,",
  "atk-s0504a0:130_8": "yasmā sutanti etassa asutaṁ na hotīti ayamattho,",
  "atk-s0504a0:130_9": "tasmā sutanti assavanabhāvappaṭikkhepato anūnāviparītaggahaṇanidassanaṁ.",
  "atk-s0504a0:130_10": "Idaṁ vuttaṁ hoti –",
  "atk-s0504a0:130_11": "iti me sutaṁ,",
  "atk-s0504a0:130_12": "na diṭṭhaṁ,",
  "atk-s0504a0:130_13": "na sayambhuñāṇena sacchikataṁ,",
  "atk-s0504a0:130_14": "na aññathā vā upaladdhaṁ,",
  "atk-s0504a0:130_15": "apica sutaṁva,",
  "atk-s0504a0:130_16": "tañca kho sammadevāti.",
  "atk-s0504a0:130_17": "Avadhāraṇatthe vā itisadde ayamatthayojanāti tadapekkhassa suta-saddassa niyamattho sambhavatīti assavanabhāvappaṭikkhepo,",
  "atk-s0504a0:130_18": "anūnāviparītaggahaṇanidassanatā ca veditabbā.",
  "atk-s0504a0:130_19": "Evaṁ savanahetusavanavisesavasena padattayassa atthayojanā katāti daṭṭhabbaṁ.",
  "atk-s0504a0:131_0": "Tathā itīti sotadvārānusārena pavattāya viññāṇavīthiyā nānatthabyañjanaggahaṇato nānappakārena ārammaṇe",
  "atk-s0504a0:131_1": "pavattibhāvappakāsanaṁ ākārattho itisaddoti katvā.",
  "atk-s0504a0:131_2": "Meti attappakāsanaṁ.",
  "atk-s0504a0:131_3": "Sutanti dhammappakāsanaṁ yathāvuttāya viññāṇavīthiyā pariyattidhammārammaṇattā.",
  "atk-s0504a0:131_4": "Ayañhettha saṅkhepo –",
  "atk-s0504a0:131_5": "nānappakārena ārammaṇe pavattāya viññāṇavīthiyā kāraṇabhūtāya mayā na aññaṁ kataṁ,",
  "atk-s0504a0:131_6": "idaṁ pana kataṁ,",
  "atk-s0504a0:131_7": "ayaṁ dhammo sutoti.",
  "atk-s0504a0:132_0": "Tathā itīti nidassitabbappakāsanaṁ nidassanattho iti-saddoti katvā nidassetabbassa nidassitabbattābhāvābhāvato.",
  "atk-s0504a0:132_1": "Tasmā itisaddena sakalampi sutaṁ paccāmaṭṭhanti veditabbaṁ.",
  "atk-s0504a0:132_2": "Meti puggalappakāsanaṁ.",
  "atk-s0504a0:132_3": "Sutanti puggalakiccappakāsanaṁ.",
  "atk-s0504a0:132_4": "Suta-saddena hi labbhamānā savanakiriyā savanaviññāṇappabandhappaṭibaddhā,",
  "atk-s0504a0:132_5": "tattha ca puggalavohāro.",
  "atk-s0504a0:132_6": "Na hi puggalavohārarahite dhammappabandhe savanakiriyā labbhati.",
  "atk-s0504a0:132_7": "Tassāyaṁ saṅkhepattho –",
  "atk-s0504a0:132_8": "yaṁ suttaṁ niddisissāmi,",
  "atk-s0504a0:132_9": "taṁ mayā iti sutanti.",
  "atk-s0504a0:133_0": "Tathā itīti yassa cittasantānassa nānārammaṇappavattiyā nānatthabyañjanaggahaṇaṁ hoti,",
  "atk-s0504a0:133_1": "tassa nānākāraniddeso ākārattho itisaddoti katvā.",
  "atk-s0504a0:133_2": "Itīti hi ayaṁ ākārapaññatti dhammānaṁ taṁ taṁ pavattiākāraṁ upādāya paññāpetabbasabhāvattā.",
  "atk-s0504a0:133_3": "Meti kattuniddeso.",
  "atk-s0504a0:133_4": "Sutanti visayaniddeso.",
  "atk-s0504a0:133_5": "Sotabbo hi dhammo savanakiriyākattupuggalassa savanakiriyāvasena pavattiṭṭhānaṁ hoti.",
  "atk-s0504a0:133_6": "Ettāvatā nānappakārappavattena cittasantānena taṁsamaṅgino kattu visaye gahaṇasanniṭṭhānaṁ dassitaṁ hoti.",
  "atk-s0504a0:134_0": "Atha vā itīti puggalakiccaniddeso.",
  "atk-s0504a0:134_1": "Sutānañhi dhammānaṁ gahitākārassa nidassanassa avadhāraṇassa vā pakāsanabhāvena itisaddena tadākārādidhāraṇassa",
  "atk-s0504a0:134_2": "puggalavohārūpādānadhammabyāpārabhāvato puggalakiccaṁ nāma niddiṭṭhaṁ hotīti.",
  "atk-s0504a0:134_3": "Sutanti viññāṇakiccaniddeso.",
  "atk-s0504a0:134_4": "Puggalavādinopi hi savanakiriyā viññāṇanirapekkhā na hotīti.",
  "atk-s0504a0:134_5": "Meti ubhayakiccayuttapuggalaniddeso.",
  "atk-s0504a0:134_6": "Meti hi saddappavatti ekanteneva sattavisesavisayā,",
  "atk-s0504a0:134_7": "viññāṇakiccañca tattheva samodahitabbanti.",
  "atk-s0504a0:134_8": "Ayaṁ panettha saṅkhepo –",
  "atk-s0504a0:134_9": "mayā savanakiccaviññāṇasamaṅginā puggalena viññāṇavasena laddhassavanakiccavohārena sutanti.",
  "atk-s0504a0:135_0": "Tathā itīti ca meti ca saccikaṭṭhaparamatthavasena avijjamānapaññatti.",
  "atk-s0504a0:135_1": "Sabbassa hi saddādhigamanīyassa atthassa paññattimukheneva paṭipajjitabbattā sabbapaññattīnañca vijjamānādīsu chasveva paññattīsu avarodho,",
  "atk-s0504a0:135_2": "tasmā yo māyāmarīciādayo viya abhūtattho,",
  "atk-s0504a0:135_3": "anussavādīhi gahetabbo viya anuttamattho ca na hoti.",
  "atk-s0504a0:135_4": "So rūpasaddādiko ruppanānubhavanādiko ca paramatthasabhāvo saccikaṭṭhaparamatthavasena vijjati.",
  "atk-s0504a0:135_5": "Yo pana itīti ca meti ca vuccamāno ākārādiaparamatthasabhāvo saccikaṭṭhaparamatthavasena anupalabbhamāno avijjamānapaññatti nāma,",
  "atk-s0504a0:135_6": "kimettha taṁ paramatthato atthi,",
  "atk-s0504a0:135_7": "yaṁ itīti vā meti vā niddesaṁ labhetha.",
  "atk-s0504a0:135_8": "Sutanti vijjamānapaññatti.",
  "atk-s0504a0:135_9": "Yañhi taṁ sotena upaladdhaṁ,",
  "atk-s0504a0:135_10": "taṁ paramatthato vijjamānanti.",
  "atk-s0504a0:136_0": "Tathā itīti sotapathamāgate dhamme upādāya tesaṁ upadhāritākārādīnaṁ paccāmasanavasena.",
  "atk-s0504a0:136_1": "Meti sasantatipariyāpanne khandhe karaṇādivisesavisiṭṭhe upādāya vattabbato upādāpaññatti.",
  "atk-s0504a0:136_2": "Sutanti diṭṭhādīni upanidhāya vattabbato upanidhāpaññatti.",
  "atk-s0504a0:136_3": "Diṭṭhādisabhāvarahite saddāyatane pavattamānopi sutavohāro dutiyaṁ,",
  "atk-s0504a0:136_4": "tatiyanti ādiko viya paṭhamādiṁ nissāya “yaṁ na diṭṭhamutaviññātanirapekkhaṁ,",
  "atk-s0504a0:136_5": "taṁ suta”nti viññeyyattā diṭṭhādīni upanidhāya vattabbo hoti.",
  "atk-s0504a0:136_6": "Asutaṁ na hotīti hi sutanti pakāsitoyamatthoti.",
  "atk-s0504a0:137_0": "Ettha ca itīti vacanena asammohaṁ dīpeti.",
  "atk-s0504a0:137_1": "Paṭividdhā hi atthassa pakāravisesā itīti idha āyasmatā ānandena paccāmaṭṭhā,",
  "atk-s0504a0:137_2": "tenassa asammoho dīpito.",
  "atk-s0504a0:137_3": "Na hi sammūḷho nānappakārappaṭivedhasamattho hoti,",
  "atk-s0504a0:137_4": "lobhappahānādivasena nānappakārā duppaṭividdhā ca suttatthā niddisīyanti.",
  "atk-s0504a0:137_5": "Sutanti vacanena asammosaṁ dīpeti sutākārassa yāthāvato dassiyamānattā yassa hi sutaṁ sammuṭṭhaṁ hoti,",
  "atk-s0504a0:137_6": "na so kālantare mayā sutanti paṭijānāti.",
  "atk-s0504a0:137_7": "Iccassa asammohena sammohābhāvena paññāya eva vā savanakālasambhūtāya taduttarikālapaññāsiddhi,",
  "atk-s0504a0:137_8": "tathā asammosena satisiddhi.",
  "atk-s0504a0:137_9": "Tattha paññāpubbaṅgamāya satiyā byañjanāvadhāraṇasamatthatā.",
  "atk-s0504a0:137_10": "Byañjanānañhi paṭivijjhitabbo ākāro nātigambhīro,",
  "atk-s0504a0:137_11": "yathāsutadhāraṇameva tattha karaṇīyanti satiyā byāpāro adhiko,",
  "atk-s0504a0:137_12": "paññā tattha guṇībhūtā hoti paññāya pubbaṅgamāti katvā.",
  "atk-s0504a0:137_13": "Satipubbaṅgamāya paññāya atthappaṭivedhasamatthatā.",
  "atk-s0504a0:137_14": "Atthassa hi paṭivijjhitabbo ākāro gambhīroti paññāya byāpāro adhiko,",
  "atk-s0504a0:137_15": "sati tattha guṇībhūtā hoti satiyā pubbaṅgamāti katvā.",
  "atk-s0504a0:137_16": "Tadubhayasamatthatāyogena atthabyañjanasampannassa dhammakosassa anupālanasamatthatāya dhammabhaṇḍāgārikattasiddhi.",
  "atk-s0504a0:138_0": "Aparo nayo –",
  "atk-s0504a0:138_1": "itīti vacanena yonisomanasikāraṁ dīpeti.",
  "atk-s0504a0:138_2": "Tena vuccamānānaṁ ākāranidassanāvadhāraṇatthānaṁ upari vakkhamānānaṁ nānappakārappaṭivedhajotakānaṁ aviparītasaddhammavisayattā.",
  "atk-s0504a0:138_3": "Na hi ayoniso manasikaroto nānappakārappaṭivedho sambhavati.",
  "atk-s0504a0:138_4": "Sutanti vacanena avikkhepaṁ dīpeti,",
  "atk-s0504a0:138_5": "nidānapucchāvasena pakaraṇappattassa vakkhamānassa suttassa savanaṁ na samādhānamantarena sambhavati vikkhittacittassa savanābhāvato.",
  "atk-s0504a0:138_6": "Tathā hi vikkhittacitto puggalo sabbasampattiyā vuccamānopi “na mayā sutaṁ,",
  "atk-s0504a0:138_7": "puna bhaṇathā”ti vadati.",
  "atk-s0504a0:138_8": "Yonisomanasikārena cettha attasammāpaṇidhiṁ pubbekatapuññatañca sādheti,",
  "atk-s0504a0:138_9": "sammā appaṇihitattassa pubbe akatapuññassa vā tadabhāvato.",
  "atk-s0504a0:138_10": "Avikkhepena saddhammassavanaṁ sappurisūpanissayañca sādheti,",
  "atk-s0504a0:138_11": "assutavato sappurisūpanissayarahitassa ca tadabhāvato.",
  "atk-s0504a0:138_12": "Na hi vikkhittacitto saddhammaṁ sotuṁ sakkoti,",
  "atk-s0504a0:138_13": "na ca sappurise anupassayamānassa savanaṁ atthi.",
  "atk-s0504a0:139_0": "Aparo nayo –",
  "atk-s0504a0:139_1": "“yassa cittasantānassa nānākārappavattiyā nānatthabyañjanaggahaṇaṁ hoti,",
  "atk-s0504a0:139_2": "tassa nānākāraniddeso”ti vuttaṁ.",
  "atk-s0504a0:139_3": "Yasmā ca so bhagavato vacanassa atthabyañjanappabhedaparicchedavasena sakalasāsanasampatiogāhanena niravasesaparahitapāripūrikāraṇabhūto",
  "atk-s0504a0:139_4": "evaṁbhaddako ākāro na sammā appaṇihitattano pubbe akatapuññassa vā hoti,",
  "atk-s0504a0:139_5": "tasmā itīti iminā bhaddakena ākārena pacchimacakkadvayasampattimattano dīpeti,",
  "atk-s0504a0:139_6": "sutanti savanayogena purimacakkadvayasampattiṁ.",
  "atk-s0504a0:139_7": "Na hi appatirūpe dese vasato sappurisūpanissayarahitassa vā savanaṁ atthi.",
  "atk-s0504a0:139_8": "Iccassa pacchimacakkadvayasiddhiyā āsayasuddhi siddhā hoti,",
  "atk-s0504a0:139_9": "sammā paṇihitatto pubbe ca katapuñño visuddhāsayo hoti,",
  "atk-s0504a0:139_10": "tadavisuddhihetūnaṁ kilesānaṁ dūrībhāvato.",
  "atk-s0504a0:139_11": "Tathā hi vuttaṁ –",
  "atk-s0504a0:139_12": "“sammā paṇihitaṁ cittaṁ,",
  "atk-s0504a0:139_13": "seyyaso naṁ tato kare”ti “katapuññosi tvaṁ, ānanda,",
  "atk-s0504a0:139_14": "padhānamanuyuñja,",
  "atk-s0504a0:139_15": "khippaṁ hohisi anāsavo”ti ca.",
  "atk-s0504a0:139_16": "Purimacakkadvayasiddhiyā payogasuddhi.",
  "atk-s0504a0:139_17": "Patirūpadesavāsena hi sappurisūpanissayena ca sādhūnaṁ diṭṭhānugatiāpajjanenapi visuddhappayogo hoti.",
  "atk-s0504a0:139_18": "Tāya ca āsayasuddhiyā adhigamabyattisiddhi,",
  "atk-s0504a0:139_19": "pubbe eva taṇhādiṭṭhisaṁkilesānaṁ visodhitattā payogasuddhiyā āgamabyattisiddhi.",
  "atk-s0504a0:139_20": "Suparisuddhakāyavacīpayogo hi vippaṭisārābhāvato avikkhittacitto pariyattiyaṁ visārado hoti.",
  "atk-s0504a0:139_21": "Iti payogāsayasuddhassa āgamādhigamasampannassa vacanaṁ aruṇuggamanaṁ viya sūriyassa udayato,",
  "atk-s0504a0:139_22": "yonisomanasikāro viya ca kusaladhammassa,",
  "atk-s0504a0:139_23": "arahati bhagavato vacanassa pubbaṅgamaṁ bhavitunti ṭhāne nidānaṁ ṭhapento iti me sutantiādimāha.",
  "atk-s0504a0:140_0": "Aparo nayo –",
  "atk-s0504a0:140_1": "itīti iminā pubbe vuttanayena nānappakārappaṭivedhadīpakena attano atthapaṭibhānapaṭisambhidāsampattisabbhāvaṁ dīpeti.",
  "atk-s0504a0:140_2": "Sutanti iminā itisaddasannidhānato vakkhamānāpekkhāya vā sotabbabhedappaṭivedhadīpakena dhammaniruttipaṭisambhidāsampattisabbhāvaṁ dīpeti.",
  "atk-s0504a0:140_3": "Itīti ca idaṁ vuttanayeneva yonisomanasikāradīpakaṁ vacanaṁ bhāsamāno “ete mayā dhammā manasānupekkhitā diṭṭhiyā suppaṭividdhā”ti dīpeti.",
  "atk-s0504a0:140_4": "Pariyattidhammā hi “idha sīlaṁ kathitaṁ,",
  "atk-s0504a0:140_5": "idha samādhi,",
  "atk-s0504a0:140_6": "idha paññā,",
  "atk-s0504a0:140_7": "ettakā ettha anusandhiyo”tiādinā nayena manasā anupekkhitā anussavākāraparivitakkasahitāya dhammanijjhānakkhantibhūtāya",
  "atk-s0504a0:140_8": "ñātapariññāsaṅkhātāya vā diṭṭhiyā tattha tattha vuttarūpārūpadhamme “iti rūpaṁ,",
  "atk-s0504a0:140_9": "ettakaṁ rūpa”ntiādinā nayena suṭṭhu vavatthapetvā paṭividdhā attano paresañca hitasukhāvahā hontīti.",
  "atk-s0504a0:140_10": "Suttanti idaṁ savanayogaparidīpakavacanaṁ bhāsamāno “bahū mayā dhammā sutā dhātā vacasā paricitā”ti dīpeti.",
  "atk-s0504a0:140_11": "Sotāvadhānappaṭibaddhā hi pariyattidhammassa savanadhāraṇaparicayā.",
  "atk-s0504a0:140_12": "Tadubhayenapi dhammassa svākkhātabhāvena atthabyañjanapāripūriṁ dīpento savane ādaraṁ janeti.",
  "atk-s0504a0:140_13": "Atthabyañjanaparipuṇṇañhi dhammaṁ ādarena assuṇanto mahatā hitā paribāhiro hotīti ādaraṁ janetvā sakkaccaṁ dhammo sotabbo.",
  "atk-s0504a0:141_0": "Iti me sutanti iminā pana sakalena vacanena āyasmā ānando tathāgatappaveditaṁ dhammavinayaṁ attano adahanto asappurisabhūmiṁ atikkamati,",
  "atk-s0504a0:141_1": "sāvakattaṁ paṭijānanto sappurisabhūmiṁ okkamati.",
  "atk-s0504a0:141_2": "Tathā asaddhammā cittaṁ vuṭṭhāpeti,",
  "atk-s0504a0:141_3": "saddhamme cittaṁ patiṭṭhāpeti.",
  "atk-s0504a0:141_4": "“Kevalaṁ sutamevetaṁ mayā,",
  "atk-s0504a0:141_5": "tasseva pana bhagavato vacana”nti dīpento attānaṁ parimoceti,",
  "atk-s0504a0:141_6": "satthāraṁ apadisati,",
  "atk-s0504a0:141_7": "jinavacanaṁ appeti,",
  "atk-s0504a0:141_8": "dhammanettiṁ patiṭṭhāpeti.",
  "atk-s0504a0:142_0": "Apica iti me sutanti attanā uppāditabhāvaṁ appaṭijānanto purimassavanaṁ vivaranto sammukhā paṭiggahitamidaṁ",
  "atk-s0504a0:142_1": "mayā tassa bhagavato catuvesārajjavisāradassa dasabaladharassa āsabhaṭṭhānaṭṭhāyino sīhanādanādino sabbasattuttamassa",
  "atk-s0504a0:142_2": "dhammissarassa dhammarājassa dhammādhipatino dhammadīpassa dhammasaraṇassa saddhammavaracakkavattino",
  "atk-s0504a0:142_3": "sammāsambuddhassa.",
  "atk-s0504a0:142_4": "Na ettha atthe vā dhamme vā pade vā byañjane vā kaṅkhā vā vimati vā kātabbāti sabbadevamanussānaṁ imasmiṁ dhammavinaye assaddhiyaṁ vināseti,",
  "atk-s0504a0:142_5": "saddhāsampadaṁ uppādeti.",
  "atk-s0504a0:142_6": "Tenetaṁ vuccati –",
  "atk-s0504a0:143_0": "“Vināsayati assaddhaṁ, saddhaṁ vaḍḍheti sāsane;",
  "atk-s0504a0:144_0": "Iti me sutamiccevaṁ, vadaṁ gotamasāvako”ti.",
  "atk-s0504a0:145_0": "Etthāha –",
  "atk-s0504a0:145_1": "“kasmā panettha yathā aññesu suttesu ‘evaṁ me sutaṁ,",
  "atk-s0504a0:145_2": "ekaṁ samayaṁ bhagavā’tiādinā kāladese apadisitvāva nidānaṁ bhāsitaṁ,",
  "atk-s0504a0:145_3": "evaṁ na bhāsita”nti?",
  "atk-s0504a0:145_4": "Apare tāva āhu –",
  "atk-s0504a0:145_5": "na pana therena bhāsitattā.",
  "atk-s0504a0:145_6": "Idañhi nidānaṁ na āyasmatā ānandena paṭhamaṁ bhāsitaṁ khujjuttarāya pana bhagavatā upāsikāsu bahussutabhāvena",
  "atk-s0504a0:145_7": "etadagge ṭhapitāya sekkhappaṭisambhidāppattāya ariyasāvikāya sāmāvatippamukhānaṁ pañcannaṁ itthisatānaṁ",
  "atk-s0504a0:145_8": "paṭhamaṁ bhāsitaṁ.",
  "atk-s0504a0:146_0": "Tatrāyaṁ anupubbīkathā –",
  "atk-s0504a0:146_1": "ito kira kappasatasahassamatthake padumuttaro nāma sammāsambuddho loke uppajjitvā pavattitavaradhammacakko haṁsavatiyaṁ viharati.",
  "atk-s0504a0:146_2": "Athekadivasaṁ haṁsavatiyaṁ ekā kuladhītā satthu dhammadesanaṁ sotuṁ gacchantīhi upāsikāhi saddhiṁ ārāmaṁ gatā.",
  "atk-s0504a0:146_3": "Satthāraṁ ekaṁ upāsikaṁ bahussutānaṁ etadagge ṭhapentaṁ disvā adhikāraṁ katvā taṁ ṭhānantaraṁ patthesi.",
  "atk-s0504a0:146_4": "Satthāpi naṁ byākāsi “anāgate gotamassa nāma sammāsambuddhassa sāvikānaṁ upāsikānaṁ bahussutānaṁ aggā bhavissatī”ti.",
  "atk-s0504a0:146_5": "Tassā yāvajīvaṁ kusalaṁ katvā devaloke nibbattitvā puna manussesūti evaṁ devamanussesu saṁsarantiyā kappasatasahassaṁ atikkantaṁ.",
  "atk-s0504a0:146_6": "Atha imasmiṁ bhaddakappe amhākaṁ bhagavato kāle sā devalokato cavitvā ghosakaseṭṭhissa gehe dāsiyā kucchismiṁ paṭisandhiṁ gaṇhi,",
  "atk-s0504a0:146_7": "uttarātissā nāmaṁ akaṁsu.",
  "atk-s0504a0:146_8": "Sā jātakāle khujjā ahosīti khujjuttarātveva paññāyittha.",
  "atk-s0504a0:146_9": "Sā aparabhāge ghosakaseṭṭhinā rañño utenassa sāmāvatiyā dinnakāle tassā paricārikabhāvena dinnā rañño utenassa antepure vasati.",
  "atk-s0504a0:147_0": "Tena ca samayena kosambiyaṁ ghosakaseṭṭhikukkuṭaseṭṭhipāvārikaseṭṭhino bhagavantaṁ uddissa tayo vihāre",
  "atk-s0504a0:147_1": "kāretvā janapadacārikaṁ carante tathāgate kosambinagaraṁ sampatte buddhappamukhassa bhikkhusaṅghassa",
  "atk-s0504a0:147_2": "vihāre niyyādetvā mahādānāni pavattesuṁ,",
  "atk-s0504a0:147_3": "māsamattaṁ atikkami.",
  "atk-s0504a0:147_4": "Atha nesaṁ etadahosi –",
  "atk-s0504a0:147_5": "“buddhā nāma sabbalokānukampakā,",
  "atk-s0504a0:147_6": "aññesampi okāsaṁ dassāmā”ti kosambinagaravāsinopi janassa okāsaṁ akaṁsu.",
  "atk-s0504a0:147_7": "Tato paṭṭhāya nāgarā vīthisabhāgena gaṇasabhāgena mahādānaṁ denti.",
  "atk-s0504a0:147_8": "Athekadivasaṁ satthā bhikkhusaṅghaparivuto mālākārajeṭṭhakassa gehe nisīdi.",
  "atk-s0504a0:147_9": "Tasmiṁ khaṇe khujjuttarā sāmāvatiyā pupphāni gahetuṁ aṭṭha kahāpaṇe ādāya taṁ gehaṁ agamāsi.",
  "atk-s0504a0:147_10": "Mālākārajeṭṭhako taṁ disvā “amma uttare,",
  "atk-s0504a0:147_11": "ajja tuyhaṁ pupphāni dātuṁ khaṇo natthi,",
  "atk-s0504a0:147_12": "ahaṁ buddhappamukhaṁ bhikkhusaṅghaṁ parivisāmi,",
  "atk-s0504a0:147_13": "tvampi parivesanāya sahāyikā hohi,",
  "atk-s0504a0:147_14": "evaṁ ito paresaṁ veyyāvaccakaraṇato muccissasī”ti āha.",
  "atk-s0504a0:147_15": "Tato khujjuttarā buddhānaṁ bhattagge veyyāvaccaṁ akāsi.",
  "atk-s0504a0:147_16": "Sā satthārā upanisinnakathāvasena kathitaṁ sabbameva dhammaṁ uggaṇhi,",
  "atk-s0504a0:147_17": "anumodanaṁ pana sutvā sotāpattiphale patiṭṭhāsi.",
  "atk-s0504a0:148_0": "Sā aññesu divasesu cattārova kahāpaṇe datvā pupphāni gahetvā gacchati,",
  "atk-s0504a0:148_1": "tasmiṁ pana divase diṭṭhasaccabhāvena parasantake cittaṁ anuppādetvā aṭṭhapi kahāpaṇe datvā pacchiṁ pūretvā",
  "atk-s0504a0:148_2": "pupphāni gahetvā sāmāvatiyā santikaṁ agamāsi.",
  "atk-s0504a0:148_3": "Atha naṁ sā pucchi “amma uttare,",
  "atk-s0504a0:148_4": "tvaṁ aññesu divasesu na bahūni pupphāni āharasi,",
  "atk-s0504a0:148_5": "ajja pana bahukāni,",
  "atk-s0504a0:148_6": "kiṁ no rājā uttaritaraṁ pasanno”ti?",
  "atk-s0504a0:148_7": "Sā musā vattuṁ abhabbatāya atīte attanā kataṁ anigūhitvā sabbaṁ kathesi.",
  "atk-s0504a0:148_8": "Atha “kasmā ajja bahūni āharasī”ti ca vuttā “ajjāhaṁ sammāsambuddhassa dhammaṁ sutvā amataṁ sacchākāsiṁ,",
  "atk-s0504a0:148_9": "tasmā tumhe na vañcemī”ti āha.",
  "atk-s0504a0:148_10": "Taṁ sutvā “are duṭṭhadāsi,",
  "atk-s0504a0:148_11": "ettakaṁ kālaṁ tayā gahite kahāpaṇe dehī”ti atajjetvā pubbahetunā codiyamānā “amma,",
  "atk-s0504a0:148_12": "tayā pītaṁ amataṁ,",
  "atk-s0504a0:148_13": "amhepi pāyehī”ti vatvā “tena hi maṁ nhāpehī”ti vutte soḷasahi gandhodakaghaṭehi nhāpetvā dve maṭṭhasāṭake dāpesi.",
  "atk-s0504a0:148_14": "Sā ekaṁ nivāsetvā ekaṁ pārupitvā āsanaṁ paññāpetvā āsane nisīditvā vicitrabījaniṁ ādāya nīcāsanesu nisinnāni",
  "atk-s0504a0:148_15": "pañca mātugāmasatāni āmantetvā sekhappaṭisambhidāsu ṭhatvā satthārā desitaniyāmeneva tāsaṁ dhammaṁ desesi.",
  "atk-s0504a0:148_16": "Desanāvasāne tā sabbā sotāpattiphale patiṭṭhahiṁsu.",
  "atk-s0504a0:148_17": "Tā sabbāpi khujjuttaraṁ vanditvā “amma,",
  "atk-s0504a0:148_18": "ajja paṭṭhāya tvaṁ kiliṭṭhakammaṁ mā kari,",
  "atk-s0504a0:148_19": "amhākaṁ mātuṭṭhāne ācariyaṭṭhāne ca patiṭṭhāhī”ti garuṭṭhāne ṭhapayiṁsu.",
  "atk-s0504a0:149_0": "Kasmā panesā dāsī hutvā nibbattāti?",
  "atk-s0504a0:149_1": "Sā kira kassapasammāsambuddhakāle bārāṇasiyaṁ seṭṭhidhītā hutvā nibbattā.",
  "atk-s0504a0:149_2": "Ekāya khīṇāsavattheriyā upaṭṭhākakulaṁ gatāya “etaṁ me ayye,",
  "atk-s0504a0:149_3": "pasādhanapeḷikaṁ dethā”ti veyyāvaccaṁ kāresi.",
  "atk-s0504a0:149_4": "Therīpi “adentiyā mayi āghātaṁ uppādetvā niraye nibbattissati,",
  "atk-s0504a0:149_5": "dentiyā paresaṁ dāsī hutvā nibbattissati,",
  "atk-s0504a0:149_6": "nirayasantāpato dāsibhāvo seyyo”ti anuddayaṁ paṭicca tassā vacanaṁ akāsi.",
  "atk-s0504a0:149_7": "Sā tena kammena pañca jātisatāni paresaṁ dāsīyeva hutvā nibbatti.",
  "atk-s0504a0:150_0": "Kasmā pana khujjā ahosi?",
  "atk-s0504a0:150_1": "Anuppanne kira buddhe ayaṁ bārāṇasirañño gehe vasantī ekaṁ rājakulūpakaṁ paccekabuddhaṁ thokaṁ khujjadhātukaṁ",
  "atk-s0504a0:150_2": "disvā attanā sahavāsīnaṁ mātugāmānaṁ purato parihāsaṁ karontī yathāvajjaṁ keḷivasena khujjākāraṁ dassesi,",
  "atk-s0504a0:150_3": "tasmā khujjā hutvā nibbatti.",
  "atk-s0504a0:151_0": "Kiṁ pana katvā paññavantī jātāti?",
  "atk-s0504a0:151_1": "Anuppanne kira buddhe ayaṁ bārāṇasirañño gehe vasantī aṭṭha paccekabuddhe rājagehato uṇhapāyāsassa pūrite",
  "atk-s0504a0:151_2": "patte parivattitvā parivattitvā gaṇhante disvā attano santakāni aṭṭha dantavalayāni “idha ṭhapetvā gaṇhathā”ti adāsi.",
  "atk-s0504a0:151_3": "Te tathā katvā olokesuṁ.",
  "atk-s0504a0:151_4": "“Tumhākaññeva tāni pariccattāni,",
  "atk-s0504a0:151_5": "gahetvā gacchathā”ti āha.",
  "atk-s0504a0:151_6": "Te nandamūlakapabbhāraṁ agamaṁsu.",
  "atk-s0504a0:151_7": "Ajjāpi tāni valayāni arogāneva.",
  "atk-s0504a0:151_8": "Sā tassa nissandena paññavantī jātā.",
  "atk-s0504a0:152_0": "Atha naṁ sāmāvatippamukhāni pañca itthisatāni “amma,",
  "atk-s0504a0:152_1": "tvaṁ divase divase satthu santikaṁ gantvā bhagavatā desitaṁ dhammaṁ sutvā amhākaṁ desehī”ti vadiṁsu.",
  "atk-s0504a0:152_2": "Sā tathā karontī aparabhāge tipiṭakadharā jātā.",
  "atk-s0504a0:152_3": "Tasmā naṁ satthā –",
  "atk-s0504a0:152_4": "“etadaggaṁ,",
  "atk-s0504a0:152_5": "bhikkhave,",
  "atk-s0504a0:152_6": "mama sāvikānaṁ bahussutānaṁ upāsikānaṁ yadidaṁ khujjuttarā”ti etadagge ṭhapesi.",
  "atk-s0504a0:152_7": "Iti upāsikāsu bahussutabhāvena satthārā etadagge ṭhapitā paṭisambhidāppattā khujjuttarā ariyasāvikā satthari",
  "atk-s0504a0:152_8": "kosambiyaṁ viharante kālena kālaṁ satthu santikaṁ gantvā dhammaṁ sutvā antepuraṁ gantvā sāmāvatippamukhānaṁ",
  "atk-s0504a0:152_9": "pañcannaṁ itthisatānaṁ ariyasāvikānaṁ satthārā desitaniyāmena yathāsutaṁ dhammaṁ kathentī attānaṁ parimocetvā",
  "atk-s0504a0:152_10": "satthu santike sutabhāvaṁ pakāsentī “vuttañhetaṁ bhagavatā vuttamarahatāti me suta”nti nidānaṁ āropesi.",
  "atk-s0504a0:153_0": "Yasmā pana tasmiṁyeva nagare bhagavato sammukhā sutvā tadaheva tāya tāsaṁ bhāsitaṁ,",
  "atk-s0504a0:153_1": "tasmā “ekaṁ samayaṁ bhagavā kosambiyaṁ viharatī”ti kāladesaṁ apadisituṁ payojanasambhavova natthi supākaṭabhāvato.",
  "atk-s0504a0:153_2": "Bhikkhuniyo cassā santike imāni suttāni gaṇhiṁsu.",
  "atk-s0504a0:153_3": "Evaṁ paramparāya bhikkhūsupi tāya āropitaṁ nidānaṁ pākaṭaṁ ahosi.",
  "atk-s0504a0:153_4": "Atha āyasmā ānando tathāgatassa parinibbānato aparabhāge sattapaṇṇiguhāyaṁ ajātasattunā kārāpite saddhammamaṇḍape",
  "atk-s0504a0:153_5": "mahākassapappamukhassa vasīgaṇassa majjhe nisīditvā dhammaṁ saṅgāyanto imesaṁ suttānaṁ nidānassa dveḷhakaṁ",
  "atk-s0504a0:153_6": "pariharanto tāya āropitaniyāmeneva nidānaṁ āropesīti.",
  "atk-s0504a0:154_0": "Keci panettha bahuppakāre papañcenti. Kiṁ tehi?",
  "atk-s0504a0:154_1": "Apica nānānayehi saṅgītikārā dhammavinayaṁ saṅgāyiṁsu.",
  "atk-s0504a0:154_2": "Anubuddhā hi dhammasaṅgāhakamahātherā,",
  "atk-s0504a0:154_3": "te sammadeva dhammavinayassa saṅgāyanākāraṁ jānantā katthaci “evaṁ me suta”ntiādinā,",
  "atk-s0504a0:154_4": "katthaci “tena samayenā”tiādinā,",
  "atk-s0504a0:154_5": "katthaci gāthābandhavasena nidānaṁ ṭhapentā,",
  "atk-s0504a0:154_6": "katthaci sabbena sabbaṁ nidānaṁ aṭṭhapentā vaggasaṅgahādivasena dhammavinayaṁ saṅgāyiṁsu.",
  "atk-s0504a0:154_7": "Tattha idha vuttañhetantiādinā nidānaṁ ṭhapetvā saṅgāyiṁsu,",
  "atk-s0504a0:154_8": "kiñci suttageyyādivasena navaṅgamidaṁ buddhavacanaṁ.",
  "atk-s0504a0:154_9": "Yathā cetaṁ,",
  "atk-s0504a0:154_10": "evaṁ sabbesampi sammāsambuddhānaṁ.",
  "atk-s0504a0:154_11": "Vuttañhetaṁ “appakañca nesaṁ ahosi suttaṁ geyya”ntiādi.",
  "atk-s0504a0:154_12": "Tattha itivuttakaṅgassa aññaṁ kiñci na paññāyati tabbhāvanimittaṁ ṭhapetvā “vuttañhetaṁ…pe…",
  "atk-s0504a0:154_13": "me suta”nti idaṁ vacanaṁ.",
  "atk-s0504a0:154_14": "Tenāhu aṭṭhakathācariyā “vuttañhetaṁ bhagavatāti ādinayappavattā dvādasuttarasatasuttantā itivuttaka”nti.",
  "atk-s0504a0:154_15": "Tasmā satthu adhippāyaṁ jānantehi dhammasaṅgāhakehi ariyasāvikāya vā imesaṁ suttānaṁ itivuttakaṅgabhāvañāpanatthaṁ",
  "atk-s0504a0:154_16": "imināva nayena nidānaṁ ṭhapitanti veditabbaṁ.",
  "atk-s0504a0:155_0": "Kimatthaṁ pana dhammavinayasaṅgahe kayiramāne nidānavacanaṁ?",
  "atk-s0504a0:155_1": "Nanu bhagavatā bhāsitavacanasseva saṅgaho kātabboti? Vuccate –",
  "atk-s0504a0:155_2": "desanāya ṭhitiasammosasaddheyyabhāvasampādanatthaṁ.",
  "atk-s0504a0:155_3": "Kāladesadesakaparisāpadesehi upanibandhitvā ṭhapitā hi desanā ciraṭṭhitikā hoti asammosadhammā saddheyyā",
  "atk-s0504a0:155_4": "ca desakālakattuhetunimittehi upanibaddho viya vohāravinicchayo.",
  "atk-s0504a0:155_5": "Teneva ca āyasmatā mahākassapena brahmajālamūlapariyāyasuttādīnaṁ desādipucchāsu katāsu tāsaṁ vissajjanaṁ",
  "atk-s0504a0:155_6": "karontena dhammabhaṇḍāgārikena “evaṁ me suta”ntiādinā nidānaṁ bhāsitaṁ.",
  "atk-s0504a0:155_7": "Idha pana desakālassa aggahaṇe kāraṇaṁ vuttameva.",
  "atk-s0504a0:156_0": "Apica satthu sampattippakāsanatthaṁ nidānavacanaṁ.",
  "atk-s0504a0:156_1": "Tathāgatassa hi bhagavato pubbaracanānumānāgamatakkābhāvato sammāsambuddhabhāvasiddhi.",
  "atk-s0504a0:156_2": "Na hi sammāsambuddhassa pubbaracanādīhi attho atthi sabbattha appaṭihatañāṇācāratāya ekappamāṇattā ca ñeyyadhammesu.",
  "atk-s0504a0:156_3": "Tathā ācariyamuṭṭhidhammamacchariyasāsanasāvakānurāgābhāvato khīṇāsavabhāvasiddhi.",
  "atk-s0504a0:156_4": "Na hi sabbaso khīṇāsavassa te sambhavantīti suvisuddhassa parānuggahapavatti.",
  "atk-s0504a0:156_5": "Evaṁ desakasaṁkilesabhūtānaṁ diṭṭhisīlasampadādūsakānaṁ avijjātaṇhānaṁ accantābhāvasaṁsūcakehi ñāṇasampadāpahānasampadābhibyañjakehi",
  "atk-s0504a0:156_6": "ca sambuddhavisuddhabhāvehi purimavesārajjadvayasiddhi,",
  "atk-s0504a0:156_7": "tato ca antarāyikaniyyānikadhammesu asammohabhāvasiddhito pacchimavesārajjadvayasiddhīti bhagavato catuvesārajjasamannāgamo",
  "atk-s0504a0:156_8": "attahitaparahitapaṭipatti ca nidānavacanena pakāsitā hoti,",
  "atk-s0504a0:156_9": "tattha tattha sampattaparisāya ajjhāsayānurūpaṁ ṭhānuppattikappaṭibhānena dhammadesanādīpanato.",
  "atk-s0504a0:156_10": "Idha pana anavasesato kāmadosappahānaṁ vidhāya desanādīpanato cāti yojetabbaṁ.",
  "atk-s0504a0:156_11": "Tena vuttaṁ “satthu sampattippakāsanatthaṁ nidānavacana”nti.",
  "atk-s0504a0:156_12": "Ettha ca “bhagavatā arahatā”ti imehi padehi yathāvuttaatthavibhāvanatā heṭṭhā dassitā eva.",
  "atk-s0504a0:157_0": "Tathā sāsanasampattippakāsanatthaṁ nidānavacanaṁ.",
  "atk-s0504a0:157_1": "Ñāṇakaruṇāpariggahitasabbakiriyassa hi bhagavato natthi niratthakā paṭipatti attahitā vā.",
  "atk-s0504a0:157_2": "Tasmā paresaṁyevatthāya pavattasabbakiriyassa sammāsambuddhassa sakalampi kāyavacīmanokammaṁ yathāpavattaṁ",
  "atk-s0504a0:157_3": "vuccamānaṁ diṭṭhadhammikasamparāyikaparamatthehi yathārahaṁ sattānaṁ anusāsanatthena sāsanaṁ,",
  "atk-s0504a0:157_4": "na kabbaracanā.",
  "atk-s0504a0:157_5": "Tayidaṁ satthu caritaṁ kāladesadesakaparisāpadesehi tattha tattha nidānavacanehi yathārahaṁ pakāsiyati.",
  "atk-s0504a0:157_6": "Idha pana desakaparisāpadesehīti yojetabbaṁ.",
  "atk-s0504a0:157_7": "Tena vuttaṁ “sāsanasampattippakāsanatthaṁ nidānavacana”nti.",
  "atk-s0504a0:158_0": "Apica satthuno pamāṇabhāvappakāsanena sāsanassa pamāṇabhāvadassanatthaṁ nidānavacanaṁ.",
  "atk-s0504a0:158_1": "Tañcassa pamāṇabhāvadassanaṁ heṭṭhā vuttanayānusārena “bhagavatā arahatā”ti imehi padehi vibhāvitanti veditabbaṁ.",
  "atk-s0504a0:158_2": "Idamettha nidānavacanappayojanassa mukhamattanidassananti.",
  "atk-s0504a0:159_0": "Nidānavaṇṇanā niṭṭhitā."
}