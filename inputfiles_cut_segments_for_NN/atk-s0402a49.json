{
  "atk-s0402a49:0_0": "(14) 4. Puggalavaggo",
  "atk-s0402a49:1_0": "1. Saṁyojanasuttavaṇṇanā",
  "atk-s0402a49:2_0": "131.",
  "atk-s0402a49:2_1": "Catutthassa paṭhame upapattipaṭilābhiyānīti yehi anantarā upapattiṁ paṭilabhati.",
  "atk-s0402a49:2_2": "Bhavapaṭilābhiyānīti upapattibhavassa paṭilābhāya paccayāni.",
  "atk-s0402a49:2_3": "Sakadāgāmissāti idaṁ appahīnasaṁyojanesu ariyesu uttamakoṭiyā gahitaṁ.",
  "atk-s0402a49:2_4": "Yasmā pana antarāparinibbāyissa antarā upapatti natthi,",
  "atk-s0402a49:2_5": "yaṁ pana so tattha jhānaṁ samāpajjati,",
  "atk-s0402a49:2_6": "taṁ kusalattā ‘‘upapattibhavassa paccayo’’ teva saṅkhyaṁ gacchati.",
  "atk-s0402a49:2_7": "Tasmāssa ‘‘upapattipaṭilābhiyāni saṁyojanāni pahīnāni,",
  "atk-s0402a49:2_8": "bhavapaṭilābhiyāni saṁyojanāni appahīnānī’’ti vuttaṁ.",
  "atk-s0402a49:2_9": "Orambhāgiyesu ca appahīnaṁ upādāya sakadāgāmissa avisesena ‘‘orambhāgiyāni saṁyojanāni appahīnānī’’ti vuttaṁ.",
  "atk-s0402a49:2_10": "Sesamettha uttānameva.",
  "atk-s0402a49:3_0": "2. Paṭibhānasuttavaṇṇanā",
  "atk-s0402a49:4_0": "132.",
  "atk-s0402a49:4_1": "Dutiye yuttappaṭibhāno no muttappaṭibhānoti pañhaṁ kathento yuttameva katheti,",
  "atk-s0402a49:4_2": "sīghaṁ pana na katheti,",
  "atk-s0402a49:4_3": "saṇikameva kathetīti attho.",
  "atk-s0402a49:4_4": "Iminā nayena sabbapadāni veditabbāni.",
  "atk-s0402a49:5_0": "3. Ugghaṭitaññūsuttavaṇṇanā",
  "atk-s0402a49:6_0": "133. Tatiye catunnampi puggalānaṁ iminā suttena viseso veditabbo –",
  "atk-s0402a49:7_0": "‘‘Katamo ca puggalo ugghaṭitaññū,",
  "atk-s0402a49:7_1": "yassa puggalassa saha udāhaṭavelāya dhammābhisamayo hoti,",
  "atk-s0402a49:7_2": "ayaṁ vuccati puggalo ugghaṭitaññū.",
  "atk-s0402a49:7_3": "Katamo ca puggalo vipañcitaññū,",
  "atk-s0402a49:7_4": "yassa puggalassa vitthārena atthe vibhajiyamāne dhammābhisamayo hoti,",
  "atk-s0402a49:7_5": "ayaṁ vuccati puggalo vipañcitaññū.",
  "atk-s0402a49:7_6": "Katamo ca puggalo neyyo,",
  "atk-s0402a49:7_7": "yassa puggalassa uddesato paripucchato yonisomanasikaroto kalyāṇamitte sevato bhajato payirupāsato anupubbena dhammābhisamayo hoti,",
  "atk-s0402a49:7_8": "ayaṁ vuccati puggalo neyyo.",
  "atk-s0402a49:7_9": "Katamo ca puggalo padaparamo,",
  "atk-s0402a49:7_10": "yassa puggalassa bahumpi suṇato bahumpi bhaṇato bahumpi dhārayato bahumpi vācayato na tāya jātiyā dhammābhisamayo hoti,",
  "atk-s0402a49:7_11": "ayaṁ vuccati puggalo padaparamo’’ti (pu. pa. 148-151).",
  "atk-s0402a49:8_0": "4. Uṭṭhānaphalasuttavaṇṇanā",
  "atk-s0402a49:9_0": "134.",
  "atk-s0402a49:9_1": "Catutthe uṭṭhānavīriyeneva divasaṁ vītināmetvā tassa nissandaphalamattaṁ kiñcideva labhitvā jīvikaṁ kappeti,",
  "atk-s0402a49:9_2": "taṁ pana uṭṭhānaṁ āgamma kiñci puññaphalaṁ nappaṭilabhati ,",
  "atk-s0402a49:9_3": "ayaṁ uṭṭhānaphalūpajīvī na kammaphalūpajīvī nāma.",
  "atk-s0402a49:9_4": "Cātumahārājike pana deve ādiṁ katvā sabbepi devā uṭṭhānavīriyena vinā puññaphalasseva upajīvanato kammaphalūpajīvino na uṭṭhānaphalūpajīvino nāma.",
  "atk-s0402a49:9_5": "Rājarājamahāmattādayo uṭṭhānaphalūpajīvino ca kammaphalūpajīvino ca.",
  "atk-s0402a49:9_6": "Nerayikasattā neva uṭṭhānaphalūpajīvino na kammaphalūpajīvino.",
  "atk-s0402a49:9_7": "Imasmiṁ sutte puññaphalameva kammaphalanti adhippetaṁ,",
  "atk-s0402a49:9_8": "tañca tesaṁ natthi.",
  "atk-s0402a49:10_0": "5. Sāvajjasuttavaṇṇanā",
  "atk-s0402a49:11_0": "135.",
  "atk-s0402a49:11_1": "Pañcame paṭhamo andhabālaputhujjano,",
  "atk-s0402a49:11_2": "dutiyo antarantarā kusalakārako lokiyaputhujjano,",
  "atk-s0402a49:11_3": "tatiyo sotāpanno,",
  "atk-s0402a49:11_4": "sakadāgāmianāgāminopi eteneva saṅgahitā.",
  "atk-s0402a49:11_5": "Catuttho khīṇāsavo.",
  "atk-s0402a49:11_6": "So hi ekanteneva anavajjo.",
  "atk-s0402a49:12_0": "6-7. Sīlasuttādivaṇṇanā",
  "atk-s0402a49:13_0": "136-137.",
  "atk-s0402a49:13_1": "Chaṭṭhe paṭhamo lokiyamahājano,",
  "atk-s0402a49:13_2": "dutiyo sukkhavipassako sotāpanno ca sakadāgāmī ca,",
  "atk-s0402a49:13_3": "tatiyo anāgāmī.",
  "atk-s0402a49:13_4": "So hi yasmā taṅkhaṇikampi upapattinimittakaṁ jhānaṁ paṭilabhatiyeva,",
  "atk-s0402a49:13_5": "tasmā sukkhavipassakopi samādhismiṁ paripūrakārīyeva.",
  "atk-s0402a49:13_6": "Catuttho khīṇāsavoyeva .",
  "atk-s0402a49:13_7": "So hi sabbesaṁ sīlādipaccanīkānaṁ pahīnattā sabbattha paripūrakārī nāma.",
  "atk-s0402a49:13_8": "Sattamepi chaṭṭhe vuttanayeneva puggalaparicchedo veditabbo.",
  "atk-s0402a49:14_0": "8. Nikaṭṭhasuttavaṇṇanā",
  "atk-s0402a49:15_0": "138.",
  "atk-s0402a49:15_1": "Aṭṭhame nikaṭṭhakāyoti niggatakāyo.",
  "atk-s0402a49:15_2": "Anikaṭṭhacittoti anupaviṭṭhacitto.",
  "atk-s0402a49:15_3": "Kāyeneva gāmato nikkhanto,",
  "atk-s0402a49:15_4": "cittena araññe vasantopi gāmameva paviṭṭhoti vuttaṁ hoti.",
  "atk-s0402a49:15_5": "Iminā nayena sabbattha attho veditabbo.",
  "atk-s0402a49:16_0": "9. Dhammakathikasuttavaṇṇanā",
  "atk-s0402a49:17_0": "139.",
  "atk-s0402a49:17_1": "Navame asahitanti atthena asaṁyuttaṁ.",
  "atk-s0402a49:17_2": "Na kusalā hotīti na chekā hoti.",
  "atk-s0402a49:17_3": "Sahitāsahitassāti atthanissitassa vā anissitassa vā.",
  "atk-s0402a49:17_4": "Evaṁ sabbattha attho veditabbo.",
  "atk-s0402a49:18_0": "10. Vādīsuttavaṇṇanā",
  "atk-s0402a49:19_0": "140.",
  "atk-s0402a49:19_1": "Dasame atthato pariyādānaṁ gacchatīti aṭṭhakathaṁ pucchito pariyādānaṁ parikkhayaṁ gacchati,",
  "atk-s0402a49:19_2": "kathetuṁ na sakkoti.",
  "atk-s0402a49:19_3": "No byañjanatoti byañjanaṁ panassa pavattati na pariyādiyati.",
  "atk-s0402a49:19_4": "Eseva nayo sabbatthāti.",
  "atk-s0402a49:20_0": "Puggalavaggo catuttho."
}