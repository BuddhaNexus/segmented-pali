{
  "tika-vin11t14:0_0": "Pāṭidesanīyakathāvaṇṇanā",
  "tika-vin11t14:1_0": "2432.",
  "tika-vin11t14:1_1": "Evaṁ pācittiyavinicchayaṁ dassetvā idāni pāṭidesanīyaṁ dassetumāha ‘‘agilānā’’tiādi.",
  "tika-vin11t14:1_2": "Yā pana bhikkhunī agilānā sayaṁ attanā viññattiyā laddhaṁ sappiṁ sace ‘‘bhuñjissāmī’’ti gaṇhati,",
  "tika-vin11t14:1_3": "tassā evaṁ gahaṇe dukkaṭaṁ paridīpitanti yojanā.",
  "tika-vin11t14:1_4": "Tattha yassā vinā sappinā phāsu hoti, sā agilānā nāma.",
  "tika-vin11t14:1_5": "Sappinti pubbe vuttavinicchayaṁ pāḷiāgataṁ gosappiādikameva.",
  "tika-vin11t14:2_0": "2433.Tipāṭidesanīyanti agilānā agilānasaññā, vematikā,",
  "tika-vin11t14:2_1": "gilānasaññāti tīsu vikappesu tīṇi pāṭidesanīyāni.",
  "tika-vin11t14:2_2": "Gilānā dvikadukkaṭanti gilānāya dvikadukkaṭaṁ. Gilānā agilānasaññā,",
  "tika-vin11t14:2_3": "vematikā vāti dvīsu vikappesu dve dukkaṭāni.",
  "tika-vin11t14:3_0": "2434-5.",
  "tika-vin11t14:3_1": "Gilānā hutvā sappiṁ viññāpetvā pacchā vūpasantagelaññā hutvā sevantiyā paribhuñjantiyāpi ca gilānāya avasesaṁ paribhuñjantiyā vā ñātakādito ñātakapavāritaṭṭhānato viññattaṁ bhuñjantiyā vā aññassatthāya viññattaṁ paribhuñjantiyā vā attano dhanena gahitaṁ bhuñjantiyā vā ummattikāya vā anāpattīti yojanā.",
  "tika-vin11t14:4_0": "Paṭhamaṁ.",
  "tika-vin11t14:5_0": "2436.Sesesu dutiyādīsūti ‘‘yā pana bhikkhunī agilānā telaṁ…pe… madhuṁ…pe… phāṇitaṁ…pe… macchaṁ…pe… maṁsaṁ…pe… khīraṁ…pe… dadhiṁ viññāpetvā bhuñjeyya,",
  "tika-vin11t14:5_1": "paṭidesetabbaṁ tāya bhikkhuniyā gārayhaṁ ayye dhammaṁ āpajjiṁ asappāyaṁ pāṭidesanīyaṁ, taṁ paṭidesemī’’ti (pāci.",
  "tika-vin11t14:5_2": "1236) evaṁ dutiyādīsu sattasu pāṭidesanīyesu.",
  "tika-vin11t14:5_3": "Natthi kāci visesatāti telādipadāni vinā añño koci viseso natthīti attho.",
  "tika-vin11t14:6_0": "2437.",
  "tika-vin11t14:6_1": "Pāḷiyaṁ anāgatesu sabbesu sappiādīsu aṭṭhasu aññataraṁ viññāpetvā bhuñjantiyāpi dukkaṭanti yojanā.",
  "tika-vin11t14:7_0": "Iti vinayatthasārasandīpaniyā vinayavinicchayavaṇṇanāya",
  "tika-vin11t14:8_0": "Pāṭidesanīyakathāvaṇṇanā niṭṭhitā."
}