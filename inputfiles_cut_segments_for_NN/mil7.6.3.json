{
  "mil7.6.3:0.1_0": "Milindapañha",
  "mil7.6.3:0.2_0": "Opammakathāpañha",
  "mil7.6.3:0.3_0": "Sīhavagga",
  "mil7.6.3:0.4_0": "3. Peṇāhikaṅgapañha",
  "mil7.6.3:1.1_0": "“Bhante nāgasena,",
  "mil7.6.3:1.1_1": "‘peṇāhikāya dve aṅgāni gahetabbānī’ti yaṁ vadesi,",
  "mil7.6.3:1.1_2": "katamāni tāni dve aṅgāni gahetabbānī”ti?",
  "mil7.6.3:1.2_0": "“Yathā, mahārāja,",
  "mil7.6.3:1.2_1": "peṇāhikā sakapatimhi usūyāya chāpake na posayati;",
  "mil7.6.3:1.3_0": "evameva kho, mahārāja,",
  "mil7.6.3:1.3_1": "yoginā yogāvacarena sakamane kilese uppanne usūyāyitabbaṁ,",
  "mil7.6.3:1.3_2": "satipaṭṭhānena sammāsaṁvarasusire pakkhipitvā manodvāre kāyagatāsati bhāvetabbā.",
  "mil7.6.3:1.4_0": "Idaṁ, mahārāja,",
  "mil7.6.3:1.4_1": "peṇāhikāya paṭhamaṁ aṅgaṁ gahetabbaṁ.",
  "mil7.6.3:2.1_0": "Puna caparaṁ, mahārāja,",
  "mil7.6.3:2.1_1": "peṇāhikā pavane divasaṁ gocaraṁ caritvā sāyaṁ pakkhigaṇaṁ upeti attano guttiyā;",
  "mil7.6.3:2.2_0": "evameva kho, mahārāja,",
  "mil7.6.3:2.2_1": "yoginā yogāvacarena ekakena pavivekaṁ sevitabbaṁ saṁyojanaparimuttiyā,",
  "mil7.6.3:2.2_2": "tatra ratiṁ alabhamānena upavādabhayaparirakkhaṇāya saṅghaṁ osaritvā saṅgharakkhitena vasitabbaṁ.",
  "mil7.6.3:2.3_0": "Idaṁ, mahārāja,",
  "mil7.6.3:2.3_1": "peṇāhikāya dutiyaṁ aṅgaṁ gahetabbaṁ.",
  "mil7.6.3:2.4_0": "Bhāsitampetaṁ, mahārāja,",
  "mil7.6.3:2.4_1": "brahmunā sahampatinā bhagavato santike—",
  "mil7.6.3:3.1_0": "‘Sevetha pantāni senāsanāni,",
  "mil7.6.3:3.2_0": "Careyya saṁyojanavippamokkhā;",
  "mil7.6.3:3.3_0": "Sace ratiṁ nādhigaccheyya tattha,",
  "mil7.6.3:3.4_0": "Saṅghe vase rakkhitatto satīmā’”ti.",
  "mil7.6.3:4.1_0": "Peṇāhikaṅgapañho tatiyo."
}