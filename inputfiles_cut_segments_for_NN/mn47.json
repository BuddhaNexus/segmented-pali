{
  "mn47:0.1_0": "Majjhima Nikāya 47 ",
  "mn47:0.2_0": "Vīmaṁsakasutta ",
  "mn47:1.1_0": "Evaṁ me sutaṁ—",
  "mn47:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn47:1.3_0": "Tatra kho bhagavā bhikkhū āmantesi: ",
  "mn47:1.4_0": "“bhikkhavo”ti. ",
  "mn47:1.5_0": "“Bhadante”ti te bhikkhū bhagavato paccassosuṁ. ",
  "mn47:1.6_0": "Bhagavā etadavoca: ",
  "mn47:2.1_0": "“vīmaṁsakena, bhikkhave,",
  "mn47:2.1_1": "bhikkhunā parassa cetopariyāyaṁ ajānantena tathāgate samannesanā kātabbā ‘sammāsambuddho vā no vā’ iti viññāṇāyā”ti.",
  "mn47:3.1_0": "“Bhagavaṁmūlakā no, bhante, dhammā,",
  "mn47:3.1_1": "bhagavaṁnettikā bhagavaṁpaṭisaraṇā; sādhu vata, bhante,",
  "mn47:3.1_2": "bhagavantaṁyeva paṭibhātu etassa bhāsitassa attho;",
  "mn47:3.1_3": "bhagavato sutvā bhikkhū dhāressantī”ti.",
  "mn47:3.2_0": "“Tena hi, bhikkhave, suṇātha, sādhukaṁ manasi karotha, bhāsissāmī”ti. ",
  "mn47:3.3_0": "“Evaṁ,",
  "mn47:3.3_1": "bhante”ti kho te bhikkhū bhagavato paccassosuṁ.",
  "mn47:3.4_0": "Bhagavā etadavoca: ",
  "mn47:4.1_0": "“Vīmaṁsakena, bhikkhave,",
  "mn47:4.1_1": "bhikkhunā parassa cetopariyāyaṁ ajānantena dvīsu dhammesu tathāgato samannesitabbo cakkhusotaviññeyyesu dhammesu:",
  "mn47:4.2_0": "‘ye saṅkiliṭṭhā cakkhusotaviññeyyā dhammā,",
  "mn47:4.2_1": "saṁvijjanti vā te tathāgatassa no vā’ti?",
  "mn47:4.3_0": "Tamenaṁ samannesamāno evaṁ jānāti: ",
  "mn47:4.4_0": "‘ye saṅkiliṭṭhā cakkhusotaviññeyyā dhammā,",
  "mn47:4.4_1": "na te tathāgatassa saṁvijjantī’ti.",
  "mn47:5.1_0": "Yato naṁ samannesamāno evaṁ jānāti: ",
  "mn47:5.2_0": "‘ye saṅkiliṭṭhā cakkhusotaviññeyyā dhammā,",
  "mn47:5.2_1": "na te tathāgatassa saṁvijjantī’ti, tato naṁ uttariṁ samannesati:",
  "mn47:5.3_0": "‘ye vītimissā cakkhusotaviññeyyā dhammā,",
  "mn47:5.3_1": "saṁvijjanti vā te tathāgatassa no vā’ti?",
  "mn47:5.4_0": "Tamenaṁ samannesamāno evaṁ jānāti: ",
  "mn47:5.5_0": "‘ye vītimissā cakkhusotaviññeyyā dhammā,",
  "mn47:5.5_1": "na te tathāgatassa saṁvijjantī’ti.",
  "mn47:6.1_0": "Yato naṁ samannesamāno evaṁ jānāti: ",
  "mn47:6.2_0": "‘ye vītimissā cakkhusotaviññeyyā dhammā,",
  "mn47:6.2_1": "na te tathāgatassa saṁvijjantī’ti, tato naṁ uttariṁ samannesati:",
  "mn47:6.3_0": "‘ye vodātā cakkhusotaviññeyyā dhammā,",
  "mn47:6.3_1": "saṁvijjanti vā te tathāgatassa no vā’ti?",
  "mn47:6.4_0": "Tamenaṁ samannesamāno evaṁ jānāti: ",
  "mn47:6.5_0": "‘ye vodātā cakkhusotaviññeyyā dhammā,",
  "mn47:6.5_1": "saṁvijjanti te tathāgatassā’ti.",
  "mn47:7.1_0": "Yato naṁ samannesamāno evaṁ jānāti: ",
  "mn47:7.2_0": "‘ye vodātā cakkhusotaviññeyyā dhammā,",
  "mn47:7.2_1": "saṁvijjanti te tathāgatassā’ti, tato naṁ uttariṁ samannesati:",
  "mn47:7.3_0": "‘dīgharattaṁ samāpanno ayamāyasmā imaṁ kusalaṁ dhammaṁ, udāhu ittarasamāpanno’ti? ",
  "mn47:7.4_0": "Tamenaṁ samannesamāno evaṁ jānāti: ",
  "mn47:7.5_0": "‘dīgharattaṁ samāpanno ayamāyasmā imaṁ kusalaṁ dhammaṁ,",
  "mn47:7.5_1": "nāyamāyasmā ittarasamāpanno’ti.",
  "mn47:8.1_0": "Yato naṁ samannesamāno evaṁ jānāti: ",
  "mn47:8.2_0": "‘dīgharattaṁ samāpanno ayamāyasmā imaṁ kusalaṁ dhammaṁ,",
  "mn47:8.2_1": "nāyamāyasmā ittarasamāpanno’ti, tato naṁ uttariṁ samannesati:",
  "mn47:8.3_0": "‘ñattajjhāpanno ayamāyasmā bhikkhu yasappatto,",
  "mn47:8.3_1": "saṁvijjantassa idhekacce ādīnavā’ti?",
  "mn47:8.4_0": "Na tāva, bhikkhave,",
  "mn47:8.4_1": "bhikkhuno idhekacce ādīnavā saṁvijjanti yāva na ñattajjhāpanno hoti yasappatto.",
  "mn47:8.5_0": "Yato ca kho, bhikkhave,",
  "mn47:8.5_1": "bhikkhu ñattajjhāpanno hoti yasappatto,",
  "mn47:8.5_2": "athassa idhekacce ādīnavā saṁvijjanti.",
  "mn47:8.6_0": "Tamenaṁ samannesamāno evaṁ jānāti: ",
  "mn47:8.7_0": "‘ñattajjhāpanno ayamāyasmā bhikkhu yasappatto,",
  "mn47:8.7_1": "nāssa idhekacce ādīnavā saṁvijjantī’ti.",
  "mn47:9.1_0": "Yato naṁ samannesamāno evaṁ jānāti: ",
  "mn47:9.2_0": "‘ñattajjhāpanno ayamāyasmā bhikkhu yasappatto,",
  "mn47:9.2_1": "nāssa idhekacce ādīnavā saṁvijjantī’ti, tato naṁ uttariṁ samannesati:",
  "mn47:9.3_0": "‘abhayūparato ayamāyasmā, nāyamāyasmā bhayūparato; ",
  "mn47:9.4_0": "vītarāgattā kāme na sevati khayā rāgassā’ti? ",
  "mn47:9.5_0": "Tamenaṁ samannesamāno evaṁ jānāti: ",
  "mn47:9.6_0": "‘abhayūparato ayamāyasmā, nāyamāyasmā bhayūparato; ",
  "mn47:9.7_0": "vītarāgattā kāme na sevati khayā rāgassā’ti. ",
  "mn47:10.1_0": "Tañce, bhikkhave, bhikkhuṁ pare evaṁ puccheyyuṁ: ",
  "mn47:10.2_0": "‘ke panāyasmato ākārā, ke anvayā, yenāyasmā evaṁ vadesi—",
  "mn47:10.3_0": "abhayūparato ayamāyasmā, nāyamāyasmā bhayūparato; ",
  "mn47:10.4_0": "vītarāgattā kāme na sevati khayā rāgassā’ti. ",
  "mn47:10.5_0": "Sammā byākaramāno, bhikkhave, bhikkhu evaṁ byākareyya: ",
  "mn47:10.6_0": "‘tathā hi pana ayamāyasmā saṅghe vā viharanto eko vā viharanto,",
  "mn47:10.6_1": "ye ca tattha sugatā ye ca tattha duggatā,",
  "mn47:10.6_2": "ye ca tattha gaṇamanusāsanti,",
  "mn47:10.6_3": "ye ca idhekacce āmisesu sandissanti,",
  "mn47:10.6_4": "ye ca idhekacce āmisena anupalittā,",
  "mn47:10.6_5": "nāyamāyasmā taṁ tena avajānāti.",
  "mn47:10.7_0": "Sammukhā kho pana metaṁ bhagavato sutaṁ sammukhā paṭiggahitaṁ—",
  "mn47:10.8_0": "abhayūparatohamasmi, nāhamasmi bhayūparato,",
  "mn47:10.8_1": "vītarāgattā kāme na sevāmi khayā rāgassā’ti.",
  "mn47:11.1_0": "Tatra, bhikkhave,",
  "mn47:11.1_1": "tathāgatova uttariṁ paṭipucchitabbo:",
  "mn47:11.2_0": "‘ye saṅkiliṭṭhā cakkhusotaviññeyyā dhammā,",
  "mn47:11.2_1": "saṁvijjanti vā te tathāgatassa no vā’ti?",
  "mn47:11.3_0": "Byākaramāno, bhikkhave, tathāgato evaṁ byākareyya: ",
  "mn47:11.4_0": "‘ye saṅkiliṭṭhā cakkhusotaviññeyyā dhammā,",
  "mn47:11.4_1": "na te tathāgatassa saṁvijjantī’ti.",
  "mn47:12.1_0": "‘Ye vītimissā cakkhusotaviññeyyā dhammā,",
  "mn47:12.1_1": "saṁvijjanti vā te tathāgatassa no vā’ti?",
  "mn47:12.2_0": "Byākaramāno, bhikkhave, tathāgato evaṁ byākareyya: ",
  "mn47:12.3_0": "‘ye vītimissā cakkhusotaviññeyyā dhammā,",
  "mn47:12.3_1": "na te tathāgatassa saṁvijjantī’ti.",
  "mn47:13.1_0": "‘Ye vodātā cakkhusotaviññeyyā dhammā,",
  "mn47:13.1_1": "saṁvijjanti vā te tathāgatassa no vā’ti?",
  "mn47:13.2_0": "Byākaramāno, bhikkhave, tathāgato evaṁ byākareyya: ",
  "mn47:13.3_0": "‘ye vodātā cakkhusotaviññeyyā dhammā, saṁvijjanti te tathāgatassa; ",
  "mn47:13.4_0": "etaṁ pathohamasmi, etaṁ gocaro, no ca tena tammayo’ti. ",
  "mn47:14.1_0": "Evaṁvādiṁ kho, bhikkhave,",
  "mn47:14.1_1": "satthāraṁ arahati sāvako upasaṅkamituṁ dhammassavanāya.",
  "mn47:14.2_0": "Tassa satthā dhammaṁ deseti uttaruttariṁ paṇītapaṇītaṁ kaṇhasukkasappaṭibhāgaṁ. ",
  "mn47:14.3_0": "Yathā yathā kho, bhikkhave,",
  "mn47:14.3_1": "bhikkhuno satthā dhammaṁ deseti uttaruttariṁ paṇītapaṇītaṁ kaṇhasukkasappaṭibhāgaṁ tathā tathā so tasmiṁ dhamme abhiññāya idhekaccaṁ dhammaṁ dhammesu niṭṭhaṁ gacchati, satthari pasīdati:",
  "mn47:14.4_0": "‘sammāsambuddho bhagavā, svākkhāto bhagavatā dhammo, suppaṭipanno saṅgho’ti. ",
  "mn47:15.1_0": "Tañce, bhikkhave, bhikkhuṁ pare evaṁ puccheyyuṁ: ",
  "mn47:15.2_0": "‘ke panāyasmato ākārā, ke anvayā, yenāyasmā evaṁ vadesi—",
  "mn47:15.3_0": "sammāsambuddho bhagavā, svākkhāto bhagavatā dhammo, suppaṭipanno saṅgho’ti? ",
  "mn47:15.4_0": "Sammā byākaramāno, bhikkhave, bhikkhu evaṁ byākareyya: ",
  "mn47:15.5_0": "‘idhāhaṁ, āvuso,",
  "mn47:15.5_1": "yena bhagavā tenupasaṅkamiṁ dhammassavanāya.",
  "mn47:15.6_0": "Tassa me bhagavā dhammaṁ deseti uttaruttariṁ paṇītapaṇītaṁ kaṇhasukkasappaṭibhāgaṁ. ",
  "mn47:15.7_0": "Yathā yathā me, āvuso,",
  "mn47:15.7_1": "bhagavā dhammaṁ deseti uttaruttariṁ paṇītapaṇītaṁ kaṇhasukkasappaṭibhāgaṁ tathā tathāhaṁ tasmiṁ dhamme abhiññāya idhekaccaṁ dhammaṁ dhammesu niṭṭhamagamaṁ, satthari pasīdiṁ—",
  "mn47:15.8_0": "sammāsambuddho bhagavā, svākkhāto bhagavatā, dhammo, suppaṭipanno saṅgho’ti. ",
  "mn47:16.1_0": "Yassa kassaci, bhikkhave,",
  "mn47:16.1_1": "imehi ākārehi imehi padehi imehi byañjanehi tathāgate saddhā niviṭṭhā hoti mūlajātā patiṭṭhitā, ayaṁ vuccati, bhikkhave,",
  "mn47:16.1_2": "ākāravatī saddhā dassanamūlikā, daḷhā;",
  "mn47:16.2_0": "asaṁhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṁ. ",
  "mn47:16.3_0": "Evaṁ kho, bhikkhave,",
  "mn47:16.3_1": "tathāgate dhammasamannesanā hoti.",
  "mn47:16.4_0": "Evañca pana tathāgato dhammatāsusamanniṭṭho hotī”ti. ",
  "mn47:16.5_0": "Idamavoca bhagavā. ",
  "mn47:16.6_0": "Attamanā te bhikkhū bhagavato bhāsitaṁ abhinandunti. ",
  "mn47:16.7_0": "Vīmaṁsakasuttaṁ niṭṭhitaṁ sattamaṁ. "
}