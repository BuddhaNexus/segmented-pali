{
  "tika-vin11t32:0_0": "Catubbidhakammakathāvaṇṇanā",
  "tika-vin11t32:1_0": "2983.",
  "tika-vin11t32:1_1": "Apalokanasaññitaṁ kammaṁ,",
  "tika-vin11t32:1_2": "ñattikammaṁ,",
  "tika-vin11t32:1_3": "ñattidutiyakammaṁ,",
  "tika-vin11t32:1_4": "ñatticatutthakammanti imāni cattāri kammānīti yojanā.",
  "tika-vin11t32:1_5": "Tattha cattārīti gaṇanaparicchedo.",
  "tika-vin11t32:1_6": "Imānīti anantarameva vakkhamānattā āsannapaccakkhavacanaṁ.",
  "tika-vin11t32:1_7": "Kammānīti paricchinnakammanidassanaṁ.",
  "tika-vin11t32:1_8": "‘‘Apalokanasaañata’’ntiādi tesaṁ sarūpadassanaṁ.",
  "tika-vin11t32:2_0": "Tatrāyaṁ saṅkhepato vinicchayo (cūḷava. aṭṭha. 215; pari. aṭṭha. 482) –",
  "tika-vin11t32:2_1": "apalokanakammaṁ nāma sīmaṭṭhakasaṅghaṁ sodhetvā chandārahānaṁ chandaṁ āharitvā samaggassa saṅghassa anumatiyā",
  "tika-vin11t32:2_2": "taṁ taṁ vatthuṁ kittetvā ‘‘ruccati saṅghassā’’ti tikkhattuṁ sāvetvā kattabbaṁ kammaṁ vuccati.",
  "tika-vin11t32:2_3": "Ñattikammaṁ nāma vuttanayeneva samaggassa saṅghassa anumatiyā ekāya ñattiyā kattabbaṁ kammaṁ.",
  "tika-vin11t32:2_4": "Ñattidutiyakammaṁ nāma vuttanayeneva samaggassa saṅghassa anumatiyā ekāya ñattiyā,",
  "tika-vin11t32:2_5": "ekāya ca anussāvanāyāti evaṁ ñattidutiyāya anussāvanāya kattabbaṁ kammaṁ.",
  "tika-vin11t32:2_6": "Ñatticatutthakammaṁ nāma vuttanayeneva samaggassa saṅghassa anumatiyā ekāya ñattiyā,",
  "tika-vin11t32:2_7": "tīhi ca anussāvanāhīti evaṁ ñatticatutthāhi tīhi anussāvanāhi kattabbaṁ kammaṁ.",
  "tika-vin11t32:2_8": "Ñatti dutiyā yassa anussāvanassa taṁ ñattidutiyaṁ,",
  "tika-vin11t32:2_9": "tena kattabbaṁ kammaṁ ñattidutiyakammaṁ.",
  "tika-vin11t32:2_10": "Ñatti catutthā yassa anussāvanattayassa taṁ ñatticatutthaṁ,",
  "tika-vin11t32:2_11": "tena kātabbaṁ kammaṁ ñatticatutthakammaṁ.",
  "tika-vin11t32:3_0": "2984-7.",
  "tika-vin11t32:3_1": "Tesaṁ ṭhānavasena bhedaṁ dassetumāha ‘‘apalokanakamma’’ntiādi.",
  "tika-vin11t32:3_2": "Navannaṁ ṭhānānaṁ samāhāro navaṭṭhānaṁ,",
  "tika-vin11t32:3_3": "‘‘gacchatī’’ti iminā sambandho.",
  "tika-vin11t32:3_4": "Ñattikammanti gamanakiriyākattunidassanaṁ .",
  "tika-vin11t32:3_5": "Navaṭṭhānanti kammanidassanaṁ.",
  "tika-vin11t32:3_6": "Dutiyanti ñattidutiyakammaṁ.",
  "tika-vin11t32:3_7": "Satta ṭhānāni gacchatīti yojanā.",
  "tika-vin11t32:4_0": "Idāni taṁ ṭhānabhedaṁ sarūpato dassetumāha ‘‘nissāraṇañcā’’tiādi.",
  "tika-vin11t32:4_1": "Nissāraṇādi kammavisesānaṁ saññā.",
  "tika-vin11t32:4_2": "Apalokanakammañhi nissāraṇaṁ…pe…",
  "tika-vin11t32:4_3": "pañcamaṁ kammalakkhaṇanti imāni pañca ṭhānāni gacchatīti yojanā.",
  "tika-vin11t32:5_0": "Evaṁ nāmavasena dassitāni nissāraṇādīni atthato vibhajitvā dassetumāha ‘‘nissāraṇañcā’’tiādi.",
  "tika-vin11t32:5_1": "Samaṇuddesatoti kaṇṭakasāmaṇerato nissāraṇañca osāraṇañca vadeti yojanā.",
  "tika-vin11t32:5_2": "Tattha kaṇṭakasāmaṇerassa nissāraṇā tādisānaṁyeva sammāvattaṁ disvā pavesanā ‘‘osāraṇā’’ti veditabbā.",
  "tika-vin11t32:6_0": "Pabbajantena hetubhūtena bhaṇḍukaṁ bhaṇḍukammapucchanaṁ vadeyyāti attho.",
  "tika-vin11t32:6_1": "Pabbajjāpekkhassa kesacchedanapucchanaṁ bhaṇḍukammaṁ nāma.",
  "tika-vin11t32:6_2": "Channena hetubhūtena brahmadaṇḍakaṁ kammaṁ vadeti yojanā.",
  "tika-vin11t32:6_3": "Tathārūpassāti channasadisassa mukharassa bhikkhū duruttavacanena ghaṭṭentassa.",
  "tika-vin11t32:6_4": "Kātabboti ‘‘bhante,",
  "tika-vin11t32:6_5": "itthannāmo bhikkhu mukharo bhikkhū duruttavacanehi ghaṭṭento viharati,",
  "tika-vin11t32:6_6": "so bhikkhu yaṁ iccheyya,",
  "tika-vin11t32:6_7": "taṁ vadeyya.",
  "tika-vin11t32:6_8": "Bhikkhūhi itthannāmo bhikkhu neva vattabbo,",
  "tika-vin11t32:6_9": "na ovaditabbo,",
  "tika-vin11t32:6_10": "na anusāsitabbo. Saṅghaṁ, bhante,",
  "tika-vin11t32:6_11": "pucchāmi ‘itthannāmassa bhikkhuno brahmadaṇḍassa dānaṁ ruccati saṅghassā’ti.",
  "tika-vin11t32:6_12": "Dutiyampi pucchāmi…",
  "tika-vin11t32:6_13": "tatiyampi pucchāmi ‘itthannāmassa, bhante,",
  "tika-vin11t32:6_14": "bhikkhuno brahmadaṇḍassa dānaṁ ruccati saṅghassā’’ti (pari. aṭṭha.",
  "tika-vin11t32:6_15": "495-496) evaṁ brahmadaṇḍo kātabbo.",
  "tika-vin11t32:7_0": "2988-9.‘‘Āpucchitvānā’’ti pubbakiriyāya ‘‘gahitāyā’’ti aparakiriyā ajjhāharitabbā,",
  "tika-vin11t32:7_1": "‘‘ruciyā’’ti etassa visesanaṁ.",
  "tika-vin11t32:7_2": "Detīti ettha ‘‘acchinnacīvarādīna’’nti seso.",
  "tika-vin11t32:7_3": "Sabbo saṅgho sannipatitvāna sabbaso sabbe sīmaṭṭhe āgatāgate bhikkhū āpucchitvāna ‘‘itthannāmena parikkhārena bhavitabbaṁ,",
  "tika-vin11t32:7_4": "ruccati tassa dāna’’nti visuṁ pucchitvā gahitāya bhikkhūnaṁ ruciyā tikkhattuṁ apaloketvā cīvarādiparikkhāraṁ acchinnacīvarādīnaṁ deti,",
  "tika-vin11t32:7_5": "yaṁ evaṁbhūtaṁ saṅghassa dānaṁ,",
  "tika-vin11t32:7_6": "taṁ tassa apalokanakammassa kammalakkhaṇaṁ hotīti yojanā.",
  "tika-vin11t32:7_7": "Lakkhīyatīti lakkhaṇaṁ,",
  "tika-vin11t32:7_8": "kammameva lakkhaṇaṁ,",
  "tika-vin11t32:7_9": "na nissāraṇādīnīti kammalakkhaṇaṁ.",
  "tika-vin11t32:8_0": "2990-1.",
  "tika-vin11t32:8_1": "Evaṁ apalokanakammassa pañca ṭhānāni uddesaniddesavasena dassetvā idāni ñattikammassa kammalakkhaṇaṁ tāva dassetumāha ‘‘nissāraṇa’’ntiādi.",
  "tika-vin11t32:8_2": "Iti ‘‘ñattiyā nava ṭhānānī’’ti ayamuddeso vakkhamānena ‘‘vinicchaye’’tiādiniddeseneva vibhāvīyati.",
  "tika-vin11t32:9_0": "2992.Vinicchayeti ubbāhikavinicchaye.",
  "tika-vin11t32:9_1": "Asampatteti niṭṭhaṁ agate.",
  "tika-vin11t32:9_2": "Therassāti dhammakathikassa.",
  "tika-vin11t32:9_3": "Tenevāha ‘‘avinayaññuno’’ti.",
  "tika-vin11t32:9_4": "Tassa ‘‘suṇantu me āyasmantā,",
  "tika-vin11t32:9_5": "ayaṁ itthannāmo bhikkhu dhammakathiko,",
  "tika-vin11t32:9_6": "imassa neva suttaṁ āgacchati,",
  "tika-vin11t32:9_7": "no suttavibhaṅgo,",
  "tika-vin11t32:9_8": "so atthaṁ asallakkhetvā byañjanacchāyāya atthaṁ paṭibāhati,",
  "tika-vin11t32:9_9": "yadāyasmantānaṁ pattakallaṁ,",
  "tika-vin11t32:9_10": "itthannāmaṁ bhikkhuṁ vuṭṭhāpetvā avasesā imaṁ adhikaraṇaṁ vūpasameyyāmā’’ti (cūḷava.",
  "tika-vin11t32:9_11": "233) evaṁ ubbāhikavinicchaye dhammakathikassa bhikkhuno yā nissaraṇā vuttā,",
  "tika-vin11t32:9_12": "sā ñattikamme ‘‘nissāraṇā’’ti vuttāti yojanā.",
  "tika-vin11t32:10_0": "2993-4.Upasampadāpekkhassa ‘‘suṇātu me,",
  "tika-vin11t32:10_1": "bhante saṅgho,",
  "tika-vin11t32:10_2": "itthannāmo itthannāmassa āyasmato upasampadāpekkho ,",
  "tika-vin11t32:10_3": "anusiṭṭho so mayā,",
  "tika-vin11t32:10_4": "yadi saṅghassa pattakallaṁ,",
  "tika-vin11t32:10_5": "itthannāmo āgaccheyyāti.",
  "tika-vin11t32:10_6": "Āgacchāhī’’ti (mahāva.",
  "tika-vin11t32:10_7": "126) vacanapaṭisaṁyuttassa saṅghassa sammukhānayanaṁ,",
  "tika-vin11t32:10_8": "sā osāraṇā nāma.",
  "tika-vin11t32:10_9": "‘‘Āgaccha osāraṇā’’ti padacchedo.",
  "tika-vin11t32:11_0": "Uposathavasenāpi,",
  "tika-vin11t32:11_1": "pavāraṇāvasenāpi.",
  "tika-vin11t32:11_2": "Ñattiyā ṭhapitattāti ‘‘suṇātu me,",
  "tika-vin11t32:11_3": "bhante saṅgho,",
  "tika-vin11t32:11_4": "ajjuposatho pannaraso,",
  "tika-vin11t32:11_5": "yadi saṅghassa pattakallaṁ,",
  "tika-vin11t32:11_6": "saṅgho uposathaṁ kareyya’’ (mahāva. 134),",
  "tika-vin11t32:11_7": "‘‘suṇātu me,",
  "tika-vin11t32:11_8": "bhante saṅgho,",
  "tika-vin11t32:11_9": "ajja pavāraṇā pannarasī,",
  "tika-vin11t32:11_10": "yadi saṅghassa pattakallaṁ,",
  "tika-vin11t32:11_11": "saṅgho pavāreyyā’’ti (mahāva.",
  "tika-vin11t32:11_12": "210) uposathapavāraṇāvasena ñattiyā ṭhapitattā uposatho,",
  "tika-vin11t32:11_13": "pavāraṇā vāti imāni dve ñattikammāni.",
  "tika-vin11t32:12_0": "‘‘Upasampadāpekkhañhi,",
  "tika-vin11t32:12_1": "anusāseyyahanti cā’’ti iminā ‘‘suṇātu me,",
  "tika-vin11t32:12_2": "bhante saṅgho,",
  "tika-vin11t32:12_3": "itthannāmo itthannāmassa āyasmato upasampadāpekkho,",
  "tika-vin11t32:12_4": "yadi saṅghassa pattakallaṁ,",
  "tika-vin11t32:12_5": "ahaṁ itthannāmaṁ anusāseyya’’nti (mahāva.",
  "tika-vin11t32:12_6": "126) ayaṁ ekā ñatti gahitā.",
  "tika-vin11t32:13_0": "2995.‘‘Itthannāmamahaṁ bhikkhuṁ,",
  "tika-vin11t32:13_1": "puccheyyaṁ vinayanti cā’’ti iminā ‘‘suṇātu me,",
  "tika-vin11t32:13_2": "bhante saṅgho,",
  "tika-vin11t32:13_3": "yadi saṅghassa pattakallaṁ,",
  "tika-vin11t32:13_4": "ahaṁ itthannāmaṁ vinayaṁ puccheyya’’nti (mahāva.",
  "tika-vin11t32:13_5": "151) ayaṁ ekā ñatti gahitā.",
  "tika-vin11t32:13_6": "Evamādīti ādi-saddena ‘‘yadi saṅghassa pattakallaṁ,",
  "tika-vin11t32:13_7": "itthannāmo itthannāmaṁ anusāseyyā’’ti,",
  "tika-vin11t32:13_8": "‘‘yadi saṅghassa pattakallaṁ,",
  "tika-vin11t32:13_9": "ahaṁ itthannāmaṁ antarāyike dhamme puccheyya’’nti (mahāva. 126),",
  "tika-vin11t32:13_10": "‘‘yadi saṅghassa pattakallaṁ,",
  "tika-vin11t32:13_11": "itthannāmo itthannāmaṁ antarāyike dhamme puccheyyā’’ti,",
  "tika-vin11t32:13_12": "‘‘yadi saṅghassa pattakallaṁ,",
  "tika-vin11t32:13_13": "itthannāmo itthannāmaṁ vinayaṁ puccheyyā’’ti (mahāva. 151),",
  "tika-vin11t32:13_14": "‘‘yadi saṅghassa pattakallaṁ,",
  "tika-vin11t32:13_15": "ahaṁ itthannāmena vinayaṁ puṭṭho vissajjeyya’’nti (mahāva. 152),",
  "tika-vin11t32:13_16": "‘‘yadi saṅghassa pattakallaṁ,",
  "tika-vin11t32:13_17": "itthannāmo itthannāmena vinayaṁ puṭṭho vissajjeyyā’’ti – (mahāva.",
  "tika-vin11t32:13_18": "152) imā cha ñattiyo gahitā.",
  "tika-vin11t32:13_19": "Evaṁ purimā dve,",
  "tika-vin11t32:13_20": "imā ca chāti edisā imā aṭṭha ñattiyo ‘‘sammutī’’ti vuttā.",
  "tika-vin11t32:14_0": "2996.Nissaṭṭhacīvarādīnaṁ dānanti ‘‘suṇātu me,",
  "tika-vin11t32:14_1": "bhante saṅgho,",
  "tika-vin11t32:14_2": "idaṁ cīvaraṁ itthannāmassa bhikkhuno nissaggiyaṁ saṅghassa nissaṭṭhaṁ,",
  "tika-vin11t32:14_3": "yadi saṅghassa pattakallaṁ,",
  "tika-vin11t32:14_4": "saṅgho imaṁ cīvaraṁ itthannāmassa bhikkhuno dadeyyā’’ti (pārā.",
  "tika-vin11t32:14_5": "464) evaṁ nissaṭṭhacīvarapattādīnaṁ dānaṁ ‘‘dāna’’nti vuccati.",
  "tika-vin11t32:14_6": "Āpattīnaṁ paṭiggāhoti ‘‘suṇātu me,",
  "tika-vin11t32:14_7": "bhante saṅgho,",
  "tika-vin11t32:14_8": "ayaṁ itthannāmo bhikkhu āpattiṁ sarati vivarati uttāniṁ karoti deseti,",
  "tika-vin11t32:14_9": "yadi saṅghassa pattakallaṁ,",
  "tika-vin11t32:14_10": "ahaṁ itthannāmassa bhikkhuno āpattiṁ paṭiggaṇheyya’’nti (cūḷava. 239),",
  "tika-vin11t32:14_11": "‘‘yadāyasmantānaṁ pattakallaṁ,",
  "tika-vin11t32:14_12": "ahaṁ itthannāmassa bhikkhuno āpattiṁ paṭiggaṇheyya’’nti (cūḷava. 239).",
  "tika-vin11t32:14_13": "Tena vattabbo ‘‘passasī’’ti.",
  "tika-vin11t32:14_14": "‘‘Āma passāmī’’ti.",
  "tika-vin11t32:14_15": "‘‘Āyatiṁ saṁvareyyāsī’’ti.",
  "tika-vin11t32:14_16": "Evaṁ āpattīnaṁ paṭiggāho ‘‘paṭiggāho’’ti vuccati.",
  "tika-vin11t32:15_0": "2997.Pavārukkaḍḍhanāti pavāraṇukkaḍḍhanā.",
  "tika-vin11t32:15_1": "Gāthābandhavasena ṇa-kāralopo.",
  "tika-vin11t32:15_2": "Atha vā pavāraṇaṁ pavāroti pavāraṇa-saddapariyāyo pavāra-saddo.",
  "tika-vin11t32:15_3": "‘‘Imaṁ uposathaṁ katvā,",
  "tika-vin11t32:15_4": "kāḷe pavārayāmī’’ti iminā ‘‘suṇantu me āyasmantā āvāsikā,",
  "tika-vin11t32:15_5": "yadāyasmantānaṁ pattakallaṁ,",
  "tika-vin11t32:15_6": "idāni uposathaṁ kareyyāma,",
  "tika-vin11t32:15_7": "pātimokkhaṁ uddiseyyāma,",
  "tika-vin11t32:15_8": "āgame kāḷe pavāreyyāmā’’ti (mahāva.",
  "tika-vin11t32:15_9": "240) ayaṁ ñatti upalakkhaṇato dassitā.",
  "tika-vin11t32:15_10": "Evaṁ katapavāraṇā ‘‘paccukkaḍḍhanā’’ti matā.",
  "tika-vin11t32:15_11": "Ettha ca kāḷeti pubbakattikamāsassa kāḷapakkhuposathe.",
  "tika-vin11t32:15_12": "Iminā ca ‘‘āgame juṇhe pavāreyyāmā’’ti ayaṁ ñatti ca upalakkhitā.",
  "tika-vin11t32:15_13": "Juṇheti aparakattikajuṇhapakkhauposathe.",
  "tika-vin11t32:16_0": "2998.Tiṇavatthāraketi tiṇavatthārakasamathe.",
  "tika-vin11t32:16_1": "Sabbapaṭhamā ñattīti sabbasaṅgāhikā ñatti vuccati.",
  "tika-vin11t32:16_2": "Itarā cāti ubhayapakkhe paccekaṁ ṭhapitā dve ñattiyo cāti evaṁ tidhā pavattaṁ etaṁ ñattikammaṁ kammalakkhaṇaṁ",
  "tika-vin11t32:16_3": "iti evaṁ vuttanayena ‘‘vinicchaye’’tiādinā ñattiyā nava ṭhānāni veditabbānīti yojanā.",
  "tika-vin11t32:17_0": "2999-3000.",
  "tika-vin11t32:17_1": "Evaṁ ñattikamme nava ṭhānāni dassetvā idāni ñattidutiyakamme satta ṭhānāni dassetumāha ‘‘ñattidutiyakammampī’’tiādi.",
  "tika-vin11t32:17_2": "‘‘Ñattidutiyakamma’’ntiādikā uddesagāthā uttānatthāva.",
  "tika-vin11t32:18_0": "Niddese pattanikkujjanādīti ādi-saddena pattukkujjanaṁ gahitaṁ.",
  "tika-vin11t32:18_1": "Nissārosāraṇā matāti ‘‘nissāraṇā,",
  "tika-vin11t32:18_2": "osāraṇā’’ti ca matā.",
  "tika-vin11t32:18_3": "Tattha bhikkhūnaṁ alābhāya parisakkanādikehi aṭṭhahi aṅgehi samannāgatassa upāsakassa saṅghena asambhogakaraṇatthaṁ",
  "tika-vin11t32:18_4": "pattanikkujjanavasena nissāraṇā ca tasseva sammā vattantassa pattukkujjanavasena osāraṇā ca veditabbā.",
  "tika-vin11t32:18_5": "Sā khuddakavatthukkhandhake vaḍḍhalicchavivatthusmiṁ (cūḷava.",
  "tika-vin11t32:18_6": "265) vuttā.",
  "tika-vin11t32:19_0": "3001.Sīmādisammuti sammuti nāma.",
  "tika-vin11t32:19_1": "Sā pañcadasadhā matāti sīmāsammuti ticīvarenaavippavāsasammuti santhatasammuti bhattuddesaka senāsanaggāhāpaka",
  "tika-vin11t32:19_2": "bhaṇḍāgārika cīvarapaṭiggāhaka yāgubhājaka phalabhājaka khajjabhājaka appamattakavissajjaka sāṭiyaggāhāpaka",
  "tika-vin11t32:19_3": "pattaggāhāpaka ārāmikapesaka sāmaṇerapesakasammutīti evaṁ sā sammuti pañcadasavidhā matāti attho.",
  "tika-vin11t32:19_4": "Kathinassa vatthaṁ, tassa.",
  "tika-vin11t32:19_5": "Matoyeva matako,",
  "tika-vin11t32:19_6": "matakassa vāso matakavāso,",
  "tika-vin11t32:19_7": "tassa matakavāsaso,",
  "tika-vin11t32:19_8": "matakacīvarassa.",
  "tika-vin11t32:20_0": "3002.",
  "tika-vin11t32:20_1": "Ānisaṁsakhettabhūtapañcamāsabbhantareyeva ubbhāro antarubbhāro.",
  "tika-vin11t32:20_2": "Kuṭivatthussa,",
  "tika-vin11t32:20_3": "vihārassa vatthuno ca desanā desanā nāmāti yojanā.",
  "tika-vin11t32:21_0": "3003.",
  "tika-vin11t32:21_1": "Tiṇavatthārake dvinnaṁ pakkhānaṁ sādhāraṇavasena ṭhapetabbañatti ca pacchā pakkhadvaye visuṁ visuṁ ṭhapetabbā",
  "tika-vin11t32:21_2": "dve ñattiyo cāti tisso ñattiyo kammavācāya abhāvena ñattikamme ‘‘kammalakkhaṇa’’nti dassitā,",
  "tika-vin11t32:21_3": "pacchā visuṁ visuṁ dvīsu pakkhesu vattabbā dve ñattidutiyakammavācā ñattidutiyakamme ‘‘kammalakkhaṇa’’nti",
  "tika-vin11t32:21_4": "dassitāti taṁ dassetumāha ‘‘tiṇavatthārake kamme’’ti.",
  "tika-vin11t32:21_5": "‘‘Mohāropanatādisū’’ti iminā pācittiyesu dassitamohāropanakammañca aññavādakavihesakāropanakammādiñca saṅgaṇhāti.",
  "tika-vin11t32:21_6": "Etthāti imasmiṁ ñattidutiyakamme.",
  "tika-vin11t32:21_7": "Kammalakkhaṇameva kammalakkhaṇatā.",
  "tika-vin11t32:22_0": "3004-5.Iti evaṁ yathāvuttanayena ime satta ṭhānabhedā ñattidutiyakammassa.",
  "tika-vin11t32:22_1": "Evaṁ ñattidutiyakamme satta ṭhānāni dassetvā ñatticatutthakamme ṭhānabhedaṁ dassetumāha ‘‘tathā’’tiādi.",
  "tika-vin11t32:23_0": "3006.Tajjanādīnanti ādi-saddena niyassādīnaṁ gahaṇaṁ. Tesaṁ sattannaṁ kammānaṁ. Passaddhi vūpasamo.",
  "tika-vin11t32:24_0": "3007.‘‘Bhikkhunīnaṁovādo’’ti bhikkhunovādakasammuti phalūpacārena vuttā.",
  "tika-vin11t32:25_0": "3008-9.Mūlapaṭikkasso mūlāya paṭikassanā,",
  "tika-vin11t32:25_1": "gāthābandhavasena ka-kārassa dvebhāvo.",
  "tika-vin11t32:25_2": "Ukkhittassānuvattikāti ukkhittānuvattikā ekā yāvatatiyakā,",
  "tika-vin11t32:25_3": "aṭṭha saṅghādisesā,",
  "tika-vin11t32:25_4": "ariṭṭho caṇḍakāḷī ca dve,",
  "tika-vin11t32:25_5": "ime ekādasa yāvatatiyakā bhavanti.",
  "tika-vin11t32:25_6": "Imesaṁ vasāti ukkhittānuvattikādīni puggalādhiṭṭhānena vuttāni,",
  "tika-vin11t32:25_7": "imesaṁ samanubhāsanakammānaṁ vasena.",
  "tika-vin11t32:25_8": "Dasekāti ekādasa.",
  "tika-vin11t32:26_0": "3011.",
  "tika-vin11t32:26_1": "Evaṁ catunnampi kammānaṁ ṭhānabhedaṁ dassetvā anvayato,",
  "tika-vin11t32:26_2": "byatirekato ca kātabbappakāraṁ dassetumāha ‘‘apalokanakammañcā’’tiādi.",
  "tika-vin11t32:26_3": "Ñattiyāpi na kāraye,",
  "tika-vin11t32:26_4": "ñattidutiyenapi na kārayeti yojanā.",
  "tika-vin11t32:27_0": "3012.",
  "tika-vin11t32:27_1": "Apalokanakamme vuttalakkhaṇena ñattikammādīnampi kātabbappakāro sakkā viññātunti taṁ adassetvā ñattidutiyakamme",
  "tika-vin11t32:27_2": "labbhamānavisesaṁ dassetumāha ‘‘ñattidutiyakammānī’’tiādi.",
  "tika-vin11t32:27_3": "Apaloketvā kātabbāni lahukānipi ñattidutiyakammāni atthīti yojanā.",
  "tika-vin11t32:27_4": "Tāni pana katamānīti āha ‘‘sabbā sammutiyo siyu’’nti.",
  "tika-vin11t32:27_5": "Ettha sīmāsammutiṁ vinā sesā ticīvarenaavippavāsasammutiādayo sabbāpi sammutiyoti attho.",
  "tika-vin11t32:28_0": "3013.Sesānīti yathāvuttehi sesāni sīmāsammutiādīni cha kammāni.",
  "tika-vin11t32:28_1": "Na vaṭṭatīti na vaṭṭanti,",
  "tika-vin11t32:28_2": "gāthābandhavasena na-kāralopo.",
  "tika-vin11t32:28_3": "Yathāha ‘‘sīmāsammuti,",
  "tika-vin11t32:28_4": "sīmāsamūhananaṁ,",
  "tika-vin11t32:28_5": "kathinadānaṁ,",
  "tika-vin11t32:28_6": "kathinuddhāro,",
  "tika-vin11t32:28_7": "kuṭivatthudesanā,",
  "tika-vin11t32:28_8": "vihāravatthudesanāti imāni cha kammāni garukāni apaloketvā kātuṁ na vaṭṭanti,",
  "tika-vin11t32:28_9": "ñattidutiyakammavācaṁ sāvetvāva kātabbānī’’ti (pari. aṭṭha. 482).",
  "tika-vin11t32:28_10": "‘‘Apaloketvā kātuṁ pana na vaṭṭatī’’ti idaṁ nidassanamattaṁ,",
  "tika-vin11t32:28_11": "ñatticatutthakammavasenāpi kātuṁ na vaṭṭanteva.",
  "tika-vin11t32:28_12": "Tenevāha ‘‘yathāvuttanayeneva,",
  "tika-vin11t32:28_13": "tena teneva kāraye’’ti,",
  "tika-vin11t32:28_14": "yo yo nayo taṁ taṁ kammaṁ kātuṁ vutto,",
  "tika-vin11t32:28_15": "teneva teneva nayenāti attho.",
  "tika-vin11t32:29_0": "Catubbidhakammakathāvaṇṇanā."
}