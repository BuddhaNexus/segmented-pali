{
  "tika-s0402t14:0_0": "(15) 5. Samāpattivaggavaṇṇanā",
  "tika-s0402t14:1_0": "164.",
  "tika-s0402t14:1_1": "Pañcamassa paṭhame “ito pubbe parikammaṁ pavattaṁ,",
  "tika-s0402t14:1_2": "ito paraṁ bhavaṅgaṁ majjhe samāpattī”ti evaṁ saha parikammena appanāparicchedappajānanā paññā samāpattikusalatā.",
  "tika-s0402t14:1_3": "Vuṭṭhāne kusalabhāvo vuṭṭhānakusalatā.",
  "tika-s0402t14:1_4": "Pageva vuṭṭhānaparicchedakañāṇanti evamettha attho daṭṭhabbo.",
  "tika-s0402t14:2_0": "165.",
  "tika-s0402t14:2_1": "Dutiye ujuno bhāvo ajjavaṁ,",
  "tika-s0402t14:2_2": "ajimhatā akuṭilatā avaṅkatāti attho.",
  "tika-s0402t14:2_3": "Abhidhammepi vuttaṁ –",
  "tika-s0402t14:2_4": "“tattha katamo ajjavo?",
  "tika-s0402t14:2_5": "Yā ajjavatā ajimhatā akuṭilatā avaṅkatā,",
  "tika-s0402t14:2_6": "ayaṁ vuccati ajjavo”ti.",
  "tika-s0402t14:2_7": "Anajjavañca ajjavappaṭikkhepena veditabbaṁ.",
  "tika-s0402t14:2_8": "Gomuttavaṅkatā,",
  "tika-s0402t14:2_9": "candalekhāvaṅkatā,",
  "tika-s0402t14:2_10": "naṅgalakoṭivaṅkatāti hi tayo anajjavā.",
  "tika-s0402t14:2_11": "Ekacco hi bhikkhu paṭhamavaye majjhima-pacchimavaye ca ekavīsatiyā anesanāsu chasu ca agocaresu carati,",
  "tika-s0402t14:2_12": "ayaṁ gomuttavaṅkatā nāma,",
  "tika-s0402t14:2_13": "ādito paṭṭhāya yāva pariyosānā paṭipattiyā vaṅkabhāvato.",
  "tika-s0402t14:2_14": "Eko paṭhamavaye pacchimavaye ca catupārisuddhisīlaṁ pūreti,",
  "tika-s0402t14:2_15": "lajjī kukkuccako sikkhākāmo hoti,",
  "tika-s0402t14:2_16": "majjhimavaye purimasadiso,",
  "tika-s0402t14:2_17": "ayaṁ candalekhāvaṅkatā nāma,",
  "tika-s0402t14:2_18": "paṭipattiyā majjhaṭṭhāne vaṅkabhāvāpattito.",
  "tika-s0402t14:2_19": "Eko paṭhamavayepi majjhimavayepi catupārisuddhisīlaṁ pūreti,",
  "tika-s0402t14:2_20": "lajjī kukkuccako sikkhākāmo hoti,",
  "tika-s0402t14:2_21": "pacchimavaye purimasadiso,",
  "tika-s0402t14:2_22": "ayaṁ naṅgalakoṭivaṅkatā nāma,",
  "tika-s0402t14:2_23": "pariyosāne vaṅkabhāvāpattito.",
  "tika-s0402t14:2_24": "Eko sabbampetaṁ vaṅkataṁ pahāya tīsu vayesu pesalo lajjī kukkuccako sikkhākāmo hoti,",
  "tika-s0402t14:2_25": "tassa yo so ujubhāvo,",
  "tika-s0402t14:2_26": "idaṁ ajjavaṁ nāma,",
  "tika-s0402t14:2_27": "sabbattha ujubhāvasiddhito.",
  "tika-s0402t14:3_0": "Maddavanti ettha “lajjava”ntipi paṭhanti.",
  "tika-s0402t14:3_1": "Evaṁ panettha attho –",
  "tika-s0402t14:3_2": "“tattha katamo lajjavo?",
  "tika-s0402t14:3_3": "Yo hirīyati hirīyitabbena hirīyati pāpakānaṁ akusalānaṁ dhammānaṁ samāpattiyā,",
  "tika-s0402t14:3_4": "ayaṁ vuccati lajjavo”ti evaṁ vutto lajjibhāvo lajjavaṁ nāma.",
  "tika-s0402t14:3_5": "Idaṁ panettha nibbacanaṁ –",
  "tika-s0402t14:3_6": "lajjatīti lajjo, hirimā,",
  "tika-s0402t14:3_7": "tassa bhāvo lajjavaṁ,",
  "tika-s0402t14:3_8": "hirīti attho.",
  "tika-s0402t14:3_9": "Lajjā etassa atthīti lajjī yathā “mālī māyī”ti,",
  "tika-s0402t14:3_10": "tassa bhāvo lajjibhāvo,",
  "tika-s0402t14:3_11": "sā eva lajjā.",
  "tika-s0402t14:4_0": "166.",
  "tika-s0402t14:4_1": "Tatiye adhivāsanakhantīti ettha adhivāsanaṁ vuccati khamanaṁ.",
  "tika-s0402t14:4_2": "Tañhi paresaṁ dukkaṭaṁ duruttañca paṭivirodhākaraṇena attano upari āropetvā vāsanato “adhivāsana”nti vuccati.",
  "tika-s0402t14:4_3": "Adhivāsanalakkhaṇā khanti adhivāsanakhanti.",
  "tika-s0402t14:4_4": "Sucisīlatā soraccaṁ.",
  "tika-s0402t14:4_5": "Sā hi sobhanakammaratatā.",
  "tika-s0402t14:4_6": "Suṭṭhu vā pāpato oratabhāvo viratatāti āha “suratabhāvo”ti.",
  "tika-s0402t14:4_7": "Teneva abhidhammepi –",
  "tika-s0402t14:5_0": "“Tattha katamaṁ soraccaṁ?",
  "tika-s0402t14:5_1": "Yo kāyiko avītikkamo vācasiko avītikkamo kāyikavācasiko avītikkamo,",
  "tika-s0402t14:5_2": "idaṁ vuccati soraccaṁ,",
  "tika-s0402t14:5_3": "sabbopi sīlasaṁvaro soracca”nti – āgato.",
  "tika-s0402t14:6_0": "167.",
  "tika-s0402t14:6_1": "Catutthe sakhilo vuccati saṇhavāco,",
  "tika-s0402t14:6_2": "tassa bhāvo sākhalyaṁ,",
  "tika-s0402t14:6_3": "saṇhavācatā.",
  "tika-s0402t14:6_4": "Tenāha “saṇhavācāvasena sammodamānabhāvo”ti.",
  "tika-s0402t14:6_5": "Saṇhavācāvasena hi sammodamānassa puggalassa bhāvo nāma saṇhavācatā.",
  "tika-s0402t14:6_6": "Teneva abhidhamme –",
  "tika-s0402t14:7_0": "“Tattha katamaṁ sākhalyaṁ?",
  "tika-s0402t14:7_1": "Yā sā vācā aṇḍakā kakkasā parakaṭukā parābhisajjanī kodhasāmantā asamādhisaṁvattanikā,",
  "tika-s0402t14:7_2": "tathārūpiṁ vācaṁ pahāya yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā,",
  "tika-s0402t14:7_3": "tathārūpiṁ vācaṁ bhāsitā hoti,",
  "tika-s0402t14:7_4": "yā tattha saṇhavācatā sakhilavācatā apharusavācatā,",
  "tika-s0402t14:7_5": "idaṁ vuccati sākhalya”nti vuttaṁ.",
  "tika-s0402t14:8_0": "Tattha aṇḍakāti sadose savaṇe rukkhe niyyāsapiṇḍo,",
  "tika-s0402t14:8_1": "ahicchattādīni vā uṭṭhitāni aṇḍakānīti vadanti,",
  "tika-s0402t14:8_2": "pheggurukkhassa pana kuthitassa aṇḍāni viya uṭṭhitā cuṇṇapiṇḍiyo vā gaṇṭhiyo vā aṇḍakā.",
  "tika-s0402t14:8_3": "Idha pana byāpajjanakakkasādisabhāvato kaṇṭakappaṭibhāgena vācā aṇḍakāti vuttā.",
  "tika-s0402t14:8_4": "Padumanāḷaṁ viya sotaṁ ghaṁsayamānā pavisantī kakkasā daṭṭhabbā.",
  "tika-s0402t14:8_5": "Kodhena nibbattā tassa parivārabhūtā kodhasāmantā.",
  "tika-s0402t14:8_6": "Pure saṁvaddhanārī porī.",
  "tika-s0402t14:8_7": "Sā viya sukumārā mudukā vācā porī viyāti porī.",
  "tika-s0402t14:8_8": "Saṇhavācatātiādinā taṁ vācaṁ pavattamānaṁ dasseti.",
  "tika-s0402t14:9_0": "168.",
  "tika-s0402t14:9_1": "Pañcame “avihiṁsāti karuṇāpubbabhāgo”ti ettakameva idha vuttaṁ,",
  "tika-s0402t14:9_2": "dīghanikāyaṭṭhakathāya saṅgītisuttavaṇṇanāyaṁ pana “avihiṁsāti karuṇāpi karuṇāpubbabhāgopī”ti vuttaṁ.",
  "tika-s0402t14:9_3": "Abhidhammepi “tattha katamā avihiṁsā?",
  "tika-s0402t14:9_4": "Yā sattesu karuṇā karuṇāyanā karuṇāyitattaṁ karuṇācetovimutti,",
  "tika-s0402t14:9_5": "ayaṁ vuccati avihiṁsā”ti āgataṁ.",
  "tika-s0402t14:9_6": "Etthāpi hi yā kāci karuṇā “karuṇā”ti vuttā,",
  "tika-s0402t14:9_7": "karuṇācetovimutti pana appanāppattāva.",
  "tika-s0402t14:10_0": "Sucisaddato bhāve yakāraṁ ikārassa ca ukārādesaṁ katvā ayaṁ niddesoti āha “socabyaṁ sucibhāvo”ti.",
  "tika-s0402t14:10_1": "Ettha ca socabyanti sīlavasena sucibhāvoti vuttaṁ.",
  "tika-s0402t14:10_2": "Dīghanikāyaṭṭhakathāya saṅgītisuttavaṇṇanāyaṁ pana “soceyyanti mettāya ca mettāpubbabhāgassa ca vasena sucibhāvo”ti vuttaṁ.",
  "tika-s0402t14:10_3": "Teneva abhidhammepi “tattha katamaṁ socabyaṁ?",
  "tika-s0402t14:10_4": "Yā sattesu metti mettāyanā mettāyitattaṁ mettācetovimutti,",
  "tika-s0402t14:10_5": "idaṁ vuccati socabya”nti niddeso kato.",
  "tika-s0402t14:10_6": "Etthāpi hi “mettī”tiādinā yā kāci mettā vuttā,",
  "tika-s0402t14:10_7": "mettācetovimutti pana appanāppattāva.",
  "tika-s0402t14:11_0": "169-171. Chaṭṭhasattamaaṭṭhamāni heṭṭhā vuttanayāneva.",
  "tika-s0402t14:12_0": "172.",
  "tika-s0402t14:12_1": "Navame kāmaṁ sampayuttadhammesu thirabhāvopi balaṭṭho eva,",
  "tika-s0402t14:12_2": "paṭipakkhehi pana akampanīyataṁ sātisayaṁ balaṭṭhoti vuttaṁ “muṭṭhassacce akampanenā”tiādi.",
  "tika-s0402t14:13_0": "173.",
  "tika-s0402t14:13_1": "Dasame paccanīkadhammasamanato samatho,",
  "tika-s0402t14:13_2": "samādhīti āha “samathoti cittekaggatā”ti.",
  "tika-s0402t14:13_3": "Aniccādinā vividhenākārena dassanato passanato vipassanā,",
  "tika-s0402t14:13_4": "paññāti āha “saṅkhārapariggāhakañāṇa”nti.",
  "tika-s0402t14:14_0": "174.",
  "tika-s0402t14:14_1": "Ekādasame dussīlyanti samādinnassa sīlassa bhedakaro vītikkamo.",
  "tika-s0402t14:14_2": "Diṭṭhivipattīti “atthi dinna”ntiādinayappavattāya sammādiṭṭhiyā dūsikā micchādiṭṭhīti āha “diṭṭhivipattīti micchādiṭṭhī”ti.",
  "tika-s0402t14:15_0": "175.",
  "tika-s0402t14:15_1": "Dvādasame sīlasampadāti sabbabhāgato tassa anūnatāpatti paripuṇṇabhāvo sīlasampadā.",
  "tika-s0402t14:15_2": "Paripūraṇattho hettha sampadāsaddo.",
  "tika-s0402t14:15_3": "Tenevāha “paripuṇṇasīlatā”ti.",
  "tika-s0402t14:15_4": "Diṭṭhisampadāti atthikadiṭṭhiādisammādiṭṭhipāripūribhāvena pavattaṁ ñāṇaṁ.",
  "tika-s0402t14:15_5": "Tañca kammassakatāsammādiṭṭhiādivasena pañcavidhaṁ hotīti āha “tena kammassakatā”ti.",
  "tika-s0402t14:16_0": "176.",
  "tika-s0402t14:16_1": "Terasame sīlavisuddhīti visuddhiṁ pāpetuṁ samatthaṁ sīlaṁ,",
  "tika-s0402t14:16_2": "cittavisuddhiādiuparivisuddhiyā paccayo bhavituṁ samatthaṁ visuddhasīlanti vuttaṁ hoti.",
  "tika-s0402t14:16_3": "Suvisuddhameva hi sīlaṁ tassā padaṭṭhānaṁ hoti.",
  "tika-s0402t14:16_4": "Tenāha “sīlavisuddhīhi visuddhisampāpakaṁ sīla”nti.",
  "tika-s0402t14:16_5": "Etthāpi visuddhisampāpakanti cittavisuddhiādiuparivisuddhiyā sampāpakanti attho daṭṭhabbo.",
  "tika-s0402t14:16_6": "Abhidhamme panāyaṁ “tattha katamā sīlavisuddhi?",
  "tika-s0402t14:16_7": "Kāyiko avītikkamo vācasiko avītikkamo kāyikavācasiko avītikkamo,",
  "tika-s0402t14:16_8": "ayaṁ vuccati sīlavisuddhī”ti evaṁ vibhattā.",
  "tika-s0402t14:17_0": "Diṭṭhivisuddhīti visuddhiṁ pāpetuṁ samatthaṁ dassanañāṇaṁ dassanavisuddhi,",
  "tika-s0402t14:17_1": "paramatthavisuddhiṁ nibbānañca pāpetuṁ upanetuṁ samatthaṁ kammassakatañāṇādi sammādassananti attho.",
  "tika-s0402t14:17_2": "Tenāha “visuddhisampāpikā…pe…",
  "tika-s0402t14:17_3": "pañcavidhāpi vā sammādiṭṭhī”ti.",
  "tika-s0402t14:17_4": "Etthāpi visuddhisampāpikāti ñāṇadassanavisuddhiyā dassananibbānasaṅkhātāya paramatthavisuddhiyā ca sampāpikāti evamattho daṭṭhabbo.",
  "tika-s0402t14:17_5": "Abhidhamme panāyaṁ “tattha katamā diṭṭhivisuddhi?",
  "tika-s0402t14:17_6": "Kammassakatañāṇaṁ,",
  "tika-s0402t14:17_7": "saccānulomikaṁ ñāṇaṁ,",
  "tika-s0402t14:17_8": "maggassa maggasamaṅgissa ñāṇaṁ,",
  "tika-s0402t14:17_9": "phalasamaṅgissa ñāṇa”nti evaṁ vuttaṁ.",
  "tika-s0402t14:18_0": "Ettha ca idaṁ akusalakammaṁ no sakaṁ,",
  "tika-s0402t14:18_1": "idaṁ pana kammaṁ sakanti evaṁ byatirekato anvayato ca kammassakatajānanañāṇaṁ kammassakatañāṇaṁ.",
  "tika-s0402t14:18_2": "Tividhaduccaritañhi attanā katampi parena katampi no sakakammaṁ nāma hoti atthabhañjanato,",
  "tika-s0402t14:18_3": "sucaritaṁ sakakammaṁ nāma atthajananato.",
  "tika-s0402t14:18_4": "Vipassanāñāṇaṁ pana vacīsaccañca anulometi,",
  "tika-s0402t14:18_5": "paramatthasaccañca na vilometīti saccānulomikañāṇanti vuttaṁ.",
  "tika-s0402t14:18_6": "Vipassanāñāṇañhi lakkhaṇāni paṭivijjhanatthaṁ ārambhakāle “aniccaṁ dukkhaṁ anattā”ti pavattaṁ vacīsaccañca anulometi,",
  "tika-s0402t14:18_7": "tatheva paṭivijjhanato paramatthasaccaṁ nibbānañca na vilometi na virādheti ekanteneva sampāpanato.",
  "tika-s0402t14:19_0": "177.",
  "tika-s0402t14:19_1": "Cuddasame diṭṭhivisuddhīti paṭhamamaggasammādiṭṭhi vuttā.",
  "tika-s0402t14:19_2": "Yathādiṭṭhissa ca padhānanti taṁsampayuttameva vīriyaṁ.",
  "tika-s0402t14:19_3": "Teneva dīghanikāyaṭṭhakathāyaṁ “diṭṭhivisuddhīti ñāṇadassanaṁ kathitaṁ.",
  "tika-s0402t14:19_4": "Yathādiṭṭhissa ca padhānanti taṁsampayuttameva vīriya”nti vuttaṁ.",
  "tika-s0402t14:19_5": "Ettha hi ñāṇadassananti ñāṇabhūtaṁ dassanaṁ.",
  "tika-s0402t14:19_6": "Tena dassanamaggaṁ vadati.",
  "tika-s0402t14:19_7": "Taṁsampayuttameva vīriyanti paṭhamamaggasampayuttavīriyamāha.",
  "tika-s0402t14:19_8": "Apica diṭṭhivisuddhīti sabbāpi maggasammādiṭṭhi.",
  "tika-s0402t14:19_9": "Yathādiṭṭhissa ca padhānanti taṁsampayuttameva vīriyaṁ.",
  "tika-s0402t14:19_10": "Teneva dīghanikāyaṭṭhakathāyaṁ “apica purimapadena catumaggañāṇaṁ,",
  "tika-s0402t14:19_11": "pacchimapadena taṁsampayuttaṁ vīriya”nti vuttaṁ.",
  "tika-s0402t14:20_0": "Atha vā diṭṭhīvisuddhīti kammassakatañāṇādisaṅkhātā sabbāpi sammādiṭṭhi vuttā.",
  "tika-s0402t14:20_1": "Yathādiṭṭhissa ca padhānanti yo cetasiko vīriyārambho…pe…",
  "tika-s0402t14:20_2": "sammāvāyāmoti.",
  "tika-s0402t14:20_3": "Ayameva pāḷiyā sameti.",
  "tika-s0402t14:20_4": "Abhidhamme hi “diṭṭhivisuddhi kho panāti yā paññā pajānanā…pe…",
  "tika-s0402t14:20_5": "amoho dhammavicayo sammādiṭṭhi.",
  "tika-s0402t14:20_6": "Yathādiṭṭhissa ca padhānanti yo cetasiko vīriyārambho…pe…",
  "tika-s0402t14:20_7": "sammāvāyāmo”ti evamayaṁ duko vibhatto.",
  "tika-s0402t14:20_8": "Teneva abhidhammaṭṭhakathāyaṁ “yā paññā pajānanātiādīhi heṭṭhā vuttāni kammassakatañāṇādīneva cattāri ñāṇāni vibhattāni.",
  "tika-s0402t14:20_9": "‘Yo cetasiko vīriyārambho’tiādīhi padehi niddiṭṭhaṁ vīriyaṁ gahitaṁ paññāya lokiyaṭṭhāne lokiyaṁ,",
  "tika-s0402t14:20_10": "lokuttaraṭṭhāne lokuttara”nti vuttaṁ.",
  "tika-s0402t14:21_0": "Idhāpi visuddhisampāpikā catumaggasammādiṭṭhi,",
  "tika-s0402t14:21_1": "pañcavidhāpi vā sammādiṭṭhi diṭṭhivisuddhīti adhippāyena “diṭṭhivisuddhīti visuddhisampāpikā sammādiṭṭhiyevā”ti vuttaṁ.",
  "tika-s0402t14:21_2": "Heṭṭhimamaggasampayuttaṁ vīriyanti idaṁ pana “yathādiṭṭhissa ca padhānanti paṭhamamaggasampayuttaṁ vīriyanti vutta”nti adhippāyena vadati.",
  "tika-s0402t14:21_3": "Ettha ca taṁtaṁbhāṇakānaṁ matabhedenāyaṁ vaṇṇanābhedoti na aṭṭhakathāvacanānaṁ aññamaññavirodho saṅkitabbo.",
  "tika-s0402t14:21_4": "Atha yathādiṭṭhissa ca padhānanti heṭṭhimamaggasampayuttameva vīriyaṁ kasmā vuttanti āha “tañhi tassā diṭṭhiyā anurūpattā”tiādi.",
  "tika-s0402t14:21_5": "Tattha tassā diṭṭhiyāti heṭṭhimamaggasampayuttāya diṭṭhiyā.",
  "tika-s0402t14:21_6": "Yathādiṭṭhissāti anurūpadiṭṭhissa kalyāṇadiṭṭhissa nibbattitappakāradiṭṭhissa vā nibbattetabbapadhānānurūpadiṭṭhissa",
  "tika-s0402t14:21_7": "yathādiṭṭhippavattakiriyassa vāti evampettha atthaṁ saṁvaṇṇayanti.",
  "tika-s0402t14:22_0": "178.",
  "tika-s0402t14:22_1": "Pannarasame samattaṁ tussanaṁ titti santuṭṭhi,",
  "tika-s0402t14:22_2": "natthi etassa santuṭṭhīti asantuṭṭhi,",
  "tika-s0402t14:22_3": "asantuṭṭhissa bhāvo asantuṭṭhitā.",
  "tika-s0402t14:22_4": "Yā kusalānaṁ dhammānaṁ bhāvanāya asantuṭṭhassa bhiyyokamyatā,",
  "tika-s0402t14:22_5": "tassā etaṁ adhivacanaṁ.",
  "tika-s0402t14:22_6": "Tāya hi samaṅgibhūto puggalo sīlaṁ pūretvā jhānaṁ uppādeti,",
  "tika-s0402t14:22_7": "jhānaṁ labhitvā vipassanaṁ ārabhati,",
  "tika-s0402t14:22_8": "āraddhavipassako arahattaṁ aggahetvā antarā vosānaṁ nāpajjati,",
  "tika-s0402t14:22_9": "“alamettāvatā katamettāvatā”ti saṅkocaṁ na pāpuṇāti.",
  "tika-s0402t14:22_10": "Tenāha “aññatra arahattamaggā kusalesu dhammesu asantuṭṭhibhāvo”ti.",
  "tika-s0402t14:22_11": "Tatra aññatra arahattamaggāti arahattamaggasampattaṁ vināti attho.",
  "tika-s0402t14:22_12": "“Appaṭivānitā ca padhānasmi”nti idaṁ heṭṭhā vuttanayattā uttānatthamevāti na vibhattaṁ.",
  "tika-s0402t14:23_0": "179.",
  "tika-s0402t14:23_1": "Soḷasame muṭṭhā naṭṭhā sati etassāti muṭṭhassati,",
  "tika-s0402t14:23_2": "tassa bhāvo muṭṭhassaccanti āha “muṭṭhassaccanti muṭṭhassatibhāvo”ti.",
  "tika-s0402t14:23_3": "Muṭṭhassatibhāvoti ca satippaṭipakkho dhammo,",
  "tika-s0402t14:23_4": "na satiyā abhāvamattaṁ.",
  "tika-s0402t14:23_5": "Asampajaññanti “tattha katamaṁ asampajaññaṁ?",
  "tika-s0402t14:23_6": "Yaṁ aññāṇaṁ adassanaṁ…pe…",
  "tika-s0402t14:23_7": "avijjālaṅghī moho akusalamūla”nti evaṁ vuttā avijjāyeva.",
  "tika-s0402t14:23_8": "Tathā hi vijjāpaṭipakkho avijjā vijjāya pahātabbato,",
  "tika-s0402t14:23_9": "evaṁ sampajaññappaṭipakkho asampajaññaṁ.",
  "tika-s0402t14:23_10": "Yasmā pana sampajaññappaṭipakkhe sati tassa vasena ñāṇassa abhāvo hoti,",
  "tika-s0402t14:23_11": "tasmā vuttaṁ “aññāṇabhāvo”ti.",
  "tika-s0402t14:24_0": "180.",
  "tika-s0402t14:24_1": "Sattarasame apilāpanalakkhaṇā satīti udake lābu viya yena cittaṁ ārammaṇe pilavitvā viya tiṭṭhati,",
  "tika-s0402t14:24_2": "na ogāhati,",
  "tika-s0402t14:24_3": "taṁ pilāpanaṁ.",
  "tika-s0402t14:24_4": "Na pilāpanaṁ apilāpanaṁ,",
  "tika-s0402t14:24_5": "taṁ lakkhaṇaṁ sabhāvo etissāti apilāpanalakkhaṇā.",
  "tika-s0402t14:25_0": "Samāpattivaggavaṇṇanā niṭṭhitā.",
  "tika-s0402t14:26_0": "Tatiyapaṇṇāsakaṁ niṭṭhitaṁ."
}