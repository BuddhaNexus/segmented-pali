{
  "anya-e0103n9:0_0": "9. Brahmavihāraniddesavaṇṇanā",
  "anya-e0103n9:1_0": "Mettābhāvanākathāvaṇṇanā",
  "anya-e0103n9:2_0": "240.Mettaṁ brahmavihāraṁ.",
  "anya-e0103n9:2_1": "Bhāvetukāmenāti uppādetukāmena paccavekkhitabboti sambandho.",
  "anya-e0103n9:2_2": "Sukhanisinnenāti visamaṁ anisīditvā pallaṅkābhujanena sukhanisinnena.",
  "anya-e0103n9:3_0": "Kasmāti paccavekkhaṇāya kāraṇapucchā,",
  "anya-e0103n9:3_1": "aññaṁ adhigantukāmena aññattha ādīnavānisaṁsapaccavekkhaṇā kimatthiyāti adhippāyo. Mettā nāma atthato adoso.",
  "anya-e0103n9:3_2": "Tathā hi adosaniddese ‘‘metti mettāyanā mettāyitatta’’nti (dha. sa. 1062) niddiṭṭhaṁ.",
  "anya-e0103n9:3_3": "Khantīti ca idha adhivāsanakkhanti adhippetā.",
  "anya-e0103n9:3_4": "Sā pana atthato adosappadhānā cattāro arūpakkhandhāti mettāya sijjhamānāya titikkhākhanti siddhā eva hotīti āha ‘‘khanti adhigantabbā’’ti.",
  "anya-e0103n9:3_5": "Tena khantiyaṁ ānisaṁsapaccavekkhaṇā satthikāvāti dasseti. Abhibhūto pariyuṭṭhānena.",
  "anya-e0103n9:3_6": "Pariyādinnacitto kusaluppattiyā okāsālābhena.",
  "anya-e0103n9:3_7": "Ādīnavo daṭṭhabbo pāṇaghātādivasena diṭṭhadhammikasamparāyikādianatthamūlabhāvato.",
  "anya-e0103n9:4_0": "Khantī paramaṁ tapoti parāpakārasahanādikā titikkhalakkhaṇā khanti uttamaṁ tapo akattabbākaraṇakattabbakaraṇalakkhaṇāya sammāpaṭipattiyā mūlabhāvato.",
  "anya-e0103n9:4_1": "Khantibalaṁ balānīkanti paramaṁ maṅgalabhūtā khanti eva balaṁ etassāti khantibalaṁ.",
  "anya-e0103n9:4_2": "Vuttañhi ‘‘khantibalā samaṇabrāhmaṇā’’ti.",
  "anya-e0103n9:4_3": "Dosādipaṭipakkhavidhamanasamatthatāya anīkabhūtena teneva ca khantibalena balānīkaṁ.",
  "anya-e0103n9:4_4": "Khantyā bhiyyo na vijjatīti attano paresañca anatthapaṭibāhano,",
  "anya-e0103n9:4_5": "atthāvaho ca khantito uttari apassayo natthi.",
  "anya-e0103n9:5_0": "Vivecanatthāyāti vikkhambhanatthāya.",
  "anya-e0103n9:5_1": "Khantiyā saṁyojanatthāya attānanti adhippāyo. Bhāvanaṁ dūsentīti dosā, puggalāyeva dosā puggaladosā. Yesu bhāvanā na sampajjati, aññadatthu vipajjateva, te eva vuttā.",
  "anya-e0103n9:5_2": "Paṭhamanti vakkhamānena koṭṭhāsato koṭṭhāsantarupasaṁharaṇanayena vinā sabbapaṭhamaṁ.",
  "anya-e0103n9:6_0": "Piyāyitabbo piyo, tappaṭipakkho appiyo.",
  "anya-e0103n9:6_1": "So saṅkhepato duvidho atthassa akārako, anatthassa kārakoti. Tattha yo attano,",
  "anya-e0103n9:6_2": "piyassa ca anatthassa kārako, so veripuggalo daṭṭhabbo. Yo pana attano, piyassa ca atthassa akārako,",
  "anya-e0103n9:6_3": "appiyassa ca atthassa kārako,",
  "anya-e0103n9:6_4": "‘‘atthaṁ me nācarī’’tiādinā (dha. sa. 1237),",
  "anya-e0103n9:6_5": "‘‘appiyassa me amanāpassa atthaṁ acarī’’tiādinā ca āghātavatthubhūto, so appiyo,",
  "anya-e0103n9:6_6": "ananukūlavuttiko aniṭṭhoti attho.",
  "anya-e0103n9:6_7": "Liṅgavisabhāgeti itthiliṅgādinā liṅgena visadise. Odhisoti bhāgaso.",
  "anya-e0103n9:6_8": "‘‘Tissa dattā’’tiādinā odhisakanti attho.",
  "anya-e0103n9:7_0": "Idāni yathāvuttesu chasu puggalesu abhāvetabbatāya kāraṇaṁ dassento ‘‘appiyaṁ hī’’tiādimāha.",
  "anya-e0103n9:7_1": "Tattha appiyaṁ hi piyaṭṭhāne ṭhapento kilamatīti dosena bhāvanāya saparissayatamāha.",
  "anya-e0103n9:7_2": "Appiyatā hi piyabhāvassa ujupaṭipakkhā,",
  "anya-e0103n9:7_3": "na ca tassa piyaṭṭhāne ṭhapanena vinā bhāvanā sijjhati.",
  "anya-e0103n9:7_4": "Atippiyasahāyakaṁ majjhattaṭṭhāne ṭhapento kilamatīti rāgena bhāvanāya saparissayatamāha atippiyasahāyassa gehassitapemaṭṭhānabhāvato.",
  "anya-e0103n9:7_5": "Tenāha ‘‘appamattakepī’’tiādi.",
  "anya-e0103n9:7_6": "Majjhattaṁ iṭṭhāniṭṭhatāhi majjhasabhāvaṁ neva piyaṁ nāppiyanti attho.",
  "anya-e0103n9:7_7": "Garuṭṭhāne piyaṭṭhāne ca ṭhapento kilamati majjhatte sambhāvanīyapiyāyitabbatānaṁ abhāvā.",
  "anya-e0103n9:7_8": "Na hi ajjhupekkhitabbe bhāvanīyatā, manāpatā vā paccupaṭṭhāti,",
  "anya-e0103n9:7_9": "piyagarubhāvasampanne ca paṭhamaṁ mettā bhāvetabbā.",
  "anya-e0103n9:7_10": "Kodho uppajjati koṭṭhāsantarabhāvānupanayanato.",
  "anya-e0103n9:8_0": "Tamevāti visabhāgaliṅgameva.",
  "anya-e0103n9:8_1": "Liṅgasabhāgeti avisesetvā ‘‘piyapuggale’’ti āha.",
  "anya-e0103n9:8_2": "Bhittiyuddhamakāsīti sīlaṁ adhiṭṭhāya pihitadvāre gabbhe sayanapīṭhe nisīditvā mettaṁ bhāvento mettāmukhena uppannarāgena andhīkato bhariyāya santikaṁ gantukāmo dvāraṁ asallakkhetvā bhittiṁ bhinditvāpi nikkhamitukāmatāya bhittiṁ pahari.",
  "anya-e0103n9:8_3": "Tenāha ‘‘mettāyanāmukhena rāgo vañcetī’’ti (netti. aṭṭha. 21), ‘‘andhatamaṁ tadā hoti, yaṁ rāgo sahate nara’’nti ca.",
  "anya-e0103n9:9_0": "Ādānanikkhepaparicchinne addhāpaccuppannabhūte dharamānatāya paccakkhato viya upalabbhamāne khandhappabandhe idha sattādiggahaṇaṁ,",
  "anya-e0103n9:9_1": "na tiyaddhagateti āha ‘‘kālakate panā’’tiādi.",
  "anya-e0103n9:9_2": "Kasmā pana kālakate mettābhāvanā na ijjhatīti?",
  "anya-e0103n9:9_3": "Mettābyāpārassa ayogyaṭṭhānabhāvato.",
  "anya-e0103n9:9_4": "Na hi matapuggalo hitūpasaṁhārāraho.",
  "anya-e0103n9:9_5": "Yattha sati sambhave payogato hitūpasaṁhāro labbheyya,",
  "anya-e0103n9:9_6": "tattheva mānaso hitūpasaṁhāro yujjeyya.",
  "anya-e0103n9:9_7": "Dukkhāpanayanamodappavattīsupi eseva nayoti karuṇābhāvanādīnampi kālakate anijjhanaṁ vuttanti daṭṭhabbaṁ.",
  "anya-e0103n9:9_8": "Aññattha paguṇamettājhāno ācariyassa kālakatabhāvaṁ ajānanto taṁ mettāya pharitukāmo ‘‘ācariyaṁ ārabbha mettaṁ ārabhatī’’ti vutto.",
  "anya-e0103n9:9_9": "Tenāha ‘‘paguṇāva me mettājhānasamāpattī’’ti. Nimittanti ārammaṇaṁ.",
  "anya-e0103n9:9_10": "Gavesāhīti ‘‘yaṁ puggalaṁ uddissamettaṁ ārabhasi,",
  "anya-e0103n9:9_11": "so jīvati na jīvatī’’ti jānāhīti attho. Mettāyantoti mettaṁ karonto, mettaṁ bhāventoti attho.",
  "anya-e0103n9:10_0": "241.",
  "anya-e0103n9:10_1": "Attani bhāvanā nāma sakkhibhāvatthāti nānāvidhasukhānubandhaanavajjasukhaabyāsekasukhādi yaṁ attani upalabbhati,",
  "anya-e0103n9:10_2": "taṁ nidassento tassa vattamānatāya āha ‘‘ahaṁ sukhito homī’’ti.",
  "anya-e0103n9:10_3": "Sarīrasukhaṁ nāma anekantikaṁ,",
  "anya-e0103n9:10_4": "īdisassa puggalassa anokāsaṁ cittadukkhanti tadabhāvaṁ sandhāyāha ‘‘niddukkhoti vā’’ti. Homīti sambandho. Tathā averotiādīsu,",
  "anya-e0103n9:10_5": "visesato ca dukkhābhāve sukhasaññā.",
  "anya-e0103n9:10_6": "Sā panāyaṁ niddukkhatā verīnaṁ puggalānaṁ verasaññitānaṁ pāpadhammānaṁ abhāvato,",
  "anya-e0103n9:10_7": "visesato byāpādavirahato īghasaññitāya ītiyā abhāvato,",
  "anya-e0103n9:10_8": "anavajjakāyikasukhasamaṅgitāya ca hotīti dassento āha ‘‘avero abyāpajjo anīgho sukhī’’ti.",
  "anya-e0103n9:10_9": "Attānaṁ pariharāmīti evaṁbhūto hutvā mama attabhāvaṁ pavattemi, yāpemīti attho.",
  "anya-e0103n9:11_0": "Evaṁ sante yaṁ vibhaṅge vuttaṁ, taṁ virujjhatīti sambandho. Evaṁ santeti evaṁ sati,",
  "anya-e0103n9:11_1": "yadi attanipi mettā bhāvetabbāti attho.",
  "anya-e0103n9:11_2": "‘‘Yaṁ vibhaṅge vutta’’nti vatvā vibhaṅgadesanāya samānagatikaṁ suttapadaṁ āharanto ‘‘kathañca bhikkhū’’tiādimāha. Tassattho parato āgamissati.",
  "anya-e0103n9:12_0": "Tanti vibhaṅgādīsu vacanaṁ.",
  "anya-e0103n9:12_1": "Appanāvasenāti appanāvahabhāvanāvasena.",
  "anya-e0103n9:12_2": "Idanti ‘‘ahaṁ sukhito homī’’tiādivacanaṁ.",
  "anya-e0103n9:12_3": "Sakkhibhāvavasenāti ahaṁ viya sabbe sattā attano sukhakāmā,",
  "anya-e0103n9:12_4": "tasmā tesu mayā attani viya sukhūpasaṁhāro kātabboti evaṁ tattha attānaṁ sakkhibhāve ṭhapanavasena. Tenāha ‘‘sacepi hī’’tiādi.",
  "anya-e0103n9:12_5": "Kasmā pana attani bhāvanā appanāvahā na hotīti?",
  "anya-e0103n9:12_6": "Attasinehavasena saparissayabhāvato.",
  "anya-e0103n9:12_7": "Koṭṭhāsantare pana bhāvitabhāvanassa tatthāpi sīmasambhedo hotiyeva.",
  "anya-e0103n9:13_0": "Sabbā disāti anavasesā dasapi disā.",
  "anya-e0103n9:13_1": "Anuparigamma cetasāti cittena pariyesanavasena anugantvā.",
  "anya-e0103n9:13_2": "Nevajjhagā piyataramattanā kvacīti sabbussāhena pariyesanto atisayena attato piyataraṁ aññaṁ sattaṁ katthaci disāya neva adhigaccheyya na passeyya.",
  "anya-e0103n9:13_3": "Evaṁ piyo puthu attā paresanti evaṁ kassaci attato piyatarassa anupalabbhanavasena puthu visuṁ visuṁ tesaṁ tesaṁ sattānaṁ attā piyo. Tasmā tena kāraṇena,",
  "anya-e0103n9:13_4": "attakāmo attano hitasukhaṁ icchanto,",
  "anya-e0103n9:13_5": "paraṁ sattaṁ antamaso kunthakipillikampi, na hiṁse na haneyya, na viheṭheyyāti attho.",
  "anya-e0103n9:14_0": "Ayaṁ nayoti sabbehi sattehi,",
  "anya-e0103n9:14_1": "attano ca piyatarabhāvaṁ nidassetvā tesu karuṇāyanaṁ vadatā bhagavatā sukhesitāya ‘‘attānaṁ sakkhibhāve ṭhapetvā sattesu mettā bhāvetabbā’’ti mettābhāvanāya nayadassanaṁ katamevāti attho.",
  "anya-e0103n9:15_0": "242.Sukhapavattanatthanti sukhena akicchena mettāya pavattanatthaṁ.",
  "anya-e0103n9:15_1": "Yvāssāti yo puggalo assa yogino. Piyoti iṭṭho. Manāpoti manavaḍḍhanako.",
  "anya-e0103n9:15_2": "Garūti guṇavisesavasena garukātabbo. Bhāvanīyoti sambhāvetabbo.",
  "anya-e0103n9:15_3": "Ācariyamattoti sīlādinā ācariyappamāṇo.",
  "anya-e0103n9:15_4": "Piyavacanādīnīti ādi-saddena atthacariyādike saṅgaṇhāti.",
  "anya-e0103n9:15_5": "Sīlasutādīnīti ādi-saddena saddhādike,",
  "anya-e0103n9:15_6": "dhutadhammajāgariyānuyogādike ca saṅgaṇhāti.",
  "anya-e0103n9:16_0": "Kāmanti yuttappattakāritāsukhasiddhidīpanoyaṁ nipāto.",
  "anya-e0103n9:16_1": "Tenetaṁ dīpeti – tādisaṁ puggalaṁ uddissa bhāvanaṁ ārabhanto yogī yuttappattakārī,",
  "anya-e0103n9:16_2": "sukhena cassa tattha bhāvanā ijjhati,",
  "anya-e0103n9:16_3": "tena pana yoginā tāvatā santoso na kātabboti.",
  "anya-e0103n9:16_4": "Tenāha ‘‘appanā sampajjatī’’tiādi.",
  "anya-e0103n9:16_5": "Sīmāsambhedanti mariyādāpanayanaṁ,",
  "anya-e0103n9:16_6": "attā piyo majjhatto verīti vibhāgākaraṇanti attho.",
  "anya-e0103n9:16_7": "Tadanantaranti tato piyamanāpagarubhāvanīyato,",
  "anya-e0103n9:16_8": "tattha vā mettādhigamato anantaraṁ.",
  "anya-e0103n9:16_9": "Atippiyasahāyake mettā bhāvetabbāti sambandho,",
  "anya-e0103n9:16_10": "garuṭṭhānīye paṭiladdhaṁ mettāmanasikāraṁ atippiyasahāyake upasaṁharitabbanti attho.",
  "anya-e0103n9:16_11": "Sukhūpasaṁhārakatassa taṁ hoti pageva paṭipakkhadhammānaṁ vikkhambhitattā.",
  "anya-e0103n9:16_12": "Atippiyasahāyakato anantaraṁ majjhatte mettā bhāvetabbā majjhattaṁ piyagaruṭṭhāne ṭhapetuṁ sukarabhāvato.",
  "anya-e0103n9:16_13": "‘‘Atippiyasahāyakato’’ti ca idaṁ purimāvatthaṁ gahetvā vuttaṁ.",
  "anya-e0103n9:16_14": "Paguṇamanasikārādhigamato paṭṭhāya hissa sopi piyaṭṭhāne eva tiṭṭhati.",
  "anya-e0103n9:16_15": "Majjhattato verīpuggaleti majjhattapuggale mettāyantena tattha paguṇamanasikārādhigamena piyabhāvaṁ upasaṁharitvā tadanantaraṁ verīpuggalaṁ bhāvanāya majjhatte ṭhapetvā tato majjhattato piyabhāvūpasaṁhārena verīpuggale mettā bhāvetabbā.",
  "anya-e0103n9:16_16": "‘‘Verīpuggale’’ti ca idaṁ purimāvatthaṁ gahetvā vuttaṁ.",
  "anya-e0103n9:16_17": "Ekekasmiṁ koṭṭhāse muduṁ kammaniyaṁ cittaṁ katvāti piyagaruṭṭhānīyo, atippiyo, majjhatto,",
  "anya-e0103n9:16_18": "verīti catūsu puggalakoṭṭhāsesu paṭhamaṁ tāva piyagaruṭṭhānīye mettābhāvanaṁ adhigantvā vasībhāvappattiyā tathāpavattaṁ cittaṁ koṭṭhāsantarūpasaṁhāratthaṁ muduṁ kammaniyaṁ katvā tadanantaraṁ atippiyasahāye atippiyabhāvaṁ vikkhambhetvā piyabhāvamatte cittaṁ ṭhapentena bhāvanā upasaṁharitabbā,",
  "anya-e0103n9:16_19": "tampi vasībhāvāpādanena muduṁ kammaniyaṁ katvā tadanantaraṁ majjhatte udāsinabhāvaṁ vikkhambhetvā piyabhāvaṁ upaṭṭhapetvā bhāvanā upasaṁharitabbā,",
  "anya-e0103n9:16_20": "puna tampi vasībhāvāpādanena muduṁ kammaniyaṁ katvā tadanantaraṁ verimhi verīsaññaṁ vikkhambhetvā majjhattabhāvūpaṭṭhapanamukhena piyabhāvaṁ uppādentena bhāvanā upasaṁharitabbā.",
  "anya-e0103n9:16_21": "Tena vuttaṁ ‘‘tadanantare tadanantare upasaṁharitabba’’nti,",
  "anya-e0103n9:16_22": "jhānacittaṁ upanetabbaṁ uppādetabbanti attho.",
  "anya-e0103n9:17_0": "Verīpuggalo vā natthi kammabalena vā etarahi payogasampattiyā vā sabbaso anatthakarassa abhāvato.",
  "anya-e0103n9:17_1": "Mahāpurisajātikattāti mahāpurisasabhāvattā cirakālaparicayasamiddhakhantimettānuddayādiguṇasampannatāya uḷārajjhāsayattāti attho.",
  "anya-e0103n9:17_2": "Tādiso hi sabbasaho parāparādhaṁ tiṇāyapi na maññati.",
  "anya-e0103n9:17_3": "Tena vuttaṁ ‘‘anatthaṁ karontepi pare verīsaññāva nuppajjatī’’ti. Tenāti tena yoginā.",
  "anya-e0103n9:17_4": "Atthi verīpuggaloti sambandho.",
  "anya-e0103n9:18_0": "243.Purimapuggalesūti piyādīsu jhānassa ārammaṇabhūtesu purimesu puggalesu.",
  "anya-e0103n9:18_1": "Mettaṁ samāpajjitvāti paṭighaṁ vikkhambhetvā uppāditaṁ mettājhānaṁ samāpajjitvā.",
  "anya-e0103n9:18_2": "Mettāyantena paṭighaṁ paṭivinodetabbanti ettha keci pana ‘‘upacārajjhānaṁ sampādetvā’’ti atthaṁ vadanti,",
  "anya-e0103n9:18_3": "tesaṁ upacārajjhānato vuṭṭhānampi icchitabbaṁ siyā ‘‘vuṭṭhahitvā’’ti vuttattā.",
  "anya-e0103n9:18_4": "Pubbe tasmiṁ puggale asatiyā amanasikārena paṭighaṁ anuppādentassa sādhāraṇato taṁ vikkhambhetvā jhānassa uppādanaṁ, samāpajjanañca vuttaṁ.",
  "anya-e0103n9:18_5": "Idāni pana taṁ anussarantassapi manasi karontassapi yathā paṭighaṁ na uppajjati,",
  "anya-e0103n9:18_6": "taṁ vidhiṁ dassetuṁ idaṁ vuttaṁ ‘‘taṁ puggalaṁ mettāyantena paṭighaṁ vinodetabba’’nti.",
  "anya-e0103n9:18_7": "Mettāyanameva hi idha paṭighavinodanaṁ adhippetaṁ. Na nibbātīti na vūpasammati.",
  "anya-e0103n9:19_0": "Anusāratoti anugamanato, paccavekkhaṇatoti attho. Ghaṭitabbanti vāyamitabbaṁ.",
  "anya-e0103n9:20_0": "Tañca kho ghaṭanaṁ vāyamanaṁ.",
  "anya-e0103n9:20_1": "Iminā idāni vakkhamānena ākārena.",
  "anya-e0103n9:21_0": "Ubhato dvīsu ṭhānesu daṇḍo etassāti ubhatodaṇḍakaṁ, tena.",
  "anya-e0103n9:21_1": "Ocarakā lāmakācārā pāpapurisā.",
  "anya-e0103n9:21_2": "Tatrāpīti tesupi aṅgamaṅgāni okkantesupi. Tenāti manopadosena. Na sāsanakaro.",
  "anya-e0103n9:21_3": "Sabbapāpassa akaraṇaṁ hi sāsanaṁ. Tassevāti tatopi.",
  "anya-e0103n9:21_4": "Nissakke hi idaṁ sāmivacanaṁ, samuccaye ca eva-saddo,",
  "anya-e0103n9:21_5": "paṭhamaṁ kuddhapurisatopīti attho. Tenāti kujjhanena. Pāpiyoti pāpataro.",
  "anya-e0103n9:21_6": "Sārambhādikassa kilesānubandhassa vatthubhāvato kodhassa sāvajjataṁ ñatvāpi kujjhanato sace kodhe anavajjasaññī kuddhassa puggalassa na paṭikujjheyyāti keci.",
  "anya-e0103n9:21_7": "Ubhinnanti dvinnaṁ puggalānaṁ.",
  "anya-e0103n9:21_8": "Tenāha ‘‘attano ca parassa cā’’ti.",
  "anya-e0103n9:21_9": "Atha vā ubhinnanti ubhayesaṁ lokānaṁ, idhalokaparalokānanti attho.",
  "anya-e0103n9:22_0": "Sapattakantāti paṭisattūhi icchitā. Sapattakaraṇāti tehi kātabbā. Kodhananti kujjhanasīlaṁ. Kodhanāyanti kodhano ayaṁ, ayanti ca nipātamattaṁ.",
  "anya-e0103n9:22_1": "Kodhaparetoti kodhena anugato, parābhibhūto vā.",
  "anya-e0103n9:22_2": "Dubbaṇṇova hotīti pakatiyā vaṇṇavāpi alaṅkatapaṭiyattopi mukhavikārādivasena virūpo eva hoti etarahi, āyatiṁ cāti.",
  "anya-e0103n9:22_3": "Kodhābhibhavassa ekantikamidaṁ phalanti dīpetuṁ ‘‘dubbaṇṇo vā’’ti avadhāraṇaṁ katvā puna ‘‘kodhābhibhūto’’ti vuttaṁ.",
  "anya-e0103n9:22_4": "Na pacuratthoti na pahūtadhano.",
  "anya-e0103n9:22_5": "Na bhogavāti upabhogaparibhogavatthurahito. Na yasavāti na kittimā.",
  "anya-e0103n9:23_0": "Chavālātanti chavadahanālātaṁ,",
  "anya-e0103n9:23_1": "citakāyaṁ santajjanummukkantipi vadanti.",
  "anya-e0103n9:23_2": "Ubhatopadittanti ubhosu koṭīsu daḍḍhaṁ.",
  "anya-e0103n9:23_3": "Majjhe gūthagatanti vemajjhaṭṭhāne sunakhassa vā siṅgālassa vā uhadena gūthena makkhitaṁ. Kaṭṭhatthanti dārukiccaṁ. Neva pharati na sādheti.",
  "anya-e0103n9:23_4": "Tathūpamāhanti tathūpamaṁ tādisaṁ ahaṁ.",
  "anya-e0103n9:23_5": "Imanti ‘‘so ca hoti abhijjhālū’’tiādinā (itivu.",
  "anya-e0103n9:23_6": "92) heṭṭhā vuttaṁ sandhāya satthā vadati,",
  "anya-e0103n9:23_7": "tasmā kāmesu tibbasārāgatādinā sīlarahitanti adhippāyo.",
  "anya-e0103n9:23_8": "Idha pana byāpannacittaṁ paduṭṭhamanasaṅkappatāvasena yojetabbaṁ.",
  "anya-e0103n9:24_0": "So dāni tvantiādi yathāvuttehi suttapadehi attano ovadanākāradassanaṁ.",
  "anya-e0103n9:25_0": "244.Yo yo dhammoti kāyasamācārādīsu yo yo sucaritadhammo. Vūpasantoti saṁyato.",
  "anya-e0103n9:25_1": "Parisuddhoti kilesamalavigamena visuddho.",
  "anya-e0103n9:25_2": "Kilesadāhābhāvena vā upasanto, anavajjabhāvena parisuddho,",
  "anya-e0103n9:25_3": "kāyasamācārasseva upasamo cirakālaṁ saṁyatakāyakammatāya veditabbo. Evaṁ sesesupi.",
  "anya-e0103n9:26_0": "Teti vacīmanosamācāre.",
  "anya-e0103n9:27_0": "Soti upasantavacīsamācāro puggalo.",
  "anya-e0103n9:27_1": "Paṭisanthārakusaloti yathā parehi chiddaṁ na hoti, evaṁ paṭisantharaṇe kusalo.",
  "anya-e0103n9:27_2": "Sakhiloti adhivāsanakhantisaṅkhātena sakhilabhāvena samannāgato. Sukhasambhāsoti piyakatho.",
  "anya-e0103n9:27_3": "Sammodakoti sammodanīyakathāya sammodanasīlo.",
  "anya-e0103n9:27_4": "Uttānamukhoti vikuṇitamukho ahutvā pītisomanassavasena vikasitamukho.",
  "anya-e0103n9:27_5": "Pubbabhāsīti yena kenaci samāgato paṭisanthāravasena paṭhamaṁyeva ābhāsanasīlo.",
  "anya-e0103n9:27_6": "Madhurena sarena dhammaṁ osāreti sarabhaññavasena.",
  "anya-e0103n9:27_7": "Sarabhāṇaṁ pana karonto parimaṇḍalehi paripuṇṇehi padehi ca byañjanehi ca abyākulehi dhammakathaṁ katheti.",
  "anya-e0103n9:28_0": "Sabbajanassa pākaṭo sakkaccakiriyāyāti adhippāyo. Tenāha ‘‘yo hī’’tiādi. Okappetvāti saddahitvā. Okappanalakkhaṇā hi saddhā. Ohitasototi avahitasoto, sussusantoti attho. Aṭṭhiṁkatvā atthaṁ katvā, atthiko vā hutvā.",
  "anya-e0103n9:29_0": "‘‘Ekopi na vūpasanto hotī’’ti pāṭho,",
  "anya-e0103n9:29_1": "evarūpo puggalo nirayato nirayaṁ upapajjanto bahukālaṁ tattheva saṁsaratīti dassetuṁ ‘‘aṭṭhamahānirayasoḷasaussadanirayaparipūrako bhavissatī’’ti vuttaṁ.",
  "anya-e0103n9:29_2": "Tattha sañjīvādayo aṭṭha mahānirayā.",
  "anya-e0103n9:29_3": "Avīcimahānirayassa dvāre dvāre cattāro cattāro katvā kukkuḷādayo soḷasa ussadanirayā.",
  "anya-e0103n9:29_4": "Kāruññaṁ upaṭṭhapetabbaṁ mahādukkhabhāgibhāvato.",
  "anya-e0103n9:29_5": "Yasmiṁ puggale avihesābhūtā dukkhāpanayanakāmatā upatiṭṭhati,",
  "anya-e0103n9:29_6": "tattha paṭigho anokāsovāti āha ‘‘kāruññampi paṭicca āghāto vūpasammatī’’ti.",
  "anya-e0103n9:30_0": "Imassa ca atthassāti ‘‘yo yo dhammo’’tiādinā vuttassa atthassa.",
  "anya-e0103n9:31_0": "245.",
  "anya-e0103n9:31_1": "Yaṁ verī dukkhāpetuṁ sakkoti,",
  "anya-e0103n9:31_2": "so tassa vasena ‘‘attano visaye’’ti vutto bhikkhuno kāyo. Kinti kiṁ kāraṇaṁ. Tassāti verino.",
  "anya-e0103n9:31_3": "Avisayeti dukkhaṁ uppādetuṁ asakkuṇeyyatāya agocare. Sacitteti attano citte.",
  "anya-e0103n9:31_4": "Mahānatthakaranti idhalokatthaparalokatthaparamatthānaṁ virādhanavasena mahato vipulassa,",
  "anya-e0103n9:31_5": "nānāvidhassa ca diṭṭhadhammikādibhedassa anatthassa kāraṇaṁ.",
  "anya-e0103n9:31_6": "Mūlanikantananti sīlassa mūlāni nāma hirottappakhantimettānuddayā, tesaṁ chindanaṁ.",
  "anya-e0103n9:31_7": "Kodho hi uppajjamānova pāṇātipātādivasena hirottappādīni ucchindati. Jaḷoti andhabālo.",
  "anya-e0103n9:32_0": "Anariyaṁkammanti verinā katamahāparādhamāha. Yo sayanti yo tvaṁ sayampi.",
  "anya-e0103n9:32_1": "Dosetukāmoti kodhaṁ uppādetukāmo. Yadi kari yadi akāsi.",
  "anya-e0103n9:32_2": "Dosuppādenāti dosassa uppādanena.",
  "anya-e0103n9:32_3": "Dukkhaṁ tassa ca nāmāti dukkhañca nāma tassa aparādhakassa. Nāmāti asambhāvane nipāto,",
  "anya-e0103n9:32_4": "tena tassa kāraṇaṁ anekantikanti dasseti.",
  "anya-e0103n9:32_5": "Tenāha ‘‘kāhasi vā na vā’’ti,",
  "anya-e0103n9:32_6": "karissasi na vā karissasīti attho.",
  "anya-e0103n9:32_7": "Ahitaṁ magganti attano ahitāvahaṁ duggatimaggaṁ.",
  "anya-e0103n9:33_0": "Aṭṭhāneti doso tava appiyassa kārāpako,",
  "anya-e0103n9:33_1": "sattu pana tassa vasavattitāya dāsasadisoti aṭṭhānaṁ paccāpakiriyāya.",
  "anya-e0103n9:33_2": "Tasmā tameva dosaṁ chindassu ucchinda.",
  "anya-e0103n9:33_3": "Khaṇikattāti udayavayaparicchinno attano pavattikālasaṅkhāto khaṇo etesaṁ atthīti khaṇikā,",
  "anya-e0103n9:33_4": "tabbhāvato khaṇapabhaṅgubhāvatoti attho.",
  "anya-e0103n9:33_5": "Kassa dānīdha kujjhasīti aparādhakassa santāne yehi khandhehi te aparādho kato,",
  "anya-e0103n9:33_6": "te taṁkhaṇaṁyeva sabbaso niruddhā.",
  "anya-e0103n9:33_7": "Idāni pana aññe tiṭṭhantīti kassa tvaṁ idha kujjhasi.",
  "anya-e0103n9:33_8": "Na hi yuttaṁ anaparādhesu kujjhananti adhippāyo.",
  "anya-e0103n9:33_9": "Taṁ vinā kassa so kareti yo puggalo yassa dukkhaṁ karoti,",
  "anya-e0103n9:33_10": "taṁ dukkhakiriyāya visayabhūtaṁ puggalaṁ vinā kassa nāma so dukkhakārako dukkhaṁ kare kareyya.",
  "anya-e0103n9:33_11": "Sayampi dukkhahetu tvamitīti evaṁ sayampi tvaṁ etassa dukkhassa hetu,",
  "anya-e0103n9:33_12": "evaṁ samāne tassa tuyhañca tassa dukkhassa hetubhāve kiṁ kāraṇā tassa kujjhasi na tuyhanti attho.",
  "anya-e0103n9:34_0": "246.",
  "anya-e0103n9:34_1": "Paralokepi anugāmibhāvato kammaṁyeva sakaṁ santakaṁ etesanti kammassakā, tesaṁ bhāvo kammassakatā.",
  "anya-e0103n9:34_2": "Paccavekkhaṇā nāma nisedhanatthā,",
  "anya-e0103n9:34_3": "nisedhanañca bhāvino kammassāti āha ‘‘yaṁ kammaṁ karissasī’’ti.",
  "anya-e0103n9:34_4": "Paṭighavasena pana pavattakammaṁ pākaṭabhāvato āsannaṁ,",
  "anya-e0103n9:34_5": "paccakkhañcāti āha ‘‘idañcā’’ti. Ca-saddo byatireke,",
  "anya-e0103n9:34_6": "so tassa kammassa phalanissandena ‘‘neva sammāsambodhi’’ntiādinā byatirekato vuccamānamevatthaṁ joteti. Neva samatthanti sambandho. Niraye niyuttaṁ, jātanti vā nerayikaṁ.",
  "anya-e0103n9:34_7": "Attānaṁyeva okirati dosarajenāti adhippāyo.",
  "anya-e0103n9:35_0": "247.Satthupubbacariyaguṇā paccavekkhitabbā,",
  "anya-e0103n9:35_1": "satthu gāravenāpi paṭighaṁ vūpasameyyāti.",
  "anya-e0103n9:36_0": "Bodhisattopi samāno nanu te satthā cittaṁ nappadūsesi,",
  "anya-e0103n9:36_1": "pageva abhisambuddhoti adhippāyo.",
  "anya-e0103n9:36_2": "Deviyā paduṭṭhenāti deviyā saddhiṁ padubbhinā micchācāravasena aparaddhena.",
  "anya-e0103n9:36_3": "Yattha susāne chavasarīraṁ chaḍḍīyati, taṁ āmakasusānaṁ. Nikhaññamānoti nikhaṇiyamāno.",
  "anya-e0103n9:36_4": "Purisakāraṁ katvāti āvāṭato nikkhamanatthāya bāhubalena purisakāraṁ katvā.",
  "anya-e0103n9:36_5": "Yakkhānubhāvenāti aḍḍavinicchayena ārādhitacittassa yakkhassa ānubhāvena. Sirigabbhanti vāsāgāre.",
  "anya-e0103n9:37_0": "Āsīsethevāti yathādhippete atthe ñāyato anavajjato āsaṁ kareyya.",
  "anya-e0103n9:37_1": "Na nibbindeyyāti ‘‘evaṁ kicchāpannassa me kuto sotthibhāvo’’ti na nibbindeyya. Vuttañhi ‘‘āpadāsu kho, mahārāja, thāmo veditabbo’’ti (udā. 53).",
  "anya-e0103n9:37_2": "Yathā icchinti yena pakārena kassaci pīḷaṁ akatvā rajje patiṭṭhitaṁ attānaṁ icchiṁ, tathā ahaṁ ahunti passāmi. Voti hi nipātamattaṁ.",
  "anya-e0103n9:38_0": "Kāsiraññāti kalābunā kāsirājena.",
  "anya-e0103n9:38_1": "Sakaṇṭakāhīti ayakaṇṭakehi sakaṇṭakāhi.",
  "anya-e0103n9:39_0": "Mahallakoti vuddho vayoanuppatto. Rujjhantīti nirujjhanti.",
  "anya-e0103n9:40_0": "Cittapariggaṇhanakāloti visevanaṁ kātuṁ adatvā cittassa sammadeva damanakālo.",
  "anya-e0103n9:41_0": "Puthusallenāti vipulena sallena. Nāgoti hatthināgo. Vadhīti vijjhi, māresīti vā attho.",
  "anya-e0103n9:41_1": "Imaṁ ṭhānaṁ āgantvā mayi evaṁ karaṇaṁ nāma na tava vasena hoti, tasmā kassa vā rañño,",
  "anya-e0103n9:41_2": "rājamattassa vā ayaṁ payogo uyyojanāti attho.",
  "anya-e0103n9:42_0": "Chabbaṇṇarasmīti nīlapītalohitādivasena chabbaṇṇamayūkhā.",
  "anya-e0103n9:42_1": "Chabbaṇṇakiraṇavantadantatāya hi te hatthī ‘‘chaddantā’’ti vuccanti, na chaddantavantatāya.",
  "anya-e0103n9:43_0": "Chātoti jighacchito. Khādeyyāti khādeyyaṁ, ayameva vā pāṭho. Āhitoti suhito. Sambalanti maggāhāraṁ.",
  "anya-e0103n9:43_1": "Taṁ pana yasmā upacārena pathassa hitanti vuccati,",
  "anya-e0103n9:43_2": "tasmā ‘‘pātheyya’’ntipi vuttaṁ.",
  "anya-e0103n9:43_3": "‘‘Mittadubbhī vatāyaṁ andhabālo’’ti kāruññena assupuṇṇehi nettehi taṁ purisaṁ udikkhamāno.",
  "anya-e0103n9:44_0": "Mā ayyosi me bhadanteti ettha māti nipātamattaṁ, māti vā paṭikkhepo,",
  "anya-e0103n9:44_1": "tena upari tena kātabbaṁ vippakāraṁ paṭisedheti.",
  "anya-e0103n9:44_2": "Ayyo meti ayyirako tvaṁ mama atithibhāvato. Bhadanteti piyasamudācāro.",
  "anya-e0103n9:44_3": "Tvaṁ nāmetādisaṁ karīti tvampi evarūpaṁ akāsi nāma.",
  "anya-e0103n9:45_0": "Tiracchānabhūtopi pana mahākapi hutvā khemantabhūmiṁ sampāpesīti yojanā.",
  "anya-e0103n9:46_0": "Peḷāya pakkhipantepīti khuddakāya peḷāya pādehi koṭetvā pakkhipantepi.",
  "anya-e0103n9:46_1": "Maddantepīti dubbalabhāvakaraṇatthaṁ nānappakārehi maddantepi.",
  "anya-e0103n9:46_2": "Alampāneti evaṁnāmake ahituṇḍike.",
  "anya-e0103n9:47_0": "Pītaṁ vāti ettha vā-saddo avuttatthavikappe,",
  "anya-e0103n9:47_1": "tena odātamañjiṭṭhādiṁ avuttaṁ saṅgaṇhāti.",
  "anya-e0103n9:47_2": "Cittānuvattantoti cittaṁ anuvattanto.",
  "anya-e0103n9:47_3": "Homi cintitasannibho evamayaṁ bahulābhaṁ labhatūti.",
  "anya-e0103n9:47_4": "Ānubhāvena pana thalaṁ kareyya udakaṁ…pe… chārikaṁ kare.",
  "anya-e0103n9:47_5": "Evaṁ pana yadi cittavasī hessaṁ…pe… uttamattho na sijjhatīti tadā attanā tattha diṭṭhaṁ ādīnavaṁ dasseti bhagavā.",
  "anya-e0103n9:47_6": "Tattha uttamatthoti buddhabhāvamāha. Bhojaputtehīti luddaputtehi.",
  "anya-e0103n9:48_0": "Aḷārāti yena sayaṁ tadā luddahatthato mocito,",
  "anya-e0103n9:48_1": "taṁ satthavāhaṁ nāmena ālapati.",
  "anya-e0103n9:48_2": "Atikassāti nāsāya āvutarajjuṁ ākaḍḍhitvā.",
  "anya-e0103n9:48_3": "Samparigayhāti kāḷavettalatādīhi sabbaso pariggahetvā,",
  "anya-e0103n9:48_4": "acchariyāni dussahānaṁ sahanavasenāti adhippāyo.",
  "anya-e0103n9:49_0": "Ativiya ayuttaṁ appatirūpaṁ paṭighacittuppādanena kenaci appaṭisamakhantiguṇassa satthusāsanāvokkamanappasaṅgato.",
  "anya-e0103n9:50_0": "248. ‘‘Anamataggoyaṁ, bhikkhave, saṁsāro’’tiādinā (saṁ. ni. 2.124; 3.99, 100; 3.5.520; kathā.",
  "anya-e0103n9:50_1": "75) āgatāni suttapadāni anamataggasaddo,",
  "anya-e0103n9:50_2": "tadattho vā etesanti anamataggiyāni.",
  "anya-e0103n9:51_0": "Ajehi gamanamaggo ajapatho.",
  "anya-e0103n9:51_1": "Saṅkū laggāpetvā te ālambitvā gamanamaggo saṅkupatho.",
  "anya-e0103n9:51_2": "Saṅkūti aṅkusākārena katadīghadaṇḍo vuccati.",
  "anya-e0103n9:51_3": "Ādi-saddena papātamaggaduggamaggādike saṅgaṇhāti.",
  "anya-e0103n9:51_4": "Ubhatobyūḷheti sampahāratthaṁ dvīhipi pakkhehi gāḷhasannāhe.",
  "anya-e0103n9:51_5": "Aññāni ca dukkarāni karitvā dhanāsāya pabbatavidugganadīviduggādipakkhandanavasenāti adhippāyo. Maṁ posesi, upakāraṁ akāsi,",
  "anya-e0103n9:51_6": "tatra nappatirūpaṁ manaṁ padūsetunti evaṁ cittaṁ uppādetabbanti sambandho.",
  "anya-e0103n9:51_7": "Evaṁ cittuppādanañca etarahi dissamānena puttādīnaṁ posanādinā atītassa anumānato gahaṇavasena veditabbaṁ.",
  "anya-e0103n9:52_0": "249.Mettāyāti mettāsaṅkhātāya, mettāsahitāya vā.",
  "anya-e0103n9:52_1": "Cetovimuttiyāti cittasamādhāne. Āsevitāyāti ādarena sevitāya. Bhāvitāyāti vaḍḍhitāya.",
  "anya-e0103n9:52_2": "Bahulīkatāyāti punappunaṁ katāya.",
  "anya-e0103n9:52_3": "Yānīkatāyāti yuttayānaṁ viya katāya.",
  "anya-e0103n9:52_4": "Vatthukatāyāti adhiṭṭhānavatthuṁ viya katāya. Anuṭṭhitāyāti adhiṭṭhitāya.",
  "anya-e0103n9:52_5": "Paricitāyāti pariciṇṇāya ciṇṇavasībhāvāya.",
  "anya-e0103n9:52_6": "Susamāraddhāyāti suṭṭhu sampāditāya.",
  "anya-e0103n9:52_7": "Pāṭikaṅkhāti icchitabbā avassaṁbhāvino. Sesaṁ parato āgamissati.",
  "anya-e0103n9:53_0": "250.Dhātuvinibbhogoti sasambhārasaṅkhepādinā dhātūnaṁ vinibbhujanaṁ.",
  "anya-e0103n9:53_1": "Aparādho nāma aparajjhantassa puggalassa rūpadhammamukhena gayhatīti katvā āha ‘‘kiṁ kesānaṁ kujjhasī’’tiādi,",
  "anya-e0103n9:53_2": "kesādivinimuttassa aparajjhanakassa puggalassa abhāvato.",
  "anya-e0103n9:53_3": "Idāni nibbattitaparamatthadhammavaseneva vinibbhogavidhiṁ dassetuṁ ‘‘atha vā panā’’tiādi vuttaṁ. Pañcakkhandhe upādāya,",
  "anya-e0103n9:53_4": "dvādasāyatanāni upādāyāti paccekaṁ upādāya-saddo yojetabbo.",
  "anya-e0103n9:53_5": "Kodhassa patiṭṭhānaṭṭhānaṁ na hotīti yathā āragge sāsapassa,",
  "anya-e0103n9:53_6": "ākāse ca cittakammassa patiṭṭhānaṭṭhānaṁ natthi,",
  "anya-e0103n9:53_7": "evamassa ‘‘verī’’ti parikappite puggale kodhassa patiṭṭhānaṭṭhānaṁ na hoti, kesādīnaṁ akujjhitabbato,",
  "anya-e0103n9:53_8": "tabbinimuttassa ca puggalassa abhāvato.",
  "anya-e0103n9:54_0": "251.Saṁvibhāgoti āmisasaṁvibhāgo. Parassāti paccatthikassa. Bhinnājīvoti aparisuddhājīvo.",
  "anya-e0103n9:54_1": "Tassevaṁ karototi evaṁ saṁvibhāgaṁ karontassa tassa dāyakassa. Itarassāti paṭiggāhakassa.",
  "anya-e0103n9:54_2": "‘‘Mama mātarāupāsikāyadinno’’ti idaṁ ‘‘dhammiyalābho’’ti etassa kāraṇavacanaṁ.",
  "anya-e0103n9:54_3": "Tena pana tassa āgamanasuddhiṁ dasseti.",
  "anya-e0103n9:55_0": "Sabbatthasādhakanti ‘‘attattho parattho diṭṭhadhammiko attho samparāyiko attho’’ti (mahāni. 69; cūḷani.",
  "anya-e0103n9:55_1": "mogharājamāṇavapucchāniddesa 85; paṭi. ma.",
  "anya-e0103n9:55_2": "3.5) evamādīnaṁ sabbesaṁ atthānaṁ, hitānaṁ, payojanānañca nipphādakaṁ. Unnamanti dāyakā. Namanti paṭiggāhakā.",
  "anya-e0103n9:56_0": "252.Evanti yathāvuttehi kakacūpamovādānussaraṇādīhi attano ovadanākārehi.",
  "anya-e0103n9:56_1": "Vūpasantapaṭighassāti paṭisaṅkhānabalena vinoditāghātassa. Tasmimpīti verīpuggalepi.",
  "anya-e0103n9:56_2": "Verī-gahaṇeneva cettha appiyapuggalassāpi gahaṇaṁ daṭṭhabbaṁ verimhi mettāya siddhāya tasmimpi mettāsiddhito,",
  "anya-e0103n9:56_3": "piyato pana atippiyasahāyakassa visuṁ gahaṇaṁ āsannapaccatthikassa dubbinimocayabhāvadassanatthaṁ.",
  "anya-e0103n9:56_4": "Mettāvasenāti mettāyanavasena.",
  "anya-e0103n9:56_5": "Samacittatanti hitūpasaṁhārena samānacittataṁ.",
  "anya-e0103n9:56_6": "Sīmāsambhedo sā eva samacittatā.",
  "anya-e0103n9:56_7": "Imasmiṁ puggaleti mettākammaṭṭhānikapuggale.",
  "anya-e0103n9:56_8": "Nisinneti bhāvenabhāvalakkhaṇe bhummaṁ.",
  "anya-e0103n9:57_0": "Hitamajjhatteti piye, majjhatte ca.",
  "anya-e0103n9:57_1": "Catubbidheti catubbidhe jane, yattha katthacīti adhippāyo.",
  "anya-e0103n9:57_2": "Nānattanti piyamajjhattādinānākaraṇaṁ.",
  "anya-e0103n9:57_3": "Hitacittova pāṇinanti kevalaṁ sattesu hitacitto evāti pavuccati,",
  "anya-e0103n9:57_4": "na pana ‘‘mettāya nikāmalābhī’’ti vā ‘‘kusalī’’ti vā pavuccati. Kasmā?",
  "anya-e0103n9:57_5": "Yasmā attādīsu passati nānattanti.",
  "anya-e0103n9:57_6": "Kasmā panāyaṁ hitacitto kusalīti na vuccatīti?",
  "anya-e0103n9:57_7": "Sātisayassa kusalassa vasena kusalibhāvassa adhippetattā.",
  "anya-e0103n9:57_8": "Imassa ca puggalassa mettābhāvanā na visesavatī.",
  "anya-e0103n9:57_9": "Atha vā na nikāmalābhī mettāya yato attādīsu passati nānattaṁ. Kusalīti pavuccati,",
  "anya-e0103n9:57_10": "yasmā hitacittova pāṇinanti evamettha attho daṭṭhabbo.",
  "anya-e0103n9:57_11": "Gāmasīmādayo viya gāmantarādīhi sattasaṅkhāte mettāvisaye bhāvanāya pubbe aññamaññaṁ asaṁkiṇṇamariyādārūpena ṭhitattā attādayo idha sīmā nāmāti āha ‘‘catasso sīmāyo’’ti.",
  "anya-e0103n9:57_12": "Sambhinnā hontīti ettha vuttaṁ sambhedaṁ dassetuṁ ‘‘samaṁ pharati mettāyā’’tiādi vuttaṁ.",
  "anya-e0103n9:57_13": "Mahāvisesoti mahanto bhāvanāya viseso atisayo.",
  "anya-e0103n9:57_14": "Purimena purimato attādinānattadassinā. Na nāyatīti na ñāyati.",
  "anya-e0103n9:58_0": "253.Nimittanti yathā kasiṇakammaṭṭhānādīsu taṁtaṁkasiṇamaṇḍalādipariggahamukhena bhāvanāvasena laddhaṁ uggahanimittaṁ nissāya jhānassa gocarabhāvena paṭibhāganimittaṁ upatiṭṭhati,",
  "anya-e0103n9:58_1": "na evamidha upaṭṭhitaṁ nimittaṁ nāma atthi.",
  "anya-e0103n9:58_2": "Yo panāyaṁ yathāvutto sīmāsambhedo laddho,",
  "anya-e0103n9:58_3": "sveva nimittaṁ viyāti nimittaṁ.",
  "anya-e0103n9:58_4": "Tasmiṁ hi laddhe bhāvanāya sātisayattā nīvaraṇāni vikkhambhitāneva honti, kilesā sannisinnāva,",
  "anya-e0103n9:58_5": "upacārasamādhinā cittaṁ samāhitameva.",
  "anya-e0103n9:58_6": "Tenāha ‘‘nimittañca upacārañca laddhaṁ hotī’’ti.",
  "anya-e0103n9:58_7": "Tameva nimittanti sīmāsambhedavasena pavattasamathanimittaṁ. Appakasireneva akiccheneva,",
  "anya-e0103n9:58_8": "pageva paripanthassa visodhitattā.",
  "anya-e0103n9:59_0": "Ettāvatāti ettakena bhāvanānuyogena. Anena yoginā.",
  "anya-e0103n9:59_1": "Pañcaṅgavippahīnantiādīnaṁ padānaṁ attho heṭṭhā vutto eva.",
  "anya-e0103n9:60_0": "‘‘Paṭhamajjhānādīnaṁ aññataravasenā’’ti idaṁ vakkhamānāya vikubbanāya tesaṁ sādhāraṇatāya vuttaṁ.",
  "anya-e0103n9:60_1": "Appanāppattacittasseva na upacāramattalābhino.",
  "anya-e0103n9:60_2": "Paguṇabalavabhāvāpādanena vepullādivisesappattassa odhiso,",
  "anya-e0103n9:60_3": "anodhiso ca disāpharaṇādivasena jhānassa pavijambhanā vikubbanā vividhā kiriyāti katvā.",
  "anya-e0103n9:61_0": "254.Mettāsahagatenāti uppādato yāva bhaṅgā mettāya saha pavattena saṁsaṭṭhena sampayuttenāti attho.",
  "anya-e0103n9:61_1": "Yasmā pana taṁ vuttanayena mettāya sahagataṁ,",
  "anya-e0103n9:61_2": "tāya ekuppādādividhinā sammadeva āgataṁ hoti,",
  "anya-e0103n9:61_3": "tasmā vuttaṁ ‘‘mettāya samannāgatenā’’ti.",
  "anya-e0103n9:61_4": "Ceto-saddo ‘‘adhicetaso’’tiādīsu (pāci. 153; udā.",
  "anya-e0103n9:61_5": "37) samādhipariyāyopi hotīti tato visesetuṁ ‘‘cetasāti cittenā’’ti vuttaṁ. Etanti etaṁ padaṁ.",
  "anya-e0103n9:61_6": "Disodhipariggaho sattodhipariggahamukheneva hotīti dassento āha ‘‘ekissā disāya paṭhamapariggahitaṁ sattaṁ upādāyā’’ti.",
  "anya-e0103n9:61_7": "Disāsu hi ṭhitasattā disāgahaṇena gahitā.",
  "anya-e0103n9:61_8": "Tenāha ‘‘ekadisāpariyāpannasattapharaṇavasena vutta’’nti.",
  "anya-e0103n9:61_9": "Pharaṇañca sārammaṇassa dhammassa attano ārammaṇassa phassanā paccakkhato dassanaṁ gahaṇaṁ ārammaṇakaraṇamevāti āha ‘‘pharitvāti phusitvā ārammaṇaṁ katvā’’ti.",
  "anya-e0103n9:61_10": "Brahmavihārādhiṭṭhitanti mettājhānupatthambhitaṁ. Tathāti niyamanaṁ.",
  "anya-e0103n9:61_11": "Taṁ aniyamāpekkhasambandhībhāvato upamākāraniyamanaṁ. Dutiyanti upameyyadassanaṁ, upameyyañca nāma upamaṁ,",
  "anya-e0103n9:61_12": "tena sambandhañca vinā natthīti tadubhayampi dassetuṁ ‘‘yathā puratthimādīsū’’tiādi vuttaṁ.",
  "anya-e0103n9:61_13": "Tattha tathā dutiyanti ettha pharitvā viharatīti ānetvā sambandhitabbaṁ.",
  "anya-e0103n9:61_14": "Evaṁ tatiyaṁ catutthanti etthāpi.",
  "anya-e0103n9:61_15": "Tadanantaranti ca pharaṇāpekkhaṁ anantaraggahaṇaṁ,",
  "anya-e0103n9:61_16": "na pharitabbadisāpekkhaṁ disānaṁ aniddiṭṭharūpattā.",
  "anya-e0103n9:61_17": "Pharaṇānukkamena hi tāsaṁ dutiyāditā, na sarūpato.",
  "anya-e0103n9:61_18": "Tenevāha ‘‘yaṁ kiñci ekaṁ disa’’nti.",
  "anya-e0103n9:61_19": "Itīti evaṁ yathāvuttaṁ catasso,",
  "anya-e0103n9:61_20": "evaṁ uddhaṁ disaṁ pharitvā viharatīti attho. Tenāha ‘‘eteneva nayenā’’ti.",
  "anya-e0103n9:61_21": "Idampi iti-saddasseva atthadassanaṁ. Pāḷiyaṁ (ma. ni. 3.309; 3.230; vibha.",
  "anya-e0103n9:61_22": "642) adho tiriyanti ettha pi-saddo luttaniddiṭṭhoti dassetuṁ ‘‘adhodisampi tiriyaṁ disampī’’ti vuttaṁ.",
  "anya-e0103n9:61_23": "Eteneva ‘‘dutiya’’ntiādīsupi pi-saddassa luttaniddiṭṭhatā dīpitāti veditabbaṁ.",
  "anya-e0103n9:61_24": "Evamevāti idampi iti-saddasseva atthadassanaṁ.",
  "anya-e0103n9:61_25": "Ettha ca ‘‘adho’’ti iminā yathā nirayesu, nāgabhavanādīsu,",
  "anya-e0103n9:61_26": "yattha tattha vā attano heṭṭhimadisāya sattā gayhanti,",
  "anya-e0103n9:61_27": "evaṁ ‘‘uddha’’nti iminā devaloke,",
  "anya-e0103n9:61_28": "yattha tattha vā attano uparimadisāyaṁ sattā gahitāti veditabbaṁ.",
  "anya-e0103n9:62_0": "Majjhattādīti ādi-saddena itthipurisaariyānariyadevamanussādike pabhede saṅgaṇhāti.",
  "anya-e0103n9:62_1": "Īsakampi bahi avikkhipamānoti appakampi kammaṭṭhānato bahi vikkhepaṁ anāpajjanto hitūpasaṁhārato aññathā thokampi avattamāno.",
  "anya-e0103n9:62_2": "Sabbattatāyāti vā sabbena attabhāvena yathā sabbabhāvena attani attano attabhāve hitesitā,",
  "anya-e0103n9:62_3": "evaṁ sabbadhi sabbasattesu mettāya pharitvā viharatīti attho.",
  "anya-e0103n9:62_4": "Mettāya vuccamānattā sattavisayo sabba-saddo, so ca dīghaṁ katvā vutto,",
  "anya-e0103n9:62_5": "tasmā sabbasattakāyasaṅkhātā pajā etassa atthīti sabbāvantoti padatthato dassento ‘‘sabbāvantanti sabbasattavanta’’nti āha.",
  "anya-e0103n9:62_6": "Ettha ca sabbadhīti disodhinā,",
  "anya-e0103n9:62_7": "desodhinā ca anodhisopharaṇaṁ vuttaṁ,",
  "anya-e0103n9:62_8": "sabbattatāya sabbāvantanti sattodhinā.",
  "anya-e0103n9:62_9": "Tathā hi vuttaṁ ‘‘anodhiso dassanattha’’nti .",
  "anya-e0103n9:62_10": "Ekamevatthaṁ pakārato pariyāyenti ñāpentīti pariyāyā, vevacanāni.",
  "anya-e0103n9:62_11": "Vipulādisaddā cettha tādisāti adhippāyo.",
  "anya-e0103n9:62_12": "Tenāha ‘‘vipulenāti evamādipariyāyadassanato’’ti.",
  "anya-e0103n9:62_13": "Pariyāyadassane ca pubbe gahitapadānipi puna gayhanti,",
  "anya-e0103n9:62_14": "yathā ‘‘saddhā saddahanā’’ti (dha. sa.",
  "anya-e0103n9:62_15": "12) ettha vuttampi saddhāpadaṁ puna indriyādipariyāyadassane ‘‘saddhā saddhindriya’’nti (dha. sa. 12) vuttaṁ.",
  "anya-e0103n9:62_16": "Tathāsaddo vā itisaddo vā na vuttoti ‘‘mettāsahagatena cetasā ekaṁ disaṁ pharitvā viharatī’’ti etassa anuvattako tathā-saddo ca iti-saddo ca tesaṁ pharaṇānantarādiṭṭhānaṁ aṭṭhānanti katvā te na vuttāti puna ‘‘mettāsahagatena cetasāti vutta’’nti attho.",
  "anya-e0103n9:62_17": "Vuttassevatthassa puna vacanaṁ nigamananti āha ‘‘nigamanavasena vā etaṁ vutta’’nti.",
  "anya-e0103n9:62_18": "Nanu ca samāpanavasena vuttassevatthassa puna vacanaṁ nigamananti?",
  "anya-e0103n9:62_19": "Nāyaṁ doso odhisoanodhisopharaṇānaṁ samāpane eva vuttattā. Vipulenāti mahantena,",
  "anya-e0103n9:62_20": "mahattañcassa asubhakammaṭṭhānādīsu viya ārammaṇassa ekadesameva aggahetvā anavasesaggahaṇavasenāti āha ‘‘pharaṇavasena vipulatā daṭṭhabbā’’ti.",
  "anya-e0103n9:63_0": "Kilesavikkhambhanasamatthatādīhi mahattaṁ gataṁ,",
  "anya-e0103n9:63_1": "mahantehi vā uḷāracchandacittavīriyapaññehi gataṁ paṭipannanti mahaggataṁ.",
  "anya-e0103n9:63_2": "Tayidaṁ yasmā ekantato rūpāvacaraṁ,",
  "anya-e0103n9:63_3": "tasmā vuttaṁ ‘‘bhūmivasena mahaggata’’nti.",
  "anya-e0103n9:63_4": "Niruḷho hi rūpārūpāvacaresu mahaggatavohāro.",
  "anya-e0103n9:63_5": "Paguṇavasenāti pakārato guṇitaṁ bahulīkataṁ paguṇaṁ, tassa vasena, subhāvitabhāvenāti attho.",
  "anya-e0103n9:63_6": "Taṁ hi pamāṇaṁ gahetuṁ asakkuṇeyyatāya appamāṇaṁ nāma hoti.",
  "anya-e0103n9:63_7": "Appamāṇasattārammaṇavasenāti aparimāṇasattārammaṇakaraṇavasena. Sayampi verarahitattā,",
  "anya-e0103n9:63_8": "taṁsamaṅgino verābhāvahetuttā ca averaṁ. Tayidaṁ dvayaṁ yato labhati,",
  "anya-e0103n9:63_9": "taṁ dassetuṁ ‘‘byāpādapaccatthikappahānenā’’ti vuttaṁ.",
  "anya-e0103n9:63_10": "Cetaso byāpattivasena hananato byāpajjaṁ, cetasikaṁ asātaṁ, tadabhāvato abyāpajjaṁ. Tenāha ‘‘niddukkha’’nti.",
  "anya-e0103n9:63_11": "Taṁ panassa abyāpajjattaṁ pañcaviññāṇādīnaṁ viya na sabhāvato,",
  "anya-e0103n9:63_12": "atha kho paccatthikavivekatoti dassento ‘‘domanassappahānato’’ti āha.",
  "anya-e0103n9:63_13": "Ayanti idha yathānītaṁ appamaññāvibhaṅge (vibha. 642),",
  "anya-e0103n9:63_14": "tesu tesu ca suttapadesesu (ma. ni. 1.459; 2.309,",
  "anya-e0103n9:63_15": "315) āgataṁ mettābrahmavihāravikubbanamāha.",
  "anya-e0103n9:64_0": "255.‘‘Tathā’’ti iminā imissā ‘‘pañcahākārehi, sattahākārehi,",
  "anya-e0103n9:64_1": "dasahākārehī’’ti ākāravibhāgena paṭisambhidāyaṁ (paṭi. ma.",
  "anya-e0103n9:64_2": "2.22) vuttāya ca vikubbanāya majjhe bhinnasuvaṇṇassa viya bhedābhāvamupasaṁharati odhisopharaṇaanodhisopharaṇadisāpharaṇavasena desanāya āgatattā.",
  "anya-e0103n9:64_3": "Kevalaṁ panettha paṭisambhidāmagge (paṭi. ma.",
  "anya-e0103n9:64_4": "2.22) viya sattodhi na gahitoti ayameva viseso.",
  "anya-e0103n9:64_5": "Yampīti vikubbanaṁ sandhāyāha.",
  "anya-e0103n9:65_0": "Idāni bhedābhāvadassanamukhena uddesato ānītaṁ paṭisambhidāmaggapāḷiṁ niddesato dassetvā tassā anuttānapadavaṇṇanaṁ kātuṁ ‘‘tattha cā’’tiādimāha.",
  "anya-e0103n9:66_0": "256.",
  "anya-e0103n9:66_1": "Tattha sabbe sattāti sabba-saddo kāmaṁ padesasabbavisayo,",
  "anya-e0103n9:66_2": "na sabbasabbavisayo yathā ‘‘sabbaṁ jānātīti sabbaññutaññāṇa’’nti (paṭi. ma. 1.119-120),",
  "anya-e0103n9:66_3": "‘‘sattā’’ti pana padena paricchinnaṁ attano visayaṁ asesetvāva pariyādiyatīti āha ‘‘anavasesapariyādānameta’’nti.",
  "anya-e0103n9:67_0": "Tatrāti tasmiṁ rūpe.",
  "anya-e0103n9:67_1": "Sattoti sajjanakiccena chandādipariyāyena lobhena āsatto laggo. Tatrāti vā karaṇe bhummaṁ, tena chandādināti attho.",
  "anya-e0103n9:68_0": "Yadi sattatāya sattā,",
  "anya-e0103n9:68_1": "kathaṁ vītarāgesūti āha ‘‘ruḷhīsaddenā’’tiādi. Avītarāgesu ruḷhena,",
  "anya-e0103n9:68_2": "avītarāgesu vā pavattitvā indriyabaddhakhandhasantānatāya taṁsadisesu vītarāgesu ruḷhena saddena.",
  "anya-e0103n9:68_3": "Atha vā kiñci nimittaṁ gahetvā satipi aññasmiṁ tannimittayutte katthaci visaye sammutiyā cirakālatāya nimittavirahepi pavatti ruḷhī nāma yathā ‘‘gacchantīti gāvo’’ti,",
  "anya-e0103n9:68_4": "evaṁ sattasaddassāpi ruḷhībhāvo daṭṭhabbo.",
  "anya-e0103n9:68_5": "Bhūtapubbagatiyā vā vītarāgesu sattavohāro daṭṭhabbo.",
  "anya-e0103n9:68_6": "Satvayogatoti ettha satvaṁ nāma buddhi, vīriyaṁ, tejo vā, tena yogato sattā,",
  "anya-e0103n9:68_7": "yathā ‘‘nīlaguṇayogato nīlo paṭo’’ti.",
  "anya-e0103n9:69_0": "Pāṇanti etenāti pāṇanaṁ, assāsapassāsā, tassa kammaṁ pāṇanatā, tāya,",
  "anya-e0103n9:69_1": "assāsapassāsasampayogenāti attho.",
  "anya-e0103n9:69_2": "Bhūtattāti kammakilesehi jātattā. Pūraṇato,",
  "anya-e0103n9:69_3": "galanato ca puggalāti neruttā.",
  "anya-e0103n9:69_4": "Sattā hi nibbattantā taṁtaṁsattanikāyaṁ pūrentā viya honti,",
  "anya-e0103n9:69_5": "sabbāvatthanipātitāya ca galanti cavantīti attho.",
  "anya-e0103n9:69_6": "Apariññātavatthukānaṁ ‘‘attā’’ti bhavati ettha abhidhānaṁ, cittañcāti attabhāvo, sarīraṁ, khandhapañcakameva vā. Tanti khandhapañcakaṁ .",
  "anya-e0103n9:69_7": "Upādāyāti gahetvā upādānaṁ nissayaṁ katvā.",
  "anya-e0103n9:69_8": "Paññattimattasambhavatoti paramatthato asantepi sattasaññite paññattimattena sambhavato.",
  "anya-e0103n9:70_0": "Yathā ca sattāti vacananti yathā satta-saddo yathāvuttenaṭṭhena nippariyāyato padesavuttipi ruḷhīvasena anavasesapariyādāyako. Sesānipīti pāṇādivacanānipi.",
  "anya-e0103n9:70_1": "Tānipi hi rūpārūpabhavūpagacatutthajjhānādisamaṅgīnaṁ assāsapassāsābhāvato avinipātadhammānaṁ pugalanassa abhāvato padesavuttīni.",
  "anya-e0103n9:70_2": "Ruḷhīvasena āropetvā yathāvuttāya ruḷhiyā vasena katthaci visaye avijjamānampi pāṇapuggalabhāvaṁ āropetvā.",
  "anya-e0103n9:70_3": "Yadi sādhāraṇato sattavevacanānīti gahetvā anodhisopharaṇā mettā vuccati,",
  "anya-e0103n9:70_4": "atha kasmā pañcaheva ākārehi vuttāti anuyogaṁ sandhāyāha ‘‘kāmañcā’’tiādi.",
  "anya-e0103n9:70_5": "Keci panāhu ‘‘na kho panetāni ‘‘sattā’’tiādīni padāni vevacanatāmattaṁ upādāya gahitāni,",
  "anya-e0103n9:70_6": "yato jantuādīnampi gahaṇaṁ āpajjeyya,",
  "anya-e0103n9:70_7": "atthavisesaṁ pana nimittabhūtaṁ upādāya gahitānī’’ti,",
  "anya-e0103n9:70_8": "te sandhāyāha ‘‘ye panā’’tiādi.",
  "anya-e0103n9:70_9": "Tattha atthatoti sajjanaṭṭhena sattā,",
  "anya-e0103n9:70_10": "pāṇanaṭṭhena pāṇāti evamādiatthato.",
  "anya-e0103n9:70_11": "Tesaṁ taṁ matimattanti dassento āha ‘‘anodhisopharaṇā virujjhatī’’ti. Kasmā? Keci sattā, keci pāṇā, keci puggalāti āpajjanato.",
  "anya-e0103n9:70_12": "Tathā atthaṁ aggahetvāti sattādisaddā sappadesavisayāti evamatthaṁ aggahetvā pubbe vuttanayena nippadesavisayāti evamatthaṁ gahetvāti adhippāyo. Tenāha ‘‘imesū’’tiādi.",
  "anya-e0103n9:70_13": "Pañcasu ākāresūti ‘‘sabbe sattā’’tiādinā pāḷiyaṁ (paṭi. ma.",
  "anya-e0103n9:70_14": "2.22) āgatesu pañcasu bhāvanākāresu.",
  "anya-e0103n9:70_15": "Aññataravasenāti yassa kassaci vasena.",
  "anya-e0103n9:71_0": "257.",
  "anya-e0103n9:71_1": "Idāni dvāvīsatiyā bhāvanākāresu appanā pariggahetvā dassetuṁ ‘‘ettha cā’’tiādi vuttaṁ.",
  "anya-e0103n9:71_2": "Byāpādarahitāti domanassabyāpādarahitā.",
  "anya-e0103n9:71_3": "Tasmāti yasmā na kevalaṁ yathāvuttaākāravibhāgamattato appanāvibhāgo, tasmā.",
  "anya-e0103n9:71_4": "Imesupi padesūti ‘‘sabbe sattā averā hontū’’tiādikoṭṭhāsesupi.",
  "anya-e0103n9:71_5": "Yaṁ yaṁ pākaṭaṁ hotīti yadipi pubbabhāge tattha tattha abhinivese anekakoṭṭhāsavaseneva manasikāraṁ pavatteti,",
  "anya-e0103n9:71_6": "bhāvanāya samijjhanakkhaṇe pana tattha yaṁ paguṇataratāya supākaṭaṁ hoti, tassa vasena appanā hoti, yathā taṁ dvattiṁsākāre. Tattha pana ārammaṇaṁ,",
  "anya-e0103n9:71_7": "idha bhāvanākāroti ayameva viseso. Catunnanti catunnaṁ catunnaṁ.",
  "anya-e0103n9:71_8": "Byāpanicchālopena hi niddiṭṭhaṁ. Esa nayo sesesupi.",
  "anya-e0103n9:72_0": "Liṅgavasenavuttaṁ tesaṁ pacurato labbhamānattā.",
  "anya-e0103n9:72_1": "Tatiyā pana pakati yadipi paṭhamadukena na saṅgahitā,",
  "anya-e0103n9:72_2": "dutiyadukena pana tikena ca saṅgahitā eva.",
  "anya-e0103n9:73_0": "Iti sabbānipīti anodhisopharaṇe vīsati, odhisopharaṇe aṭṭhavīsati, disāpharaṇe cattāri satāni, asīti cāti evaṁ sabbānipi.",
  "anya-e0103n9:73_1": "Sata-saddāpekkhāya napuṁsakaniddeso.",
  "anya-e0103n9:74_0": "258.",
  "anya-e0103n9:74_1": "Evaṁ mettābhāvanaṁ vibhāvetvā idāni tattha ānisaṁse vibhāvetuṁ ‘‘itī’’tiādi āraddhaṁ.",
  "anya-e0103n9:74_2": "Tattha sesā janāti mettāya cetovimuttiyā alābhino.",
  "anya-e0103n9:74_3": "Samparivattamānāti dakkhiṇena passena asayitvā sabbaso parivattamānā.",
  "anya-e0103n9:74_4": "Kākacchamānāti ghurughurupassāsavasena vissaraṁ karontā.",
  "anya-e0103n9:74_5": "Sukhaṁ supatīti ettha duvidhāsupanā sayane piṭṭhippasāraṇalakkhaṇā,",
  "anya-e0103n9:74_6": "kiriyāmayacittehi avokiṇṇabhavaṅgappavattilakkhaṇā ca.",
  "anya-e0103n9:74_7": "Tatthāyaṁ ubhayathāpi sukhameva supati.",
  "anya-e0103n9:74_8": "Yasmā saṇikaṁ nipajjitvā aṅgapaccaṅgāni samodhāya pāsādikena ākārena sayati,",
  "anya-e0103n9:74_9": "niddokkamanepi jhānaṁ samāpanno viya hoti.",
  "anya-e0103n9:74_10": "Tenāha ‘‘evaṁ asupitvā’’tiādi.",
  "anya-e0103n9:75_0": "Niddākāle sukhaṁ alabhitvā dukkhena suttattā eva paṭibujjhanakāle sarīrakhedena nitthunanaṁ, vijambhanaṁ,",
  "anya-e0103n9:75_1": "ito cito viparivattanañca hotīti āha ‘‘nitthunantā vijambhantā samparivattantā dukkhaṁ paṭibujjhantī’’ti.",
  "anya-e0103n9:75_2": "Ayaṁ pana sukhena suttattā sarīrakhedābhāvato nitthunanādirahitova paṭibujjhati.",
  "anya-e0103n9:75_3": "Tena vuttaṁ ‘‘evaṁ appaṭibujjhitvā’’tiādi.",
  "anya-e0103n9:75_4": "Sukhapaṭibodho ca sarīravikārābhāvenāti āha ‘‘sukhaṁ nibbikāra’’nti.",
  "anya-e0103n9:76_0": "‘‘Bhaddakamevasupinaṁ passatī’’ti idaṁ anubhūtapubbavasena,",
  "anya-e0103n9:76_1": "devatūpasaṁhāravasena cassa bhaddakameva supinaṁ hoti, na pāpakanti katvā vuttaṁ.",
  "anya-e0103n9:76_2": "Tenāha ‘‘cetiyaṁ vandanto viyā’’tiādi.",
  "anya-e0103n9:76_3": "Dhātukkhobhahetukampi cassa bahulaṁ bhaddakameva siyā yebhuyyena cittajarūpānuguṇatāya utuāhārajarūpānaṁ.",
  "anya-e0103n9:77_0": "Ure āmuttamuttāhāro viyāti gīvāya bandhitvā ure lambitamuttāhāro viyāti kehici vuttaṁ.",
  "anya-e0103n9:77_1": "Taṁ ekāvalivasena vuttaṁ siyā,",
  "anya-e0103n9:77_2": "anekaratanāvalisamūhabhūto pana muttāhāro aṁsappadesato paṭṭhāya yāva kaṭippadesassa heṭṭhābhāgā palambanto ure āmukkoyeva nāma hoti.",
  "anya-e0103n9:78_0": "Tatthevāti pāṭaliputteyeva.",
  "anya-e0103n9:78_1": "Sakkā nisīdituṁ vā nipajjituṁ vā desassa khematāya,",
  "anya-e0103n9:78_2": "tassa tassa padesassa ramaṇīyatāya ca.",
  "anya-e0103n9:79_0": "Dasāva anto dasanto, vatthassa osānanto.",
  "anya-e0103n9:80_0": "Samappavattavāsanti tattha tattha vihāre samappavattavattavāsaṁ.",
  "anya-e0103n9:80_1": "Thero kira attanā paviṭṭhapaviṭṭhavihāre ‘‘ahamettha āgantuko’’ti acintetvā tattha tattha yathārahaṁ attanā kātabbavattāni paripūrento eva vihāsi.",
  "anya-e0103n9:80_2": "Apare pana bhaṇanti sabbasattesu samappavattamettāvihāravāsaṁ.",
  "anya-e0103n9:80_3": "Ayaṁ hi thero arahattādhigamato pubbepi mettāvihārī ahosi.",
  "anya-e0103n9:81_0": "Vanantare ṭhitoti thero kira tathā samappavattavāsavasena caramāno ekadivasaṁ aññataraṁ ramaṇīyaṁ vanantaraṁ disvā tattha aññatarasmiṁ rukkhamūle samāpattiṁ samāpajjitvā yathāparicchedena tato uṭṭhito attano guṇāvajjanahetukena pītisomanassena udānento ‘‘yāvatā upasampanno’’ti gāthaṁ abhāsi.",
  "anya-e0103n9:81_1": "Tamatthaṁ dassetuṁ ‘‘vanantare ṭhito’’ti paṭhamagāthā ṭhapitā.",
  "anya-e0103n9:81_2": "Tattha gajjamānakoti sīhagajjitaṁ gajjanto.",
  "anya-e0103n9:81_3": "Guṇamesantoti attano guṇasamudayaṁ gavesanto paccavekkhanto.",
  "anya-e0103n9:82_0": "Maṇilarukkhe nivāsitāya taṁ devataṁ ‘‘maṇiliyā’’ti voharanti, tasmā sā devatāpi ‘‘ahaṁ, bhante, maṇiliyā’’ti āha.",
  "anya-e0103n9:82_1": "Rukkhadevatānaṁ hi yebhuyyena nivāsarukkhavasena vohāro yathā phandanadevatāti.",
  "anya-e0103n9:82_2": "Tatthevāti cittalapabbateyeva.",
  "anya-e0103n9:83_0": "‘‘Balavapiyacittatāyā’’ti iminā balavapiyacittatāmattenapi satthaṁ na kamati,",
  "anya-e0103n9:83_1": "pageva mettāya cetovimuttiyāti dasseti.",
  "anya-e0103n9:84_0": "Khippameva cittaṁ samādhiyati kenaci paripanthena parihīnajjhānassa byāpādassa dūrasamussāritabhāvato khippameva samādhiyati. Āsavānaṁ khayāyāti keci. Sesaṁ suviññeyyameva.",
  "anya-e0103n9:84_1": "Ettha ca kiñcāpi ito aññakammaṭṭhānavasena adhigatajjhānānampi sukhasupanādayo ānisaṁsā labbhanti, yathāha –",
  "anya-e0103n9:85_0": "‘‘Sukhaṁ supanti munayo, ajjhattaṁ susamāhitā;",
  "anya-e0103n9:86_0": "Suppabuddhaṁ pabujjhanti, sadā gotamasāvakā’’ti. –",
  "anya-e0103n9:87_0": "Ca ādi,",
  "anya-e0103n9:87_1": "tathāpime ānisaṁsā brahmavihāralābhino anavasesā labbhanti byāpādādīnaṁ ujuvipaccanīkabhāvato brahmavihārānaṁ. Tenevāha ‘‘nissaraṇaṁ hetaṁ, āvuso, byāpādassa,",
  "anya-e0103n9:87_2": "yadidaṁ mettā cetovimuttī’’tiādi (dī. ni. 3.326; a. ni. 6.13).",
  "anya-e0103n9:87_3": "Byāpādādivasena ca sattānaṁ dukkhasupanādayoti tappaṭipakkhabhūtesu brahmavihāresu siddhesu sukhasupanādayo hatthagatā eva hontīti.",
  "anya-e0103n9:88_0": "Karuṇābhāvanāvaṇṇanā",
  "anya-e0103n9:89_0": "259.Karuṇanti karuṇābrahmavihāraṁ. Nikkaruṇatāyāti vihesāya,",
  "anya-e0103n9:89_1": "‘‘idhekacco pāṇinā vā leḍḍunā vā daṇḍena vā satthena vā aññataraññatarena vā sattānaṁ viheṭhanajātiko hotī’’ti evaṁ vuttaviheṭhaneti attho. Ādīnavanti dosaṁ.",
  "anya-e0103n9:89_2": "Yathā tathā sattānaṁ viheṭhanāya pāpako vipāko idha ceva samparāye ca.",
  "anya-e0103n9:89_3": "Tathā hi yo satte jīvitā voropanena vā aṅgapaccaṅgacchedanena vā dhanajāniyā vā alābhāya vā avāsāya vā anatthāya vā ayasatthāya vā parisaṁsakkanena vā antamaso yathāvajjadassanenapi viheṭheti,",
  "anya-e0103n9:89_4": "tassa so pamādavihāro diṭṭheva dhamme alābhāyapi hoti, laddhassa parihānāyapi hoti,",
  "anya-e0103n9:89_5": "tannimittaṁ pāpako kittisaddo abbhuggacchati,",
  "anya-e0103n9:89_6": "avisārado parisaṁ upasaṅkamati maṅkubhūto, sammūḷho kālaṁ karoti,",
  "anya-e0103n9:89_7": "kāyassa bhedā duggati pāṭikaṅkhā,",
  "anya-e0103n9:89_8": "sugatiyampi manussabhūto dujjaccopi hoti nīcakuliko, dubbaṇṇopi hoti duddasiko,",
  "anya-e0103n9:89_9": "bahvābādhopi hoti rogabahulo, duggatopi hoti appannapāno,",
  "anya-e0103n9:89_10": "appāyukopi hoti parittajīvitoti evamādianekānatthānubandhitā vihesāya paccavekkhitabbā,",
  "anya-e0103n9:89_11": "tappaṭipakkhato karuṇāya ānisaṁsā paccavekkhitabbā.",
  "anya-e0103n9:89_12": "Tena vuttaṁ ‘‘nikkaruṇatāya ādīnavaṁ karuṇāya ca ānisaṁsaṁ paccavekkhitvā’’ti.",
  "anya-e0103n9:89_13": "‘‘Piyo hī’’tiādinā paṭhamaṁ piyapuggalādīsu anārambhassa kāraṇamāha.",
  "anya-e0103n9:89_14": "Piyaṁ hi puggalaṁ karuṇāyitumārabhantassa na tāva piyabhāvo vigacchati,",
  "anya-e0103n9:89_15": "avigate ca tasmiṁ kuto karuṇāyanā.",
  "anya-e0103n9:89_16": "Tenāha ‘‘piyaṭṭhāneyeva tiṭṭhatī’’ti. Sesapuggalesupi eseva nayo.",
  "anya-e0103n9:89_17": "Liṅgavisabhāgakālakatānaṁ akhettabhāve kāraṇaṁ heṭṭhā vuttameva.",
  "anya-e0103n9:90_0": "Yattha pana paṭhamaṁ ārabhitabbā,",
  "anya-e0103n9:90_1": "taṁ pāḷinayeneva dassetuṁ ‘‘kathañca bhikkhū’’tiādi āraddhaṁ. Tattha duggatanti daliddaṁ.",
  "anya-e0103n9:90_2": "So hi bhogapārijuññato sukhasādhanānaṁ abhāvena dukkhaṁ gato upagato duggatoti vuccati.",
  "anya-e0103n9:90_3": "Atha vā duggatanti dukkhena samaṅgibhāvaṁ gataṁ.",
  "anya-e0103n9:90_4": "Durupetanti kāyaduccaritādīhi upetaṁ.",
  "anya-e0103n9:90_5": "Gatikularūpādivasena vā tamabhāve ṭhito duggato.",
  "anya-e0103n9:90_6": "Kāyaduccaritādīhi upetattā tamaparāyaṇabhāve ṭhito durupetoti evamettha attho veditabbo.",
  "anya-e0103n9:90_7": "Paramakicchappattanti ativiya kicchamāpannaṁ mahābyasanaṁ nimuggaṁ. Appeva nāmāti sādhu vata.",
  "anya-e0103n9:91_0": "Vadhetha nanti ‘‘ghātetha naṁ cora’’nti evaṁ pahitāya rañño āṇāya khādanīyampi…pe… denti ‘‘idāneva māriyamāno ettakampi sukhaṁ labhatū’’ti.",
  "anya-e0103n9:91_1": "Susajjitoti sukhānubhavane sannaddho.",
  "anya-e0103n9:92_0": "Eteneva upāyenāti yena yena vidhinā etarahi yathāvutte paramakicchāpanne āyatiṁ vā dukkhabhāgimhi puggale karuṇāyituṁ karuṇā uppāditā, eteneva nayena.",
  "anya-e0103n9:92_1": "Piyapuggaleti piyāyitabbapuggale.",
  "anya-e0103n9:92_2": "Etarahi vā dissamānaṁ āyatiṁ vā bhāviniṁ dukkhappattiṁ gahetvā karuṇā pavattetabbāti sambandho. Majjhattaverīsupi eseva nayo.",
  "anya-e0103n9:92_3": "Yo hi so karuṇāya vatthubhūto duvidho puggalo vutto,",
  "anya-e0103n9:92_4": "kāmaṁ tattha karuṇābhāvanā sukheneva ijjhati,",
  "anya-e0103n9:92_5": "iminā pana bhikkhunā tattha bhāvanaṁ paguṇataraṁ katvā sīmāsambhedaṁ kātuṁ tadanantaraṁ piyapuggale, tato majjhatte,",
  "anya-e0103n9:92_6": "tato veripuggale karuṇā bhāvetabbā.",
  "anya-e0103n9:92_7": "Bhāventena ca ekekasmiṁ koṭṭhāse muduṁ kammaniyaṁ cittaṁ katvā tadanantare tadanantare upasaṁharitabbaṁ.",
  "anya-e0103n9:92_8": "Yassa pana veripuggalo vā natthi,",
  "anya-e0103n9:92_9": "mahāpurisajātikattā vā anatthaṁ karontepi verisaññāva nuppajjati,",
  "anya-e0103n9:92_10": "tena majjhatte me cittaṁ kammaniyaṁ jātaṁ,",
  "anya-e0103n9:92_11": "idāni verimhi upasaṁharāmīti byāpārova na kātabbo. Yassa pana atthi,",
  "anya-e0103n9:92_12": "taṁ sandhāyāha ‘‘sace panā’’tiādi.",
  "anya-e0103n9:93_0": "Tattha pubbe vuttanayenevāti mettākammaṭṭhānikassa (visuddhi. 1.240 ādayo) vuttanayena. Taṁ mettāya vuttanayeneva.",
  "anya-e0103n9:93_1": "Vūpasametabbanti ‘‘athānena purimapuggalesū’’tiādinā (visuddhi. 1.243),",
  "anya-e0103n9:93_2": "‘‘kakacūpamaovādādīnaṁ anussarato’’tiādinā (visuddhi.",
  "anya-e0103n9:93_3": "1.243) ca mettābhāvanāya vuttena nayena taṁ paṭighaṁ vūpasametabbaṁ.",
  "anya-e0103n9:93_4": "Evaṁ etarahi mahādukkhappatte sukhitepi akatakusalatāya āyatiṁ dukkhappattiyā vasena karuṇāyanavidhiṁ dassetvā idāni katakalyāṇepi taṁ dassetuṁ ‘‘yopi cetthā’’tiādi vuttaṁ. Tesanti byasanānaṁ.",
  "anya-e0103n9:93_5": "Vaṭṭadukkhaṁ anatikkantattāti sammāsambuddhenāpi akkhānena pariyosāpetuṁ asakkuṇeyyassa anāgatassa āpāyikassa sugatīsupi jātijarādibhedassāti aparimitassa saṁsāradukkhassa anatikkantabhāvato.",
  "anya-e0103n9:93_6": "Sabbathāpi karuṇāyitvāti dukkhappattiyā,",
  "anya-e0103n9:93_7": "sukhappattiyā akatakusalatāya vā katākusalatāya vāti sabbapakārenapi karuṇāya vatthubhāvassa sallakkhaṇena tasmiṁ tasmiṁ puggale karuṇaṁ katvā karuṇābhāvanaṁ vaḍḍhetvā.",
  "anya-e0103n9:93_8": "Vuttanayenevāti ‘‘athānena punappunaṁ mettāyantenā’’tiādinā (visuddhi.",
  "anya-e0103n9:93_9": "1.243) mettābhāvanāyaṁ vuttena nayena.",
  "anya-e0103n9:93_10": "Taṁ nimittanti sīmāsambhedavasena pavattaṁ samathanimittaṁ.",
  "anya-e0103n9:93_11": "Mettāya vuttanayenevāti yathā mettābhāvanāyaṁ ‘‘appakasirenevā’’tiādinā (visuddhi.",
  "anya-e0103n9:93_12": "1.253) tikacatukkajjhānavasena appanā ‘‘ekaṁ disaṁ pharitvā viharatī’’tiādinā (visuddhi.",
  "anya-e0103n9:93_13": "1.253-254) tassā vaḍḍhanā ca vuttā,",
  "anya-e0103n9:93_14": "evamidha karuṇābhāvanāyaṁ tikacatukkajjhānavasena appanā veditabbā ca vaḍḍhetabbā ca,",
  "anya-e0103n9:93_15": "tathevassā vaḍḍhanāvidhipi veditabbāti adhippāyo.",
  "anya-e0103n9:93_16": "Vuttanayenevāti avadhāraṇena ‘‘paṭhamaṁ veripuggalo karuṇāyitabbo’’ti idaṁ yathā pāḷiviruddhaṁ,",
  "anya-e0103n9:93_17": "evaṁ yuttiviruddhampīti imamatthaṁ dīpeti.",
  "anya-e0103n9:93_18": "Paṭhamaṁ hi veriṁ samanussarato kodho uppajjeyya, na karuṇā.",
  "anya-e0103n9:93_19": "Attāpi sakkhibhāvena karuṇāyanavasena gahetabbo, so kimiti pacchā gayhatīti.",
  "anya-e0103n9:93_20": "‘‘Appanā vaḍḍhetabbā’’ti iminā ca appanāppattacittasseva ‘‘karuṇāsahagatena cetasā ekaṁ disaṁ pharitvā viharatī’’tiādinā (dī. ni. 3.308; ma. ni. 1.77, 509; 2.309, 315, 452, 471;",
  "anya-e0103n9:93_21": "3.230) vuttavikubbanā ijjhatīti ayamattho dassito.",
  "anya-e0103n9:94_0": "Karuṇāpadamattameva cassā pāḷiyā visesoti taṁ anāmasitvā paṭisambhidāyaṁ vuttavikubbanā,",
  "anya-e0103n9:94_1": "mettāya vuttaānisaṁsā ca idha labbhantīti dassetuṁ ‘‘tato paraṁ…pe… veditabbā’’ti vuttaṁ.",
  "anya-e0103n9:94_2": "Tattha tato paranti ‘‘karuṇāsahagatena cetasā’’ti (dī. ni. 3.308; ma. ni. 1.77, 509; 2.309, 315, 452, 471;",
  "anya-e0103n9:94_3": "3.230) vuttavikubbanato upari. Sesaṁ vuttanayameva.",
  "anya-e0103n9:95_0": "Muditābhāvanāvaṇṇanā",
  "anya-e0103n9:96_0": "260.Piyapuggalādīsūti piyamajjhattaverīsu na ārabhitabbā.",
  "anya-e0103n9:96_1": "Muditābhāvanāti vibhattiṁ pariṇāmetvā yojanā.",
  "anya-e0103n9:96_2": "Na hītiādi tattha kāraṇavacanaṁ.",
  "anya-e0103n9:96_3": "Piyabhāvamattenāti ettha matta-saddo visesanivatti attho,",
  "anya-e0103n9:96_4": "tena somanassapaṭisandhikatādisiddhā niccappahaṁsitamukhatā, pubbabhāsitā, sukhasambhāsatā, sakhilatā,",
  "anya-e0103n9:96_5": "sammodakatāti evamādike muditāya padaṭṭhānabhūte visese ulliṅgeti,",
  "anya-e0103n9:96_6": "īdisehi visesehi virahitoti vuttaṁ hoti.",
  "anya-e0103n9:96_7": "Eva-kārena pana piyapuggalassa sukhasamappitatādiṁ,",
  "anya-e0103n9:96_8": "muditāya ca hetubhūtaṁ pamodappavattiṁ nivatteti.",
  "anya-e0103n9:96_9": "Piyapuggalepi hi paramāya sampattiyā pamudite haṭṭhatuṭṭhe bhikkhuno muditokāsaṁ labheyya.",
  "anya-e0103n9:96_10": "Vakkhati hi ‘‘piyapuggalaṁ vā’’tiādi.",
  "anya-e0103n9:96_11": "Ādito majjhattapuggalaṁ anussarantassa udāsinatā saṇṭhāti,",
  "anya-e0103n9:96_12": "veriṁ samanussarantassa kodho uppajjati.",
  "anya-e0103n9:96_13": "Tenāha ‘‘pageva majjhattaverino’’ti.",
  "anya-e0103n9:97_0": "Pamodappavattiyā soṇḍasadiso sahāyo soṇḍasahāyo.",
  "anya-e0103n9:97_1": "Muditamuditovāti pasādasommatāya ativiya mudito eva. Pasāde hi idaṁ āmeḍitaṁ.",
  "anya-e0103n9:97_2": "Evaṁ aṭṭhakathānayena ādito muditābhāvanāya vatthuṁ dassetvā idāni pāḷinayena dassetuṁ ‘‘piyapuggalaṁ vā’’tiādi vuttaṁ.",
  "anya-e0103n9:97_3": "Tattha sukhitanti sañjātasukhaṁ, sukhappattanti attho.",
  "anya-e0103n9:97_4": "Sajjitanti sukhānubhavane sannaddhaṁ paṭiyattasukhasādhanaṁ.",
  "anya-e0103n9:97_5": "Aho sādhūti tassa sattassa sampattiyaṁ sampajaññapubbapamodanākāradassanaṁ.",
  "anya-e0103n9:97_6": "Puna aho suṭṭhūti tassa pamodanassa bahulīkāradassanaṁ.",
  "anya-e0103n9:97_7": "Piyaṁ manāpanti ettha manāpa-ggahaṇena pāḷiyampi atippiyasahāyako adhippetoti eke.",
  "anya-e0103n9:98_0": "Atīteti tasmiṁyeva attabhāve atīte. Anāgateti etthāpi eseva nayo.",
  "anya-e0103n9:98_1": "Na hi bhavantaragate brahmavihārabhāvanā ruhati. Yadi evaṁ, atītānāgate kathanti? Nāyaṁ doso.",
  "anya-e0103n9:98_2": "‘‘So evāyaṁ datto tisso’’ti addhāpaccuppannatāya vijjamānabhāvena gahetabbato.",
  "anya-e0103n9:98_3": "Kathaṁ panassa anāgate sampatti ārammaṇaṁ hotīti? Ādesādito,",
  "anya-e0103n9:98_4": "paccuppannāya vā payogasampattiyā anumānato laddhāya gahetabbato.",
  "anya-e0103n9:99_0": "Piyapuggaleti soṇḍasahāyasaññite atippiyapuggale, piyapuggale ca.",
  "anya-e0103n9:99_1": "Duvidhopi cesa idha piyabhāvasāmaññato ‘‘piyapuggalo’’ti vutto.",
  "anya-e0103n9:99_2": "Anukkamenāti atippiyapuggalo piyapuggalo majjhatto verīti catūsu koṭṭhāsesu ekekasmiṁ kammaṭṭhānaṁ paguṇaṁ, muduṁ,",
  "anya-e0103n9:99_3": "kammaniyañca katvā sesesu upasaṁharaṇānukkamena.",
  "anya-e0103n9:99_4": "Kiñcāpi catūsu janesu samacittatāva sīmāsambhedo sīmā sambhijjati etāyāti katvā.",
  "anya-e0103n9:99_5": "Bhāvanāya pana tathā bahuso pavattamānāya purimasiddhaṁ hetuṁ,",
  "anya-e0103n9:99_6": "itaraṁ phalañca katvā vuttaṁ ‘‘samacittatāya sīmāsambhedaṁ katvā’’ti.",
  "anya-e0103n9:99_7": "Yathāvuttasīmābhāvo vā sīmāsambhedoti vuttaṁ ‘‘samacittatāya sīmāsambhedaṁ katvā’’ti. Sesamettha yaṁ vattabbaṁ, taṁ heṭṭhā vuttanayameva.",
  "anya-e0103n9:100_0": "Upekkhābhāvanāvaṇṇanā",
  "anya-e0103n9:101_0": "261.Upekkhābhāvananti upekkhābrahmavihārabhāvanaṁ.",
  "anya-e0103n9:101_1": "Yasmā purimabrahmavihārattayanissando catutthabrahmavihāro,",
  "anya-e0103n9:101_2": "tasmā vuttaṁ ‘‘mettādīsu paṭiladdhatikacatukkajjhānenā’’ti.",
  "anya-e0103n9:101_3": "Paguṇatatiyajjhānāti subhāvitaṁ vasībhāvaṁ pāpitaṁ paguṇaṁ,",
  "anya-e0103n9:101_4": "tathārūpā tatiyabrahmavihārajjhānato.",
  "anya-e0103n9:101_5": "Appaguṇaṁ hi uparijhānassa padaṭṭhānaṁ na hoti.",
  "anya-e0103n9:101_6": "Catukkanayavasena cettha tatiyaggahaṇaṁ.",
  "anya-e0103n9:101_7": "Sukhitā hontūtiādivasenāti ādi-saddena ‘‘niddukkhā hontū’’ti evamādīnaṁ saṅgaho daṭṭhabbo.",
  "anya-e0103n9:101_8": "Sattakelāyanaṁ sattesu mamāyanaṁ mamattakaraṇaṁ,",
  "anya-e0103n9:101_9": "tathā manasikārena yogo sattakelāyanamanasikārayuttattaṁ, tasmā.",
  "anya-e0103n9:101_10": "Mettādīnaṁ rāgagehassitadomanassasomanassānaṁ āsannavuttitāya yathārahaṁ paṭighānunayasamīpacāritā veditabbā. Atha vā ‘‘sukhitā hontu,",
  "anya-e0103n9:101_11": "dukkhato muccantu modantū’’ti hitesitabhāvappattiyā tissannampi anunayassa āsannacāritā.",
  "anya-e0103n9:101_12": "Sati ca tabbipariyāye lohitappakope pubbo viya laddhokāsamevettha paṭighanti avisesena tāsaṁ paṭighānunayasamīpacāritā daṭṭhabbā.",
  "anya-e0103n9:102_0": "‘‘Somanassayogena oḷārikattā’’ti idaṁ tatiyajjhānassa vasena vuttaṁ,",
  "anya-e0103n9:102_1": "tato vuṭṭhitassa idamādīnavadassananti.",
  "anya-e0103n9:102_2": "Mettādivasena pana oḷārikabhāve vuccamāne vitakkavicārapītiyogeneva oḷārikatā vattabbā siyā,",
  "anya-e0103n9:102_3": "tāhipi tāsaṁ samāyogasambhavato, upekkhāya ca tadabhāvato.",
  "anya-e0103n9:102_4": "Na vā vattabbā tatiyajjhānikānaṁyeva mettādīnaṁ idhādhippetattā,",
  "anya-e0103n9:102_5": "taṁtaṁjhānasamatikkameneva ca taṁtaṁjhānikā mettādayopi samatikkantā eva nāma honti,",
  "anya-e0103n9:102_6": "jhānasāmaññena viya mettādisāmaññena vohāramattaṁ.",
  "anya-e0103n9:102_7": "Purimāsūti mettākaruṇāmuditāsu.",
  "anya-e0103n9:102_8": "Santabhāvatoti yathāvuttasattakelāyanādianupasantabhāvābhāvato upekkhāya santabhāvato.",
  "anya-e0103n9:102_9": "‘‘Santabhāvato’’ti ca idaṁ nidassanamattaṁ daṭṭhabbaṁ.",
  "anya-e0103n9:102_10": "Sukhumatā paṇītatā vidūrakilesatā vipulaphalatāti evamādayopi upekkhāya ānisaṁsā daṭṭhabbā.",
  "anya-e0103n9:102_11": "Pakatimajjhattoti kiñci kāraṇaṁ anapekkhitvā pakatiyā sabhāveneva imassa bhikkhuno udāsinapakkhe ṭhito.",
  "anya-e0103n9:102_12": "Ajjhupekkhitvāti attanā katakammavaseneva ayamāyasmā āgato gacchati ca,",
  "anya-e0103n9:102_13": "tvampi attanā katakammavaseneva āgato gacchasi ca,",
  "anya-e0103n9:102_14": "na tassa tava payogena kiñci sukhaṁ vā upanetuṁ, dukkhaṁ vā apanetuṁ labbhā,",
  "anya-e0103n9:102_15": "kevalaṁ panetaṁ cittassa anujukammaṁ,",
  "anya-e0103n9:102_16": "yadidaṁ mettāyanādinā sattesu kelāyanaṁ.",
  "anya-e0103n9:102_17": "Buddhādīhi ariyehi gatamaggo cesa apaṇṇakapaṭipadābhūto,",
  "anya-e0103n9:102_18": "yadidaṁ sabbasattesu majjhattatāti evaṁ paṭipakkhajigucchāmukhena majjhattatāya samupajātagāravabahumānādaro taṁ puggalaṁ punappunaṁ ajjhupekkhati,",
  "anya-e0103n9:102_19": "tattha ca savisesaṁ upekkhaṁ paccupaṭṭhapeti,",
  "anya-e0103n9:102_20": "tassa tathā paṭipajjato pakatiyāpi udāsinattā sātisayaṁ tattha majjhattatā saṇṭhāti .",
  "anya-e0103n9:102_21": "Bhāvanābalena nīvaraṇāni vikkhambhitāneva honti, kilesā sannisinnā eva honti,",
  "anya-e0103n9:102_22": "so taṁ upekkhaṁ piyapuggalādīsu upasaṁharati. Tenāha ‘‘upekkhā uppādetabbā. Tato piyapuggalādīsū’’ti.",
  "anya-e0103n9:102_23": "Ekaṁ puggalanti ettha aññattho eka-saddo ‘‘ittheke abhivadantī’’tiādīsu (ma. ni. 3.27) viya.",
  "anya-e0103n9:102_24": "Ekavacaneneva cettha saṅkhyāviseso siddho,",
  "anya-e0103n9:102_25": "tasmā aññaṁ ekaṁ puggalanti ayamettha attho. Tena attānaṁ nivatteti.",
  "anya-e0103n9:102_26": "‘‘Neva manāpa’’nti iminā piyapuggalaṁ,",
  "anya-e0103n9:102_27": "atippiyasahāyakañca nivatteti,",
  "anya-e0103n9:102_28": "attānampi vā attani amanāpatāya abhāvato.",
  "anya-e0103n9:102_29": "‘‘Na amanāpa’’nti iminā appiyaṁ, veripuggalañca,",
  "anya-e0103n9:102_30": "pārisesato majjhattapuggalassa gahaṇaṁ āpannaṁ.",
  "anya-e0103n9:102_31": "Iti ‘‘ekaṁ puggalaṁ neva manāpaṁ nāmanāpa’’nti iminā attano,",
  "anya-e0103n9:102_32": "piyādīnañca paṭikkhepamukhena udāsinapuggalaṁ dasseti.",
  "anya-e0103n9:103_0": "Vuttanayenāti ‘‘yvāssa pakatimajjhatto’’tiādinā anantaraṁ vuttena nayena.",
  "anya-e0103n9:103_1": "Attasinehassa balavabhāvato veritopi attani majjhattatāya durūpasaṁhārattā ‘‘imesu ca attani cā’’ti attā pacchā vutto.",
  "anya-e0103n9:103_2": "Pathavīkasiṇe vuttanayenevāti ‘‘ayaṁ samāpatti āsannapītipaccatthikā’’tiādinā (visuddhi.",
  "anya-e0103n9:103_3": "1.87) pathavīkasiṇe vuttanayena.",
  "anya-e0103n9:103_4": "Yaṁ hi heṭṭhā ‘‘paguṇatatiyajjhānā vuṭṭhāyā’’tiādi (visuddhi. 1.87) vuttaṁ,",
  "anya-e0103n9:103_5": "taṁ heṭṭhā tīsu brahmavihāresu,",
  "anya-e0103n9:103_6": "catutthabrahmavihāre ca ādīnavānisaṁsadassanavasena vuttaṁ.",
  "anya-e0103n9:103_7": "Idaṁ pana tatiyajjhāne ādīnavaṁ,",
  "anya-e0103n9:103_8": "catutthajjhāne ca ānisaṁsaṁ disvā catutthādhigamāya yogaṁ karontassa catutthajjhānassa uppajjanākāradassanaṁ.",
  "anya-e0103n9:103_9": "Tasmā tattha vuttaṁ ‘‘pathavīsaddaṁ apanetvā tadeva nimittaṁ ārammaṇaṁ katvā manodvārāvajjanaṁ uppajjatī’’tiādinā yojetabbaṁ.",
  "anya-e0103n9:104_0": "Pathavīkasiṇādīsūti ādi-saddena sesakasiṇāni,",
  "anya-e0103n9:104_1": "assāsapassāsanimittañca saṅgaṇhāti.",
  "anya-e0103n9:104_2": "Kāmaṁ kasiṇānāpānesu uppannassāpi tatiyajjhānassa upekkhābrahmavihārena rūpāvacarajjhānāditāya attheva sabhāgatā,",
  "anya-e0103n9:104_3": "taṁ pana akāraṇaṁ ārammaṇassa visadisatāyāti āha ‘‘ārammaṇavisabhāgatāyā’’ti.",
  "anya-e0103n9:104_4": "Nanu ca aññathāva kasiṇādibhāvanā,",
  "anya-e0103n9:104_5": "aññathā brahmavihārabhāvanāti bhāvanāvasenāpi yathāvuttajjhānānaṁ attheva visadisatāti? Saccametaṁ,",
  "anya-e0103n9:104_6": "bhāvanāvasena pana visadisatā anuppattiyā na ekantikaṁ kāraṇaṁ.",
  "anya-e0103n9:104_7": "Tathā hi aññathāva mettādibhāvanā , aññathā upekkhābhāvanā.",
  "anya-e0103n9:104_8": "Tathāpi sattesu yathāpavattitaṁ hitesitādiākāraṁ byatirekamukhena āmasantī,",
  "anya-e0103n9:104_9": "tato vinivattamānarūpena ajjhupekkhanākārena brahmavihārupekkhā pavattati.",
  "anya-e0103n9:104_10": "Tathā hi vakkhati ‘‘kammassakā sattā,",
  "anya-e0103n9:104_11": "te kassa ruciyā sukhitā vā bhavissantī’’tiādi (visuddhi. 1.263).",
  "anya-e0103n9:104_12": "Ārammaṇasabhāgatāpi cettha atthīti mettādivasena paṭiladdhatatiyajjhānassa ijjhati upekkhābrahmavihāro.",
  "anya-e0103n9:104_13": "Tena vuttaṁ ‘‘mettādīsū’’tiādi.",
  "anya-e0103n9:104_14": "Tattha mettādīsūti mettādīsu nipphādetabbesu, mettādivasenāti attho. Sesaṁ heṭṭhā vuttanayameva.",
  "anya-e0103n9:105_0": "Pakiṇṇakakathāvaṇṇanā",
  "anya-e0103n9:106_0": "262.Brahmuttamenāti ettha sammutibrahmāno upapattibrahmāno visuddhibrahmānoti tividhā brahmāno.",
  "anya-e0103n9:107_0": "‘‘Sampannaṁ sālikedāraṁ, suvā bhuñjanti kosiya;",
  "anya-e0103n9:108_0": "Paṭivedemi te brahme, na ne vāretumussahe. (jā. 1.14.1);",
  "anya-e0103n9:109_0": "Paribbaja mahābrahme, pacantaññepi pāṇino’’ti. (pāci. 647) –",
  "anya-e0103n9:110_0": "Ca evamādīsu hi brahmasaddena sammutibrahmāno vuttā.",
  "anya-e0103n9:111_0": "‘‘Apārutā tesaṁ amatassa dvārā,",
  "anya-e0103n9:112_0": "Ye sotavanto pamuñcantu saddhaṁ;",
  "anya-e0103n9:113_0": "Vihiṁsasaññī paguṇaṁ na bhāsiṁ,",
  "anya-e0103n9:114_0": "Dhammaṁ paṇītaṁ manujesu brahme’’.",
  "anya-e0103n9:115_0": "‘‘Atha kho brahmā sahampatī’’ti (dī. ni. 2.71; ma. ni. 1.283; 2.340; saṁ. ni. 1.172; mahāva.",
  "anya-e0103n9:115_1": "9) ca evamādīsu brahmasaddena upapattibrahmāno vuttā.",
  "anya-e0103n9:115_2": "‘‘Brahmacakkaṁ pavattetī’’tiādi (ma. ni. 1.148; saṁ. ni. 2.21; a. ni. 4.8; 5.11; paṭi. ma.",
  "anya-e0103n9:115_3": "2.44) vacanato ‘‘brahma’’nti ariyadhammo vuccati,",
  "anya-e0103n9:115_4": "tato nibbattattā avisesena sabbepi ariyā visuddhibrahmāno nāma paramatthabrahmatāya. Visesato pana ‘‘brahmāti, bhikkhave,",
  "anya-e0103n9:115_5": "tathāgatassetaṁ adhivacana’’nti vacanato sammāsambuddho uttamabrahmā nāma sadevake loke brahmabhūtehi guṇehi ukkaṁsapāramippattito. Iti brahmānaṁ uttamo,",
  "anya-e0103n9:115_6": "brahmā ca so uttamo cāti vā brahmuttamo, bhagavā.",
  "anya-e0103n9:115_7": "Tena kathite ‘‘so mettāsahagatena cetasā’’tiādinā (dī. ni. 1.556; 3.308; ma. ni. 1.77, 459, 509; 2.309, 315, 451,",
  "anya-e0103n9:115_8": "471) tattha tattha veneyyānaṁ desite.",
  "anya-e0103n9:115_9": "Itīti evaṁ yathāvuttena bhāvanākkamena ceva atthavaṇṇanākkamena ca viditvā jānitvā.",
  "anya-e0103n9:115_10": "Pakiṇṇakakathāpi viññeyyāti pubbe viya asādhāraṇaṁ taṁtaṁbrahmavihārapaṭiniyatameva atthaṁ aggahetvā sādhāraṇabhāvato tattha tattha pakiṇṇakaṁ visaṭaṁ atthaṁ gahetvā pavattitā pakiṇṇakakathāpi vijānitabbā.",
  "anya-e0103n9:116_0": "Mejjatīti dhammato aññassa kattunivattanatthaṁ dhammameva kattāraṁ katvā niddisati.",
  "anya-e0103n9:116_1": "Siniyhatīti ettha sattesu byāpajjanavasena lūkhabhāvassa paṭipakkhabhūtaṁ ñāṇapubbaṅgamaṁ hitākārapavattivasena sinehanaṁ daṭṭhabbaṁ, na taṇhāyanavasena.",
  "anya-e0103n9:116_2": "Taṁ hi mohapubbaṅgamaṁ lubbhanasabhāvaṁ,",
  "anya-e0103n9:116_3": "idaṁ pana adussanasabhāvaṁ alobhasampayuttaṁ.",
  "anya-e0103n9:116_4": "Nanu ca taṇhāsinehopi byāpādavirodhī tena sahānavaṭṭhānato.",
  "anya-e0103n9:116_5": "Yadipi tena saha ekasmiṁ citte nappavattati,",
  "anya-e0103n9:116_6": "virodhī pana na hoti appahāyakato. Mejjatīti mitto,",
  "anya-e0103n9:116_7": "hitajjhāsayo khandhappabandho,",
  "anya-e0103n9:116_8": "tappariyāpannatāya mitte bhavā,",
  "anya-e0103n9:116_9": "mitte vā ārammaṇabhūte piye puggale bhavā,",
  "anya-e0103n9:116_10": "mittassa esā pavatti mejjanavasena vāti veditabbā.",
  "anya-e0103n9:117_0": "Karotīti karuṇā, kiṁ karoti, kesaṁ,",
  "anya-e0103n9:117_1": "kiṁ nimittanti āha ‘‘paradukkhe sati sādhūnaṁ hadayakampana’’nti.",
  "anya-e0103n9:117_2": "Kampananti ca paresaṁ dukkhaṁ disvā tassa apanetukāmassa asahanākārena cittassa aññathattaṁ.",
  "anya-e0103n9:117_3": "Tayidaṁ sappurisānaṁyeva hotīti āha ‘‘sādhūna’’nti.",
  "anya-e0103n9:117_4": "Sappurisā hi saparahitasādhanena ‘‘sādhū’’ti vuccanti. Vināsetīti adassanaṁ gameti, apanetīti attho.",
  "anya-e0103n9:117_5": "Tenettha hiṁsanaṁ apanayananti dasseti.",
  "anya-e0103n9:117_6": "Paradukkhāpanayanākārappavattilakkhaṇā hi karuṇā.",
  "anya-e0103n9:117_7": "Pharaṇavasenāti phusanavasena, ārammaṇakaraṇavasenāti attho.",
  "anya-e0103n9:117_8": "Ārammaṇakaraṇañcettha dukkhitesu dukkhāpanayanākārenevāti daṭṭhabbaṁ.",
  "anya-e0103n9:118_0": "Modanti tāyāti modanakiriyāya muditāya karaṇabhāvaniddeso, svāyaṁ upacārasiddho,",
  "anya-e0103n9:118_1": "muditāvinimutto natthi tattha koci kattāti tameva kattubhāvena niddisati ‘‘sayaṁ vā modatī’’ti, ayampi upacāraniddesova.",
  "anya-e0103n9:118_2": "Dhammānaṁ avasavattanatoti vasavattibhāvanivāraṇatthaṁ ‘‘modanamattameva vā tanti muditā’’ti āha.",
  "anya-e0103n9:119_0": "Piyādīsu pakkhapātupacchedanamukhena udāsinabhāvasaṅkhātā upapattito ikkhā upekkhā. Tenāha ‘‘averā hontū’’tiādi.",
  "anya-e0103n9:119_1": "Tattha upekkhatīti kattuniddese kāraṇaṁ heṭṭhā vuttameva.",
  "anya-e0103n9:120_0": "263.Hito nāma atthacaro,",
  "anya-e0103n9:120_1": "tasmā hitākārappavattilakkhaṇāti sattānaṁ hitacaraṇākārena pavattilakkhaṇā,",
  "anya-e0103n9:120_2": "hitākārassa vā pavattanalakkhaṇā.",
  "anya-e0103n9:120_3": "Hitūpasaṁhārarasāti sattesu hitassa upanayanakiccā, upanayanasampattikā vā.",
  "anya-e0103n9:120_4": "‘‘Anatthaṁ me acarī’’tiādinā (dha. sa. 1237; vibha.",
  "anya-e0103n9:120_5": "909) pavattanakassa āghātassa vinayanākārena paccupatiṭṭhati,",
  "anya-e0103n9:120_6": "ñāṇassa gocarabhāvaṁ gacchati, yattha vā sayaṁ uppajjati,",
  "anya-e0103n9:120_7": "tattha āghātavinayanaṁ paccupaṭṭhapetīti āghātavinayapaccupaṭṭhānā.",
  "anya-e0103n9:120_8": "Amanāpānampi sattānaṁ paṭikkūle appaṭikkūlasaññitārūpena,",
  "anya-e0103n9:120_9": "pageva manāpānaṁ yaṁ manāpabhāvadassanaṁ,",
  "anya-e0103n9:120_10": "tathāpavatto yonisomanasikāro,",
  "anya-e0103n9:120_11": "taṁ padaṭṭhānaṁ etissāti manāpabhāvadassanapadaṭṭhānā.",
  "anya-e0103n9:120_12": "Byāpādūpasamoti byāpādassa vikkhambhanavasena vūpasamo.",
  "anya-e0103n9:120_13": "Sampattīti sampajjanaṁ sammadeva nibbatti.",
  "anya-e0103n9:120_14": "Sinehasambhavoti taṇhāsinehassa uppatti. Vipattīti vināso. Mettāmukhena hi rāgo vañceti.",
  "anya-e0103n9:121_0": "Karuṇādīnaṁ lakkhaṇādīsu iminā nayena attho veditabbo. Visesamattameva vaṇṇayissāma.",
  "anya-e0103n9:121_1": "Sattānaṁ pavattadukkhassa apanayanākāro.",
  "anya-e0103n9:121_2": "Apanayanaṁ pana hotu vā mā vā, yo dukkhāpanayanākāro,",
  "anya-e0103n9:121_3": "tathāpavattilakkhaṇā dukkhāpanayanākārappavattilakkhaṇā.",
  "anya-e0103n9:121_4": "Apanetukāmatāya paresaṁ dukkhassa asahanaṁ anadhivāsanaṁ paradukkhāsahanaṁ. Na vihiṁsā avihiṁsā, sattānaṁ aviheṭhanaṁ. Taṁ paccupaṭṭhapeti,",
  "anya-e0103n9:121_5": "vihiṁsāya vā paṭipakkhabhāvena paccupatiṭṭhatīti avihiṁsāpaccupaṭṭhānā.",
  "anya-e0103n9:121_6": "Vihiṁsūpasamoti ettha vihiṁsanti etāya satte,",
  "anya-e0103n9:121_7": "vihiṁsanaṁ vā nesaṁ tanti vihiṁsā ,",
  "anya-e0103n9:121_8": "sattānaṁ viheṭhanākārena pavatto karuṇāya paṭipakkhabhūto paṭighacittuppādo.",
  "anya-e0103n9:121_9": "Karuṇāmukhena soko vañcetīti āha ‘‘sokasambhavo vipattī’’ti.",
  "anya-e0103n9:122_0": "Pamodanalakkhaṇāti parasampattiyā pamodanalakkhaṇā.",
  "anya-e0103n9:122_1": "Anissāyanarasāti issāyanassa usūyanassa paṭipakkhabhāvakiccā. Sattānaṁ sampattiyā, pantasenāsanesu,",
  "anya-e0103n9:122_2": "adhikusaladhammesu ca asahanaṁ aramaṇaṁ aratiicceva saṅgahaṁ gacchati,",
  "anya-e0103n9:122_3": "tassā vihananākārena paccupatiṭṭhati,",
  "anya-e0103n9:122_4": "tassa vā vighātaṁ vūpasamaṁ paccupaṭṭhapetīti arativighātapaccupaṭṭhānā.",
  "anya-e0103n9:123_0": "Pahāso gehasitapītivasena pahaṭṭhabhāvo uppilāvitattaṁ.",
  "anya-e0103n9:123_1": "Sattesu samabhāvadassanarasāti piyādibhedesu sabbasattesu udāsinavuttiyā samabhāvasseva dassanakiccā,",
  "anya-e0103n9:123_2": "upapattito ikkhaṇato samabhāveneva tesaṁ gahaṇakiccāti attho.",
  "anya-e0103n9:123_3": "Sattesu paṭikkūlāpaṭikkūlākārānaṁ aggahaṇato tattha paṭighānunayānaṁ vūpasamanākārena vuttiyā tesaṁ vūpasamaṁ vikkhambhanaṁ paccupaṭṭhapetīti paṭighānunayavūpasamapaccupaṭṭhānā.",
  "anya-e0103n9:123_4": "Evaṁ pavattakammassakatādassanapadaṭṭhānāti ettha ‘‘eva’’nti iminā byatirekamukhena hitūpasaṁhāradukkhāpanayanasampattipamodanākārena paccāmasanto mettādīnaṁ tissannaṁ pavattiākārapaṭisedhanamukhena pavattaṁ kammassakatāñāṇaṁ upekkhābrahmavihārassa āsannakāraṇaṁ, na yaṁ kiñcīti dasseti.",
  "anya-e0103n9:124_0": "264.Vipassanāsukhañceva bhavasampatti cāti ettha diṭṭhadhammasukhavihāro cāti vattabbaṁ.",
  "anya-e0103n9:124_1": "Tampi hi nesaṁ sādhāraṇapayojanaṁ.",
  "anya-e0103n9:124_2": "Tathā ‘‘sukhaṁ supatī’’tiādayo (a. ni. 8.1; 11.15) ekādasānisaṁsā.",
  "anya-e0103n9:124_3": "Te pana heṭṭhā vuttā evāti idha na gahitā.",
  "anya-e0103n9:125_0": "Nissarati apagacchati etenāti nissaraṇaṁ, pahāyakaṁ.",
  "anya-e0103n9:125_1": "Kāmañcetehi pañcapi nīvaraṇāni,",
  "anya-e0103n9:125_2": "tadekaṭṭhā ca pāpadhammā vikkhambhanavasena pahīyanti,",
  "anya-e0103n9:125_3": "ujuvipaccanīkadassanavasena pana byāpādādayo pāḷiyaṁ (dī. ni. 3.326; a. ni. 6.13) vuttā.",
  "anya-e0103n9:125_4": "Evañca katvā rāganissaraṇatāvacanaṁ upekkhābrahmavihārassa suṭṭhu samatthitaṁ daṭṭhabbaṁ.",
  "anya-e0103n9:126_0": "265.Etthāti etesu brahmavihāresu.",
  "anya-e0103n9:126_1": "Mettā sattesu yathārahaṁ dānapiyavacanādisīlasutādiguṇagahaṇavasena pavattati.",
  "anya-e0103n9:126_2": "Tena vuttaṁ ‘‘sattānaṁ manāpabhāvadassanapadaṭṭhānā’’ti.",
  "anya-e0103n9:126_3": "Rāgopi tattha yathā tathā guṇaggahaṇamukheneva pavattati manāpasaññāpalobhatoti āha ‘‘guṇadassanasabhāgatāyā’’ti.",
  "anya-e0103n9:126_4": "Tasmā mittamukhasapatto viya tulyākārena dūsanato rāgo mettāya āsannapaccatthiko,",
  "anya-e0103n9:126_5": "so lahuṁ otāraṁ labhati satisammosamattenāpi mettaṁ apanīya tassā vatthusmiṁ uppajjanārahattā . Tatoti rāgato, rāgassa vā otāralābhato.",
  "anya-e0103n9:126_6": "Sabhāgavisabhāgatāyāti sabhāgassa, sabhāgena vā visabhāgatāya.",
  "anya-e0103n9:126_7": "Sattesu hi manāpākāragāhino mettāsabhāgassa tabbiparītasabhāvo byāpādo tena visabhāgo.",
  "anya-e0103n9:126_8": "Tasmā so otāraṁ labhamāno cireneva labheyyāti purisassa dūre ṭhitasapatto viya mettāya dūrapaccatthiko. Tatoti byāpādato.",
  "anya-e0103n9:126_9": "Nibbhayenāti anussaṅkanaparisaṅkanena,",
  "anya-e0103n9:126_10": "laddhapatiṭṭhāya mettāya byāpādena duppadhaṁsiyattāti adhippāyo. Tenāha ‘‘mettāyissatī’’tiādi.",
  "anya-e0103n9:127_0": "Iṭṭhānanti piyānaṁ. Kantānanti kamanīyānaṁ.",
  "anya-e0103n9:127_1": "Manāpānanti manavaḍḍhanakānaṁ.",
  "anya-e0103n9:127_2": "Tato eva mano ramentīti manoramānaṁ.",
  "anya-e0103n9:127_3": "Lokāmisapaṭisaṁyuttānanti taṇhāsannissitānaṁ.",
  "anya-e0103n9:127_4": "Appaṭilābhato samanupassatoti appaṭilābhena ahamime na labhāmīti paritassato. Atītanti atikkantaṁ. Niruddhanti nirodhappattaṁ.",
  "anya-e0103n9:127_5": "Vipariṇatanti sabhāvavigamena vigataṁ.",
  "anya-e0103n9:127_6": "Samanussaratoti anutthunanavasena cintayato. Gehasitanti kāmaguṇanissitaṁ.",
  "anya-e0103n9:127_7": "‘‘Ādinā’’ti iminā ‘‘sotaviññeyyānaṁ saddāna’’nti evamādiṁ saṅgaṇhāti.",
  "anya-e0103n9:127_8": "Vipattidassanasabhāgatāyāti yesu sattesu bhogādivipattidassanamukhena karuṇā pavattati,",
  "anya-e0103n9:127_9": "tesu tannimittameva ayoniso ābhoge sati yathāvuttadomanassamukhena soko uppajjeyya,",
  "anya-e0103n9:127_10": "so karuṇāya āsannapaccatthiko.",
  "anya-e0103n9:127_11": "Soko hi idha domanassasīsena vutto.",
  "anya-e0103n9:127_12": "Sabhāgavisabhāgatāyāti ettha sattesu dukkhāpanayanakāmatākārassa karuṇāsabhāgassa tesu dukkhūpanayanākāro vihesāsabhāvo visabhāgoti tāya sabhāgavisabhāgatāya sā otāraṁ labhamānā cireneva labheyyāti purisassa dūre ṭhitasapatto viya karuṇāya dūrapaccatthikā vuttā.",
  "anya-e0103n9:128_0": "Sampattidassanasabhāgatāyāti yesu sattesu bhogādisampattidassanamukhena muditā pavattati,",
  "anya-e0103n9:128_1": "tesu tannimittameva ayoniso ābhoge sati ‘‘cakkhuviññeyyānaṁ rūpāna’’ntiādinā (ma. ni.",
  "anya-e0103n9:128_2": "3.306) vuttasomanassamukhena pahāso uppajjeyya,",
  "anya-e0103n9:128_3": "so ca muditāya āsannapaccatthiko.",
  "anya-e0103n9:128_4": "Pahāso hi idha somanassasīsena vutto.",
  "anya-e0103n9:128_5": "Sabhāgavisabhāgatāyāti bhogādisampattīhi muditesu sattesu pamodanākārassa muditāsabhāgassa tattha anabhiramanākārā arati visabhāgāti tāya sabhāgavisabhāgatāya sā otāraṁ labhamānā cireneva labheyyāti purisassa dūre ṭhitasapatto viya muditāya dūrapaccatthikā vuttā.",
  "anya-e0103n9:128_6": "Pamudito cātiādi muditāya siddhāya ayampi arati na hotīti laddhabbaguṇadassanavasena vuttaṁ,",
  "anya-e0103n9:128_7": "na idhādhippetaaratiniggahadassanavasena.",
  "anya-e0103n9:128_8": "Kāyacittavivekapaṭipakkhāya vā aratiyā vikkhambhitāya muditāya paṭipakkhā arati suvikkhambhaneyyā hotīti dassanatthaṁ ekadesena arati dassitāti daṭṭhabbaṁ.",
  "anya-e0103n9:128_9": "Adhikusaladhammesūti samathavipassanādhammesu.",
  "anya-e0103n9:129_0": "Bālakaradhammayogato bālassa.",
  "anya-e0103n9:129_1": "Attahitaparahitabyāmūḷhatāya mūḷhassa.",
  "anya-e0103n9:129_2": "Puthūnaṁ kilesādīnaṁ jananādīhi kāraṇehi puthujjanassa.",
  "anya-e0103n9:129_3": "Kilesodhīnaṁ maggodhīhi ajitattā anodhijinassa,",
  "anya-e0103n9:129_4": "odhijinā vā sekkhā odhisova kilesānaṁ jitattā.",
  "anya-e0103n9:129_5": "Tena imassa odhijitabhāvaṁ paṭikkhipati.",
  "anya-e0103n9:129_6": "Sattamabhavādito uddhaṁ pavattanavipākassa ajitattā avipākajinassa,",
  "anya-e0103n9:129_7": "vipākajinā vā arahanto appaṭisandhikattā.",
  "anya-e0103n9:129_8": "Tenassa asekkhattaṁ paṭikkhipati.",
  "anya-e0103n9:129_9": "Anekādīnave sabbesampi pāpadhammānaṁ mūlabhūte sammohe ādīnavānaṁ adassanasīlatāya anādīnavadassāvino. Āgamādhigamābhāvā assutavato.",
  "anya-e0103n9:129_10": "Ediso ekaṁsena andhaputhujjano nāma hotīti tassa andhaputhujjanabhāvadassanatthaṁ punapi ‘‘puthujjanassā’’ti vuttaṁ.",
  "anya-e0103n9:129_11": "Evarūpāti vuttākārena sammohapubbikā.",
  "anya-e0103n9:129_12": "Rūpaṁ sā nātivattatīti rūpānaṁ samatikkamanāya kāraṇaṁ na hoti,",
  "anya-e0103n9:129_13": "rūpārammaṇe kilese nātivattatīti adhippāyo.",
  "anya-e0103n9:129_14": "Somanassadomanassarahitaṁ aññāṇameva aññāṇupekkhā.",
  "anya-e0103n9:129_15": "Dosaguṇāvicāraṇavasena sabhāgattāti yathā brahmavihārupekkhā mettādayo viya sattesu hitūpasaṁhārādivasena guṇadose avicārentī kevalaṁ ajjhupekkhanavaseneva pavattati,",
  "anya-e0103n9:129_16": "evaṁ aññāṇupekkhā sattesu vijjamānampi guṇadosaṁ acintentī kevalaṁ ajjhupekkhanavaseneva pavattatīti dosaguṇāvicāraṇavasena sabhāgā.",
  "anya-e0103n9:129_17": "Tasmā sā lahuṁ otāraṁ labhatīti brahmavihārupekkhāya āsannapaccatthikā vuttā.",
  "anya-e0103n9:129_18": "Sabhāgavisabhāgatāyāti iṭṭhāniṭṭhesu majjhattākārassa upekkhāsabhāgassa tattha anurodhavirodhapavattiākārā rāgapaṭighā visabhāgāti tāya sabhāgavisabhāgatāya te otāraṁ labhamānā cireneva labheyyunti purisassa dūre ṭhitasapatto viya upekkhābrahmavihārassa dūrapaccatthikā vuttā.",
  "anya-e0103n9:130_0": "266.Kattukāmatā chando ādi ‘‘chandamūlakā kusalā dhammā’’ti (a. ni. 8.83) vacanato,",
  "anya-e0103n9:130_1": "atha vā sattesu hitesitādukkhāpanayanakāmatādinā anavajjābhipatthanāvasena pavattanato ‘‘kattukāmatā chando ādī’’ti vuttaṁ.",
  "anya-e0103n9:130_2": "Upekkhābrahmavihāropi hi sattesu anirākatahitacchandoyeva ‘‘tattha abyāvaṭatā apaṇṇakapaṭipadā’’ti ajjhupekkhanākārena pavattati mātā viya sakiccapasute putte.",
  "anya-e0103n9:130_3": "Nīvaraṇādīti ādi-saddena tadekaṭṭhakilesānaṁ saṅgaho daṭṭhabbo.",
  "anya-e0103n9:130_4": "Katthaci sattaggahaṇampi saṅkhāraggahaṇameva hoti puggalādhiṭṭhānāya desanāya yathā ‘‘sabbe sattā āhāraṭṭhitikā’’ti (a. ni. 10.27; khu. pā. 4.1),",
  "anya-e0103n9:130_5": "na evamidhāti āha ‘‘paññattidhammavasena eko vā satto aneke vā sattā ārammaṇa’’nti.",
  "anya-e0103n9:130_6": "Paññattidhammavasenāti paññattisaṅkhātadhammavasena.",
  "anya-e0103n9:130_7": "Kāmañcettha ‘‘sukhitā hontū’’tiādinā (paṭi. ma.",
  "anya-e0103n9:130_8": "2.23) bhāvanāyaṁ sukhādiggahaṇampi labbhati.",
  "anya-e0103n9:130_9": "Taṁ pana ‘‘sabbe saṅkhārā aniccā’’ti (dha. pa. 255; theragā. 676; netti.",
  "anya-e0103n9:130_10": "5) vipassanāya aniccalakkhaṇagahaṇaṁ viya appadhānabhūtaṁ,",
  "anya-e0103n9:130_11": "sattapaññatti eva padhānabhāvena gayhatīti daṭṭhabbaṁ.",
  "anya-e0103n9:130_12": "Upacāre vā patte ārammaṇavaḍḍhanaṁ tatthāpi sīmāsambhedasiddhitoti adhippāyo.",
  "anya-e0103n9:131_0": "Ekamāvāsaṁ paricchinditvāti ettha ‘‘satte mettāya pharissāmī’’ti evaṁ ñāṇena paricchedaṁ katvā ekā racchā paricchinditabbāti yojanā.",
  "anya-e0103n9:131_1": "Racchāgahaṇena racchāvāsino sattā gahitā yathā ekaṁ disanti. Evaṁ sabbattha.",
  "anya-e0103n9:132_0": "267.Kasiṇānaṁ nissandoti kasiṇajjhānānaṁ nissandaphalasadisā āruppā arūpajjhānāni,",
  "anya-e0103n9:132_1": "kasiṇajjhānānaṁ pāripūriyāva sijjhanato. Tehi vinā asijjhanatoti keci.",
  "anya-e0103n9:132_2": "Samādhinissandoti rūpajjhānasamādhīnaṁ,",
  "anya-e0103n9:132_3": "heṭṭhimānaṁ tiṇṇaṁ arūpajjhānasamādhīnañca nissando paṭipāṭiyā te adhigantvāva paṭilabhitabbato .",
  "anya-e0103n9:132_4": "Vipassanānissando vipassanānubhāvena laddhabbato,",
  "anya-e0103n9:132_5": "vipassanāvaseneva ca samāpajjitabbato.",
  "anya-e0103n9:132_6": "Samathavipassanānissando nirodhasamāpatti.",
  "anya-e0103n9:132_7": "Yathāha ‘‘dvīhi balehi samannāgatattā’’tiādi (visuddhi. 2.868).",
  "anya-e0103n9:132_8": "‘‘Purimabrahmavihārattayanissando’’ti iminā mettādivasena tīṇi jhānāni adhigantvā ṭhitasseva upekkhābrahmavihāro, na itarassāti dasseti.",
  "anya-e0103n9:132_9": "Tamevatthaṁ upamāya pākaṭataraṁ katvā dassetuṁ ‘‘yathā hī’’tiādi vuttaṁ. Yaṁ panettha vattabbaṁ, taṁ heṭṭhā vuttameva.",
  "anya-e0103n9:133_0": "268.Siyāti vuccamānākārena siyā kassaci parivitakko.",
  "anya-e0103n9:133_1": "Etthāti etesu mettādīsu brahmavihāratā veditabbā,",
  "anya-e0103n9:133_2": "itarakammaṭṭhānāni attahitapaṭipattimattāni.",
  "anya-e0103n9:133_3": "Imāni pana ‘‘sabbe sattā sukhitā hontū’’tiādinā (paṭi. ma.",
  "anya-e0103n9:133_4": "2.22) parahitapaṭipattibhūtāni.",
  "anya-e0103n9:133_5": "Tasmā sattesu sammā paṭipattibhāvena seṭṭhā ete vihārā. Brahmānoti upapattibrahmāno.",
  "anya-e0103n9:133_6": "Te hi idha jhānabhāvanāya vinīvaraṇacittā hutvā brahmaloke uppannā tattha yāvatāyukaṁ vinīvaraṇacittāva honti.",
  "anya-e0103n9:133_7": "Tasmā ‘‘niddosacittā viharantī’’ti vadanti.",
  "anya-e0103n9:133_8": "Brahmānoti vā sakalabuddhaguṇahetubhūtānaṁ dānapāramitādīnaṁ buddhakaradhammānaṁ paripūraṇavasena brūhitaguṇā mahāsattā bodhisattā.",
  "anya-e0103n9:133_9": "Te hi sabbasattānaṁ hitesanena, ahitāpanayanena, sampattipamodanena,",
  "anya-e0103n9:133_10": "sabbattha vivajjitāgatigamanamajjhattabhāvādhiṭṭhānena ca niddosacittā viharanti.",
  "anya-e0103n9:133_11": "Evanti yathā te upapattibrahmāno, mahābodhisattabrahmāno vā,",
  "anya-e0103n9:133_12": "evaṁ etehi brahmavihārehi sampayuttā samaṅgībhūtā.",
  "anya-e0103n9:134_0": "269.Catassovātiādipañhassāti catassotiādikassa tividhassa pañhassa.",
  "anya-e0103n9:134_1": "Visuddhimaggādivasāti ettha byāpādasaṁkilesādito visujjhanupāyo visuddhimaggo.",
  "anya-e0103n9:134_2": "Ādi-saddena hitūpasaṁhārādimanasikāravisesā saṅgahitā. Āsaṁ mettādīnaṁ. Appamāṇeti pamāṇarahite. Yenāti yena kāraṇena. Tanti tasmā. Da-kāro padasandhikaro.",
  "anya-e0103n9:135_0": "Byāpādabahulassa visuddhimaggoti ānetvā sambandhitabbaṁ,",
  "anya-e0103n9:135_1": "ujuvipaccanīkabhāvatoti adhippāyo. Esa nayo sesesupi.",
  "anya-e0103n9:135_2": "Pakkhapātavasena anābhujanamanābhogo majjhattākāroti adhippāyo.",
  "anya-e0103n9:135_3": "Yvāyaṁ catubbidho sattesu manasikāro vutto,",
  "anya-e0103n9:135_4": "tameva upamāya dassetuṁ ‘‘yasmā ca yathā mātā’’tiādi vuttaṁ.",
  "anya-e0103n9:135_5": "Tattha vuttassāpi hitūpasaṁhārādiatthassa upameyyabhāvaṁ upanetvā dassetuṁ atthupanayanattho ‘‘yasmā cā’’ti ca-saddo. Pariyāyeti vāre,",
  "anya-e0103n9:135_6": "tasmiṁ tasmiṁ kiccavasena parivattanakkameti attho. Abyāvaṭāti anussukkā.",
  "anya-e0103n9:135_7": "Tathāti yathā mātā daharādīsu puttesu,",
  "anya-e0103n9:135_8": "tathā sabbasattesu mettādivasena mettāyanādivasikena bhavitabbanti yojanā.",
  "anya-e0103n9:135_9": "Tasmāti yasmā sabbepi saṁkilesadhammā yathārahaṁ dosamoharāgapakkhiyā,",
  "anya-e0103n9:135_10": "tehi ca visujjhanupāyo appamaññā,",
  "anya-e0103n9:135_11": "hitūpasaṁhārādivasena catubbidho ca sattesu manasikāro,",
  "anya-e0103n9:135_12": "tasmā visuddhimaggādivasā catassova appamaññā.",
  "anya-e0103n9:135_13": "Catassopi etā bhāvetukāmena na ekekanti adhippāyo.",
  "anya-e0103n9:135_14": "Sati hi sabbasaṅgahe kamena bhavitabbaṁ.",
  "anya-e0103n9:135_15": "Hitesitā mettāyananti āha ‘‘evaṁ patthitahitāna’’nti.",
  "anya-e0103n9:135_16": "Sambhāvetvā vāti ‘‘imāya paṭipattiyā ayaṁ nirayādīsu nibbatteyyā’’ti parikappetvā vā.",
  "anya-e0103n9:135_17": "Dukkhāpanayanākaārappavattivasena paṭipajjitabbanti sambandho.",
  "anya-e0103n9:135_18": "Tato paranti tato hitākārappavattiādito paraṁ.",
  "anya-e0103n9:135_19": "Kattabbābhāvatoti catutthassa pakārassa kattabbassa abhāvato.",
  "anya-e0103n9:135_20": "Ayaṁ kamoti ayaṁ imāsaṁ appamaññānaṁ yebhuyyena pavattanakkamoti katvā vuttaṁ,",
  "anya-e0103n9:135_21": "na ‘‘imināva kamena etāsaṁ pavatti, na aññathā’’ti.",
  "anya-e0103n9:135_22": "Mettādīnaṁ hi tissannaṁ bhāvanānaṁ kamaniyamo natthi,",
  "anya-e0103n9:135_23": "yaṁ vā taṁ vā paṭhamaṁ bhāvetuṁ labbhā,",
  "anya-e0103n9:135_24": "desanākkamavasena vā evaṁ vuttaṁ.",
  "anya-e0103n9:136_0": "Ekasattassāpīti ekassāpi sattassa.",
  "anya-e0103n9:136_1": "Appaṭibhāganimittattā paricchedaggahaṇaṁ natthi,",
  "anya-e0103n9:136_2": "na ca sammutisaccavasena pavattaṁ sattaggahaṇaṁ paricchinnarūpādiggahaṇaṁ hotīti appanāppattiyā aparāmāsasattaggahaṇamuddhabhūtānaṁ mettādīnaṁ ekasattārammaṇānampi appamāṇagocaratā vuttā.",
  "anya-e0103n9:136_3": "Evaṁ pamāṇaṁ aggahetvāti yathā uddhumātakādīsu atirekuddhumātakādibhāvappatte padese nimittaṁ gayhati, evaṁ pamāṇaṁ aggahetvā.",
  "anya-e0103n9:136_4": "Sakalapharaṇavasenāti niravasesapharaṇavasena.",
  "anya-e0103n9:137_0": "270.Nissaraṇattāti ettha yaṁ yassa nissaraṇaṁ,",
  "anya-e0103n9:137_1": "taṁ tassa ujupaṭipakkhabhūtameva hoti. Yathā kāmānaṁ nekkhammaṁ, rūpānaṁ āruppā, saṅkhārānaṁ nibbānaṁ ,",
  "anya-e0103n9:137_2": "evaṁ domanassasahitānaṁ byāpādavihiṁsāratīnaṁ nissaraṇabhūtā mettākaruṇāmuditā na somanassarahitā honti.",
  "anya-e0103n9:137_3": "Nissaraṇaggahaṇeneva ca pubbabhāgiyānaṁ tāsaṁ upekkhāsampayogopi anuññātoti daṭṭhabbaṁ anissaraṇabhāvato.",
  "anya-e0103n9:137_4": "Tathā hi aṭṭhavīsatiyā cittuppādesu karuṇāmuditānaṁ pavattiṁ ācariyā icchanti.",
  "anya-e0103n9:137_5": "Na hi brahmavihārupekkhā upekkhāvedanaṁ vinā vattati pārisuddhiupekkhā viya.",
  "anya-e0103n9:137_6": "Na hi kadāci pārisuddhiupekkhā vedanupekkhaṁ vinā vattatīti.",
  "anya-e0103n9:138_0": "271.Sātasahagatanti sukhasahagataṁ.",
  "anya-e0103n9:138_1": "Tasmāti yasmā ‘‘tato tvaṁ bhikkhū’’tiādikāya (a. ni.",
  "anya-e0103n9:138_2": "8.63) desanāya catunnampi appamaññānaṁ savitakkādibhāvo viya upekkhāsahagatabhāvopi viññāyati, tasmā.",
  "anya-e0103n9:138_3": "Catassopi appamaññā catukkapañcakajjhānikāti codakassa adhippāyo.",
  "anya-e0103n9:138_4": "Evañhi satīti yadi mūlasamādhimhi vuttamatthaṁ anantaraṁ vuttatāya brahmavihāresu pakkhipati,",
  "anya-e0103n9:138_5": "evaṁ sante kāyānupassanādayopi catukkapañcakajjhānikā siyuṁ,",
  "anya-e0103n9:138_6": "na pana honti vipassanāvasena desitattāti adhippāyo,",
  "anya-e0103n9:138_7": "hontu kāyānupassanādayo ānāpānabhāvanāvasena catukkapañcakajjhānikāti vadeyyāti āsaṅkanto āha ‘‘vedanādīsū’’tiādi.",
  "anya-e0103n9:138_8": "Byañjanacchāyāmattaṁ gahetvāti ‘‘mettā me cetovimutti bhāvitā bhavissatī’’tiādīhi byañjanehi pakāsito eva cittasamādhi ‘‘ajjhattaṁ me cittaṁ ṭhitaṁ bhavissatī’’tiādīhipi byañjanehi pakāsitoti byañjanato labbhamānasamādhicchāyāmattaṁ gahetvā ubhayattha labbhamānaṁ adhippāyaṁ aggahetvāti attho.",
  "anya-e0103n9:138_9": "Suttatthaṁ hi aññathā vadanto ayathāvāditāya satthāraṁ apavadanto nāma hoti.",
  "anya-e0103n9:138_10": "Tenāha ‘‘mā bhagavantaṁ abbhācikkhī’’ti.",
  "anya-e0103n9:139_0": "272.",
  "anya-e0103n9:139_1": "‘‘Tayimaṁ dosaṁ pariharitukāmena na sabbaṁ suttaṁ nītatthameva,",
  "anya-e0103n9:139_2": "tasmā garukulato adhippāyo maggitabbo’’ti dassento ‘‘gambhīraṁ hī’’tiādiṁ vatvā tattha ādito paṭṭhāya adhippāyaṁ dassetuṁ ‘‘ayañhī’’tiādimāha.",
  "anya-e0103n9:139_3": "Āyācitā dhammadesanā etenāti āyācitadhammadesano, taṁ āyācitadhammadesanaṁ. Evamevāti garahane nipāto, mudā evāti attho. Ajjhattanti gocarajjhatte, kammaṭṭhānārammaṇeti attho .",
  "anya-e0103n9:139_4": "Yasmā cittekaggatā nāma sasantatipariyāpannā hoti,",
  "anya-e0103n9:139_5": "tasmā atthavaṇṇanāyaṁ ‘‘niyakajjhattavasenā’’ti vuttaṁ.",
  "anya-e0103n9:139_6": "Cittaṁ ṭhitaṁ bhavissatīti bahiddhā avikkhippamānaṁ ekaggabhāve ṭhitaṁ bhavissati. Tato eva susaṇṭhitaṁ, suṭṭhu samāhitanti attho. Uppannāti avikkhambhitā. Pāpakāti lāmakā.",
  "anya-e0103n9:139_7": "Akusalā dhammāti kāmacchandādayo akosallasambhūtaṭṭhena akusalā dhammā.",
  "anya-e0103n9:139_8": "Cittaṁ pariyādāya pavattituṁ okāsādānena kusalacittaṁ khepetvā na ca ṭhassantīti yojanā.",
  "anya-e0103n9:139_9": "Iminā yathāvuttassa samādhānassa kāraṇamāha.",
  "anya-e0103n9:140_0": "Cittekaggatāmattoti bhāvanamanuyuttena paṭiladdhamattaṁ nātisubhāvitaṁ samādhānaṁ.",
  "anya-e0103n9:140_1": "Taṁ pana upari vuccamānānaṁ samādhivisesānaṁ mūlakāraṇabhāvato ‘‘mūlasamādhī’’ti vutto.",
  "anya-e0103n9:140_2": "Svāyaṁ cittekaggatāmatto ‘‘ajjhattameva cittaṁ saṇṭhapemi sannisādemi ekodiṁ karomi samādahāmī’’tiādīsu viya khaṇikasamādhi adhippeto.",
  "anya-e0103n9:140_3": "Yatheva hi aññatthāpi ‘‘āraddhaṁ kho pana me, bhikkhave,",
  "anya-e0103n9:140_4": "vīriyaṁ ahosi asallīnaṁ…pe… samāhitaṁ cittaṁ ekagga’’nti (a. ni. 8.11; pārā.",
  "anya-e0103n9:140_5": "11) vatvā ‘‘vivicceva kāmehī’’tiādivacanato (a. ni.",
  "anya-e0103n9:140_6": "8.11) paṭhamaṁ vuttacittekaggatā ‘‘khaṇikasamādhī’’ti viññāyati, evamidhāpīti.",
  "anya-e0103n9:140_7": "So eva samādhīti mūlasamādhimāha.",
  "anya-e0103n9:141_0": "Assāti bhikkhuno, assa vā mūlasamādhissa. Bhāvananti vaḍḍhanaṁ.",
  "anya-e0103n9:141_1": "Ayaṁ samādhīti ca mūlasamādhiyeva adhippeto.",
  "anya-e0103n9:141_2": "Evaṁ bhāvitoti yathā araṇisahitena uppādito aggi gomayacuṇṇādīhi vaḍḍhito gomayaggiādibhāvaṁ pattopi araṇisahitena uppāditamūlaggītveva vuccati,",
  "anya-e0103n9:141_3": "evamidhāpi mūlasamādhi eva mettādivasena vaḍḍhitoti katvā vuttaṁ.",
  "anya-e0103n9:142_0": "Aññesupi ārammaṇesu pathavīkasiṇādīsu.",
  "anya-e0103n9:142_1": "Tattha yathā mettābhāvanāpubbaṅgamena bhāvanānayena pathavīkasiṇādīsu savitakkādibhāvavasena catukkapañcakajjhānasampāpanavidhinā mūlasamādhissa bhāvanā vuttā,",
  "anya-e0103n9:142_2": "evaṁ karuṇādibhāvanāpubbaṅgamaṁ pathavīkasiṇādīsupi bhāvanāvidhiṁ dassetvā pacchā kāyānupassanādipubbaṅgamaṁ bhāvanāvidhiṁ dassento āsavakkhayāya dhammaṁ desesi.",
  "anya-e0103n9:142_3": "Tena vuttaṁ ‘‘karuṇā me cetovimuttī’’tiādi.",
  "anya-e0103n9:142_4": "Yadi evaṁ dhammānupassanāpariyosānāya desanāya arahattādhigamāya kammaṭṭhānassa kathitattā puna ‘‘tato tvaṁ, bhikkhu,",
  "anya-e0103n9:142_5": "imaṁ samādhiṁ savitakkampī’’tiādi (a. ni. 8.63) kasmā vuttanti?",
  "anya-e0103n9:142_6": "Dhammānupassanāya matthakappattidassanatthaṁ.",
  "anya-e0103n9:142_7": "Sā hi saṅkhārupekkhābhāvena vattamānā yathāvuttajjhānadhamme sammasantī visesato matthakappattā nāma hoti.",
  "anya-e0103n9:142_8": "Phalasamāpattibhūmidassanatthaṁ vuttanti keci.",
  "anya-e0103n9:143_0": "Puna yato kho tetiādi arahattappattito uddhaṁ laddhabbaphāsuvihāradassanaṁ. Tattha gagghasīti gamissasi.",
  "anya-e0103n9:143_1": "Tasmāti yasmā ‘‘savitakkampī’’tiādikā desanā mettādīnaṁ ārammaṇato aññasmiṁ ārammaṇe samādhiṁ sandhāya vuttā, na appamaññā, tasmā.",
  "anya-e0103n9:143_2": "‘‘Tathevā’’tiādinā ganthantarenapi tamevatthaṁ samattheti.",
  "anya-e0103n9:143_3": "Tattha tathevāti tikacatukkajjhānavaseneva.",
  "anya-e0103n9:143_4": "Abhidhammeti cittuppādakaṇḍe (dha. sa. 251 ādayo), appamaññāvibhaṅgādīsu (vibha.",
  "anya-e0103n9:143_5": "684 ādayo) ca tattha tattha abhidhammappadesesu.",
  "anya-e0103n9:144_0": "273.Subhaparamādivasenāti subha-saddo ‘‘subhanteva adhimutto hotī’’ti (paṭi. ma. 1.212; a. ni.",
  "anya-e0103n9:144_1": "8.66) evaṁ vuttasubhavimokkhaṁ sandhāya vutto uttarapadalopena. Parama-saddo ukkaṁsattho.",
  "anya-e0103n9:144_2": "Subho subhavimokkho paramo ukkaṁso paramā koṭi etissāti subhaparamā, mettācetovimutti,",
  "anya-e0103n9:144_3": "tato paraṁ tāya sādhetabbaṁ natthīti attho.",
  "anya-e0103n9:144_4": "Asādhāraṇassa atthassa adhippetattā vipassanāsukhādayo idha anavasarā.",
  "anya-e0103n9:144_5": "Itaretaravisiṭṭhāpete visesā, pageva parehi.",
  "anya-e0103n9:144_6": "Tenāha ‘‘aññamaññaṁ asadiso ānubhāvaviseso veditabbo’’ti.",
  "anya-e0103n9:144_7": "Visesetvāti aññamaññaṁ visiṭṭhaṁ katvā.",
  "anya-e0103n9:145_0": "Tassatassa upanissayattāti subhavimokkhādikassa tassa tassa vimokkhassa pakatūpanissayavasena upanissayapaccayabhāvato.",
  "anya-e0103n9:145_1": "Idāni tamatthaṁ pākaṭataraṁ katvā dassetuṁ ‘‘mettāvihārissā’’tiādi vuttaṁ.",
  "anya-e0103n9:145_2": "Assa mettāvihārissa cittaṁ upasaṁharatoti sambandho.",
  "anya-e0103n9:145_3": "Appaṭikkūlaparicayāti mettābhāvanāvasena sattasaññite yattha katthaci ārammaṇe appaṭikkūlākāreneva gahaṇassa paricitattā.",
  "anya-e0103n9:145_4": "Tassa saṅkhārabhūtampi yaṁ kiñci ārammaṇaṁ appaṭikkūlākāreneva paccupatiṭṭhati, pageva sabhāvato.",
  "anya-e0103n9:145_5": "‘‘Appaṭikkūla’’nti tatthassa cittaṁ abhirativasena nirāsaṅkaṁ pavattati,",
  "anya-e0103n9:145_6": "paccanīkadhammehi ca sukhena, suṭṭhu ca vimuccati,",
  "anya-e0103n9:145_7": "yatassa jhānassa vimokkhapariyāyo vutto.",
  "anya-e0103n9:145_8": "Tenāha ‘‘appaṭikkūlesū’’tiādi.",
  "anya-e0103n9:145_9": "Yathāvutto ca attho anatthacaraṇādiadhippāyena sacetane ārammaṇe āghātaṁ uppādentassa paṭikkūlaparicayā acetanepi vātātapādike āghātuppattiyā vibhāvetabbo.",
  "anya-e0103n9:145_10": "Na tato paranti tato subhavimokkhato paraṁ kassaci vimokkhassa upanissayo na hotīti attho.",
  "anya-e0103n9:146_0": "Abhihananti etenāti abhighāto,",
  "anya-e0103n9:146_1": "daṇḍo abhighāto yassa taṁ daṇḍābhighātaṁ,",
  "anya-e0103n9:146_2": "taṁ ādi yassa taṁ daṇḍābhighātādi,",
  "anya-e0103n9:146_3": "daṇḍābhighātādi rūpaṁ nimittaṁ yassa taṁ daṇḍābhighātādirūpanimittaṁ.",
  "anya-e0103n9:146_4": "Kiṁ pana tanti āha ‘‘sattadukkha’’nti,",
  "anya-e0103n9:146_5": "daṇḍappahārādijanitaṁ karajarūpahetukaṁ sattānaṁ uppajjanakadukkhanti attho.",
  "anya-e0103n9:146_6": "Rūpe ādīnavo suparividito hoti karuṇāvihārissa rūpanimittattā,",
  "anya-e0103n9:146_7": "dukkhassa karuṇāya ca paradukkhāsahanarasattāti adhippāyo. Tattha ākāse.",
  "anya-e0103n9:146_8": "Cittaṁ pakkhandati sabbaso rūpānaṁ abhāvo vivaramapagamoti.",
  "anya-e0103n9:147_0": "Tena tenātiādīsu ayaṁ yojanā – tena tena bhogasampattiādinā pāmojjakāraṇena pamuditānaṁ sattānaṁ uppannapāmojjaviññāṇaṁ samanupassantassa yogino ‘‘sādhu vatāyaṁ satto pamodatī’’ti muditāya pavattisambhavato pamuditaviññāṇassa dassanena viññāṇaggahaṇaparicitaṁ cittaṁ hotīti.",
  "anya-e0103n9:148_0": "Anukkamādhigatanti ākāsakasiṇavajje yattha katthaci kasiṇe rūpāvacarajjhānādhigamānukkamena rūpavirāgabhāvanāya adhigataṁ.",
  "anya-e0103n9:148_1": "Ākāsanimittaṁ gocaro etassāti ākāsanimittagocaraṁ,",
  "anya-e0103n9:148_2": "tasmiṁ ākāsanimittagocare paṭhamāruppaviññāṇe.",
  "anya-e0103n9:148_3": "Cittaṁ upasaṁharatoti dutiyāruppādhigamāya bhāvanācittaṁ nentassa, tathā bhāvayatoti attho.",
  "anya-e0103n9:148_4": "Tatthāti tasmiṁ paṭhamāruppaviññāṇe.",
  "anya-e0103n9:148_5": "Cittanti viññāṇañcāyatanacittaṁ.",
  "anya-e0103n9:148_6": "Pakkhandatīti anupavisati vimokkhabhāvena appeti.",
  "anya-e0103n9:149_0": "Ābhogābhāvatoti ‘‘sukhitā hontū’’tiādinā (paṭi. ma.",
  "anya-e0103n9:149_1": "2.23) sukhāsīsanādivasena ābhujanābhāvato.",
  "anya-e0103n9:149_2": "Sattānaṁ sukhāsīsanādivasena pavattamānā mettādibhāvanāva paramatthaggahaṇamukhena satte ārammaṇaṁ karoti,",
  "anya-e0103n9:149_3": "upekkhābhāvanā pana tathā appavattitvā kevalaṁ ajjhupekkhanavaseneva satte ārammaṇaṁ karotīti āha ‘‘upekkhāvihārissa sukhadukkhādiparamatthaggāhavimukhabhāvato avijjamānaggahaṇadukkhaṁ cittaṁ hotī’’ti. Nanu ca ‘‘kammassakā sattā,",
  "anya-e0103n9:149_4": "te kassa ruciyā sukhitā vā bhavissantī’’tiādinā paṭikkhepavasenapi paramatthaggahaṇamukheneva upekkhābrahmavihāropi satte ārammaṇaṁ karotīti? Saccametaṁ,",
  "anya-e0103n9:149_5": "taṁ pana bhāvanāya pubbabhāge,",
  "anya-e0103n9:149_6": "matthakappattiyaṁ pana kevalaṁ ajjhupekkhanavaseneva satte ārammaṇaṁ karotīti savisesaṁ paramatthato avijjamāne eva visaye tassa pavatti.",
  "anya-e0103n9:149_7": "Avijjamānaggahaṇadukkhatā ca ajjhupekkhanavasena appanāppattiyā aparāmāsasattaggahaṇamuddhabhūtatāya veditabbā. Sesaṁ vuttanayameva.",
  "anya-e0103n9:150_0": "274.Sabbāpetāti sabbāpi etā appamaññā.",
  "anya-e0103n9:150_1": "Dānādīnanti pāramibhāvappattānaṁ dānādīnaṁ buddhakaradhammānaṁ.",
  "anya-e0103n9:150_2": "Sabbakalyāṇadhammānanti sabbesaṁ anavajjadhammānaṁ, samatiṁsāya pāramitānaṁ,",
  "anya-e0103n9:150_3": "tannimittānaṁ buddhayāniyānañca, sabbehi vā sundarasabhāvānaṁ.",
  "anya-e0103n9:150_4": "Na hi lokiyadhammā buddhakaradhammehi ānubhāvato ukkaṭṭhā nāma atthi,",
  "anya-e0103n9:150_5": "buddhadhammesu vattabbameva natthi. Paripūrikāti parivuddhikarā.",
  "anya-e0103n9:150_6": "Adhiṭṭhānāni viya hi appamaññā sabbāsaṁ pāramitānaṁ pāripūrikarā.",
  "anya-e0103n9:150_7": "‘‘Hitajjhāsayatāyā’’tiādinā mettābrahmavihārādīnaṁ upekkhābrahmavihārassa adhiṭṭhānabhāvadassanamukhena catūhi appamaññāhi attano santānassa pageva abhisaṅkhatattā mahābodhisattā dānādipāramiyo pūretuṁ samatthā honti,",
  "anya-e0103n9:150_8": "nāññathāti imamatthaṁ dasseti. Imassa dātabbaṁ,",
  "anya-e0103n9:150_9": "imassa na dātabbanti nidassanamattaṁ daṭṭhabbaṁ, ‘‘idaṁ dātabbaṁ,",
  "anya-e0103n9:150_10": "idaṁ na dātabbanti ca vibhāgaṁ akatvā’’ti vattabbato.",
  "anya-e0103n9:150_11": "Deyyapaṭiggāhakavikapparahitā hi dānapāramitā. Yathāha –",
  "anya-e0103n9:151_0": "‘‘Yathāpi kumbho sampuṇṇo, yassa kassaci adhokato;",
  "anya-e0103n9:152_0": "Vamatevudakaṁ nissesaṁ, na tattha parirakkhatī’’ti. (bu. vaṁ. 2.118);",
  "anya-e0103n9:153_0": "‘‘Sabbasattāna’’nti idaṁ ‘‘sukhanidāna’’nti imināpi sambandhitabbaṁ, ‘‘dentī’’ti iminā ca.",
  "anya-e0103n9:153_1": "Tena deyyadhammena viya dānadhammenāpi mahāsattānaṁ lokassa bahūpakāratā vuttā hoti, tathā tassa pariṇāmanato.",
  "anya-e0103n9:153_2": "Tadatthadīpanatthaṁ hi ‘‘vibhāgaṁ akatvā’’ti vatvāpi ‘‘sabbasattāna’’nti vuttaṁ. Tesanti sabbasattānaṁ.",
  "anya-e0103n9:153_3": "Upaghātanti etthāpi ‘‘vibhāgaṁ akatvā’’ti ānetvā sambandhitabbaṁ.",
  "anya-e0103n9:153_4": "Ayaṁ hettha padayojanā – vibhāgaṁ akatvā upaghātaṁ parivajjayantā sabbasattānaṁ sukhanidānaṁ sīlaṁ samādiyantīti.",
  "anya-e0103n9:153_5": "Sattakālavikapparahitā hi sīlapāramitā,",
  "anya-e0103n9:153_6": "lokatthameva cassa phalaṁ pariṇamīyati.",
  "anya-e0103n9:153_7": "Nekkhammaṁ bhajantīti pabbajjaṁ upagacchanti.",
  "anya-e0103n9:153_8": "Pabbajitassa hi sabbaso sīlaṁ paripūrati, na gahaṭṭhassa.",
  "anya-e0103n9:153_9": "Idhāpi ‘‘vibhāgaṁ akatvā sabbasattānaṁ sukhanidāna’’nti idaṁ ānetvā sambandhitabbaṁ.",
  "anya-e0103n9:153_10": "Na hi bodhisattā kālavibhāgaṁ katvā pabbajjaṁ anutiṭṭhanti, sīlaṁ vā samādiyanti,",
  "anya-e0103n9:153_11": "nidassanamattañcetaṁ jhānādinekkhammabhajanassāpi icchitabbattā.",
  "anya-e0103n9:153_12": "Sabbasattānaṁ sukhanidānatā heṭṭhā vuttanayāva. Esa nayo sesesupi. Hitāhitesūti atthānatthesu.",
  "anya-e0103n9:153_13": "Asammohatthāyāti sammohaviddhaṁsanāya.",
  "anya-e0103n9:153_14": "Paññaṁ pariyodapentīti yogavihitaṁ vijjāṭṭhānādiṁ assutaṁ suṇantā sutaṁ vodapentā ahaṁkāramamaṁkārādiṁ vidhunantā ñāṇaṁ visodhenti.",
  "anya-e0103n9:153_15": "‘‘Ahaṁ mamā’’ti vikapparahitā hi paññāpāramitā.",
  "anya-e0103n9:153_16": "Hitasukhatthāyāti sattānaṁ hitasukhādivuddhiyatthameva.",
  "anya-e0103n9:153_17": "Niccanti satataṁ avicchedena paṭipakkhena avokiṇṇaṁ.",
  "anya-e0103n9:153_18": "Vīriyamārabhantīti yathā sattānaṁ anuppannaṁ hitasukhaṁ uppajjati, uppannaṁ abhivaḍḍhati, evaṁ parakkamaṁ karonti.",
  "anya-e0103n9:153_19": "Saṅkocavikkheparahitā hi vīriyapāramitā.",
  "anya-e0103n9:153_20": "‘‘Vīrabhāvaṁ pattāpī’’ti iminā aparaddhānaṁ niggahasamatthataṁ dasseti.",
  "anya-e0103n9:153_21": "Nānappakārakaṁ aparādhaṁ khamantīti mammacchedanākārena attani pavattitaṁ nānāvidhaṁ aparādhaṁ sahanti.",
  "anya-e0103n9:153_22": "Attaparavikappavirahitā hi dosasahanā khantipāramitā.",
  "anya-e0103n9:154_0": "Paṭiññaṁ na visaṁvādentīti avisaṁvādanasāmaññena sabbassapi anariyavohārassa akaraṇamāha. Paṭiññāte,",
  "anya-e0103n9:154_1": "apaṭiññāte ca diṭṭhādike micchāvikapparahitā hi saccapāramitā.",
  "anya-e0103n9:154_2": "Avicalādhiṭṭhānāti yathāsamādinnesu dānādidhammesu niccalādhiṭṭhāyino acalasamādānādhiṭṭhānā,",
  "anya-e0103n9:154_3": "samādinnesu ca buddhakaradhammesu sammadeva avaṭṭhānaṁ adhiṭṭhānapāramitā. Tesūti sattesu.",
  "anya-e0103n9:154_4": "Avicalāyāti paṭipakkhena akampanīyāya.",
  "anya-e0103n9:154_5": "Evanti yathāvuttena sattesu hitajjhāsayatādiākārena.",
  "anya-e0103n9:154_6": "Yathā ca brahmavihārādhiṭṭhānā pāramiyo, evaṁ adhiṭṭhānādhiṭṭhānāpi.",
  "anya-e0103n9:154_7": "Tathā hi yathāpaṭiññaṁ parānuggahāya pāramīnaṁ anuṭṭhānena saccādhiṭṭhānaṁ,",
  "anya-e0103n9:154_8": "tappaṭipakkhapariccāgato cāgādhiṭṭhānaṁ,",
  "anya-e0103n9:154_9": "pāramīhi sacittupasamato upasamādhiṭṭhānaṁ,",
  "anya-e0103n9:154_10": "tāhi parahitūpāyakosallato paññādhiṭṭhānaṁ.",
  "anya-e0103n9:154_11": "Evaṁ paccekampi pāramitāsu yathārahaṁ netabbaṁ. Ayamettha saṅkhepo,",
  "anya-e0103n9:154_12": "vitthārato pana pāramitāsu yaṁ vattabbaṁ,",
  "anya-e0103n9:154_13": "taṁ paramatthadīpaniyaṁ cariyāpiṭakavaṇṇanāyaṁ vuttanayeneva veditabbaṁ,",
  "anya-e0103n9:154_14": "ativitthārabhayena na vitthārayimha. Tathā dasabalañāṇādiketi.",
  "anya-e0103n9:154_15": "Etāva hontīti etā honti evāti yojanā.",
  "anya-e0103n9:155_0": "Brahmavihāraniddesavaṇṇanā niṭṭhitā.",
  "anya-e0103n9:156_0": "Iti navamaparicchedavaṇṇanā."
}