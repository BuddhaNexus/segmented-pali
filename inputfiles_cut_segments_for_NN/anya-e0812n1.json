{
  "anya-e0812n1:0_0": "2. Dosaparihārāvabodhaparicchedavaṇṇanā",
  "anya-e0812n1:1_0": "68.",
  "anya-e0812n1:2_0": "Kadāci kavikosallā, virodho sakalopya’yaṁ;",
  "anya-e0812n1:3_0": "Dosasaṅkhyamatikkamma, guṇavīthiṁ vigāhate.",
  "anya-e0812n1:4_0": "69.",
  "anya-e0812n1:5_0": "Tena vuttavirodhāna-mavirodho yathā siyā;",
  "anya-e0812n1:6_0": "Tathā dosaparihārā-vabodho dāni nīyate.",
  "anya-e0812n1:7_0": "68-69.",
  "anya-e0812n1:7_1": "Iccevaṁ dosavibhāgaṁ paricchijja idāni yathāvuttadosaparihārakkamamupadisitumāha ‘‘kadācī’’tyādi.",
  "anya-e0812n1:7_2": "Sakalopi ayaṁ virodho viruddhatthantarādikato na koci eko eva dosesu,",
  "anya-e0812n1:7_3": "dosānaṁ vā saṅkhyaṁ gaṇanaṁ dosabhāvaṁ atikkamma paricchijja guṇānaṁ vīthiṁ padaviṁ guṇasabhāvataṁ vigāhate abbhupagacchati kadāci,",
  "anya-e0812n1:7_4": "na sabbadā.",
  "anya-e0812n1:7_5": "Kavino payujjakassa kosallā tādisavisayapariggahalakkhaṇanepuññakāraṇā,",
  "anya-e0812n1:7_6": "na tu yathā tathā ceti.",
  "anya-e0812n1:7_7": "‘‘Tene’’ccādi. Yenevaṁ,",
  "anya-e0812n1:7_8": "tena kāraṇena vuttānaṁ viruddhatthantarādīnaṁ virodhānaṁ yathā yena pakārena avirodho niddosatā siyā bhaveyya,",
  "anya-e0812n1:7_9": "tathā tena pakārena dosānaṁ parihāro dūrīkaraṇaṁ avabujjhati ñāyati etenāti avabodho,",
  "anya-e0812n1:7_10": "tassa avabodho,",
  "anya-e0812n1:7_11": "tannāmiko paricchedo idāni nīyate ānīyate vuccateti attho.",
  "anya-e0812n1:8_0": "68-69.",
  "anya-e0812n1:8_1": "Evaṁ dosavibhāgaṁ paricchinditvā idāni yathāvuttadosānaṁ parihāratthamārabhanto ‘‘kadācī’’tyādimāha.",
  "anya-e0812n1:8_2": "Sakalopi ayaṁ virodho padadosādiko dosasaṅkhyaṁ dosānaṁ,",
  "anya-e0812n1:8_3": "dosesu vā gaṇanaṁ dosabhāvaṁ atikkamma kadāci kavikosallā kavino byākaraṇābhidhānachandoalaṅkatiādīsu",
  "anya-e0812n1:8_4": "paricayalakkhaṇena paññāpāṭavena yato guṇavīthiṁ guṇapadaviṁ kevalaṁ guṇasabhāvaṁ vigāhate abbhupagacchati,",
  "anya-e0812n1:8_5": "tena kāraṇena vuttavirodhānaṁ yathāvuttapadadosādivirodhānaṁ avirodho aviruddhatā yathā siyā yena pakārena bhaveyya,",
  "anya-e0812n1:8_6": "tathā tena pakārena dosaparihārāvabodho yathāvuttapadadosādisambandhino pariharaṇakkamassa avabodhakāraṇattā",
  "anya-e0812n1:8_7": "tannāmikaparicchedo idāni laddhāvasare nīyate vuccate.",
  "anya-e0812n1:8_8": "Yathāvuttadosā kavisāmatthiyena niddosattaṁ bhajanti,",
  "anya-e0812n1:8_9": "tassa sāmatthiyassa upadesaṁ dassāmāti adhippāyo.",
  "anya-e0812n1:9_0": "Padadosaparihāravaṇṇanā",
  "anya-e0812n1:10_0": "Tattha viruddhatthantarassa parihāro yathā –",
  "anya-e0812n1:11_0": "70.",
  "anya-e0812n1:12_0": "Vindantaṁ pākasālīnaṁ, sālīnaṁ dassanā sukhaṁ;",
  "anya-e0812n1:13_0": "Taṁ kathaṁ nāma megho’yaṁ, visado sukhaye janaṁ.",
  "anya-e0812n1:14_0": "70.‘‘Vindanta’’miccādi.",
  "anya-e0812n1:14_1": "Pākena pariṇatabhāvena sālīnaṁ yuttānaṁ,",
  "anya-e0812n1:14_2": "manuññānaṁ vā sālīnaṁ rattasāliādīnaṁ sālijātīnaṁ dassanā sukhaṁ cetasikaṁ somanassaṁ vindantaṁ taṁ janaṁ",
  "anya-e0812n1:14_3": "visado ayaṁ megho ambudo kathaṁ nāma sukhayeti.",
  "anya-e0812n1:14_4": "Ettha tādisassa janassa asukhappadānaṁ garaḷassa meghassānurūpanti viruddhatthantaratā parihaṭā.",
  "anya-e0812n1:15_0": "70.",
  "anya-e0812n1:15_1": "Tattha viruddhatthantarassa parihāro yathā evaṁ.",
  "anya-e0812n1:15_2": "‘‘Vindanti’’ccādi.",
  "anya-e0812n1:15_3": "Pākasālīnaṁ pariṇāmena yuttānaṁ,",
  "anya-e0812n1:15_4": "manuññānaṁ vā sālīnaṁ rattasāliādīnaṁ dassanā dassanahetu sukhaṁ cetasikasomanassaṁ vindantaṁ anubhontaṁ",
  "anya-e0812n1:15_5": "taṁ janaṁ taṁ kassakajanaṁ visado jaladāyako ayaṁ megho kathaṁ nāma sukhaye,",
  "anya-e0812n1:15_6": "na sukhayateva.",
  "anya-e0812n1:15_7": "Tādisassa janassa dukkhadānaṁ garaḷadāyakassa meghassāpi anurūpamiti viruddhaññattho apanīto hoti.",
  "anya-e0812n1:15_8": "Pākena sālinoti viggaho.",
  "anya-e0812n1:15_9": "Sukhaṁ karotīti sukhayeti nāmadhātu.",
  "anya-e0812n1:16_0": "Yathā vā –",
  "anya-e0812n1:17_0": "71.",
  "anya-e0812n1:18_0": "Vināyakopi nāgosi,",
  "anya-e0812n1:19_0": "Gotamopi mahāmati;",
  "anya-e0812n1:20_0": "Paṇītopi rasāpeto,",
  "anya-e0812n1:21_0": "Cittā me sāmi te gati.",
  "anya-e0812n1:22_0": "71.‘‘Vināyakopi’’ccādi.",
  "anya-e0812n1:22_1": "Vīnaṁ pakkhīnaṁ nāyako, garuḷo,",
  "anya-e0812n1:22_2": "satte vinetīti vināyako, vuddho,",
  "anya-e0812n1:22_3": "bhagavā ca.",
  "anya-e0812n1:22_4": "Tattha yadā vināyako garuḷo,",
  "anya-e0812n1:22_5": "tadā tu nāgo pannagosīti viruddhaṁ,",
  "anya-e0812n1:22_6": "pakkhantare tvaviruddhaṁ bhagavato āgussa rāgādino abhāvato.",
  "anya-e0812n1:22_7": "Imesaṁ gunnaṁ atisayena go gotamo hīnapasu,",
  "anya-e0812n1:22_8": "gotamavaṁsāvatiṇṇattā gotamo bhagavā ca.",
  "anya-e0812n1:22_9": "Hīnapasu ca tvaṁ mahāmati asīti viruddhaṁ accantahīnapasuno mahatiyā paññāya abhāvato.",
  "anya-e0812n1:22_10": "Pakkhantare tu na byāghāto.",
  "anya-e0812n1:22_11": "Paṇīto madhuro raso,",
  "anya-e0812n1:22_12": "uttamo ca sugato.",
  "anya-e0812n1:22_13": "Tattha madhurarasato apeto apagatosīti virujjhati,",
  "anya-e0812n1:22_14": "bhagavato tu rasehi siṅgārādīhi apetoti yujjati. Me mama.",
  "anya-e0812n1:22_15": "Sāmīti āmantanaṁ.",
  "anya-e0812n1:22_16": "Te tava gati pavatti cittā abbhutāti.",
  "anya-e0812n1:22_17": "Ettha viruddhatthantaraṁ virodhālaṅkāraṁ silāghanīyanti tena taṁ parihaṭaṁ.",
  "anya-e0812n1:23_0": "71.Yathā vā uttadosassa parihāro īdiso vā.",
  "anya-e0812n1:23_1": "‘‘Vināyako’’ccādi.",
  "anya-e0812n1:23_2": "He sāmi tvaṁ vināyakopi garuḷopi nāgosi pannago asi. No ce,",
  "anya-e0812n1:23_3": "vināyakopi satte vinento eva nāgosi nikkileso asi.",
  "anya-e0812n1:23_4": "Gotamopi pasutamopi mahāmati mahāpaññavāsi. No ce,",
  "anya-e0812n1:23_5": "gotamopi gottato gotamoyeva mahāmati mahāpaññavāsi.",
  "anya-e0812n1:23_6": "Paṇītopi madhuropi rasāpeto madhurarasato apagatosi. No ce,",
  "anya-e0812n1:23_7": "paṇītopi uttamo eva rasāpeto siṅgārādirasato apagatosi.",
  "anya-e0812n1:23_8": "Te tuyhaṁ gati pavatti me mayhaṁ cittā acchariyā.",
  "anya-e0812n1:23_9": "Ettha garuḷassa nāgattañca pasutamassa paññavantattañca paṇītassa nirasattañca viruddhaṁ,",
  "anya-e0812n1:23_10": "tathāpi aññapakkhassa aviruddhattā viruddhatthantaradoso pasatthena viruddhālaṅkārena nirākato.",
  "anya-e0812n1:23_11": "Vīnaṁ pakkhīnaṁ nāyako, garuḷo.",
  "anya-e0812n1:23_12": "Satte vinetīti vināyako, buddho.",
  "anya-e0812n1:23_13": "Natthi āgu ago (ka.) etassāti nāgo, buddho.",
  "anya-e0812n1:23_14": "Gunnamatisayena gotamo, pasu.",
  "anya-e0812n1:23_15": "Mahatī mati assāti mahāmati, buddho.",
  "anya-e0812n1:23_16": "Padhānattaṁ nīto paṇīto,",
  "anya-e0812n1:23_17": "madhuro raso.",
  "anya-e0812n1:23_18": "Rasato apetoti rasāpeto,",
  "anya-e0812n1:23_19": "buddhoti viggaho.",
  "anya-e0812n1:24_0": "Ajhatthassa yathā –",
  "anya-e0812n1:25_0": "72.",
  "anya-e0812n1:26_0": "Kathaṁ tādiguṇābhāve,",
  "anya-e0812n1:27_0": "Lokaṁ toseti dujjano;",
  "anya-e0812n1:28_0": "Obhāsitāsesadiso,",
  "anya-e0812n1:29_0": "Khajjoto nāma kiṁ bhave.",
  "anya-e0812n1:30_0": "72.‘‘Katha’’miccādi.",
  "anya-e0812n1:30_1": "Dujjano tādino guṇā lokaṁ tosenti,",
  "anya-e0812n1:30_2": "tādīnaṁ guṇānaṁ attani abhāve sati lokaṁ sattalokaṁ kathaṁ toseti,",
  "anya-e0812n1:30_3": "na tosetīti attho.",
  "anya-e0812n1:30_4": "Vuttamevatthantarena sādheti ‘‘khajjoto nāma obhāsitā dīpitā asesadisā yena tathāvidho kiṁ bhave,",
  "anya-e0812n1:30_5": "na bhaveyya tādino guṇassa abhāvato’’ti.",
  "anya-e0812n1:30_6": "Ettha khajjotassa adhikatthabhāvena sito obhāsitāsesadisattadoso ‘‘kathaṁ tādiguṇābhāve’’tiādivacobhaṅgiyā parihaṭo.",
  "anya-e0812n1:31_0": "72.Ajhatthassa yathāti ettha parihāro ajjhāhāro,",
  "anya-e0812n1:31_1": "evamuparipi.",
  "anya-e0812n1:31_2": "‘‘Kathi’’ccādi.",
  "anya-e0812n1:31_3": "Dujjano guṇahīnajano tādiguṇābhāve santosajananakāraṇānaṁ tādisānaṁ sīlādiguṇānaṁ attani avijjamānatte sati lokaṁ sattalokaṁ kathaṁ toseti,",
  "anya-e0812n1:31_4": "na tosetiyeva,",
  "anya-e0812n1:31_5": "tathā hi khajjoto nāma obhāsitāsesadiso kiṁ bhave,",
  "anya-e0812n1:31_6": "na bhavatyeva.",
  "anya-e0812n1:31_7": "Ettha khajjotassa sakaladisobhāsanasaṅkhātamadhikatthadoso ‘‘kathaṁ tādiguṇābhāve’’ccādivākyalīlāya nirākato.",
  "anya-e0812n1:31_8": "Tādī ca te guṇā ceti viggaho.",
  "anya-e0812n1:32_0": "73.",
  "anya-e0812n1:33_0": "Paheḷikāyamāruḷhā, na hi duṭṭhā kiliṭṭhatā;",
  "anya-e0812n1:34_0": "Piyā sukhā’liṅgitaṁ ka-māliṅgati nu no iti.",
  "anya-e0812n1:35_0": "73.‘‘Paheḷikāyaṁ’’iccādi.",
  "anya-e0812n1:35_1": "Kiliṭṭhatā kiliṭṭhapadadoso paheḷikāya visaye āruḷhā sahī na hi no duṭṭho siyā.",
  "anya-e0812n1:35_2": "Kīdisīti āha ‘‘piye’’ccādi.",
  "anya-e0812n1:35_3": "Itīti nidassane.",
  "anya-e0812n1:35_4": "Piyā vallabhāya āliṅgitaṁ kaṁ janaṁ sukhaṁ kāyikaṁ cetasikañca no āliṅgati na saṁyujjati nu.",
  "anya-e0812n1:35_5": "Nuiti parivitakke nipāto.",
  "anya-e0812n1:35_6": "Ettha piyāti kiliṭṭhaṁ paheḷikāya samāropena parihaṭaṁ.",
  "anya-e0812n1:36_0": "73.‘‘Paheḷike’’ccādi.",
  "anya-e0812n1:36_1": "Kiliṭṭhatā kiliṭṭhapadadosasaṅkhātā paheḷikāyaṁ visaye āruḷhā ce,",
  "anya-e0812n1:36_2": "na hi duṭṭhā duṭṭhā na hoti.",
  "anya-e0812n1:36_3": "Kimudāharaṇaṁ?",
  "anya-e0812n1:36_4": "Piyā sukhāliṅgitaṁ kamāliṅgati nu no iti,",
  "anya-e0812n1:36_5": "itisaddassa nidassanatthattā sesaudāharaṇānametamupalakkhaṇanti ñātabbaṁ. No ce,",
  "anya-e0812n1:36_6": "evaṁpakārānamudāharaṇānamapariggahetabbattā itisaddo pakāratthoti.",
  "anya-e0812n1:36_7": "Piyā vallabhāya āliṅgitaṁ upaguhitaṁ kaṁ nāma janaṁ sukhaṁ kāyikamānasikaṁ no āliṅgati nu,",
  "anya-e0812n1:36_8": "āliṅgatevāti.",
  "anya-e0812n1:36_9": "Ettha piyāti kiliṭṭhapadaṁ paheḷikāyamāropanena nirākataṁ hoti.",
  "anya-e0812n1:37_0": "74.",
  "anya-e0812n1:38_0": "Yamake no payojeyya, kiliṭṭhapada’micchite;",
  "anya-e0812n1:39_0": "Tato yamaka’maññaṁ tu, sabbametaṁmayaṁ viya.",
  "anya-e0812n1:40_0": "74.‘‘Yamake’’ccādi.",
  "anya-e0812n1:40_1": "Tato aññanti icchitayamakato aññaṁ.",
  "anya-e0812n1:40_2": "Tuiti visesajotako.",
  "anya-e0812n1:40_3": "Etaṁmayaṁ viyāti etena kiliṭṭhapadena nibbattaṁ viya.",
  "anya-e0812n1:41_0": "74.‘‘Yamake’’ccādi.",
  "anya-e0812n1:41_1": "Kiliṭṭhapadaṁ icchite yamake iṭṭhayamake no payojeyya nappayujjeyya,",
  "anya-e0812n1:41_2": "tato iṭṭhayamakato aññaṁ sabbaṁ yamakaṁ pana etaṁmayaṁ viya iminā kiliṭṭhapadadosena kataṁ viya hoti.",
  "anya-e0812n1:41_3": "Ettha iṭṭhayamakaṁ vuttanayena ñātabbaṁ,",
  "anya-e0812n1:41_4": "etena nibbattaṁ etaṁmayanti viggaho.",
  "anya-e0812n1:42_0": "Desavirodhino yathā –",
  "anya-e0812n1:43_0": "75.",
  "anya-e0812n1:44_0": "Bodhisattappabhāvena, thalepi jalajānya’huṁ;",
  "anya-e0812n1:45_0": "Nudantāni’va sucirā-vāsaklesaṁ tahiṁ jale.",
  "anya-e0812n1:46_0": "75.‘‘Bodhisatte’’ccādi.",
  "anya-e0812n1:46_1": "Bodhisattassa māyādeviyā sutassa vakkhamānassa visesassa taduppannadine sambhavā pabhāvena puññappabhāvato",
  "anya-e0812n1:46_2": "jalajāni ambujāni thalepi ahuṁ ahesuṁ acintanīyattā puññappabhāvassa.",
  "anya-e0812n1:46_3": "Kiṁ pana vāpyādīsu kiṁ karontāva tahiṁ tasmiñca jale suciraṁ sabbadāva āvasanamāvāso tena jāto kleso taṁ nudantāniva dūrato jahantāniveti.",
  "anya-e0812n1:46_4": "Acintanīyattā puññappabhāvassa īdisampi acchariyamahosīti na desavirodho.",
  "anya-e0812n1:47_0": "75.Bodhisattappabhāvena bodhisattassa acinteyyānubhāvena jalajāni jalajasadisattā tannāmakāni padumakeravādīni",
  "anya-e0812n1:47_1": "tahiṁ jale visayattena pasiddhe tasmiṁ udake sucirāvāsaklesaṁ aticiraṁ nivāsato jātaāyāsaṁ nudantāni",
  "anya-e0812n1:47_2": "iva cajantāni iva thalepi ahuṁ ahesuṁ,",
  "anya-e0812n1:47_3": "vāpiādīsu kā kathā.",
  "anya-e0812n1:47_4": "Ettha jalajānaṁ thaluppattikathanasaṅkhātaṁ desavirodhaṁ acinteyyapuññappabhāvena īdisānaṁ acchariyānaṁ",
  "anya-e0812n1:47_5": "pātubhāvato ‘‘bodhisattappabhāvenā’’ti iminā nirākaroti.",
  "anya-e0812n1:47_6": "Bodhiyaṁ catumaggapaññāyaṁ sattoti ca,",
  "anya-e0812n1:47_7": "tassa pabhāvoti ca,",
  "anya-e0812n1:47_8": "suciraṁ āvāsoti ca,",
  "anya-e0812n1:47_9": "tena bhūto klesoti ca vākyaṁ.",
  "anya-e0812n1:48_0": "Kālavirodhino yathā –",
  "anya-e0812n1:49_0": "76.",
  "anya-e0812n1:50_0": "Mahānubhāvapisuno, munino mandamāruto;",
  "anya-e0812n1:51_0": "Sabbotukamayaṁ vāyi, dhunanto kusumaṁ samaṁ.",
  "anya-e0812n1:52_0": "76.‘‘Mahā’’iccādi.",
  "anya-e0812n1:52_1": "Mando mudubhūto māruto ayaṁ sabbotukaṁ sabbesu utūsu pupphanakaṁ kusumaṁ pupphaṁ samaṁ ekato katvā dhunanto",
  "anya-e0812n1:52_2": "vikiranto munino munisadisattā bhavissantamunibhāvena ca bodhisattassa,",
  "anya-e0812n1:52_3": "muninoyeva vā sammāsambodhisamadhigamasamaye mahānubhāvassa pisuno sūcako vāyi pavāyatīti.",
  "anya-e0812n1:52_4": "Ettha yadyapekadā sabbotukāsambhavo nānāutūsu nānākusumassa sambhavā,",
  "anya-e0812n1:52_5": "tathāpi bhagavato mahānubhāvapisunamīdisamekapadikaṁ sambhavatīti kālavirodho iminā parihaṭo.",
  "anya-e0812n1:53_0": "76.‘‘Mahānubhāve’’ccādi.",
  "anya-e0812n1:53_1": "Ayaṁ mandamāruto acaṇḍasamīraṇo sabbotukaṁ vasantādīsu sabbautūsu vikasantaṁ kusumaṁ pupphajātaṁ samaṁ",
  "anya-e0812n1:53_2": "ekato katvā dhunanto kampento munino ekantabhāvittā munisaṅkhātassa bodhisattassa,",
  "anya-e0812n1:53_3": "sammāsambodhisamadhigamasamaye bhūtattā munino sabbaññuno vā mahānubhāvapisuno mahantaṁ puññappabhāvaṁ pakāsento vāyi sampavāyīti.",
  "anya-e0812n1:53_4": "Ettha nānākāle sambhavantānampi kusumānaṁ ekakāle sambhavassa kālavirodhattepi bhagavato puññānubhāvo",
  "anya-e0812n1:53_5": "tādisamacchariyamekakkhaṇe janetuṁ samatthoti kālavirodhaṁ ‘‘mahānubhāvapisuno’’ti iminā nirākaroti.",
  "anya-e0812n1:53_6": "Mahānubhāvassa,",
  "anya-e0812n1:53_7": "mahānubhāvaṁ vā pisunoti vākyaṁ.",
  "anya-e0812n1:54_0": "Kalāvirodhino yathā –",
  "anya-e0812n1:55_0": "77.",
  "anya-e0812n1:56_0": "Nimuggamanaso buddha-guṇe pañcasikhassapi;",
  "anya-e0812n1:57_0": "Tantissaravirodho so, na sampīṇeti kaṁ janaṁ.",
  "anya-e0812n1:58_0": "77.‘‘Nimuggi’’ccādi.",
  "anya-e0812n1:58_1": "Buddhassa guṇe sīlādike aparimāṇe nimuggaṁ ogāḷhaṁ manaṁ cittaṁ yassa tassa pañcasikhassa gandhabbadevaputtassapi",
  "anya-e0812n1:58_2": "vīṇāya tantiyā saro kiriyākālamānalakkhaṇavilambitadutamajjhabhedabhinno chajjādiko tassa virodho kalāsatthapariniddiṭṭhakamavesamaṁ",
  "anya-e0812n1:58_3": "kaṁ janaṁ na sampīṇeti,",
  "anya-e0812n1:58_4": "pīṇetiyeva.",
  "anya-e0812n1:58_5": "Sammāsambuddhassa lokiyaguṇānubandhabuddhīnaṁ vikkhepappavattipi tathāvidhaṁ pīṇetīti.",
  "anya-e0812n1:58_6": "‘‘Buddhaguṇe nimuggamanaso’’ti iminā kalāvirodho parihaṭo.",
  "anya-e0812n1:59_0": "77.‘‘Nimuggi’’ccādi.",
  "anya-e0812n1:59_1": "Buddhaguṇe sabbaññuno vimhayajanakasīlādiguṇasambhāre nimuggamanaso otiṇṇacittassa pañcasikhassapi gandhabbadevaputtassāpi",
  "anya-e0812n1:59_2": "so tantissaravirodho vīṇāya tantiyā ghaṭṭanakiriyā,",
  "anya-e0812n1:59_3": "addhamattikādikālo,",
  "anya-e0812n1:59_4": "hatthādīnaṁ sannivesalakkhaṇo mānoti imehi tīhi lakkhaṇehi yuttassa mandasīghamajjhimappamāṇehi bhinnassa",
  "anya-e0812n1:59_5": "chajjādisattasarassa kalāsatthāgatakkamassa vināsasaṅkhāto virodho kaṁ janaṁ na sampīṇeti,",
  "anya-e0812n1:59_6": "sampīṇeti eva.",
  "anya-e0812n1:59_7": "Ettha akantiyā kāraṇabhūto kalāsatthāgatakkamabhaṅgo lokuttarabuddhaguṇānugatabuddhiyā jātoti so bhaṅgo",
  "anya-e0812n1:59_8": "‘‘nimuggamanaso buddhaguṇe’’ti vuttattā pītiyā kāraṇameveti na virodho.",
  "anya-e0812n1:59_9": "Nimuggo mano assāti ca,",
  "anya-e0812n1:59_10": "tantiyā saroti ca,",
  "anya-e0812n1:59_11": "tesaṁ virodhoti ca vākyaṁ.",
  "anya-e0812n1:60_0": "Lokavirodhino yathā –",
  "anya-e0812n1:61_0": "78.",
  "anya-e0812n1:62_0": "Gaṇaye cakkavāḷaṁ so, candanāyapi sītalaṁ;",
  "anya-e0812n1:63_0": "Sambodhisattahadayo, padittaṅgārapūritaṁ.",
  "anya-e0812n1:64_0": "78.‘‘Gaṇaye’’ccādi.",
  "anya-e0812n1:64_1": "Candanāya api sītalaṁ gaṇaye cintesi. Kintaṁ?",
  "anya-e0812n1:64_2": "Padittaṅgārapūritaṁ cakkavāḷaṁ. Ko so?",
  "anya-e0812n1:64_3": "Sambodhiyaṁ sabbaññutaññāṇe sattaṁ paribaddhaṁ hadayaṁ cittaṁ yassa so.",
  "anya-e0812n1:64_4": "Sabbaññutaññāṇānubandhabuddhino hi tādiso manobandhoti na lokavirodho.",
  "anya-e0812n1:65_0": "78.‘‘Gaṇaye’’ccādi.",
  "anya-e0812n1:65_1": "Sambodhisattahadayo sabbaññutaññāṇe āsattacitto so bodhisatto padittaṅgārapūritaṁ ādittaṅgārehi paripuṇṇaṁ",
  "anya-e0812n1:65_2": "cakkavāḷaṁ cakkavāḷagabbhaṁ candanāyapi candanato api sītalaṁ atisītalaṁ katvā gaṇaye cinteyyāti.",
  "anya-e0812n1:65_3": "Iṭṭhatthaluddhassa cittappavattiyā īdisattā aggino candanatopi adhikasītattakappanā ‘‘candanaṁ sītalaṁ,",
  "anya-e0812n1:65_4": "aggi uṇho’’ti pavattalokasīmāya viruddhā na hoti.",
  "anya-e0812n1:65_5": "Sambodhiyaṁ sattahadayaṁ yasseti ca,",
  "anya-e0812n1:65_6": "padittāni aṅgārānīti ca,",
  "anya-e0812n1:65_7": "tehi pūritanti ca viggaho.",
  "anya-e0812n1:66_0": "Ñāyavirodhino yathā –",
  "anya-e0812n1:67_0": "79.",
  "anya-e0812n1:68_0": "Pariccattabhavopi tva-mupanītabhavo asi;",
  "anya-e0812n1:69_0": "Acintyaguṇasārāya, namo te munipuṅgava.",
  "anya-e0812n1:70_0": "79.‘‘Pariccatte’’ccādi.",
  "anya-e0812n1:70_1": "Munipuṅgava munīnaṁ uttama pariccatto visaṭṭho bhavo sugatiduggatisaṅkhāto yenāti pariccattabhavopi tvaṁ",
  "anya-e0812n1:70_2": "upanīto ānīto pavattito bhavo vuḍḍhi yenāti upanītabhavo asi.",
  "anya-e0812n1:70_3": "Tasmā kāraṇā acintyaguṇasārāya te namo atthūti seso.",
  "anya-e0812n1:70_4": "Īdisaṁ na ñāyaviruddhamevaṁvidhattā munipuṅgavassa.",
  "anya-e0812n1:71_0": "79.‘‘Pariccatte’’ccādi.",
  "anya-e0812n1:71_1": "Munipuṅgava muniseṭṭha tvaṁ pariccattabhavopi apanītasugatiduggatibhavopi upanītabhavo lokassānītaabhivuddhiko asi bhavasi,",
  "anya-e0812n1:71_2": "acintyaguṇasārāya tato eva cintāvisayātikkantasāraguṇassa te tuyhaṁ namo atthūti sabbākārato bhavassa",
  "anya-e0812n1:71_3": "pariccattattā attani avijjamānaṁ sugatibhavaṁ lokassa detīti etaṁ ñāyāgataṁ na hotīti paṭibhāti,",
  "anya-e0812n1:71_4": "tathāpi ca sabbaññūnaṁ pavatti īdisāyevāti ñāyavirodho nirākato.",
  "anya-e0812n1:71_5": "Acintyā guṇasārā yasminti viggaho.",
  "anya-e0812n1:72_0": "Āgamavirodhino yathā –",
  "anya-e0812n1:73_0": "80.",
  "anya-e0812n1:74_0": "Nevālapati kenāpi, vacīviññattito yati;",
  "anya-e0812n1:75_0": "Sampajānamusāvādā, phuseyyāpattidukkaṭaṁ.",
  "anya-e0812n1:76_0": "80.‘‘Neve’’tiādi.",
  "anya-e0812n1:76_1": "Yatīti bhikkhu kenāpi saha nevālapati na vadatyeva,",
  "anya-e0812n1:76_2": "tathāpi vacīviññattito copanavācāsaṅkhātena vacīviññattihetunā pavattito sampajānantassa musāvādato kāraṇā",
  "anya-e0812n1:76_3": "āpattidukkaṭaṁ ‘‘sampajānamusāvādassa hotī’’ti vuttadukkaṭāpatti phuseyya āpajjatīti.",
  "anya-e0812n1:76_4": "Ettha anālapato vacīviññattiyā kathaṁ musāvādoti abhidhammāpannavirodho natthi,",
  "anya-e0812n1:76_5": "aparavacanatthe tvīdiso virujjhatīti.",
  "anya-e0812n1:77_0": "80.‘‘Nevi’’ccādi.",
  "anya-e0812n1:77_1": "Yati samaṇo kenāpi kenaci saddhiṁ nevālapati no bhāsati,",
  "anya-e0812n1:77_2": "tathāpi vacīviññattito copanavācāsaṅkhātaviññattikāraṇā pavattanato sampajānamusāvādā sampajānantassa",
  "anya-e0812n1:77_3": "musābhaṇanato āpattidukkaṭaṁ dukkaṭāpattiṁ phuseyya āpajjeyyāti.",
  "anya-e0812n1:77_4": "Ettha anālapantassa vacīviññattito musāvādo kathaṁ sambhavatīti abhidhammāpannavirodho,",
  "anya-e0812n1:77_5": "‘‘santiṁ āpattiṁ nāvikareyya,",
  "anya-e0812n1:77_6": "sampajānamusāvāda’ssa hotī’’ti nidānuddese niddiṭṭhavacīdvāre akiriyasamuṭṭhānā dukkaṭāpatti hotīti āgamavirodho nirākato.",
  "anya-e0812n1:77_7": "Musābhaṇanaṁ vinā āpatti kathaṁ bhavatīti?",
  "anya-e0812n1:77_8": "Yathā kāle avassamānameghato sañjātadubbhikkhaṁ ‘‘meghakataṁ dubbhikkha’’nti vattabbaṁ hoti,",
  "anya-e0812n1:77_9": "evaṁ kathetabbakāle akathanato sañjātā vacīdvāre akiriyasamuṭṭhānā dukkaṭāpattipi tato sañjātāti vattabbā hoti.",
  "anya-e0812n1:77_10": "Sampajānantassa musāvādoti ca,",
  "anya-e0812n1:77_11": "āpattiyeva dukkaṭanti ca vākyaṁ.",
  "anya-e0812n1:78_0": "Neyyassa yathā –",
  "anya-e0812n1:79_0": "81.",
  "anya-e0812n1:80_0": "Marīcicandanālepa-lābhā sītamarīcino sitamarīcino (sī.);",
  "anya-e0812n1:81_0": "Imā sabbāpi dhavalā, disā rocanti nibbharaṁ.",
  "anya-e0812n1:82_0": "81.‘‘Marīcī’’tyādi.",
  "anya-e0812n1:82_1": "Sītamarīcino candassa marīciyo dīdhitiyo eva candanaṁ,",
  "anya-e0812n1:82_2": "tassa ālepo upadeho,",
  "anya-e0812n1:82_3": "tassa lābhena imā sabbāpi disā nibbharamatisayaṁ dhavalā setā rocantīti natthettha neyyatā marīciyā saddopāttatthāya tu.",
  "anya-e0812n1:83_0": "81.‘‘Marīci’’ccādi.",
  "anya-e0812n1:83_1": "Sītamarīcino candassa marīcicandanālepalābhā marīcisaṅkhātacandanālepassa paṭilābhato imā sabbāpi disā",
  "anya-e0812n1:83_2": "nibbharamatisayaṁ dhavalā setā rocanti dibbantīti.",
  "anya-e0812n1:83_3": "Disānaṁ dhavalakāraṇassa ‘‘marīcicandanālepalābhā sītamarīcino’’ti vuttattā neyyadoso na patiṭṭhāti,",
  "anya-e0812n1:83_4": "candanamiva candanaṁ,",
  "anya-e0812n1:83_5": "marīciyoyeva candanamiti ca,",
  "anya-e0812n1:83_6": "tassa ālepoti ca,",
  "anya-e0812n1:83_7": "tassa lābhoti ca viggaho.",
  "anya-e0812n1:84_0": "Yathā vā –",
  "anya-e0812n1:85_0": "81.",
  "anya-e0812n1:86_0": "Manonurañjano māra-ṅganāsiṅgāravibbhamo;",
  "anya-e0812n1:87_0": "Jinenā’samanuññāto, mārassa hadayānalo.",
  "anya-e0812n1:88_0": "82.‘‘Mano’’ccādi.",
  "anya-e0812n1:88_1": "Manaṁ passantānamanussarantānañca cittaṁ anurañjetīti manonurañjano,",
  "anya-e0812n1:88_2": "māraṅganānaṁ siṅgārakato vibbhamo vilāso jinena asamanuññāto abbhupagato mārassa vasavattino hadayānalo hadayaggi jāto.",
  "anya-e0812n1:88_3": "Soko cettha analatthe niruppito tassa tādisatthānativattanato,",
  "anya-e0812n1:88_4": "kāraṇantupacārenāti.",
  "anya-e0812n1:88_5": "Ettha yajjapi māraṅganāparājayo na saddopāttattho,",
  "anya-e0812n1:88_6": "tathāpi ‘‘siṅgāravibbhamo mārassa hadayaggī’’ti vutte sāmatthiyā māraṅganāparājayo gamyate,",
  "anya-e0812n1:88_7": "tathāvidhassa mārasokassa māraṅganāparājayābyabhicārato.",
  "anya-e0812n1:88_8": "Nevedisassa neyyatā,",
  "anya-e0812n1:88_9": "vaṅkavuttīdisī guṇoyeva bandhassa.",
  "anya-e0812n1:89_0": "82.",
  "anya-e0812n1:89_1": "Vattabbassa ñāyopāttattā neyyadosaparihāratthamudāharati ‘‘mano’’ccādi.",
  "anya-e0812n1:89_2": "Manonurañjano dassanasavanānussaraṇaṁ karontānaṁ janānaṁ cittamattani anurañjanto māraṅganāsiṅgāravibbhamo",
  "anya-e0812n1:89_3": "māravadhūnaṁ ratikīḷāhetubhūtakāmapatthanāsaṅkhātasiṅgārena katalīlā jinena jitapañcamārena satthunā",
  "anya-e0812n1:89_4": "asamanuññāto anabbhupagato asampaṭicchito mārassa vasavattino hadayānalo hadayaggi ahosīti.",
  "anya-e0812n1:89_5": "Analattena kappitakāriyabhūto soko māraṅganāsiṅgāravibbhamasaṅkhātakāraṇena saddhiṁ abhedakappanāya analattakappanāya (ka.) ‘‘guḷo semhaṁ,",
  "anya-e0812n1:89_6": "tipusaṁ jaro’’tiādīsu viya tulyādhikaraṇabhāvena vutto hoti.",
  "anya-e0812n1:89_7": "Ettha kiñcāpi māraṅganānaṁ parājayavācako saddo natthi,",
  "anya-e0812n1:89_8": "tathāpi ‘‘siṅgāravibbhamo mārassa hadayānalo’’ti vutte māraṅganāparājayaṁ vinā tādisasokuppattikāraṇassa",
  "anya-e0812n1:89_9": "anadhigatattā aññathānupapattilakkhaṇasāmatthiyena tāsaṁ parājayo pakāsito hotīti īdisavaṅkavuttiyā bandhaguṇattā",
  "anya-e0812n1:89_10": "neyyadoso nirākato hotīti.",
  "anya-e0812n1:89_11": "Mano anurañjetīti ca,",
  "anya-e0812n1:89_12": "māraṅganānaṁ siṅgāroti ca,",
  "anya-e0812n1:89_13": "tena kato vibbhamoti ca vākyaṁ.",
  "anya-e0812n1:90_0": "Visesanāpekkhassa yathā –",
  "anya-e0812n1:91_0": "83.",
  "anya-e0812n1:92_0": "Apayātāparādhampi, ayaṁ verī janaṁ jano;",
  "anya-e0812n1:93_0": "Kodhapāṭalabhūtena, bhiyyo passati cakkhunā.",
  "anya-e0812n1:94_0": "83.‘‘Apayāte’’ccādi.",
  "anya-e0812n1:94_1": "Ayaṁ verī jano apayātāparādhampi jananti sambandho.",
  "anya-e0812n1:94_2": "Apayāto apagato aparādho yassa taṁ,",
  "anya-e0812n1:94_3": "kodhena pāṭalabhūtena setarattena.",
  "anya-e0812n1:94_4": "Iminā visesanāpekkhadoso parihaṭo.",
  "anya-e0812n1:95_0": "83.‘‘Apayāti’’ccādi.",
  "anya-e0812n1:95_1": "Ayaṁ verī jano apayātāparādhampi apagatāparādhampi janaṁ kodhapāṭalabhūtena kodhena bhūtasetalohitavaṇṇayuttena cakkhunā bhiyyo yebhuyyena passatīti.",
  "anya-e0812n1:95_2": "‘‘Passatī’’ti vacanassa vijjamānattepi ‘‘cakkhunā’’ti visesyavacanaṁ ‘‘kodhapāṭalabhūtenā’’ti visesanassa",
  "anya-e0812n1:95_3": "labbhamānattā sātthakaṁ hotīti visesanāpekkhadoso nirākatoti.",
  "anya-e0812n1:95_4": "Apayāto apagato aparādho asmāti ca,",
  "anya-e0812n1:95_5": "kodhena pāṭalabhūtanti ca viggaho.",
  "anya-e0812n1:96_0": "Hīnatthassa yathā –",
  "anya-e0812n1:97_0": "84.",
  "anya-e0812n1:98_0": "Appakānampi pāpānaṁ,",
  "anya-e0812n1:99_0": "Pabhāvaṁ nāsaye budho;",
  "anya-e0812n1:100_0": "Api nippabhatānīta-",
  "anya-e0812n1:101_0": "Khajjoto hoti bhāṇumā.",
  "anya-e0812n1:102_0": "84.‘‘Appakāna’’miccādi.",
  "anya-e0812n1:102_1": "Budho paṇḍitaposo appakānaṁ pāpānampi kimutamadhikānaṁ pabhāvaṁ ānubhāvaṁ nāsaye appavattiṁ pāpeyya.",
  "anya-e0812n1:102_2": "Taṁ atthantaranyāsena sādheti.",
  "anya-e0812n1:102_3": "Bhāṇumā sūriyo nippabhataṁ ānīto khajjoto yena tathāvidho api hoti.",
  "anya-e0812n1:102_4": "‘‘Mandappabho aya’’nti jotiriṅgaṇampi nopekkhati cakkavāḷakuharānucaritamahānubhāvopīti.",
  "anya-e0812n1:102_5": "Ettha apītyādinā vacobhaṅgiyā hīnatthadoso parihaṭo.",
  "anya-e0812n1:103_0": "84.‘‘Appakāni’’ccādi.",
  "anya-e0812n1:103_1": "Budho paññavā appakānampi atimandānampi pāpānaṁ akusalānaṁ pabhāvaṁ vipākadānasāmatthiyasaṅkhātānubhāvaṁ nāsaye ahosikammatāpādanena nāseyya,",
  "anya-e0812n1:103_2": "bahūnaṁ pāpānaṁ vattabbameva natthi.",
  "anya-e0812n1:103_3": "Tamatthamatthantaranyāsālaṅkārena samattheti apiccādi.",
  "anya-e0812n1:103_4": "Bhāṇumā sūriyo nippabhatānītakhajjoto api nippabhatamāpāditajotiriṅgaṇehi samannāgatopi hotīti.",
  "anya-e0812n1:103_5": "Hīnapabhāvo hoti khajjopanake pahāya attano ālokaṁ karonto na hotīti adhippāyo.",
  "anya-e0812n1:103_6": "Ettha api nippabhaticcādivacanavilāsavasena hīnapakkhaṁ gahetvāpi sūriyaudārattasseva positattā ‘‘nippabhatānītakhajjoto’’ti",
  "anya-e0812n1:103_7": "visesanapadaṁ hīnatthadosaṁ na nissayati.",
  "anya-e0812n1:103_8": "Natthi pabhā yesanti ca,",
  "anya-e0812n1:103_9": "tesaṁ bhāvoti ca,",
  "anya-e0812n1:103_10": "taṁ ānītā khajjotā yeneti ca viggaho.",
  "anya-e0812n1:104_0": "Anatthassa yathā –",
  "anya-e0812n1:105_0": "85.",
  "anya-e0812n1:106_0": "Na pādapūraṇatthāya, padaṁ yojeyya katthaci;",
  "anya-e0812n1:107_0": "Yathā vande munindassa, pādapaṅkeruhaṁ varaṁ.",
  "anya-e0812n1:108_0": "85.‘‘Na pāde’’ccādi. Ettha vandeiccādo heṭṭhā viya pādapūraṇassa kassaci abhāvena anatthābhāvo.",
  "anya-e0812n1:109_0": "85.‘‘Na pādi’’ccādi.",
  "anya-e0812n1:109_1": "Pādapūraṇatthāya gāthāpādānaṁ pūraṇasaṅkhātapayojanatthāya padaṁ nāmādikaṁ katthaci na yojeyya viññūti,",
  "anya-e0812n1:109_2": "yathā niratthakapadāyojane udāharaṇamevaṁ ‘‘munindassa varaṁ pādapaṅkeruhaṁ vande’’ti.",
  "anya-e0812n1:109_3": "Heṭṭhā duṭṭhodāharaṇe viya pādapūraṇatthaṁ kassaci padassa ayojitattā sātthakapadehi niratthakadoso nirākatoti.",
  "anya-e0812n1:109_4": "Mudunimmalasobhādisādhāraṇaguṇayogato paṅkeruhasadisaṁ upacārato paṅkeruhaṁ nāma.",
  "anya-e0812n1:109_5": "Pādameva paṅkeruhanti viggaho.",
  "anya-e0812n1:109_6": "visesanavisesyapadadosaparihāro.",
  "anya-e0812n1:110_0": "86.",
  "anya-e0812n1:111_0": "Bhayakodhapasaṁsādi-",
  "anya-e0812n1:112_0": "Viseso tādiso yadi;",
  "anya-e0812n1:113_0": "Vattuṁ kāmīyate doso,",
  "anya-e0812n1:114_0": "Na tatthe’katthatākato.",
  "anya-e0812n1:115_0": "86.‘‘Bhaye’’ccādi.",
  "anya-e0812n1:115_1": "Bhayañca cittutrāso kodho ca doso pasaṁsā ca thuti,",
  "anya-e0812n1:115_2": "tā ādi yassa turitādino so tādiso viseso yadi vattuṁ kāmīyate icchīyate,",
  "anya-e0812n1:115_3": "tattha tasmiṁ bhayādivisese visaye ekatthatāya ekatthabhāvena kato doso natthi.",
  "anya-e0812n1:116_0": "86.",
  "anya-e0812n1:116_1": "Idāni vākyadosaparihāratthamārabhati ‘‘bhayakodhe’’ccādi.",
  "anya-e0812n1:116_2": "Bhayakodhapasaṁsādi cittutrāsapaṭighathutiādīhi samannāgato tādiso viseso vattuṁ yadi kāmīyate ce viññūhi icchīyate,",
  "anya-e0812n1:116_3": "tattha bhayakodhādike visese ekatthatākato ekatthabhāvena kato doso vākyadoso na bhavati.",
  "anya-e0812n1:116_4": "Bhayādivisese vattumicchite pubbuccāritapadassa punuccāraṇe ekatthadoso na hotīti adhippāyo.",
  "anya-e0812n1:116_5": "Bhayañca kodho ca pasaṁsā cāti ca,",
  "anya-e0812n1:116_6": "tā ādi yassa turitakotūhalaaccharāhāsasokapasādasaṅkhātassa atthavisesasseti ca viggaho.",
  "anya-e0812n1:116_7": "Tagguṇasaṁviññāṇaaññapadatthasamāsattā bhayādīsu kathitamapi gahetvā punappunaṁ kathanamavirodhaṁ.",
  "anya-e0812n1:116_8": "Eko attho yesaṁ padādīnaṁ te ekatthā,",
  "anya-e0812n1:116_9": "tesaṁ bhāvo ekatthatā,",
  "anya-e0812n1:116_10": "tāya katoti viggaho.",
  "anya-e0812n1:117_0": "Yathā –",
  "anya-e0812n1:118_0": "87.",
  "anya-e0812n1:119_0": "Sappo sappo ayaṁ handa, nivattatu bhavaṁ tato;",
  "anya-e0812n1:120_0": "Yadi jīvitukāmo’si, kathaṁ tamupasappasi.",
  "anya-e0812n1:121_0": "87.‘‘Yathe’’tyudāharati ‘‘sappo’’iccādi.",
  "anya-e0812n1:121_1": "‘‘Ayaṁ sappo sappo’’ti bhayenāmeḍitaṁ handāti khede tato tamhā ṭhānā,",
  "anya-e0812n1:121_2": "sappato vā bhavaṁ bhavanto nivattatu gatamaggābhimukho āvattatu.",
  "anya-e0812n1:121_3": "Taṁ ṭhānaṁ,",
  "anya-e0812n1:121_4": "sappaṁ vā.",
  "anya-e0812n1:121_5": "Natthettha ekatthatādoso bhayenāmeḍitappayogato.",
  "anya-e0812n1:122_0": "87.‘‘Sappo’’ccādi.",
  "anya-e0812n1:122_1": "Handa naṭṭho vata,",
  "anya-e0812n1:122_2": "ayaṁ sappo sappo bhavaṁ tato ṭhānato,",
  "anya-e0812n1:122_3": "sappato vā nivattatu āvattatu yadi jīvitukāmo asi,",
  "anya-e0812n1:122_4": "taṁ ṭhānaṁ,",
  "anya-e0812n1:122_5": "sappaṁ vā kathamupasappasi kathamupagacchasīti.",
  "anya-e0812n1:122_6": "Bhaye āmeḍitavacanattā ekatthatādoso natthi,",
  "anya-e0812n1:122_7": "jīvitukāmosīti ettha bindulopo.",
  "anya-e0812n1:123_0": "Padadosaparihāravaṇṇanā niṭṭhitā.",
  "anya-e0812n1:124_0": "Vākyadosaparihāravaṇṇanā",
  "anya-e0812n1:125_0": "Bhaggarītino yathā –",
  "anya-e0812n1:126_0": "88.",
  "anya-e0812n1:127_0": "Yo koci rūpātisayo,",
  "anya-e0812n1:128_0": "Kanti kāpi manoharā;",
  "anya-e0812n1:129_0": "Vilāsātisayo kopi,",
  "anya-e0812n1:130_0": "Aho buddhamahodayo.",
  "anya-e0812n1:131_0": "88.‘‘Yo’’iccādi.",
  "anya-e0812n1:131_1": "Rūpassa anubyañjanehi anubyañjitabāttiṁsavarapurisalakkhaṇopasobhitassa byāmappabhāketumālāvirājitassa",
  "anya-e0812n1:131_2": "atisayo ādhikkaṁ vācāgocarabhāvātikkamena avacanīyattā yo kociyeva.",
  "anya-e0812n1:131_3": "Mano anekalokassa cittaṁ haratīti manoharā cittamavaharantī kanti sobhā kāpi avacanapathā kāpiyeva.",
  "anya-e0812n1:131_4": "Vilāsassa gatyādino atisayo vacanapathātikkanto kopiyeva,",
  "anya-e0812n1:131_5": "tasmā buddhassa mahanto udayo abhivuḍḍhi aho abbhutoti.",
  "anya-e0812n1:131_6": "Ettha kiṁsaddenāraddhā rīti na katthaci bhaggā.",
  "anya-e0812n1:132_0": "88.‘‘Yo koci’’ccādi.",
  "anya-e0812n1:132_1": "Rūpātisayo suppahiṭṭhitapādatādidvattiṁsapurisalakkhaṇehi sobhitassa cittaṅgulitādiasītianubyañjanehi",
  "anya-e0812n1:132_2": "alaṅkatassa byāmappabhāketumālāhi ujjalassa rūpakāyassa ādhikyaṁ yo kociyeva manogocarabhāvaṁ vinā vacanavisayātikkantattā",
  "anya-e0812n1:132_3": "yo kociyeva.",
  "anya-e0812n1:132_4": "Manoharā lokassa cittaṁ harantī kanti sobhā kāpiyeva vacīvisayātikkantattā kāpiyeva.",
  "anya-e0812n1:132_5": "Vilāsātisayo visayabhūtapiyabhāvasaṅkhātassa gamanādivilāsassa ādhikyampi kopiyeva vuttakāraṇenevakopiyeva.",
  "anya-e0812n1:132_6": "Tato buddhamahodayo buddhassa mahābhivuddhisaṅkhāto udayo aho acchariyoti.",
  "anya-e0812n1:132_7": "Ettha sabbanāmikena kiṁ saddena vattumāraddhakkamo na katthaci bhinnoti bhaggarītidoso natthīti.",
  "anya-e0812n1:133_0": "89.",
  "anya-e0812n1:134_0": "Abyāmohakaraṁ bandhaṁ, abyākiṇṇaṁ manoharaṁ;",
  "anya-e0812n1:135_0": "Adūrapadavinyāsaṁ, pasaṁsanti kavissarā.",
  "anya-e0812n1:136_0": "89.‘‘Abyāmoha’’iccādi.",
  "anya-e0812n1:136_1": "Natthi dūramesanti adūrāni,",
  "anya-e0812n1:136_2": "tāniyeva padāni,",
  "anya-e0812n1:136_3": "tesaṁ vinyāso yāthāvato ṭhapanaṁ yassa taṁ.",
  "anya-e0812n1:136_4": "Tatoyeva abyākiṇṇo asammisso ca.",
  "anya-e0812n1:136_5": "So abyākiṇṇatāya eva manoharo cāti abyākiṇṇaṁ manoharaṁ.",
  "anya-e0812n1:136_6": "Teneva ‘‘ayamettha attho ayaṁ vā’’ti evaṁ byāmohaṁ na karotīti abyāmohakaro, taṁ.",
  "anya-e0812n1:136_7": "Pasādālaṅkārālaṅkitaṁ bandhaṁ.",
  "anya-e0812n1:136_8": "Kavīnaṁ issarā padhānā.",
  "anya-e0812n1:136_9": "Ye kaniṭṭhaṅguligaṇanāniṭṭhā,",
  "anya-e0812n1:136_10": "te pasaṁsanti thuvanti tādisabandhaguṇassātisayapasaṁsārahabhāvena.",
  "anya-e0812n1:137_0": "89.‘‘Abyāmohe’’ccādi.",
  "anya-e0812n1:137_1": "Adūrapadavinyāsaṁ nāmādipadānaṁ vohārakāle adūrasambandho yathā siyā,",
  "anya-e0812n1:137_2": "tathā paṭipāṭiyā padaṭṭhapanena samannāgataṁ abyākiṇṇaṁ,",
  "anya-e0812n1:137_3": "tatoyeva aññasambandhīpadehi asammissaṁ manoharaṁ,",
  "anya-e0812n1:137_4": "tatoyeva viññūnaṁ cittamārādhentaṁ abyāmohakaraṁ ‘‘imassattho imassattho eso eso vā’’ti saṁsayamanuppādentaṁ",
  "anya-e0812n1:137_5": "bandhaṁ pasādālaṅkārasaṁyuttaṁ bandhanaṁ kavissarā kavīnaṁ padhānā paṇḍibhajanā,",
  "anya-e0812n1:137_6": "kaniṭṭhaṅguliyā gaṇitabbā aggakavinoti adhippāyo.",
  "anya-e0812n1:137_7": "Pasaṁsanti thomenti.",
  "anya-e0812n1:137_8": "Byāmohaṁ na karotīti abyāmohakaro.",
  "anya-e0812n1:137_9": "Vi ākiṇṇo byākiṇṇo,",
  "anya-e0812n1:137_10": "na byākiṇṇo abyākiṇṇo.",
  "anya-e0812n1:137_11": "Natthi dūraṁ yesaṁ,",
  "anya-e0812n1:137_12": "tāniyeva padāni,",
  "anya-e0812n1:137_13": "tesaṁ vinyāso ṭhapanaṁ yassa bandhassāti viggaho.",
  "anya-e0812n1:138_0": "Yathā –",
  "anya-e0812n1:139_0": "90.",
  "anya-e0812n1:140_0": "Nīluppalābhaṁ nayanaṁ,",
  "anya-e0812n1:141_0": "Bandhukaruciro’dharo;",
  "anya-e0812n1:142_0": "Nāsā hemaṅkuso tena,",
  "anya-e0812n1:143_0": "Jinoyaṁ piyadassano.",
  "anya-e0812n1:144_0": "90.‘‘Yathe’’tyudāharati ‘‘nīluppalābha’’miccādi.",
  "anya-e0812n1:144_1": "Yassa jinassa nayanaṁ nettaṁ nīluppalābhaṁ indīvaradvayanibhaṁ,",
  "anya-e0812n1:144_2": "adharo adharoṭṭho bandhukamiva bandhukakusumamiva ruciro kanto,",
  "anya-e0812n1:144_3": "nāsā nāsikā sayaṁ hemaṅkuso suvaṇṇaṅkusoyeva,",
  "anya-e0812n1:144_4": "tena kāraṇena ayaṁ jino piyaṁ madhuraṁ dassanamassāti piyadassano.",
  "anya-e0812n1:144_5": "Īdiso na byākiṇṇadoso,",
  "anya-e0812n1:144_6": "abyākiṇṇo pasādoyevāti.",
  "anya-e0812n1:145_0": "90.",
  "anya-e0812n1:145_1": "Idāni byākiṇṇadosaparihāraṁ pariharati ‘‘nīluppali’’ccādinā.",
  "anya-e0812n1:145_2": "Nayanaṁ yassa nettayugaḷaṁ nīluppalābhaṁ nīluppaladalasadisaṁ,",
  "anya-e0812n1:145_3": "adharo adharoṭṭho bandhukaruciro bandhukapupphamiva manuñño,",
  "anya-e0812n1:145_4": "nāsā nāsikā hemaṅkuso suvaṇṇaṅkusoyeva,",
  "anya-e0812n1:145_5": "tena kāraṇena ayaṁ jino piyadassano manuññadassano hotīti.",
  "anya-e0812n1:145_6": "Ettha pasādālaṅkārena yuttattā na byākiṇṇadoso.",
  "anya-e0812n1:145_7": "Ābhāsaddo nibhāsaddo viya ivattho. No ce,",
  "anya-e0812n1:145_8": "pabhāpariyāyo vā hoti.",
  "anya-e0812n1:145_9": "Bandhukamiva ruciroti ca,",
  "anya-e0812n1:145_10": "piyaṁ dassanaṁ yasseti ca viggaho.",
  "anya-e0812n1:145_11": "Iha dassanassa kattubhūtasādhujanasambandhattepi visayatteneva jinasambandho hotīti aññapadatthena tathāgato gahitoti.",
  "anya-e0812n1:146_0": "91.",
  "anya-e0812n1:147_0": "Samatikkantagāmmatta-kantavācābhisaṅkhataṁ;",
  "anya-e0812n1:148_0": "Bandhanaṁ rasahetuttā, gāmmattaṁ ativattati.",
  "anya-e0812n1:149_0": "91.‘‘Samatikkanti’’ccādi.",
  "anya-e0812n1:149_1": "Sammā atikkantaṁ niggataṁ.",
  "anya-e0812n1:149_2": "Gāmmassa bhāvo gāmmattaṁ.",
  "anya-e0812n1:149_3": "Yāsaṁ kantānaṁ madhurānaṁ vācānaṁ tāhi abhisaṅkhataṁ racitaṁ bandhanaṁ rasassa mādhuriyassa hetuttā kāraṇabhāvena",
  "anya-e0812n1:149_4": "gāmmattaṁ yathāvuttaṁ ativattati atikkamati.",
  "anya-e0812n1:150_0": "91.‘‘Samati’’ccādi.",
  "anya-e0812n1:150_1": "Samatikkantagāmmattakantavācābhisaṅkhataṁ visesato atikkantagāmmabhāvāhi kantavācāhi racitaṁ bandhanaṁ",
  "anya-e0812n1:150_2": "muttakādibandhanaṁ rasahetuttā paṇḍitānaṁ pītirasassa kāraṇattā yathāvuttagāmmadosaṁ ativattati atikkamma",
  "anya-e0812n1:150_3": "pavattatīti.",
  "anya-e0812n1:150_4": "Sammā atikkantaṁ gāmmattaṁ yāsaṁ,",
  "anya-e0812n1:150_5": "tāhiyeva kantavācāhi abhisaṅkhatanti ca,",
  "anya-e0812n1:150_6": "rasassa hetu,",
  "anya-e0812n1:150_7": "tassa bhāvoti ca viggaho.",
  "anya-e0812n1:151_0": "Yathā –",
  "anya-e0812n1:152_0": "92.",
  "anya-e0812n1:153_0": "Dunoti kāmacaṇḍālo,",
  "anya-e0812n1:154_0": "So maṁ sadaya niddayo;",
  "anya-e0812n1:155_0": "Īdisaṁ byasanāpannaṁ,",
  "anya-e0812n1:156_0": "Sukhīpi kimupekkhase.",
  "anya-e0812n1:157_0": "92.‘‘Yathe’’tyudāharati.",
  "anya-e0812n1:157_1": "Kāmāturā kāci vanitā attano piyaṁ patiṁ viravati ‘‘dunoti’’ccādinā.",
  "anya-e0812n1:157_2": "Dayāya saha pavattīti sadayaiti anunayavasena piyassa āmantanaṁ,",
  "anya-e0812n1:157_3": "sānunayāmantanañhi tatonuggahābhikaṅkhāyamaccantamucitaṁ,",
  "anya-e0812n1:157_4": "so kāmo kandappo eva caṇḍālo akaṇḍo vā asayhopatāpāvahattā.",
  "anya-e0812n1:157_5": "Kāme caṇḍālattāropanañca ucitameva yatonena kayiramānamasahanamupatāpamasahamānā taṁ paribhavantaṁ vippalapati,",
  "anya-e0812n1:157_6": "niddayo nikkaruṇo,",
  "anya-e0812n1:157_7": "idamapi ucitamupatāpe nikkaruṇānaṁ tādisī gatīti.",
  "anya-e0812n1:157_8": "Maṁ dunoti adhikamupatāpeti niddayattā,",
  "anya-e0812n1:157_9": "na bhavantaṁ,",
  "anya-e0812n1:157_10": "teneva bhavaṁ sukhī.",
  "anya-e0812n1:157_11": "Iminā aññāsattataṁ tassa dīpeti.",
  "anya-e0812n1:157_12": "Yadi nāññāsattosi,",
  "anya-e0812n1:157_13": "nāhamekākinī bhavāmi.",
  "anya-e0812n1:157_14": "Asahāyānañhi paṭisattavo honti.",
  "anya-e0812n1:157_15": "Ekākittāyevāhamappaṭisaraṇattānena dusāmīti duññāmīti (?) tava kāmaṁ tvaṁ sukhī hosi.",
  "anya-e0812n1:157_16": "Sanāthānaṁ tādisī vuttīti evaṁ sukhīpi tvaṁ īdisaṁ byasanamāpannaṁ kiṁ kasmā upekkhaseti.",
  "anya-e0812n1:157_17": "Evamayaṁ vaṅkavuttiyā attano,",
  "anya-e0812n1:157_18": "taṁ visayamanubhavantassa ca vimukhattaṁ nidassetītīdisaṁ na gāmmaṁ.",
  "anya-e0812n1:158_0": "92.",
  "anya-e0812n1:158_1": "Gāmmadosaparihāre lakkhiyaṁ dasseti ‘‘dunoti’’ccādi.",
  "anya-e0812n1:158_2": "Kāmataṇhābhibhūtā aṅganā attano vallabhaṁ nissāya evaṁ vilapati ‘‘sadaya he kāruṇika so kāmacaṇḍālo so",
  "anya-e0812n1:158_3": "anaṅganīco niddayo nikkāruṇiko maṁ dunoti pīḷeti,",
  "anya-e0812n1:158_4": "sukhīpi mama viya anāthabhāvābhāvato sukhitopi tvaṁ īdisaṁ byasanāpannaṁ evaṁ kāmacaṇḍālena akāruṇena",
  "anya-e0812n1:158_5": "kataasayhasantāpasaṅkhātabyasanamanuppattaṁ maṁ kimupekkhase kasmā udāsīnosī’’ti.",
  "anya-e0812n1:158_6": "Attano dukkhāturattā dukkhadūrīkaraṇaṁ kāruṇikānaṁyeva visayanti ‘‘sadaye’’ti anunayavasena āmantanucitaṁ",
  "anya-e0812n1:158_7": "attano dukkhāturataṁ posetuṁ pīḷākārake kāme caṇḍālattāropanañca niddayattakathanañca ucitameva attani",
  "anya-e0812n1:158_8": "upekkhakattā.",
  "anya-e0812n1:158_9": "Sukhīpīti iminā tassa paravisayāsattatāya aticāraṁ abbhupagameti.",
  "anya-e0812n1:158_10": "Evaṁ vaṅkavuttiyā attano vallabhe sānurāgattañca attani tassa tadabhāvattañca dassetīti.",
  "anya-e0812n1:158_11": "‘‘Kaññe kāmayamānaṁ maṁ,",
  "anya-e0812n1:158_12": "na kāmayasi kiṁnvida’’nti ettha viya iha gāmmadoso natthīti gāmmadosaparihāramidaṁ.",
  "anya-e0812n1:158_13": "Kāmoyeva caṇḍālo kāmacaṇḍālo,",
  "anya-e0812n1:158_14": "saha dayāya yo vattatīti ca,",
  "anya-e0812n1:158_15": "natthi dayā asseti ca,",
  "anya-e0812n1:158_16": "sukhamassa atthīti ca viggaho.",
  "anya-e0812n1:158_17": "Apisaddo akkhame.",
  "anya-e0812n1:159_0": "93.",
  "anya-e0812n1:160_0": "Yatihīnaparihāro, na pune’dāni nīyate;",
  "anya-e0812n1:161_0": "Yato na savanubbegaṁ, heṭṭhā yetaṁ vicāritaṁ.",
  "anya-e0812n1:162_0": "93.‘‘Yati’’ccādi.",
  "anya-e0812n1:162_1": "Vicāritanti ‘‘taṁ name sirasā cāmī-karavaṇṇaṁ tathāgata’’ntiādinā heṭṭhā pakāsitanti attho.",
  "anya-e0812n1:163_0": "93.‘‘Yatihīni’’ccādi.",
  "anya-e0812n1:163_1": "Yato yasmā savanubbegaṁ ‘‘dosānamuddesakkamena dosaparihārakkamo na vutto’’ti evaṁ viññūnamuppajjamānaṁ imassa ganthassa savanāsahanaṁ natthi,",
  "anya-e0812n1:163_2": "tato yatihīnaparihāro yatihīnadosassa pariharaṇavasena pavattamudāharaṇaṁ idāni puna na nīyate nāharīyateti.",
  "anya-e0812n1:163_3": "Iminādhigatamādo vuttatthameva samattheti.",
  "anya-e0812n1:163_4": "Heṭṭhā yetaṁ vicāritanti evaṁ yatihīnadosapariharaṇaṁ heṭṭhā anantaraparicchede vicāritaṁ ‘‘taṁ name",
  "anya-e0812n1:163_5": "sirasā cāmī-karavaṇṇaṁ tathāgata’’ntiādinā pakāsitanti.",
  "anya-e0812n1:163_6": "Ādo yatihīnadosapātubhāveyeva parihārakkamassāpi dassitattā ihādassanepi ganthassa ūnatā natthīti adhippāyo.",
  "anya-e0812n1:163_7": "Yati hīnā ettheti ca,",
  "anya-e0812n1:163_8": "tassa parihāroti ca,",
  "anya-e0812n1:163_9": "savane ubbeganti ca viggaho.",
  "anya-e0812n1:164_0": "Kamaccutassa yathā –",
  "anya-e0812n1:165_0": "94.",
  "anya-e0812n1:166_0": "Udāracarito’si tvaṁ, tenevā’rādhanā tvayi;",
  "anya-e0812n1:167_0": "Desaṁ vā dehi gāmaṁ vā, khettaṁ vā mama sobhanaṁ.",
  "anya-e0812n1:168_0": "94.‘‘Udāra’’iccādi.",
  "anya-e0812n1:168_1": "Udāraṁ udārattaṁ cāgātisayasambandhato caritaṁ atiguṇapavatti yassāti viggaho.",
  "anya-e0812n1:168_2": "Ettha ucitattā desādīnaṁ yācanakkamassa kamaccutassa parihāroyaṁ.",
  "anya-e0812n1:169_0": "94.‘‘Udāri’’ccādi.",
  "anya-e0812n1:169_1": "Tvaṁ puññavanta udāracaritosi cāgātisayayogato visāradapavattiyuttosi,",
  "anya-e0812n1:169_2": "teneva tena kāraṇeneva ārādhanā mama yācanā tvayi hoti.",
  "anya-e0812n1:169_3": "Desaṁ vājanapadaṁ vā, no ce,",
  "anya-e0812n1:169_4": "gāmaṁ vā saṁvasathaṁ vā, no ce,",
  "anya-e0812n1:169_5": "sobhanaṁ khettaṁ vā kedāraṁ vā mama dehīti anupubbaṁ hīnapadatthayācanā dāyakassa dānassāpi yācakassa",
  "anya-e0812n1:169_6": "icchitatthapaṭilābhassāpi anurūpattā kamaccutadosamapaneti.",
  "anya-e0812n1:169_7": "Udāraṁ caritaṁ assāti viggaho.",
  "anya-e0812n1:170_0": "Ativuttassa yathā –",
  "anya-e0812n1:171_0": "95.",
  "anya-e0812n1:172_0": "Munindacandasambhūta-",
  "anya-e0812n1:173_0": "Yasorāsimarīcinaṁ;",
  "anya-e0812n1:174_0": "Sakalopya’yamākāso,",
  "anya-e0812n1:175_0": "Nā’vakāso vijambhane.",
  "anya-e0812n1:176_0": "95.‘‘Muninda’’iccādi.",
  "anya-e0812n1:176_1": "Munindoyeva cando,",
  "anya-e0812n1:176_2": "tato sambhūtā pātubhūtā,",
  "anya-e0812n1:176_3": "yasorāsī eva marīciyo, tāsaṁ.",
  "anya-e0812n1:176_4": "Ayaṁ sakalo ākāsopi gaganameva,",
  "anya-e0812n1:176_5": "na tasseko padeso.",
  "anya-e0812n1:176_6": "Vijambhane byāpane nāvakāso tādisattā tāsaṁ marīcinanti nātivuttaṁ.",
  "anya-e0812n1:177_0": "95.‘‘Munindi’’ccādi.",
  "anya-e0812n1:177_1": "Munindacandasambhūtayasorāsimarīcinaṁ munindasaṅkhātacandato pātubhūtānaṁ kittisamūhasaṅkhātakiraṇānaṁ",
  "anya-e0812n1:177_2": "vijambhane byāpane ayaṁ sakalopi ākāso nāvakāso na okāso hotīti.",
  "anya-e0812n1:177_3": "Hetuphalādiekekakāraṇenāpi appameyyānaṁ sabbaññuguṇānaṁ pavattiyā appameyyasāmaññabhūtākāsassa niravakāsassa",
  "anya-e0812n1:177_4": "iva kathanamucitanti ativuttadoso iha na bhavati.",
  "anya-e0812n1:177_5": "Cando iva cando,",
  "anya-e0812n1:177_6": "munindo eva cando,",
  "anya-e0812n1:177_7": "tato sambhūtānaṁyeva yasānaṁ rāsī ca tā marīciyo cāti viggaho.",
  "anya-e0812n1:178_0": "96.",
  "anya-e0812n1:179_0": "Vākyaṁ byāpannacittānaṁ, apetatthaṁ aninditaṁ;",
  "anya-e0812n1:180_0": "Tenu’mmattādikānaṁ taṁ, vacanā’ññatra dussati.",
  "anya-e0812n1:181_0": "96.‘‘Vākya’’miccādi.",
  "anya-e0812n1:181_1": "Byāpannaṁ naṭṭhaṁ ayathāpavattaṁ cittaṁ yesaṁ, tesaṁ.",
  "anya-e0812n1:181_2": "Vākyaṁ vākyalakkhaṇopetaṁ.",
  "anya-e0812n1:181_3": "Apeto apagato suñño attho abhidheyyaṁ saṁvohārikaṁ yassa, taṁ.",
  "anya-e0812n1:181_4": "Aninditaṁ ahīḷitaṁ.",
  "anya-e0812n1:181_5": "Tena yathāvuttena kāraṇena.",
  "anya-e0812n1:181_6": "Taṁ vākyaṁ ummatto dhātukkhobhādinā khittacitto,",
  "anya-e0812n1:181_7": "so ādi yesaṁ bālādīnaṁ tesaṁ vacanā asaṅgatāya vācāya aññatra aññasmiṁ abyāpannacittavisaye dussati duṭṭhaṁ jāyate,",
  "anya-e0812n1:181_8": "ummattādīnaṁyeva tathāvidhāya vācāya ucitattāti.",
  "anya-e0812n1:182_0": "96.‘‘Vākya’’miccādi.",
  "anya-e0812n1:182_1": "Byāpannacittānaṁ viruddhabhāvamāpannacittānaṁ vākyaṁ syādyantatyādyantapadasamudāyarūpaṁ vākyaṁ apetatthaṁ",
  "anya-e0812n1:182_2": "apagatasamudāyatthaṁ aninditaṁ viññūhi garahitaṁ na hoti,",
  "anya-e0812n1:182_3": "tena kāraṇena ummattādikānaṁ ummattavedanaṭṭādīnaṁ vacanāññatra vacanaṁ vinā anummattādivacane taṁ samudāyatthasambandharahitaṁ",
  "anya-e0812n1:182_4": "vacanaṁ dussati dosaduṭṭhaṁ hoti.",
  "anya-e0812n1:182_5": "Byāpannaṁ cittaṁ yesanti ca,",
  "anya-e0812n1:182_6": "apeto attho assāti ca,",
  "anya-e0812n1:182_7": "ummatto ādi yesanti ca viggaho.",
  "anya-e0812n1:183_0": "Yathā –",
  "anya-e0812n1:184_0": "97.",
  "anya-e0812n1:185_0": "Samuddo pīyate so’ya-maha’majja jarāturo;",
  "anya-e0812n1:186_0": "Ime gajjanti jīmūtā, sakkasse’rāvaṇo piyo.",
  "anya-e0812n1:187_0": "97.‘‘Yathe’’tyudāharati ‘‘samuddo’’iccādi.",
  "anya-e0812n1:187_1": "Na hettha ‘‘samuddo pīyate’’iccādino padasamudāyassa koci eko attho gayhati,",
  "anya-e0812n1:187_2": "yo so bandhattho siyā.",
  "anya-e0812n1:187_3": "Avayavatthā eva tu ayosalākākappāpaṭibhantīti īdisamapetatthamaninditaṁ viññeyyaṁ byāpannacittānaṁ.",
  "anya-e0812n1:188_0": "97.‘‘Samuddo’’ccādi.",
  "anya-e0812n1:188_1": "So ayaṁ samuddo pīyate yena kenaci pīyate,",
  "anya-e0812n1:188_2": "ahaṁ ajja jarāturo jararogābhibhūto,",
  "anya-e0812n1:188_3": "ime jīmūtā meghā gajjanti thanayanti.",
  "anya-e0812n1:188_4": "Sakkassa erāvaṇo piyoti.",
  "anya-e0812n1:188_5": "Idaṁ ninditāninditānaṁ dvinnamudāharaṇaṁ.",
  "anya-e0812n1:188_6": "Idaṁ vākyaṁ avayavatthamantarena samudāyato gamyamānatthassābhāvā apetatthaṁ nāma hoti.",
  "anya-e0812n1:188_7": "Īdisaṁ vākyaṁ ummattakādīhi vuttamappītikaraṁ na hoti,",
  "anya-e0812n1:188_8": "aññehi vuttaṁ pana kaṇṇe ayosalākā viya appītikaraṁ.",
  "anya-e0812n1:188_9": "Jarāya āturoti vākyaṁ.",
  "anya-e0812n1:189_0": "98.",
  "anya-e0812n1:190_0": "Sukhumālāvirodhitta-dittabhāvappabhāvitaṁ;",
  "anya-e0812n1:191_0": "Bandhanaṁ bandhapharusa-dosaṁ saṁdūsayeyya taṁ.",
  "anya-e0812n1:192_0": "98.‘‘Sukhumāli’’ccādi.",
  "anya-e0812n1:192_1": "Na virujjhati sīlenāti avirodhī,",
  "anya-e0812n1:192_2": "tassa bhāvo avirodhittaṁ.",
  "anya-e0812n1:192_3": "Sukhumālassa avirodhittaṁ yassa so dittabhāvo,",
  "anya-e0812n1:192_4": "tena pabhāvitaṁ vaḍḍhitaṁ saṁyuttaṁ taṁ bandhanaṁ bandhapharusadosaṁ saṁdūsayeyya nāsayeti attho.",
  "anya-e0812n1:193_0": "98.‘‘Sukhumāli’’ccādi.",
  "anya-e0812n1:193_1": "Sukhumālāvirodhittadittabhāvappabhāvitaṁ ‘‘aniṭṭhurakkharappāye’’ccādinā vuccamānasukhumālaguṇassa aviruddhabhāvasamannāgatena",
  "anya-e0812n1:193_2": "vaṇṇānaṁ aññamaññasaṅgabhilakkhaṇena dittabhāvena piyabhāvena anubrūhitaṁ taṁ bandhanaṁ bandhapharusadosaṁ",
  "anya-e0812n1:193_3": "bandhapharusasaṅkhātadosaṁ saṁdūsayeyya nāseyya,",
  "anya-e0812n1:193_4": "taṁ bandhapharusadosanti vā sambandhoti.",
  "anya-e0812n1:193_5": "Na virujjhati sīlenāti avirodhī,",
  "anya-e0812n1:193_6": "tassa bhāvoti ca,",
  "anya-e0812n1:193_7": "sukhumālassa avirodhittaṁ yassāti ca,",
  "anya-e0812n1:193_8": "soyeva dittassa bhāvoti ca,",
  "anya-e0812n1:193_9": "tena pabhāvitanti ca vākyaṁ.",
  "anya-e0812n1:194_0": "Yathā –",
  "anya-e0812n1:195_0": "99.",
  "anya-e0812n1:196_0": "Passantā rūpavibhavaṁ, suṇantā madhuraṁ giraṁ;",
  "anya-e0812n1:197_0": "Caranti sādhū sambuddha-kāle keḷiparammukhā.",
  "anya-e0812n1:198_0": "99.‘‘Yathe’’tyudāharati ‘‘passantā’’iccādi.",
  "anya-e0812n1:198_1": "Keḷiyā kīḷāya parammukhā vigatacchandā carantīti sambandho.",
  "anya-e0812n1:199_0": "99.‘‘Passante’’ccādi.",
  "anya-e0812n1:199_1": "Sādhū sajjanā sambuddhakāle sambuddhassa dharamānakāle rūpavibhavaṁ tassa rūpasampattiṁ passantā cakkhuṁ",
  "anya-e0812n1:199_2": "santappetvā olokentā madhuraṁ giraṁ tasseva bhagavato aṭṭhaṅgasamannāgataṁ madhuravacanaṁ suṇantā keḷiparammukhā",
  "anya-e0812n1:199_3": "kīḷāya vimukhā kīḷābhiratirahitā caranti gacchanti pavattantīti.",
  "anya-e0812n1:199_4": "Kevalaṁ pharusasithilavaṇṇehi vinā sukhuccāraṇīyavaṇṇehi sambhūtasukhumālaguṇāvirodhaaññamaññasaṅgatavaṇṇavisadappavattaguṇayuttattā",
  "anya-e0812n1:199_5": "ettha bandhapharusadoso natthi.",
  "anya-e0812n1:199_6": "Keḷiyā parāni parivattitāni mukhāni etesanti viggaho.",
  "anya-e0812n1:199_7": "Ettha kāloti kiriyā.",
  "anya-e0812n1:199_8": "Sā ca atthato tadākārappavattasambandhoyeva.",
  "anya-e0812n1:199_9": "Loko pana visuṁ eko padatthoyevāti voharati.",
  "anya-e0812n1:199_10": "vākyadosaparihāro.",
  "anya-e0812n1:200_0": "Vākyadosaparihāravaṇṇanā niṭṭhitā.",
  "anya-e0812n1:201_0": "Vākyatthadosaparihāravaṇṇanā",
  "anya-e0812n1:202_0": "Apakkamassa yathā –",
  "anya-e0812n1:203_0": "100.",
  "anya-e0812n1:204_0": "Bhāvanādānasīlāni, sammā sampāditāni’ha;",
  "anya-e0812n1:205_0": "Nibbānabhogasaggādi-sādhanāni na saṁsayo.",
  "anya-e0812n1:206_0": "100.‘‘Bhāvanā’’iccādi.",
  "anya-e0812n1:206_1": "Ettha bhāvanādīni niddisitvā yathākkamaṁ nibbānādīnaṁ niddesena apakkamadoso parihaṭo.",
  "anya-e0812n1:207_0": "100.‘‘Bhāvane’’ccādi.",
  "anya-e0812n1:207_1": "Iha manussaloke sammā sampāditāni kammaphalaṁ saddahitvā yathāvidhi sampāditāni attano santāne pavattāpitāni",
  "anya-e0812n1:207_2": "bhāvanādānasīlāni nibbānabhogasaggādisādhanāni yathākkamaṁ nibbānaupabhogaparibhogasampattisagguppattiādīnaṁ",
  "anya-e0812n1:207_3": "hetubhāvena sādhakāni honti,",
  "anya-e0812n1:207_4": "ettha sādhane na saṁsayo hotīti.",
  "anya-e0812n1:207_5": "Iha bhāvanādayo uddisitvā uddesakkamaṁ anatikkamma nibbānādīnamanuddesassa katattā apakkamavākyatthadosassa okāso na hoti.",
  "anya-e0812n1:208_0": "101.",
  "anya-e0812n1:209_0": "Uddiṭṭhavisayo koci kopi (ka. sī.), viseso tādiso yadi;",
  "anya-e0812n1:210_0": "Anuddiṭṭhesu anudiṭṭhesu (?) neva’tthi, doso kamavilaṅghane.",
  "anya-e0812n1:211_0": "101.‘‘Uddiṭṭhe’’ccādi.",
  "anya-e0812n1:211_1": "Uddiṭṭhā paṭhamaṁ yuttā atthā visayo gocaro yassa uddesānuddesasambandhavijānanalakkhaṇassa visesassa",
  "anya-e0812n1:211_2": "so tādiso koci viseso anuddiṭṭhesu yathākkamamuddesakamānamatikkamena puna atthantaranissayena parāmaṭṭhesu",
  "anya-e0812n1:211_3": "yadi bhaveyya,",
  "anya-e0812n1:211_4": "kamassa yathoddiṭṭhesu anukkamassa vilaṅghane atikkame doso nevatthi.",
  "anya-e0812n1:212_0": "101.‘‘Uddiṭṭhe’’ccādi.",
  "anya-e0812n1:212_1": "Uddiṭṭhavisayo paṭhamaṁ payuttatthavisayo tādiso koci viseso uddesānuddesānaṁ ‘‘idamassa pubbakathanaṁ,",
  "anya-e0812n1:212_2": "idamassa pacchākathana’’nti evaṁ aññamaññāpekkhalakkhaṇasambandhaparijānanalakkhaṇo viseso anuddiṭṭhesu",
  "anya-e0812n1:212_3": "atthantaraṁ nissāya puna vuttesu yadi ‘‘bhaveyyā’’ti seso.",
  "anya-e0812n1:212_4": "Kamavilaṅghane uddesānuddesānaṁ kamātikkame doso satthaññūnaṁ sutikāle asahanakāraṇaṁ nevatthīti.",
  "anya-e0812n1:212_5": "Uddiṭṭhā paṭhamuccāritā atthā visayo gocaro asseti ca,",
  "anya-e0812n1:212_6": "kamassa vilaṅghananti ca vākyaṁ.",
  "anya-e0812n1:213_0": "Yathā –",
  "anya-e0812n1:214_0": "102.",
  "anya-e0812n1:215_0": "Kusalākusalaṁ abyā-kata’miccesu pacchimaṁ;",
  "anya-e0812n1:216_0": "Abyākataṁ pākadaṁ na, pākadaṁ paṭhamadvayaṁ.",
  "anya-e0812n1:217_0": "102.‘‘Yathe’’tyudāharati ‘‘kusale’’ccādi.",
  "anya-e0812n1:217_1": "Kusalaṁ kāmāvacarādikamekavīsatividhaṁ,",
  "anya-e0812n1:217_2": "akusalañca dvādasavidhaṁ,",
  "anya-e0812n1:217_3": "abyākataṁ vipākakriyāsaṅkhātamiti etesu tīsu pacchimaṁ abyākataṁ,",
  "anya-e0812n1:217_4": "pākaṁ vipākaṁ dadātīti pākadaṁ.",
  "anya-e0812n1:217_5": "Neti nipātapadaṁ.",
  "anya-e0812n1:217_6": "Paṭhamadvayaṁ kusalākusalaṁ pākaṁ dadātīti pākadanti.",
  "anya-e0812n1:217_7": "Ettha apākadattaṁ abyākatasseva,",
  "anya-e0812n1:217_8": "pākadattaṁ tesameva dvinnanti viseso daṭṭhabbo.",
  "anya-e0812n1:218_0": "102.‘‘Kusale’’ccādi.",
  "anya-e0812n1:218_1": "Kusalaṁ kāmāvacarādiekavīsatikusalañca akusalaṁ dvādasavidhaṁ akusalañca abyākataṁ vipākakriyārūpanibbānavasena",
  "anya-e0812n1:218_2": "catubbidhamabyākatañca iccesu evametesu tīsu pacchimaṁ uddesakkamena pacchimamabyākataṁ pākadaṁ na vipākadāyakaṁ na hoti,",
  "anya-e0812n1:218_3": "paṭhamadvayaṁ kusalākusalaṁ pākadaṁ yathāsakaṁ vipākadāyakaṁ hotīti.",
  "anya-e0812n1:218_4": "‘‘Yathāsaṅkhyamanudeso samāna’’nti pāṇini 1.3.10 suttamidaṁ.",
  "anya-e0812n1:218_5": "anudissate iti anudeso,",
  "anya-e0812n1:218_6": "pacchā uccārito iccattho ‘‘samānaṁ’’iti sambandhechaṭṭhī (katvabodhinī) vuttattā uddiṭṭhehi samānamanuddiṭṭhānameva",
  "anya-e0812n1:218_7": "samasaṅkhyāya labbhamānattā saṅkhyāyānatikkamo hoti.",
  "anya-e0812n1:218_8": "Ettha pana kusalādisabhāvato tividhattepi vipākadānādānavasena duvidhakusalākusalādivisayabhūtavisesassa",
  "anya-e0812n1:218_9": "pavattiyā vatticchāto paṭhamaṁ vattabbataṁ vinā kamena nissayanaṁ nāma natthīti apakkamadoso na hotīti.",
  "anya-e0812n1:219_0": "103.",
  "anya-e0812n1:220_0": "Saguṇānā’vikaraṇe, kāraṇe sati tādise;",
  "anya-e0812n1:221_0": "Ocityahīnatāpatti, natthi bhūtatthasaṁsino.",
  "anya-e0812n1:222_0": "103.‘‘Saguṇāna’’miccādi.",
  "anya-e0812n1:222_1": "Sotūnaṁ attatthanipphādanādike tādise kāraṇe hetumhi sati bhūtaṁ yathāpavattaṁ atthaṁ attano caritalakkhaṇaṁ saṁsino vadantassa sassa attano,",
  "anya-e0812n1:222_2": "sānaṁ vā guṇānaṁ āvikaraṇe adhikāravasena ‘‘pūjanīyataro loke’’iccādikathane ocikyahīnatāya āpatti pāpuṇanaṁ sambhavo natthi.",
  "anya-e0812n1:223_0": "103.‘‘Saguṇi’’ccādi.",
  "anya-e0812n1:223_1": "Tādise kāraṇe sati sotūnaṁ attatthanipphādanādike tādise hetumhi vijjamāne bhūtatthasaṁsino attani vijjamānakāyādisaṁvaralakkhaṇaguṇasaṅkhātamatthaṁ",
  "anya-e0812n1:223_2": "‘‘pūjanīyataro loke ahameko’’iccādinā tādisāvasare vadantassa saguṇānaṁ sassa attano,",
  "anya-e0812n1:223_3": "sānaṁ vā sakānaṁ guṇānaṁ āvikaraṇe pākaṭīkaraṇe ocityahīnatāpatti ocityahīnasaṅkhātadosassāpatti natthīti.",
  "anya-e0812n1:223_4": "Sasaddassa attaattaniyavācakattā sassa attano guṇā se ca te guṇā ceti vā viggaho.",
  "anya-e0812n1:223_5": "Bhūtoyeva attho,",
  "anya-e0812n1:223_6": "taṁ saṁsati vadati sīlenāti viggaho.",
  "anya-e0812n1:224_0": "104.",
  "anya-e0812n1:225_0": "Ocityaṁ nāma viññeyyaṁ, loke vikhyātamādarā;",
  "anya-e0812n1:226_0": "Tattho’padesapabhavā, sujanā kavipuṅgavā.",
  "anya-e0812n1:227_0": "104.‘‘Ocitya’’miccādi.",
  "anya-e0812n1:227_1": "Loke sattaloke vikhyātaṁ pasiddhaṁ ābālajanaṁ ābālajanānaṁ (ka.) yathāsakamanurūpaṁ vijānanato ocityaṁ",
  "anya-e0812n1:227_2": "ucitabhāvo nāmeti pasiddhiyaṁ ādarā ādarena ussāhena tato paramādaraṇīyassābhāvato,",
  "anya-e0812n1:227_3": "na hi anucitaṁ kiñci kenāpyādaraṇīyaṁ sabbathā anassādanīyattā,",
  "anya-e0812n1:227_4": "viññeyyaṁ ‘‘sotūna’’nti seso.",
  "anya-e0812n1:227_5": "Tattha tasmiṁ ocitye upadesassa paṭhamuccāraṇassa uggaṇhāpanavasena pavattassa pabhavā uppattiṭṭhānabhūtā sujanā suṭṭhujanā kavipuṅgavā uttamā,",
  "anya-e0812n1:227_6": "kaviuttamā (?) kaviseṭṭhāti vuttaṁ hoti.",
  "anya-e0812n1:228_0": "104.‘‘Ocitye’’ccādi.",
  "anya-e0812n1:228_1": "Loke sattaloke vikhyātaṁ ābālapasiddhaṁ ocityaṁ nāma ādarā gāravena viññeyyaṁ viññūhi ñātabbaṁ hoti,",
  "anya-e0812n1:228_2": "tattha ocityavisaye upadesapabhavā paṭhamuccāraṇassa uppattiṭṭhānabhūtā sujanā sādhujanabhūtā kavipuṅgavā uttamakavayo bhavantīti,",
  "anya-e0812n1:228_3": "pasiddhaocityapadena yuttattā ettha nāmasaddo pasiddhiyaṁ.",
  "anya-e0812n1:228_4": "Upadesassa pabhavāti ca,",
  "anya-e0812n1:228_5": "pumāno ca te gāvo ceti ca,",
  "anya-e0812n1:228_6": "kavīnaṁ puṅgavāti ca vākyaṁ.",
  "anya-e0812n1:229_0": "105.",
  "anya-e0812n1:230_0": "Viññātocityavibhavo-",
  "anya-e0812n1:231_0": "Cityahīnaṁ parihare;",
  "anya-e0812n1:232_0": "Tato’cityassa sampose,",
  "anya-e0812n1:233_0": "Rasaposo siyā kate.",
  "anya-e0812n1:234_0": "105.‘‘Viññāta’’miccādi.",
  "anya-e0812n1:234_1": "Viññāto avabuddho yathāvuttakavivarapasādā ocityameva vibhavo sampatti yena so ocityahīnaṁ nāma dūsanaṁ parihare parivajjeyya.",
  "anya-e0812n1:234_2": "Tato tasmā parihārato hetuto ocityassa sampose suṭṭhu vaḍḍhibhāve vaḍḍhane kate rasassa assāditabbatāsaṅkhātassa mādhuriyassa samposo siyā bhaveyya.",
  "anya-e0812n1:235_0": "105.‘‘Viññāte’’ccādi.",
  "anya-e0812n1:235_1": "Viññātocityavibhavo tādisakavīnamanuggahena viññātaocityasaṅkhātasampattisamannāgato kavi ocityahīnaṁ nāma dūsanaṁ parihare nirākareyya,",
  "anya-e0812n1:235_2": "tato dosaparihārato ocityassa sampose upabrūhane kate sati rasaposo mādhuriyasaṅkhatassa assādetabbassa pūraṇaṁ siyā bhaveyyāti.",
  "anya-e0812n1:235_3": "Ocityameva vibhavoti ca,",
  "anya-e0812n1:235_4": "viññāto ocityavibhavo yeneti ca,",
  "anya-e0812n1:235_5": "rasassa poso puṭṭhabhāvo vuddhabhāvo (ka.) posetabbabhāvoti ca vākyaṁ.",
  "anya-e0812n1:236_0": "Yathā –",
  "anya-e0812n1:237_0": "106.",
  "anya-e0812n1:238_0": "Yo mārasenamāsanna-māsannavijayussavo;",
  "anya-e0812n1:239_0": "Tiṇāyapi na maññittha, so vo detu jayaṁ jino.",
  "anya-e0812n1:240_0": "106.‘‘Yathe’’tyudāharati ‘‘yo’’iccādi.",
  "anya-e0812n1:240_1": "Vijayo parābhibhavo āsanno vijayo eva ussavo abbhudayo nippaṭipakkhā pavatti yassa ediso yo āsannaṁ attano",
  "anya-e0812n1:240_2": "samīpamupagataṁ mārasenaṁ tiṇāyapi na maññittha tiṇampi na maññittha,",
  "anya-e0812n1:240_3": "tiṇatopi hīnaṁ maññittha,",
  "anya-e0812n1:240_4": "so jino māraji vo tumhākaṁ jayaṁ detūti vidadhātu.",
  "anya-e0812n1:240_5": "Ettha jayāsīsanā ‘‘jino’’ti accantamucitaṁ,",
  "anya-e0812n1:240_6": "yo ajini pañcamāreti jino parābhibhavekaraso,",
  "anya-e0812n1:240_7": "tassa paresaṁ vijayappadāne sāmatthiyekayogo siyāti.",
  "anya-e0812n1:240_8": "‘‘Mārasenamāsannaṁ tiṇāyapi na maññitthā’’ti idaṁ panettha atisamucitaṁ yato samīpamupagatampi tādisaṁ mārasenaṁ tiṇatopi hīnaṁ maññi,",
  "anya-e0812n1:240_9": "tenassa paresaṁ vijayappadānekarasatā visesato yuttāti.",
  "anya-e0812n1:241_0": "106.",
  "anya-e0812n1:241_1": "Iha satthe sabbattha saṅkhepakkamamicchantopi ācariyo ocityaṁ nāma ādarena saggarūhi uggaṇhitvā payujjitabbamiccevaṁ",
  "anya-e0812n1:241_2": "vitthārena sisse anusāsitvā idāni ocityahīnapariharaṇatthaṁ ‘‘yo mārasenamāsanne’’ccādinā lakkhiyamudāharati.",
  "anya-e0812n1:241_3": "Āsannavijayussavo adūrasattuvijayasaṅkhātaussavo,",
  "anya-e0812n1:241_4": "atha vā accāsannapaṭipakkhavirahappavattisaṅkhātaabhivuddhiyā samannāgato yo jino āsannaṁ anekappakārabhiṁsanakarūpena",
  "anya-e0812n1:241_5": "attano samīpamāgataṁ mārasenaṁ mārabalaṁ tiṇāyapi tiṇalavaṁ katvāpi na maññittha sallakkhaṇaṁ nākāsi,",
  "anya-e0812n1:241_6": "so jino so jitapañcamāro vo tumhākaṁ jayaṁ detūti.",
  "anya-e0812n1:241_7": "Ettha yo pañcamāre jitattā jino nāma hoti,",
  "anya-e0812n1:241_8": "so parābhibhavane asahāyakiccattā paresaṁ jayadāne sāmatthiyayuttoti ‘‘jayaṁ detū’’ti kataṁ jayāsīsanamatiucitaṁ hoti,",
  "anya-e0812n1:241_9": "jayadāne sāmatthiyasseva posakattā.",
  "anya-e0812n1:241_10": "‘‘Mārasenamāsannaṁ tiṇāyapi na maññitthā’’ti idaṁ vattabbameva natthīti.",
  "anya-e0812n1:241_11": "Evaṁ accantaucitapayogena ocityahīnadoso nirākatoti.",
  "anya-e0812n1:241_12": "Vijayo eva ussavo,",
  "anya-e0812n1:241_13": "āsanno vijayussavo yasseti viggaho.",
  "anya-e0812n1:242_0": "107.",
  "anya-e0812n1:243_0": "Āraddhakattukammādi-kamātikkamalaṅghane;",
  "anya-e0812n1:244_0": "Bhaggarītivirodho’yaṁ, gatiṁ na kvāpi vindati.",
  "anya-e0812n1:245_0": "107.‘‘Āraddha’’iccādi.",
  "anya-e0812n1:245_1": "Kattā ca kammañca tāni ādīni yesaṁ karaṇādīnaṁ āraddhāni vattuṁ paṭṭhapitāni kattukammādīni tesaṁ kamo tassa atikkamo pariccāgo tassa laṅghane sati,",
  "anya-e0812n1:245_2": "vattumāraddhakattukammādikamānatikkameti vuttaṁ hoti.",
  "anya-e0812n1:245_3": "Ayaṁ yathāvutto bhaggarītivirodho kvāpi katthacipi ṭhāne gatiṁ na vindati patiṭṭhaṁ na labhate.",
  "anya-e0812n1:246_0": "107.‘‘Āraddhi’’ccādi.",
  "anya-e0812n1:246_1": "Āraddhakattukammādikamātikkamalaṅghane vattumāraddhakattukammādīnaṁ kamapariccāgassātikkame ayaṁ yathāvuttabhaggarītivirodho",
  "anya-e0812n1:246_2": "kvāpi katthacipi ṭhāne gatiṁ patiṭṭhaṁ na vindati na labhateti.",
  "anya-e0812n1:246_3": "Āraddhāni ca tāni kattukammādīni yesaṁ karaṇādīnaṁ tesaṁ kamassa atikkamo tassa laṅghananti viggaho.",
  "anya-e0812n1:247_0": "Yathā –",
  "anya-e0812n1:248_0": "108.",
  "anya-e0812n1:249_0": "Sujanaññāna’mitthīnaṁ, vissāso no’papajjate;",
  "anya-e0812n1:250_0": "Visassa siṅgino roga-nadīrājakulassa ca.",
  "anya-e0812n1:251_0": "109.",
  "anya-e0812n1:252_0": "Bhesajje vihite suddha-buddhādiratanattaye;",
  "anya-e0812n1:253_0": "Pasāda’mācare niccaṁ, sajjane saguṇepi ca.",
  "anya-e0812n1:254_0": "108-109.",
  "anya-e0812n1:254_1": "Ettha ca ‘‘sujana’’miccādike ‘‘bhesajje’’iccādike ca gāthādvaye chaṭṭhiyā,",
  "anya-e0812n1:254_2": "sattamiyā ca apariccāgena nāttharītiyā bhaṅgo,",
  "anya-e0812n1:254_3": "cakārassekassa katattā na saddarītiyā bhaṅgo.",
  "anya-e0812n1:254_4": "Bahūnamatthānañhi samuccayatthaṁ vākye eko vā cakāro kātabbo paṭipadaṁ vā.",
  "anya-e0812n1:255_0": "108.‘‘Sujane’’ccādi.",
  "anya-e0812n1:255_1": "Sujanaññānaṁ sajjanehi aññesaṁ dujjanānañca itthīnañca visassa jīvitaharaṇasamatthassa siṅgino visāṇavato",
  "anya-e0812n1:255_2": "ca roganadīrājakulassa ca vissāso saṁsaggo na upapajjate kiñcikāle virujjhanato na yujjateti.",
  "anya-e0812n1:255_3": "Ettha āraddhassa chaṭṭhuntakkamassa sabbattha apariccāgato attharītibhaṅgo ca,",
  "anya-e0812n1:255_4": "yuttaṭṭhāne ekasseva cakārassa yuttattā saddarītibhaṅgo ca natthi.",
  "anya-e0812n1:255_5": "Casaddassa anekatthasamuccayattā ‘‘sujanaññānañcā’’tiādimhi vā,",
  "anya-e0812n1:255_6": "iha vuttaniyāmena avasāne vā,",
  "anya-e0812n1:255_7": "sabbattha vā yojanamarahati.",
  "anya-e0812n1:256_0": "109.‘‘Bhesajje’’ccādigāthāyampi eseva nayo sattamīmattameva viseso.",
  "anya-e0812n1:256_1": "Vihite pathye bhesajje osadhe ca suddhabuddhādiratanattaye ca sajjane sādhujane ca api punapi saguṇe",
  "anya-e0812n1:256_2": "vijjamānaguṇe ca pasādaṁ attano cittapasādaṁ niccaṁ satataṁ ācare sappuriso kareyya seveyyāti.",
  "anya-e0812n1:257_0": "Sasaṁsayassa yathā –",
  "anya-e0812n1:258_0": "110.",
  "anya-e0812n1:259_0": "Munindacandimāloka-",
  "anya-e0812n1:260_0": "Rasalolavilocano;",
  "anya-e0812n1:261_0": "Jano’vakkantapantho’va,",
  "anya-e0812n1:262_0": "Raṁsidassanapīṇito.",
  "anya-e0812n1:263_0": "110.‘‘Muninde’’ccādi. Ettha raṁsisaddo sasaṁsayaṁ pariharati.",
  "anya-e0812n1:264_0": "110.",
  "anya-e0812n1:264_1": "Sasaṁsayaparihāralakkhiyabhūtā ‘‘munindi’’ccādigāthā anantaraparicchede vuttatthāva.",
  "anya-e0812n1:264_2": "Raṁsisaddoyeva hi viseso,",
  "anya-e0812n1:264_3": "ettha raṁsisaddena suṇantānaṁ uppajjamānasaṁsayena sasaṁsayabhūtaṁ bandhadosamohatīti.",
  "anya-e0812n1:265_0": "111.",
  "anya-e0812n1:266_0": "Saṁsayāyeva yaṁ kiñci, yadi kīḷādihetunā;",
  "anya-e0812n1:267_0": "Payujjate na doso’va, sasaṁsayasamappito.",
  "anya-e0812n1:268_0": "111.‘‘Saṁsaye’’ccādi.",
  "anya-e0812n1:268_1": "Kīḷādīti ādisaddena ākiṇṇasammantanādiṁ saṅgaṇhāti,",
  "anya-e0812n1:268_2": "kīḷādihetunā yaṁ kiñci saṁsayāyeva yadi payujjateti sambandho.",
  "anya-e0812n1:269_0": "111.‘‘Saṁsayāyeve’’ccādi.",
  "anya-e0812n1:269_1": "Kīḷādihetunā kīḷāsambādhasammantanādikāraṇena yaṁ kiñci saṁsayuppādanasamatthaṁ yaṁ kiñci padaṁ saṁsayāya",
  "anya-e0812n1:269_2": "eva sotūnaṁ uppajjamānasaṁsayatthameva yadi payujjate tasmiṁ bandhane vattārehi payujjate ce,",
  "anya-e0812n1:269_3": "sasaṁsayasamappito sasaṁsayadosasahito bandho na dosova aduṭṭhovāti.",
  "anya-e0812n1:269_4": "Sasaṁsayena samappitoti viggaho.",
  "anya-e0812n1:270_0": "Yathā –",
  "anya-e0812n1:271_0": "112.",
  "anya-e0812n1:272_0": "Yāte dutiyaṁnilayaṁ, gurumhi sakagehato;",
  "anya-e0812n1:273_0": "Pāpuṇeyyāma niyataṁ, sukha’majjhayanādinā.",
  "anya-e0812n1:274_0": "112.‘‘Yāte’’ccādi.",
  "anya-e0812n1:274_1": "Gurumhi ajjhāpake sakagehato attano mūlanilayato dutiyaṁ nilayaṁ dutiyaṁ gharaṁ yāte sati niyatamekantamajjhayanādinā",
  "anya-e0812n1:274_2": "sukhaṁ pāpuṇeyyāmāti ayamanicchitattho.",
  "anya-e0812n1:274_3": "Gurumhi surācariye suraccācariye (ka.)sakagehato attano jātarāsito dutiyaṁ nilayaṁ dutiyaṁ rāsiṁ yāte",
  "anya-e0812n1:274_4": "sati niyatamajjhayanādinā sukhaṁ pāpuṇeyyāmāti ayamettha icchitattho.",
  "anya-e0812n1:275_0": "112.‘‘Yāte’’ccādi.",
  "anya-e0812n1:275_1": "Gurumhi ācariye sakagehato attano vāsāgārato dutiyaṁ nilayaṁ dutiyaṁ gharaṁyāte sati,",
  "anya-e0812n1:275_2": "ayamanicchitattho.",
  "anya-e0812n1:275_3": "Gurumhi surācariye sakagehato attano jātarāsito dutiyaṁ nilayaṁ dutiyaṁ rāsiṁ yāte gate sati anukūlattā",
  "anya-e0812n1:275_4": "niyatamekantena ajjhayanādinā uggahaṇādinā sukhaṁ mānasikasukhaṁ,",
  "anya-e0812n1:275_5": "no ce sukhakāraṇaṁ ganthaparisamattiṁ pāpuṇeyyāmāti.",
  "anya-e0812n1:275_6": "Ubhayapakkhassāpi aparatthe attho sādhāraṇo hoti.",
  "anya-e0812n1:275_7": "Ettha ajjhayanasaddasannidhānena payuttagurusaddassa ācariyatthavācakattepi icchitatthagopanatthaṁ payuttattā aduṭṭhoti.",
  "anya-e0812n1:276_0": "113.",
  "anya-e0812n1:277_0": "Subhagā bhaginī sā’yaṁ, etassi’ccevamādikaṁ;",
  "anya-e0812n1:278_0": "Na ‘‘gāmma’’miti niddiṭṭhaṁ, kavīhi sakalehipi.",
  "anya-e0812n1:279_0": "113.‘‘Subhagā’’iccādi. Iccevamādikaṁ bhaginīiccevamādikaṁ.",
  "anya-e0812n1:280_0": "113.‘‘Subhage’’ccādi.",
  "anya-e0812n1:280_1": "Etassa purisassa sā ayaṁ bhaginī subhagā sundarāti iccevamādikaṁ sakalehi kavīhi api na gāmmamiti gāmmadosena na duṭṭhamiti niddiṭṭhanti.",
  "anya-e0812n1:280_2": "Subhaṁ sundarabhāvaṁ gatāti ‘‘subhagā’’ti aggahetvā bahubbīhisamāse kate labbhamānatthassa asabbhabhāvepi kavīnaṁ cittakhedaṁ na janetīti adhippāyo.",
  "anya-e0812n1:280_3": "Iti evaṁ ayaṁ pakāro ādi assa īdisassa vākyassāti vākyaṁ.",
  "anya-e0812n1:281_0": "114.",
  "anya-e0812n1:282_0": "Duṭṭhālaṅkāravigame, sobhanālaṅkatikkamo;",
  "anya-e0812n1:283_0": "Alaṅkāraparicchede, āvibhāvaṁ gamissati.",
  "anya-e0812n1:284_0": "114.‘‘Duṭṭha’’iccādi. Duṭṭhālaṅkārassa dosadūsitassa alaṅkārassa vigame apagame sati.",
  "anya-e0812n1:285_0": "114.‘‘Duṭṭhi’’ccādi.",
  "anya-e0812n1:285_1": "Duṭṭhālaṅkāravigame dosaduṭṭhassa alaṅkārassa apagame sati sobhanālaṅkatikkamo pasatthānamalaṅkārānaṁ",
  "anya-e0812n1:285_2": "pavattiākāro alaṅkāraparicchede alaṅkārapakāsakattā tannāmake paricchede āvibhāvaṁ pakāsattaṁ gamissati",
  "anya-e0812n1:285_3": "pāpuṇissatīti.",
  "anya-e0812n1:285_4": "Paricchijjatīti paricchedo.",
  "anya-e0812n1:285_5": "Alaṅkārapakāsakattā tadatthena alaṅkāro ca so paricchedo ceti viggaho.",
  "anya-e0812n1:286_0": "115.",
  "anya-e0812n1:287_0": "Dose parīharitumesa varo’padeso,",
  "anya-e0812n1:288_0": "Satthantarānusaraṇena kato mayevaṁ;",
  "anya-e0812n1:289_0": "Viññāyi’maṁ guruvarāna’dhikappasādā,",
  "anya-e0812n1:290_0": "Dose paraṁ parihareyya yasobhilāsī.",
  "anya-e0812n1:291_0": "Iti saṅgharakkhitamahāsāmipādaviracite",
  "anya-e0812n1:292_0": "Subodhālaṅkāre",
  "anya-e0812n1:293_0": "Dosaparihārāvabodho nāma",
  "anya-e0812n1:294_0": "Dutiyo paricchedo.",
  "anya-e0812n1:295_0": "115.‘‘Dose’’iccādi.",
  "anya-e0812n1:295_1": "Dose yathāvutte padadosādike pariharituṁ pariccajituṁ eso varo uttamo upadeso satthantarānaṁ bahūnaṁ",
  "anya-e0812n1:295_2": "anusaraṇena anugamena anupagamena (ka.) mayā evaṁ kato nipphādito,",
  "anya-e0812n1:295_3": "imaṁ upadesaṁ guruvarānaṁ adhikappasādā mahatā pasādena na appakena,",
  "anya-e0812n1:295_4": "tathāvidhena tādisassa mahato atthassa apasijjhanato,",
  "anya-e0812n1:295_5": "viññāya jānitvā ādarato kareyya dose yathāvutte dose yaso parisuddhabandhanaṁ kriyālakkhaṇato ekantena kittihetuttā,",
  "anya-e0812n1:295_6": "taṁsabbhāvā kitti vā,",
  "anya-e0812n1:295_7": "taṁ abhilasati sīleneti yasobhilāsī paraṁ accantameva parihareyya dūrato kareyya.",
  "anya-e0812n1:296_0": "Iti subodhālaṅkāre mahāsāmināmikāyaṁ ṭīkāyaṁ",
  "anya-e0812n1:297_0": "Dosaparihārāvabodhaparicchedo dutiyo.",
  "anya-e0812n1:298_0": "115.‘‘Dose’’ccādi.",
  "anya-e0812n1:298_1": "Dose yathāvuttapadadosādike pariharitumapanetuṁ varo uttamo eso upadeso satthantarānusaraṇena bahūnaṁ",
  "anya-e0812n1:298_2": "bāhirasatthānaṁ anussatiyā mayā evaṁ anantaruddiṭṭhakkamena kato viracito,",
  "anya-e0812n1:298_3": "imaṁ upadesaṁ guruvarānaṁ adhikappasādā adhikappasādena viññāya sabhāvato ñatvā yasobhilāsī yasapaṭilābhakāraṇattā",
  "anya-e0812n1:298_4": "kāraṇe kāriyopacārena dosāpagamena parisuddhabandhanaṁ vā tādisabandhanahetu uppajjamānakittiṁ vā icchanto",
  "anya-e0812n1:298_5": "paññavā dose yathāvuttadose paraṁ atisayena parihareyya dūrato kareyyāti.",
  "anya-e0812n1:298_6": "Ettha pubbaddhena dosaparihāraparicchedassa pasatthabhāvo dassito,",
  "anya-e0812n1:298_7": "aparaddhena sissajanānusāsanaṁ dassitaṁ hoti.",
  "anya-e0812n1:298_8": "Tathā pubbaddhena karuṇāpubbaṅgamapaññākiccaṁ dassitaṁ,",
  "anya-e0812n1:298_9": "aparaddhena paññāpubbaṅgamakaruṇākiccaṁ dassitaṁ.",
  "anya-e0812n1:298_10": "Tathā pubbaddhena attahitasampatti,",
  "anya-e0812n1:298_11": "aparaddhena parahitasampatti dassitāti.",
  "anya-e0812n1:298_12": "Evamanekākāradīpikāya imāya gāthāya paricchedaṁ nigameti.",
  "anya-e0812n1:298_13": "Aññe satthā satthantarā,",
  "anya-e0812n1:298_14": "antarasaddo hi aññasaddapariyāyo.",
  "anya-e0812n1:298_15": "Yathā ‘‘gāmantaraṁ na gaccheyyā’’ti.",
  "anya-e0812n1:298_16": "Yasaṁ abhilasati sīlenāti vākyaṁ.",
  "anya-e0812n1:299_0": "Iti subodhālaṅkāranissaye",
  "anya-e0812n1:300_0": "Dutiyo paricchedo."
}