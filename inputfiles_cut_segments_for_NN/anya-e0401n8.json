{
  "anya-e0401n8:0_0": "9. Kammaṭṭhānasaṅgahaanudīpanā",
  "anya-e0401n8:1_0": "170. Kammaṭṭhānasaṅgahe .",
  "anya-e0401n8:1_1": "Vidito viññāto nāmarūpa vibhāgo yenāti viggaho. Yogī puggalo.",
  "anya-e0401n8:1_2": "‘‘Kilese sametī’’ti kāmacchandādike nīvaraṇakilese upasameti.",
  "anya-e0401n8:1_3": "‘‘Tathā pavatto’’ti bhāvanāvasena pavatto. Vūpasamanavasena vā pavatto.",
  "anya-e0401n8:1_4": "‘‘Tāyā’’ti tāyabhāvanā paññāya, passantīti sambandho.",
  "anya-e0401n8:1_5": "‘‘Passitaṁ’’ti samanupassitaṁ.",
  "anya-e0401n8:1_6": "Kathaṁ kasiṇabhāvanādikaṁ yogakammaṁ attāva attano ṭhānaṁ hotīti vuttaṁ ‘‘ādimajjhapariyosānānaṁhī’’tiādi. Vibhāvanipāṭhe.",
  "anya-e0401n8:1_7": "‘‘Padaṭṭhānatāyā’’ti etena tiṭṭhati anivattamānaṁ pavattati etenāti ṭhānanti atthena padaṭṭhānameva ṭhānanti vuccatīti dīpeti.",
  "anya-e0401n8:1_8": "‘‘Sukhavisesānaṁ’’ti jhānasukha maggasukha phalasukhānaṁ.",
  "anya-e0401n8:1_9": "‘‘Dasakasiṇānī’’tiādīsu mukhyato vā upacārato vā dvidhāpi atthaṁ dassetuṁ ‘‘dasakasiṇānī’’tiādi vuttaṁ.",
  "anya-e0401n8:1_10": "‘‘Sesānipī’’ti appamaññādīni sesakammaṭṭhānānipi.",
  "anya-e0401n8:1_11": "Yaṁ yaṁ anurūpaṁ yathānurūpaṁ.",
  "anya-e0401n8:1_12": "‘‘Samudācaraṇaṁ’’ti punappunaṁ bhusaṁ pavattanaṁ.",
  "anya-e0401n8:1_13": "‘‘Saṁsagga bhedo’’ti ekamekassa puggalassa kassaci dvecariyā,",
  "anya-e0401n8:1_14": "kassaci tissotiādinā sammissa vibhāgo.",
  "anya-e0401n8:1_15": "Aṭṭhakathāyaṁ’’ti visuddhimagga aṭṭhakathāyaṁ.",
  "anya-e0401n8:1_16": "‘‘Sabbāyapi appanāyā’’ti jhānappanāya ca maggappanāya ca phalappanāya ca.",
  "anya-e0401n8:1_17": "‘‘Yā āsanne pavattā dūre pavattāti adhikāro.",
  "anya-e0401n8:1_18": "‘‘Itarā panā’’ti dūre pavattāpana.",
  "anya-e0401n8:1_19": "‘‘Tāsaṁ panā’’ti tissannaṁ bhāvanānaṁ pana.",
  "anya-e0401n8:1_20": "‘‘Tesaṁ pī’’ti dvinnaṁ nimittānaṁpi.",
  "anya-e0401n8:1_21": "‘‘Vidatthicaturaṅgulaṁ’’ nāma vitthārato caturaṅgulādhikaṁ vidatthippamāṇaṁ.",
  "anya-e0401n8:1_22": "Vidatthippamāṇaṁ vā caturaṅgulappamāṇaṁ vātipi yujjati.",
  "anya-e0401n8:1_23": "Tathāhi visuddhimagge vāyokasiṇa vidhāne caturaṅgulappamāṇaṁ sīsaṁ vātena pahariyamānaṁ disvāti vuttaṁ.",
  "anya-e0401n8:1_24": "Khalamaṇḍalaṁ nāma kassakānaṁ kassamaddanabhūmibhāgamaṇḍalaṁ.",
  "anya-e0401n8:1_25": "‘‘Kataṁ vā’’ti nīlādivaṇṇavisesarahitaṁ aruṇavaṇṇaṁ mattikakkhaṇḍaṁ udakena madditvā cakkamaṇḍalaṁ viya parimaṇḍalaṁ sumaṭṭhatalaṁ pathavimaṇḍalaṁ karonti. Evaṁ kataṁ vā.",
  "anya-e0401n8:1_26": "‘‘Akataṁ vā’’ti katthaci bhūmibhāge kenaci akataṁ sayaṁ jātaṁ vā.",
  "anya-e0401n8:1_27": "‘‘Kasiṇena jambudīpassā’’ti ettha.",
  "anya-e0401n8:2_0": "Buddhoti kittayantassa, kāye bhavati yā pīti;",
  "anya-e0401n8:3_0": "Varameva hi sāpīti, kasiṇenapi jambudīpassāti.",
  "anya-e0401n8:4_0": "Gāthāseso.",
  "anya-e0401n8:4_1": "Tattha jambudīpassa kasiṇato sāpītivarā evāti yojanā.",
  "anya-e0401n8:4_2": "‘‘Kasiṇato’’ti ca sakalamaṇḍalato.",
  "anya-e0401n8:4_3": "Sakalassa jambudīpamaṇḍalassa issariyādhipatito pīti vuttaṁ hoti.",
  "anya-e0401n8:4_4": "‘‘Sanniviṭṭhā’’ti samaṁ saṇṭhitā.",
  "anya-e0401n8:4_5": "‘‘Saṇṭhāna paññattī’’ti maṇḍalasaṇṭhānena upaṭṭhitā nimittapaññatti eva vuccati.",
  "anya-e0401n8:4_6": "‘‘Phuṭṭhaṭṭhāne’’ti kāyevā rukkhaggādīsuvā vātena pahataṭṭhāne.",
  "anya-e0401n8:4_7": "‘‘Vāyu vaṭṭī’’ti vātaparimaṇḍalaṁ.",
  "anya-e0401n8:4_8": "Candasūriyānaṁ aggissa ca obhāsena visiṭṭhāti samāso. ‘‘Visiṭṭhā’’ti visesitā.",
  "anya-e0401n8:5_0": "‘‘Dhūmātaṁ’’ti dhūmāyitaṁ.",
  "anya-e0401n8:5_1": "Dhūmapūritapaṭaṁ viyāti vuttaṁ hoti.",
  "anya-e0401n8:5_2": "Tenāha ‘‘sūnabhāvaṁ gataṁ’’ti.",
  "anya-e0401n8:5_3": "Ante kakāro nindatthajotakoti vuttaṁ ‘‘kucchitattā’’ti. Jegucchi tabbattāti attho.",
  "anya-e0401n8:5_4": "‘‘Chavasarīrassā’’ti lāmakasarīrassa. ‘‘Tadevā’’ti chavasarīrameva.",
  "anya-e0401n8:5_5": "Vipubbakaṁ vicchinnakaṁ nāmāti sambandho.",
  "anya-e0401n8:5_6": "Tattha visesena nīlantivinīlaṁ. Tameva kucchitattā vinīlakaṁ.",
  "anya-e0401n8:5_7": "‘‘Tadeva puna paccitvā’’ti vinīlakasarīrameva puna kālātikkame paccitvā.",
  "anya-e0401n8:5_8": "Pūtilohitānaṁ paripakkabhāvaṁ patvāti attho. Tato tato dvāracchiddato.",
  "anya-e0401n8:5_9": "Yuttaṁ tadeva sarīranti sambandho. Vicchinnakaṁ nāma, vicchiddakantipi paṭhanti.",
  "anya-e0401n8:5_10": "‘‘Apakaḍḍhitvā’’ti khaṇḍāni sarīrato mocetvā taṁ taṁ padesaṁ kaḍḍhitvā.",
  "anya-e0401n8:5_11": "‘‘Paggharitalohita sarīraṁ’’ti chinnaviddhaṭṭhānesu vaṇamukhehi paggharitalohitasarīraṁ.",
  "anya-e0401n8:6_0": "‘‘Buddhānussatī’’ti ettha buddhasaddo guṇyūpacāra vacanaṁ hoti.",
  "anya-e0401n8:6_1": "Guṇino dabbassa nāmena guṇānaṁ gahetabbattāti vuttaṁ ‘‘buddhaguṇassa anussati buddhānussatī’’ti. Esanayo dhammānussatādīsu.",
  "anya-e0401n8:6_2": "‘‘Arahatādī’’ti arahatādiguṇo.",
  "anya-e0401n8:6_3": "Vigatāni dussilyādi malāni ca maccherañca yassa taṁ vigatamalamaccheraṁ. Tassa bhāvoti viggaho.",
  "anya-e0401n8:6_4": "‘‘Attanā adhigatanibbānañcā’’ti etena ariyapuggalānaṁ kilesānaṁ accantavūpasamo vutto.",
  "anya-e0401n8:6_5": "‘‘Yaṁ ārabbhā’’ti yaṁ puggalaṁ ārabbha.",
  "anya-e0401n8:6_6": "Hitūpasaṁhāro nāma ayaṁ puggalo avero hotu,",
  "anya-e0401n8:6_7": "abyāpajjo hotūtiādinā averatādīni hitasukhāni tasmiṁ puggale cittena upasaṁharaṇaṁ. Karuṇā, muditā,",
  "anya-e0401n8:6_8": "heṭṭhā cetasikasaṅgahe vuttatthā eva.",
  "anya-e0401n8:6_9": "Hitūpasaṁhāro ca hitamodanā ca ahitāpanayanañcāti dvando.",
  "anya-e0401n8:6_10": "Tattha hitūpasaṁhāro mettāya kiccaṁ. Hitamodanā muditāya.",
  "anya-e0401n8:6_11": "Ahitāpanayanaṁ karuṇāya kiccaṁ.",
  "anya-e0401n8:6_12": "Tattha paraṁ hitasukhasampannaṁ disvā tena parahitena attani pītipāmojjavaḍḍhanaṁ hitamodanā nāma.",
  "anya-e0401n8:6_13": "Paraṁ dukkhitaṁ disvā ayaṁ imamhādukkhā muccatu,",
  "anya-e0401n8:6_14": "mākilamatūti evaṁ cittena parasmiṁ ahitassa dukkhassa apanayanaṁ ahitāpanayanaṁ nāma. ‘‘Tesaṁ’’ti parasattānaṁ. Sassa attano idanti sakaṁ. ‘‘Idaṁ’’ sukhadukkhakāraṇaṁ.",
  "anya-e0401n8:6_15": "Attanā katakammaṁ eva sakaṁ yesaṁ te kammassakā. Parasattā eva. Tesaṁ bhāvo. Tassa anubrūhananti viggaho.",
  "anya-e0401n8:6_16": "‘‘Sīmasambhedo’’ti attā ca piyapuggalo ca majjhattapuggalo ca veripuggalo cāti catasso sīmā. Sambhindanaṁ sambhedo.",
  "anya-e0401n8:6_17": "Sammissanaṁ anānattakaraṇanti attho.",
  "anya-e0401n8:6_18": "Sīmānaṁ sambhedo sīmasambhedo. Sabbā itthiyo,",
  "anya-e0401n8:6_19": "sabbepurisātiādinā odhiso paricchedato pharaṇaṁ odhisopharaṇaṁ nāma. Sabbesattā, sabbepāṇā,",
  "anya-e0401n8:6_20": "sabbebhūtātiādinā anodhiso aparicchedato pharaṇaṁ anodhisopharaṇaṁ nāma.",
  "anya-e0401n8:6_21": "Puratthimāyadisāya sabbesattā averāhontūtiādinā disāvibhāgavasena pharaṇaṁ disāpharaṇaṁ nāma.",
  "anya-e0401n8:6_22": "‘‘Taṁ samaṅgīno cā’’ti tāhi appamaññāhi samaṅgīno puggalā.",
  "anya-e0401n8:6_23": "‘‘Niccaṁ sommahadayabhāvenā’’ti sabbakālaṁ santasītala hadayabhāvena.",
  "anya-e0401n8:6_24": "Brahmasaddo vā seṭṭhapariyāyo ‘brahmaṁ puññaṁ pasavatī’tiādīsu viya.",
  "anya-e0401n8:6_25": "Asitabbaṁ bhuñjitabbanti asitaṁ. Pañcabhojanaṁ. Pātabbanti pītaṁ. Aṭṭhavidhaṁ pānaṁ.",
  "anya-e0401n8:6_26": "Dantena khāyitabbaṁ khāditabbanti khāyitaṁ.",
  "anya-e0401n8:6_27": "Pūvakkhajjaphalakkhajjādikaṁ nānākhādanīyaṁ .",
  "anya-e0401n8:6_28": "Aṅgulīhipi gahetvā sāyitabbaṁ lehitabbanti sāyitaṁ. Madhupphāṇitādikaṁ sāyanīyaṁ.",
  "anya-e0401n8:6_29": "Sarasappaṭikūlatā nāma attano sabhāvato paṭikūlatā.",
  "anya-e0401n8:6_30": "Catubbidhopi hi āhāro bhājanesu vā hatthamukhādīsu vā yattha yattha sammakkheti, laggati, limpati. Taṁ udakena dhovitabbaṁ hoti.",
  "anya-e0401n8:6_31": "Adhotaṁ pana tampi jegucchanīyaṁ hoti.",
  "anya-e0401n8:6_32": "Āsayato paṭikūlatā nāma tassa ajjhoharīyamānassa kaṇṭhādīsu ṭhitehi pittasemhādīhi āsayehi sammissanavasena paṭikūlatā.",
  "anya-e0401n8:6_33": "Nidhānato paṭikūlatā nāma nidhānato paṭikūlatā.",
  "anya-e0401n8:6_34": "‘‘Nidhānaṁ’’ti ca āmāsayo vuccati.",
  "anya-e0401n8:6_35": "Pakkato paṭikūlatā nāma tassa nidhānagatassa paripakkakāle gūthamuttādibhāvapattito paṭikūlatā.",
  "anya-e0401n8:6_36": "Apakkato paṭikūlatā nāma tasmiṁ aparipakke ajiṇṇe sati sarīre nānāroguppattivasena paṭikūlatā.",
  "anya-e0401n8:6_37": "Phalato paṭikūlatā nāma tassa paripakkakālato paṭṭhāya sarīre kesalomādīnaṁ paṭikūlarāsīnaṁ vaḍḍhanavasena paṭikūlatā.",
  "anya-e0401n8:6_38": "Nissandato paṭikūlatā nāma tassa na vahidvārehi vā lomakūpehivā aññehi nānāvaṇamukhehi vā uggharaṇa paggharaṇādivasena paṭikūlatā.",
  "anya-e0401n8:6_39": "‘‘Tatthā’’ti tasmiṁ catubbidhe āhāre.",
  "anya-e0401n8:6_40": "‘‘Nikantippahānasaññā’’ti kantāramagge mātāpitūnaṁ kantāranittaraṇatthāya putta maṁsakhādane viya ati manuññepi āhāre rasataṇhā pahānavasena pavattā saññā.",
  "anya-e0401n8:6_41": "‘‘Salakkhaṇādivasenā’’ti salakkhaṇasasambhārādivasena.",
  "anya-e0401n8:6_42": "‘‘Rāgena caratī’’ti ettha ‘‘rāgenā’’ti karaṇatthe,",
  "anya-e0401n8:6_43": "itthambhūtalakkhaṇevā karaṇa vacanaṁ.",
  "anya-e0401n8:6_44": "Tattha karaṇatthetāva ‘‘rāgena caratī’’ti catūsu iriyāpathesu yebhūyyena rāgacittena carati.",
  "anya-e0401n8:6_45": "Rāgacittena niyyamāno vicaratīti vuttaṁ hoti.",
  "anya-e0401n8:6_46": "Itthambhūta lakkhaṇe pana ‘‘rāgena caratī’’ti tesu rāgaketu rāgadhajo hutvā vicaratīti vuttaṁ hoti. ‘‘Assā’’ti tassapuggalassa.",
  "anya-e0401n8:6_47": "‘‘Ussanno’’ti uggato pākaṭataro. Bahutarotipi vadanti.",
  "anya-e0401n8:6_48": "‘‘Pahānāyā’’ti ettha itisaddo ādi attho.",
  "anya-e0401n8:6_49": "Tena karuṇā bhāvetabbā vihiṁsāya pahānāya.",
  "anya-e0401n8:6_50": "Muditā bhāvetabbā aratiyā pahānāyāti imaṁ pāḷisesaṁ saṅgaṇhāti.",
  "anya-e0401n8:6_51": "‘‘Nissaraṇatāvacanato’’ti nissaraṇañhetaṁ byāpādassa yadidaṁ mettāceto vimutti.",
  "anya-e0401n8:6_52": "Nissaraṇañhetaṁ vihesāyayadidaṁ karuṇā cetovimutti.",
  "anya-e0401n8:6_53": "Nissaraṇañhetaṁ aratiyā yadidaṁ muditā ceto vimuttīti evaṁ nissaraṇa bhāvavacanato ca. Catasso appamaññāyo. La. Dosa caritassāti vuttaṁ.",
  "anya-e0401n8:6_54": "‘‘Dosa vatthuttābhāvato cā’’ti dosuppattiyā vatthu bhāvassakaraṇa bhāvassa abhāvato ca.",
  "anya-e0401n8:6_55": "Nīlādīni cattāri kasiṇāni dosa caritassāti vuttaṁ.",
  "anya-e0401n8:6_56": "Kasmāpanettha dosa caritassa upekkhā sappāyakāraṇaṁ visuṁ na vuttanti.",
  "anya-e0401n8:6_57": "Aññakāraṇattā na vuttanti dassento ‘‘ettha cā’’tiādimāha.",
  "anya-e0401n8:6_58": "‘‘Tisso’’ti tisso appamaññāyo.",
  "anya-e0401n8:6_59": "‘‘Manāpiyarūpānī’’ti manāpiyavaṇṇāni.",
  "anya-e0401n8:6_60": "Vikkhittacitto ca hotīti adhikāro.",
  "anya-e0401n8:6_61": "‘‘Tassā’’ti pamāda bahulassa vikkhittacittassa ca puggalassa. Vuttaṁ siyā.",
  "anya-e0401n8:6_62": "Visuddhi magge pana evaṁ vuttaṁ natthīti adhippāyo. Vibhāvanipāṭhe.",
  "anya-e0401n8:6_63": "‘‘Buddhivisaya bhāvenā’’ti vuttaṁ.",
  "anya-e0401n8:6_64": "Yadi buddhivisayattā mohacaritassa sappāyaṁ.",
  "anya-e0401n8:6_65": "Buddhivisayabhūtāni maraṇa upasamasaññā vavatthānānipi mohacaritassa sappāyāni siyunti vuttaṁ ‘‘evañhisatī’’tiādiṁ.",
  "anya-e0401n8:6_66": "‘‘Bhūtakasiṇānī’’ti pathavīkasiṇādīni mahābhūtakasiṇāni.",
  "anya-e0401n8:6_67": "‘‘Tatthāpī’’ti vā tesu cattālīsa kammaṭṭhānesupi.",
  "anya-e0401n8:6_68": "Evaṁsati vaṇṇakasiṇānaṁ puthulakhuddakatāpi ettha saṅgahitā hotīti.",
  "anya-e0401n8:6_69": "‘‘Mahantaṁ’’ti vidatthi caturaṅgulato mahantaṁ.",
  "anya-e0401n8:6_70": "Yadi evasaddo yathārutameva yujjeyya.",
  "anya-e0401n8:6_71": "Evaṁsati khuddakaṁ vitakkacaritasseva sappāyaṁ,",
  "anya-e0401n8:6_72": "na buddhicaritādīnanti evamatthopi gaṇheyya.",
  "anya-e0401n8:6_73": "Atha buddhicaritassa pana asappāyaṁ nāma natthīti aṭṭhakathāvacanena virujjheyyāti iminā adhippāyena ‘‘khuddakanti padeyujjatī’’ti vuttaṁ. Athavā, puthulaṁ mohacaritassa,",
  "anya-e0401n8:6_74": "khuddakaṁ vitakkacaritasseva,",
  "anya-e0401n8:6_75": "namohacaritassāti atthe sati,",
  "anya-e0401n8:6_76": "buddhicaritādīnaṁ pana puthulaṁpi khuddakaṁpi anuññātaṁ hotīti daṭṭhabbaṁ.",
  "anya-e0401n8:6_77": "‘‘Sabbañcetaṁ’’ti sabbañca etaṁcaritavibhāgavacanaṁ.",
  "anya-e0401n8:6_78": "Ujuvipaccanīkavasena tīsu akusala caritesu puggalesu.",
  "anya-e0401n8:6_79": "Vitakka carite ca atisappāyatāya saddhābuddhi caritesūti adhippāyo.",
  "anya-e0401n8:6_80": "Tenāha ‘‘rāgādīnaṁ pana avikkhambhikā’’tiādiṁ.",
  "anya-e0401n8:7_0": "‘‘Buddhadhamma. La.",
  "anya-e0401n8:7_1": "Guṇānaṁ’’ti ettha guṇasaddo pubbapadesu yojetabbo buddhaguṇānañca dhammaguṇānañcātiādinā. ‘‘Tatthā’’ti tasmiṁ guṇapade. Na tappetīti atappanīyo.",
  "anya-e0401n8:7_2": "Tappanaṁ santuṭṭhiṁ na janetīti attho.",
  "anya-e0401n8:7_3": "Saṁvejanaṁ saṁvegaṁ janetīti saṁvejaniyo. ‘‘Dhammo’’ti sabhāvo.",
  "anya-e0401n8:7_4": "Saṁvejaniyo dhammo yassāti saṁvejaniya dhammaṁ. Maraṇaṁ.",
  "anya-e0401n8:7_5": "‘‘Pañcamajjhānasamādhissā’’ti rūpāvacara pañcamajjhāna samādhissa.",
  "anya-e0401n8:7_6": "‘‘Udayamattānī’’ti vaḍḍhitamattāni.",
  "anya-e0401n8:7_7": "‘‘Tatthā’’ti paṭikūlārammaṇesu.",
  "anya-e0401n8:7_8": "‘‘Pubbacchaṭṭakassā’’ti purāṇacchaṭṭakassa.",
  "anya-e0401n8:7_9": "Gūthamuttavissajjana kassāti vuttaṁ hoti.",
  "anya-e0401n8:7_10": "Tenāha ‘‘gūtharāsi dassane viyā’’ti.",
  "anya-e0401n8:7_11": "Na te kadāci somanassena vinā appanaṁ pāpuṇanti.",
  "anya-e0401n8:7_12": "Byāpādavihiṁsā aratīnaṁ dūribhāvena somanassuppattiyā atisukarattā pañcamajjhāne viya sukhasomanassānañca avikkhambhanato.",
  "anya-e0401n8:7_13": "‘‘Udāsinapakkhe’’ti ajjhupekkhanapakkhe. ‘‘Daḷhaṁ’’ti bhusaṁ. ‘‘Vibhūtaṁ’’ti pākaṭaṁ.",
  "anya-e0401n8:7_14": "Nimittaṁ daḷhavibhūtaṁ katvā gahaṇaṁ daḷha vibhūtaggahaṇaṁ.",
  "anya-e0401n8:7_15": "‘‘Kassaci ārammaṇassā’’ti buddhaguṇādi ārammaṇassa.",
  "anya-e0401n8:7_16": "‘‘Paṭibhāganimittaṁ’’ti ettha paṭibhāgasaddo tassa dise pavattoti āha ‘‘tādise’’tiādiṁ.",
  "anya-e0401n8:7_17": "‘‘Taṁsaṇṭhāne’’ti etena pathavimaṇḍalādīsu viya saṇṭhānākārena ṭhitesu sabhāva dhamma puñjesu eva tassadisaṁ paṭibhāganimittaṁ nāma sijjhatīti dasseti.",
  "anya-e0401n8:7_18": "‘‘Eva’’nti samathasaṅgahe tāva dasakasiṇāni,",
  "anya-e0401n8:7_19": "dasaasubhātiādinā vuttena vacanakkamena.",
  "anya-e0401n8:7_20": "‘‘Uggahakosallaṁ’’ti bhāvanākammaṁ ārabhitukāmena bhikkhunā ācariyassa santike sabbassa kammaṭṭhāna vidhānassa uggahaṇaṁ uggaho.",
  "anya-e0401n8:7_21": "Tasmiṁ kosallaṁ uggahakosallaṁ. Apicettha.",
  "anya-e0401n8:7_22": "Sabbaṁ uggahituṁ asakkontena yaṁ attanā ārabhissati.",
  "anya-e0401n8:7_23": "Tassa ekassa vidhānaṁ paripuṇṇaṁ uggahetabbaṁ.",
  "anya-e0401n8:7_24": "‘‘Uggaṇhantassā’’ti ettha ukāro upari attho.",
  "anya-e0401n8:7_25": "‘‘Gahaṇaṁ’’ti ca yathā citte avinassamānaṁ hutvā labbhati,",
  "anya-e0401n8:7_26": "tathā katvā cittena gahaṇanti dassetuṁ ‘‘uparūparī’’tiādi vuttaṁ.",
  "anya-e0401n8:7_27": "‘‘Samanupassantassā’’ti sammā punappunaṁ cakkhunā dassanasadisaṁ karontassa.",
  "anya-e0401n8:7_28": "Parito samantato karaṇaṁ parikammaṁ.",
  "anya-e0401n8:7_29": "Tasmiṁ nimittaggahaṇakamme yaṁ yaṁ kattabbavidhānaṁ atthi,",
  "anya-e0401n8:7_30": "taṁ taṁ paripuṇṇaṁ katvā gahaṇanti vuttaṁ hoti.",
  "anya-e0401n8:7_31": "Bhāvanāti vaḍḍhanāti imamatthaṁ dassento ‘‘punappuna’’ntiādimāha.",
  "anya-e0401n8:7_32": "‘‘Nirantaraṁ padahantassā’’ti rattidivaṁ nirantaraṁ ārabhantassa.",
  "anya-e0401n8:7_33": "Uggaha nimitte saṇṭhānaṁ gaṇhantopi vaṇṇarūpādinā sabhāva dhammena saheva gaṇhāti.",
  "anya-e0401n8:7_34": "Paṭibhāganimitte pana sabhāvadhammaṁ muñcitvā tassa disaṁ nimitta paññatti saṅkhātaṁ suddhasaṇṭhānameva gaṇhāti. Ettha siyā,",
  "anya-e0401n8:7_35": "paṭibhāganimittepi vaṇṇo nāma sandissati yevāti. Saccaṁ. So pana paṭibhāgamattaṁ hoti. Na ekantavaṇṇo.",
  "anya-e0401n8:7_36": "Tenāha ‘‘tappaṭibhāgaṁ vatthu dhammavimuccitaṁ’’ti. ‘‘Sannisinnaṁ’’ti acalaṁ.",
  "anya-e0401n8:7_37": "‘‘Pavesitaṁ’’ti bhāvanācittassa abbhantare pakkhittaṁ viya hotīti adhippāyo. Obhāsatīti obhāso.",
  "anya-e0401n8:7_38": "Obhāso hutvā jātanti obhāsajātaṁ. Obhāsanaṁ vā obhāso.",
  "anya-e0401n8:7_39": "Jāto obhāso assāti obhāsajātaṁ. ‘‘Pātentī’’ti paṭipātenti.",
  "anya-e0401n8:7_40": "Puna uppajjanavasena uṭṭhātuṁ na denti.",
  "anya-e0401n8:7_41": "‘‘Etāyā’’ti kattu atthe karaṇavacanaṁ.",
  "anya-e0401n8:7_42": "‘‘Nimittarakkhaṇavidhānaṁ’’ti samuppannassa nimittassa anassanatthāya sattavidhehi palibodha dhammehi rakkhaṇatthaṁ.",
  "anya-e0401n8:7_43": "Katame pana tesattavidhā palibodhadhammā nāmāti. Idha amhehi vattabbaṁ natthi.",
  "anya-e0401n8:7_44": "Visuddhi magge eva te vuttāti dassetuṁ gāthamāha. ‘‘Āvāso’’ti asappāyāvāso.",
  "anya-e0401n8:7_45": "‘‘Gocaro’’ti asappāyagocaragāmo.",
  "anya-e0401n8:7_46": "‘‘Bhassaṁ’’ti asappāyavacanaṁ. Evaṁ puggalādīsu. ‘‘Sevethā’’ti seveyya.",
  "anya-e0401n8:7_47": "‘‘Evañhipaṭipajjato’’ti evaṁhivajjitabbe vajjanavasena sevitabbe sevanavasena paṭipajjantassa.",
  "anya-e0401n8:7_48": "‘‘Kāmataṇhāya visayabhāvaṁ atikkamitvā’’ti etena kāmabhūmi kāmabhavasamatikkamo,",
  "anya-e0401n8:7_49": "rūpabhūmirūpabhava okkamo ca vutto. Vasanaṁ vasī. Satti. Sāmatthiyanti attho.",
  "anya-e0401n8:7_50": "Vasiṁ bhūtaṁ pattanti vasibhūtaṁ. Vasī eva vasitā. Yathā pāramitāti.",
  "anya-e0401n8:7_51": "‘‘Tato vicāranti’’ ettha itisaddo ādiattho.",
  "anya-e0401n8:7_52": "Tena tato pītiṁtiādiṁ saṅgaṇhāti.",
  "anya-e0401n8:7_53": "Icchantānaṁ tesaṁ sabbaññubuddhānaṁ.",
  "anya-e0401n8:7_54": "‘‘Yatthā’’ti yesudvīsubhavaṅgesu.",
  "anya-e0401n8:7_55": "‘‘Bhavaṅgacāre’’ti bhavaṅgappavattiyaṁ.",
  "anya-e0401n8:7_56": "‘‘Dandhāyitattaṁ’’ti dandhaṁ hutvā ayati pavattatīti dandhāyitaṁ. Tassa bhāvo dandhāyitattaṁ.",
  "anya-e0401n8:7_57": "‘‘Ṭhapetuṁ’’ti adhiṭṭhānaṁ katvā ṭhapetuṁ. Tato anatikkamituṁ.",
  "anya-e0401n8:7_58": "‘‘Yatthicchakaṁ’’tiādīni kriyāvisesanapadāni.",
  "anya-e0401n8:7_59": "‘‘Yatthicchakaṁ’’ti yattha yattha ṭhāne icchānu rūpaṁ.",
  "anya-e0401n8:7_60": "Yadicchakantiyasmiṁ yasmiṁ khaṇe icchānu rūpaṁ.",
  "anya-e0401n8:7_61": "‘‘Yāvaticchakaṁ’’ti yattakena pamāṇena icchānu rūpaṁ.",
  "anya-e0401n8:7_62": "‘‘Vitakkādikaṁ oḷārikaṅgaṁ pahānāyā’’ti ettha kassa balena pahānaṁ hoti.",
  "anya-e0401n8:7_63": "Taṁ taṁ virāga bhāvanā balena pahānaṁ hoti.",
  "anya-e0401n8:7_64": "Kāca taṁ taṁ virāgabhāvanā nāma hoti.",
  "anya-e0401n8:7_65": "Ajjhāsaya visesa pariggahitā upacārabhāvanā evāti imamatthaṁ dassetuṁ ‘‘pathamajjhānaṁ tāvā’’tiādi vuttaṁ.",
  "anya-e0401n8:7_66": "‘‘Ātāpavīriyaṁ’’ti yenavīriyena yogino attānaṁ vā kilesa dhamme vā ātāpenti paritāpenti. Taṁ ātāpavīriyaṁ nāma.",
  "anya-e0401n8:7_67": "Ugghāṭīyamānampi ākāsameva hoti.",
  "anya-e0401n8:7_68": "Taṁ ārabbha uparijhānantaruppattiyā bhāvanaṁ karontassapi punappunaṁ tameva pañcamajjhānaṁ uppajjati.",
  "anya-e0401n8:7_69": "Ārammaṇe ca anatikkante jhānaṁpi anatikkantameva hotīti.",
  "anya-e0401n8:7_70": "‘‘Tatthā’’ti tasmiṁ ākāsakasiṇe.",
  "anya-e0401n8:7_71": "‘‘Tadatikkamanasambhavo’’ti kasiṇa nimittātikkamanasambhavo.",
  "anya-e0401n8:7_72": "‘‘Yathādiṭṭhe’’ti jhānacakkhunā diṭṭhappakāre. ‘‘Sambhāvetvā’’ti thometvā.",
  "anya-e0401n8:7_73": "Sammā anussaraṇaṁ samanussaraṇaṁ.",
  "anya-e0401n8:7_74": "‘‘Itaresaṁpi vā’’ti puthujjana paṇḍitānaṁpi vā.",
  "anya-e0401n8:7_75": "Maraṇa saññā vavatthānesu parikammañca samādhiyati,",
  "anya-e0401n8:7_76": "upacāro ca sampajjatīti yojanā tikkhapaññānaṁ pana puthujjanānaṁpi sataṁ buddhaguṇādīsupi upacāra sambhavo aṭṭhakathāyaṁ vuttoyeva.",
  "anya-e0401n8:7_77": "‘‘Samathajjhānesū’’ti idaṁ adhikāravasena vuttaṁ.",
  "anya-e0401n8:7_78": "Vipassanā kammaṁpi gahetabbamevāti daṭṭhabbaṁ.",
  "anya-e0401n8:7_79": "Pubbedānaṁ datvā iminā puññena āyatiṁ jhānābhiññāyo vā maggaphalāni vā paṭilabhissāmīti patthanaṁ katvā āgatopi katādhikāro evātipi vadanti.",
  "anya-e0401n8:7_80": "Katamo pana katādhikāro nāmāti āha ‘‘āsannabhave’’tiādiṁ.",
  "anya-e0401n8:7_81": "Aṭṭhavidhesu catukkanayavasena,",
  "anya-e0401n8:7_82": "navavidhesu pañcakanayavasena vuttoti tesaṁ vādīnaṁ sādhakavacanaṁ. Vicāretvā pana gahetabbaṁ.",
  "anya-e0401n8:7_83": "Ākāsa kasiṇena vinā arūpajjhānāni labhitvā puna abhiññatthāya parikammekate ākāsakasiṇepi kattabbattā tassa abhiññāpādakatā sambhavo vuttoti atthassa sambhavato.",
  "anya-e0401n8:7_84": "Pubbe abhāvita bhāvanoti ca akatādhikāroti ca atthato ekaṁ.",
  "anya-e0401n8:7_85": "‘‘Ādikammiko’’ti abhiññākamme ādikammiko.",
  "anya-e0401n8:7_86": "‘‘Tādisānaṁ’’ti pubbe akatādhikārānaṁ abhāvitabhāvanānaṁ idāni iddhivikubbanaṁ karissāmīti ārabhantānaṁ abhiññākamme ādikammikakulaputtānanti sambandho.",
  "anya-e0401n8:7_87": "‘‘Iddhivikubbanaṁ’’ti ca upalakkhaṇavacanaṁ.",
  "anya-e0401n8:7_88": "Dibbāya sotadhātuyā saddaṁ savanaṁ karissāmītiādikaṁpi gahetabbaṁ.",
  "anya-e0401n8:7_89": "Idañca ādikammikavidhānādhikārattā vuttaṁ.",
  "anya-e0401n8:7_90": "Abhiññāsu vasipattānampi taṁ pañcamajjhānaṁ chasuārammaṇesu yathārahaṁ appetiyeva.",
  "anya-e0401n8:7_91": "‘‘Adhiṭṭhātabbaṁ’’ti yathicchita nipphattatthāya sataṁ hotu sahassaṁ hotūtiādinā cittena abhividhātabbaṁ.",
  "anya-e0401n8:7_92": "Abhinīharitabbanti vuttaṁ hoti. ‘‘Sataṁ homi,",
  "anya-e0401n8:7_93": "sahassaṁ homīti vā’’ti attānaṁ sataṁ vā sahassaṁ vā nimminanavasena vuttaṁ.",
  "anya-e0401n8:7_94": "Sesaṁ pana aññathānimminanavasena. Sotuṁ vā saddaṁ, passituṁ vā rūpaṁ, jānituṁ vā paracittaṁ.",
  "anya-e0401n8:7_95": "Anussarituṁ vā pubbenivutthaṁ. Aṭṭhakathāpāṭhe.",
  "anya-e0401n8:7_96": "‘‘Adhiṭṭhātī’’ti abhiññāya adhiṭṭhāti.",
  "anya-e0401n8:7_97": "Abhividhāti nibbattetīti vuttaṁ hoti.",
  "anya-e0401n8:7_98": "Duvidhaṁhi adhiṭṭhānaṁ parikammena adhiṭṭhānaṁ abhiññāya adhiṭṭhānanti.",
  "anya-e0401n8:7_99": "Idha pana abhiññāya adhiṭṭhānaṁ vuttaṁ.",
  "anya-e0401n8:7_100": "‘‘Adhiṭṭhāna cittenā’’ti abhiññācittenāti vuttaṁ hoti.",
  "anya-e0401n8:7_101": "‘‘Parikammacittassā’’ti pubbabhāge āvajjana parikamma adhiṭṭhānaparikammacittassa.",
  "anya-e0401n8:7_102": "Pacchimaṁ pana pādakajjhāna samāpajjanaṁ.",
  "anya-e0401n8:7_103": "Parikammacittassa samādhānatthāyāti vuttaṁ.",
  "anya-e0401n8:7_104": "Parikammacitte samāhite kiṁ payojananti āha ‘‘tathāhī’’tiādiṁ.",
  "anya-e0401n8:7_105": "‘‘Sesābhiññāsupi yathārahaṁ vattabbo’’ti dibbasotaparikamme tenevaparikamma samādhiññāṇasotena āsanne dibbavisayaṁpi saddaṁ suṇātītiādinā vattabbo.",
  "anya-e0401n8:7_106": "‘‘Iti katvā’’ti iti manasikatvā.",
  "anya-e0401n8:7_107": "‘‘Taṁ’’ti pacchimaṁ pādakajjhāna samāpajjanaṁ.",
  "anya-e0401n8:7_108": "‘‘Idha nagahitanti daṭṭhabbaṁ’’ti therassa matena daṭṭhabbanti adhippāyo.",
  "anya-e0401n8:7_109": "Idha pana ādikammikavidhānappadhānattā pacchimaṁpi pādakajjhāna samāpajjanaṁ vattabbamevāti.",
  "anya-e0401n8:7_110": "‘‘Kāyagatikaṁ adhiṭṭhahitvā’’ti ayaṁ kāyo viya idaṁ cittaṁpi dandhagamanaṁ hotūti evaṁ cittaṁ kāyagatikaṁ karaṇena adhiṭṭhahitvā.",
  "anya-e0401n8:7_111": "‘‘Dissamānena kāyenā’’ti dandhagamanena gacchantattā bahujanānampi dissamānena rūpakāyena.",
  "anya-e0401n8:7_112": "Tabbi parītena sīghagamanaṁ veditabbaṁ.",
  "anya-e0401n8:7_113": "‘‘Ārammaṇamattaṁ hotī’’ti anipphannarūpaṁ sandhāya vuttaṁ.",
  "anya-e0401n8:7_114": "‘‘Ārammaṇa purejātaṁ’’ti nipphannarūpaṁ.",
  "anya-e0401n8:7_115": "Itaraṁ pana hadaya vatthurūpaṁ sandhāya vuttanti daṭṭhabbaṁ.",
  "anya-e0401n8:7_116": "Paracitta vijānanaṭṭhāne aṭṭhakathāṭīkācariyānaṁ vicāraṇā atthīti taṁ dassetuṁ ‘‘ettha ca aṭṭhakathāyaṁ tāvā’’tiādi vuttaṁ.",
  "anya-e0401n8:7_117": "‘‘Aṭṭhakathāyaṁ’’ti dhammasaṅgaṇi aṭṭhakathāyaṁpi visuddhimagga aṭṭhakathāyaṁpi.",
  "anya-e0401n8:7_118": "‘‘Khaṇikavasenā’’ti khaṇikapaccuppannavasena.",
  "anya-e0401n8:7_119": "Āvajjane niruddheti sambandho.",
  "anya-e0401n8:7_120": "‘‘Ekaṁ cittaṁ’’ti parassa cittaṁ.",
  "anya-e0401n8:7_121": "Tadeva atītaṁ cittaṁ gaṇhanti. ‘‘Tānī’’ti javanāni. ‘‘Tesaṁ’’ti javanānaṁ. ‘‘Tenā’’ti āvajjanena.",
  "anya-e0401n8:7_122": "‘‘Itarathā’’ti aññathā santati addhāvasena vuttanti gahite sati. Vutto siyā. Kasmā,",
  "anya-e0401n8:7_123": "santati addhāvasena paccuppanne gahite sati,",
  "anya-e0401n8:7_124": "sabbāya ekajavanavīthiyā ekapaccuppannattā.",
  "anya-e0401n8:7_125": "‘‘Sabbāni cittānī’’ti javanacittāni.",
  "anya-e0401n8:7_126": "‘‘Sahuppannānī’’ti idaṁ sahuppannānaṁpi atthitāya vuttaṁ.",
  "anya-e0401n8:7_127": "Āvajjanādīni pana khaṇabhedaṁ nagaṇhanti.",
  "anya-e0401n8:7_128": "Sabbaṁ parassa cittaṁ ekacittamiva gaṇhanti.",
  "anya-e0401n8:7_129": "Tasmā kālabhedopi natthīti daṭṭhabbaṁ. ‘‘Nibbānañcā’’ti vuttaṁ,",
  "anya-e0401n8:7_130": "kathaṁ nibbānaṁ pubbenivutthaṁ nāma siyāti.",
  "anya-e0401n8:7_131": "Atīte parinibbutānaṁ maggaphalāni anussaraṇakāle tesaṁ ārammaṇabhūtaṁ nibbānaṁpi anussaratiyeva.",
  "anya-e0401n8:7_132": "Tattha tesaṁ maggaphalānaṁ atītattā nibbānaṁpi pubbenivutthaṁ nāma hotīti.",
  "anya-e0401n8:8_0": "‘‘Yaṁ yaṁ adhiṭṭhātī’’ti yaṁ yaṁ satādikaṁ saṁvidhāti.",
  "anya-e0401n8:8_1": "‘‘Yathā yathā adhiṭṭhātī’’ti yena yena āvibhāvādikena pakārena saṁvidhāti.",
  "anya-e0401n8:8_2": "‘‘Pakativaṇṇaṁ’’ti pakatisaṇṭhānaṁ.",
  "anya-e0401n8:8_3": "‘‘Tassevā’’ti pakativaṇṇasseva.",
  "anya-e0401n8:8_4": "Devānaṁ pasādasotanti sambandho.",
  "anya-e0401n8:8_5": "‘‘Ārammaṇa sampaṭicchana samatthaṁ’’ti ārammaṇassa upaṭṭhānaṁ sampaṭicchana samatthaṁ.",
  "anya-e0401n8:8_6": "Tadeva cetopariyañāṇantipi vuccatīti sambandho. ‘‘Ceto’’ti cittaṁ.",
  "anya-e0401n8:8_7": "‘‘Paricchijjā’’ti idaṁ sarāgacittaṁ,",
  "anya-e0401n8:8_8": "idaṁ virāgacittantiādinā paricchinditvā.",
  "anya-e0401n8:8_9": "‘‘Gocara nivāsavasenā’’ti gocaraṁ katvā nivasanavasena.",
  "anya-e0401n8:8_10": "Sabbaññutaññāṇagatikaṁ sabbaññubuddhānaṁ anāgataṁ saññāṇanti adhippāyo.",
  "anya-e0401n8:8_11": "Anāgate sattadivasato orimā cittacetasika dhammā cetopariyaññāṇassa visayoti katvā anāgate sattadivasatoti vuttaṁ.",
  "anya-e0401n8:8_12": "Paṭṭhāya pavattamānāti pāṭhaseso.",
  "anya-e0401n8:8_13": "Imasmiṁ divase ca anāgatapakkhe sabbaṁpi ārammaṇaṁ pakatiñāṇassa visayoti katvā ‘‘dutīyadivasato paṭṭhāyā’’ti vuttaṁ.",
  "anya-e0401n8:8_14": "‘‘Etaṁ’’ti etaṁ anāgataṁ saññāṇaṁ.",
  "anya-e0401n8:8_15": "‘‘Yathā cetaṁ’’ti yathā ca etaṁ imasmiṁ bhave anāgata dhamme jānāti.",
  "anya-e0401n8:8_16": "‘‘Asādhāraṇakālavasenā’’ti aññenañāṇena asādhāraṇa kālavasena.",
  "anya-e0401n8:8_17": "Paccuppannabhavohi aññaññāṇasādhāraṇoti.",
  "anya-e0401n8:9_0": "Samathakammaṭṭhānānudīpanā niṭṭhitā.",
  "anya-e0401n8:10_0": "171. Vipassanākammaṭṭhāne.",
  "anya-e0401n8:10_1": "‘‘Yathādiṭṭhaṁ’’ti sakkāyadiṭṭhiyā yathādiṭṭhaṁ.",
  "anya-e0401n8:10_2": "Niccanimittaṁ nāma sattapuggalādinimittameva.",
  "anya-e0401n8:10_3": "Sattanimittañhi paññatti dhammattā khaṇekhaṇe khayavayabhedābhāvato so evagacchati so eva tiṭṭhatītiādinā niccākārasaṇṭhitaṁ hotīti.",
  "anya-e0401n8:10_4": "‘‘Dhuvanimittaṁ’’ti thiranimittaṁ.",
  "anya-e0401n8:10_5": "Idampi so gacchantopi nanassati,",
  "anya-e0401n8:10_6": "tiṭṭhantopi nanassatītiādinā thirākārasaṇṭhitaṁ sattanimittameva.",
  "anya-e0401n8:10_7": "‘‘Sukhanimittaṁ’’ti khaṇekhaṇe khayavayabheda dukkhānaṁ abhāvato sukhito niddukkho nibbhayotiādinā sukhākārasaṇṭhitaṁ sattanimittameva.",
  "anya-e0401n8:10_8": "‘‘Attanimittaṁ’’ti gantuṁ icchanto gacchati,",
  "anya-e0401n8:10_9": "ṭhātuṁ icchanto tiṭṭhatītiādinā vasavattanākāra saṇṭhitaṁ sattanimittameva. ‘‘Kiriyā’’ti bhāvanākiriyā.",
  "anya-e0401n8:11_0": "Visujjhatīti visuddhi. Visodhetīti vā visuddhi.",
  "anya-e0401n8:11_1": "Sīlameva visuddhi sīlavisuddhīti imamatthaṁ dassento ‘‘niccasīlamevā’’tiādimāha.",
  "anya-e0401n8:11_2": "Tattha niccasīlameva uparijhānādivisesānaṁ adhiṭṭhāna kiccasādhakattā idha adhippetanti vuttaṁ ‘‘niccasīlamevā’’ti. Samādhi adhippeto .",
  "anya-e0401n8:11_3": "Vakkhatihi ‘‘duvidhopi samādhi cittavisuddhi nāmā’’ti.",
  "anya-e0401n8:11_4": "Etena visujjhati etāyāti visuddhi.",
  "anya-e0401n8:11_5": "Cittassa visuddhi cittavisuddhi. Samādhi evātipi dīpeti. Visujjhanaṁ vā visuddhi.",
  "anya-e0401n8:11_6": "Cittassa visuddhi cittavisuddhi.",
  "anya-e0401n8:11_7": "Atthatopana visuddhacittameva vuccatītipi yujjati.",
  "anya-e0401n8:11_8": "Visuddhisadda sampanne hi sati, cittavisuddhi icceva vuccati. Na samādhivisuddhīti.",
  "anya-e0401n8:11_9": "‘‘Soḷasavidhaṁ kaṅkhaṁ’’ti ahosiṁ nu kho aha matītamaddhānantiādinā suttanteāgataṁ soḷasavidhaṁ vicikicchaṁ.",
  "anya-e0401n8:11_10": "‘‘Aṭṭhavidhaṁ vā kaṅkhaṁ’’ti sattharikaṅkhatītiādinā abhidhamme āgataṁ aṭṭhavidhaṁ vicikicchaṁ.",
  "anya-e0401n8:11_11": "Visamahetudiṭṭhi nāma sattānaṁ uppattiyā akāraṇameva kāraṇaṁ katvā gahaṇadiṭṭhi.",
  "anya-e0401n8:11_12": "‘‘Manasikāravidhī’’ti aniccalakkhaṇādīsu manasikāravidhi.",
  "anya-e0401n8:11_13": "Anupāyabhūto manasikāro nāma niccādivasena manasikāro.",
  "anya-e0401n8:11_14": "Adhimānavatthu nāma obhāsādīni. ‘‘Maggato’’ti maggabhāvena. ‘‘Amaggato’’ti amaggabhāvena.",
  "anya-e0401n8:11_15": "‘‘Dassanañcā’’ti tesaṁadhimānavatthūnaṁ aniccatādidassanañca.",
  "anya-e0401n8:11_16": "Tameva visuddhināmāti sambandho.",
  "anya-e0401n8:11_17": "‘‘Sammohamalato’’ti catusaccappaṭicchādaka sammohamalato. Nanu dassananti ñāṇameva. Evaṁsati,",
  "anya-e0401n8:11_18": "ñāṇanti vutte siddhe katvā dassanasaddena saha ñāṇadassananti vuttanti āha ‘‘etthacā’’tiādiṁ.",
  "anya-e0401n8:11_19": "‘‘Sutamayādivasenā’’ti sutamaya cintāmayavasena.",
  "anya-e0401n8:11_20": "Tattha yathāsutassa pāḷidhammassa atthamattajānanaṁ sutamayaññāṇaṁ nāma.",
  "anya-e0401n8:11_21": "Atthaṁ ñatvā atthānurūpassa sabhāvalakkhaṇassa cintanāvasena uppannaṁ ñāṇaṁ cintāmayaññāṇaṁ nāma.",
  "anya-e0401n8:11_22": "‘‘Anumānādiñāṇaṁpī’’ti nāmarūpa dhammesu sabhāvānumānaññāṇa sabhāvajānanaññāṇaṁpi.",
  "anya-e0401n8:11_23": "‘‘Attapaccakkhaññāṇamevā’’ti attanā paccakkhakaraṇaññāṇameva.",
  "anya-e0401n8:11_24": "‘‘Sabbatthā’’ti maggāmaggaññāṇadassanādīsu sabbesu ṭhānesu.",
  "anya-e0401n8:11_25": "Ettha ca dasasu vipassanāñāṇesupi vipassanā vacanena paccakkhadassanameva adhippetanti katvā sabbatthaggahaṇaṁ katanti daṭṭhabbaṁ.",
  "anya-e0401n8:11_26": "Sammasanaññāṇato paṭṭhāya hi dassanameva adhippetaṁ. Na sabhāvajānanamattaṁ.",
  "anya-e0401n8:11_27": "Yato cakkhunā passantasseva suṭṭhu paccakkhato dassanatthāya punappunaṁ bhāvanā kammaṁ nāma tattha icchitabbaṁ hoti.",
  "anya-e0401n8:12_0": "‘‘Dhammā’’ti saṅkhata dhammā.",
  "anya-e0401n8:12_1": "Aniccatā eva lakkhaṇanti aniccalakkhaṇaṁ.",
  "anya-e0401n8:12_2": "Aniccānaṁ vā saṅkhata dhammānaṁ lakkhaṇanti aniccalakkhaṇantipi yujjati.",
  "anya-e0401n8:12_3": "‘‘Abhiṇhasampaṭippīḷanākāro’’ti yathā sīghasotāyaṁ nadiyaṁ nāvāya uddhaṁ gacchantaṁ sānāvā abhisaṅkharaṇadukkhena abhiṇhaṁ suṭṭhu paṭippīḷeti. Kasmā,",
  "anya-e0401n8:12_4": "asati abhisaṅkhāre taṅkhaṇe eva adhovuyhanato.",
  "anya-e0401n8:12_5": "Adhovuyhanañhi nāvāya pakati kiccaṁ.",
  "anya-e0401n8:12_6": "Uddhaṁ ārūhanaṁ abhisaṅkhāra siddhaṁ.",
  "anya-e0401n8:12_7": "Evamevaṁ sīghasote saṁsāre attabhāvena uddhaṁ khaṇato khaṇaṁ divasato divasaṁ gacchantaṁ puggalaṁ ayaṁ attabhāvo abhisaṅkharaṇa dukkhena abhiṇhaṁ suṭṭhu paṭippīḷeti. Kasmā, asati abhisaṅkhāre, paccayavekalle ca sati, taṅkhaṇe eva vipariṇamanato.",
  "anya-e0401n8:12_8": "Vipariṇamanañhi attabhāvassa pakati kiccaṁ.",
  "anya-e0401n8:12_9": "Uddhaṁgamanaṁ abhisaṅkhāra siddhaṁ.",
  "anya-e0401n8:12_10": "Evaṁ abhiṇha sampaṭippīḷanaṁ veditabbaṁ.",
  "anya-e0401n8:12_11": "Ettha ca saṁsārassa sīghasotatā nāma attabhāvapariyāpannānaṁ nāma rūpadhammānaṁ pavattinivatti sīghatā vuccati.",
  "anya-e0401n8:12_12": "Ettha ca maraṇaṁ duvidhaṁ sammuti maraṇañca paramattha maraṇañca.",
  "anya-e0401n8:12_13": "Tattha sammuti maraṇaṁ nāma sammuti saccabhūtassa sattassa maraṇaṁ.",
  "anya-e0401n8:12_14": "Taṁ ekabhavapariyante sandissati.",
  "anya-e0401n8:12_15": "Paramattha maraṇaṁ nāma paramattha saccabhūtānaṁ nāmarūpa dhammānaṁ maraṇaṁ. Idameva ekantamaraṇaṁ, saccamaraṇaṁ, sabhāvamaraṇaṁ hoti.",
  "anya-e0401n8:12_16": "Imasmiṁ vipassanā kamme idaṁ paramattha maraṇaṁ eva aniccatāti ca vuccati.",
  "anya-e0401n8:12_17": "Dhammānaṁ susānakkhettanti ca susānabhūmīti ca vuccatīti.",
  "anya-e0401n8:12_18": "Sā ca susānabhūmināma sattānaṁ paṭisandhito paṭṭhāya santānaṁ anubandhatiyeva.",
  "anya-e0401n8:12_19": "Anubandhattā ca sattānaṁ paṭisandhito paṭṭhāya so nāma samayo natthi, yattha sattā na marantīti.",
  "anya-e0401n8:12_20": "Idañca anubandhanaṁ sattānaṁ abhiṇhasampaṭippīḷanameva hoti.",
  "anya-e0401n8:12_21": "Tesaṁ sabbiriyāpathesu jīvitassa ca aṅgapaccaṅgānañca kāyavacīmano kammānañca sambādhapattito.",
  "anya-e0401n8:12_22": "Avasavattanākāro pana abhisaṅkhāra dukkhaṁ abhiṇhaṁ paccanubhavantānaṁ pākaṭoyeva. Vasavattanehi sati,",
  "anya-e0401n8:12_23": "abhisaṅkharaṇa kiccassa okāso natthi.",
  "anya-e0401n8:12_24": "Vasavattaneneva yathicchi tassa kiccassa sampajjanato.",
  "anya-e0401n8:12_25": "Lokasmiñhi sabbaṁpi abhisaṅkhāra kiccaṁ nāma antamaso assāsanapassāsana kiccaṁ upādāya dhammānaṁ vasavattanābhāvato karontīti.",
  "anya-e0401n8:13_0": "Aniccassa dhammassa anuanupassanāti sambandho.",
  "anya-e0401n8:13_1": "‘‘Anuanupassanā’’ti ca ñāṇacakkhunā punappunaṁ nijjhāyanā olokanā.",
  "anya-e0401n8:13_2": "‘‘Dhammānaṁ’’ti pañcakkhandha dhammānaṁ.",
  "anya-e0401n8:13_3": "‘‘Yattha yatthā’’ti yasmiṁ yasmiṁ sarīraṅge.",
  "anya-e0401n8:13_4": "‘‘Purāṇa dhammānaṁ’’ti purāṇānaṁ pātubbhūtānaṁ,",
  "anya-e0401n8:13_5": "vaḍḍhitānañca dhammakoṭṭhāsānaṁ antaradhānaṁ vayo vuccati.",
  "anya-e0401n8:13_6": "Vipassanā kammaṁ patvā khaṇikavasena ekekadhammavibhāgavasena ca anupassanā kiccaṁ natthīti āha ‘‘samūha santativasena panā’’ti.",
  "anya-e0401n8:13_7": "Ekekadhammavibhāgavasena anupassanāpi pana pakatiyā supākaṭesu cittavedanādīsu icchitabbāyeva.",
  "anya-e0401n8:13_8": "‘‘Aniccatāya paramākoṭī’’ti tato uttari aniccatā nāma natthīti adhippāyo.",
  "anya-e0401n8:13_9": "Dhammānaṁ tathā tathā bhāyitabbappakāro nāma pañcakkhandhe ‘aniccato, dukkhato, rogato, gaṇḍato, sallato, aghato, ābādhato,",
  "anya-e0401n8:13_10": "tiādinā vutto bhāyitabbappakāro.",
  "anya-e0401n8:13_11": "Tassa samanupassanāñāṇaṁ bhayañāṇaṁ.",
  "anya-e0401n8:13_12": "Etena apāyadukkha saṁsāra dukkhabhīrukehi janehi bhāyitabbanti bhayaṁ.",
  "anya-e0401n8:13_13": "Te vā bhāyanti etasmāti bhayaṁ.",
  "anya-e0401n8:13_14": "Bhayassa samanu passanāñāṇaṁ bhayañāṇanti imamatthaṁ dasseti.",
  "anya-e0401n8:13_15": "‘‘Kiñcibhayavatthuṁ’’ti sīhabyagghādikaṁ bhayavatthuṁ.",
  "anya-e0401n8:13_16": "‘‘Paṭissaraṇe’’ti guhāleṇādike paṭissaraṇe.",
  "anya-e0401n8:13_17": "‘‘Tesaṁ’’ti bhijjanasabhāvānaṁ dhammānaṁ. ‘‘Tehī’’ti bhijjanasabhāvehi.",
  "anya-e0401n8:13_18": "Ukkaṇṭhatā nāma cittassa viruddhatā nikkhamābhimukhatā.",
  "anya-e0401n8:13_19": "‘‘Cattālīsāya ākārehī’’ti pañcakkhandhe ‘aniccato, dukkhato, rogato, gaṇḍato, sallato, aghato, ābādhato, parato, palokato, ītito,. Upaddavato, bhayato, upasaggato, calato, pabhaṅguto, addhuvato, atāṇato, aleṇato, assaraṇato, rittato,. Tucchato, suññato, anattato, ādīnavato, vipariṇāma dhammato, asārakato, aghamūlato, vadhakato, vibhavato, sāsavato,. Saṅkhatato, mārāmisato, jātidhammato, jarādhammato, byādhidhammato, maraṇadhammato, sokaparidevadhammato, dukkhadomanassa dhammato, upāyāsa dhammato, saṁkilesika dhammato,",
  "anya-e0401n8:13_20": "passanto suññato lokaṁ avekkhatīti evaṁ mahāniddese moghapañhaniddese āgatehi cattālīsāya ākārehi.",
  "anya-e0401n8:13_21": "Tattha pañcakkhandhe aniccato passantotiādinā yojetabbaṁ.",
  "anya-e0401n8:13_22": "‘‘Aniccato’’ti ca aniccabhāvenāti attho.",
  "anya-e0401n8:13_23": "Sabbepi pañcakkhandhā aniccā evāti passantoti vuttaṁ hoti.",
  "anya-e0401n8:13_24": "Kathaṁ pana aniccato passanto suññato lokaṁ avekkhatīti.",
  "anya-e0401n8:13_25": "Niccaguṇa suññatāya suññato pañcakkhandhabhūtaṁ lokaṁ avekkhati. Sesapadesupi esevanayo.",
  "anya-e0401n8:13_26": "Tattha ‘‘aniccā evā’’ti paṭisandhikkhaṇato paṭṭhāya yadākadāci maraṇa dhammattā aniccā eva.",
  "anya-e0401n8:13_27": "‘‘Dukkhā evā’’ti anicca dhammattāyeva dukkhā eva. Yadaniccaṁ, taṁ dukkhaṁtihi vuttaṁ. Dukkha saccadhammattā vā.",
  "anya-e0401n8:13_28": "‘‘Rogā evā’’ti rogajātikattā rogā eva.",
  "anya-e0401n8:13_29": "Yehi keci loke cakkhu rogādikā anekasahassā rogā nāma sandissanti. Sabbete imepañcakkhandhā eva.",
  "anya-e0401n8:13_30": "Ito aññokoci rogo nāma natthi.",
  "anya-e0401n8:13_31": "Tasmā te ekantena rogajātikā evāti. Api ca,",
  "anya-e0401n8:13_32": "dukkhasacca dhammattātīhi dukkhatāhi catūhi dukkhaṭṭhehi ca abhiṇhasampaṭippīḷanato rujjanaṭṭhena rogā eva.",
  "anya-e0401n8:13_33": "Tattha ‘‘tīhi dukkhatāhī’’ti dukkhadukkhatā saṅkhāra dukkhatā vipariṇāma dukkhatāti imāhi tīhidukkhatāhi.",
  "anya-e0401n8:13_34": "‘‘Catūhi dukkhaṭṭhehī’’ti dukkhassa pīḷanaṭṭho, saṅkhataṭṭho, santāpaṭṭho,",
  "anya-e0401n8:13_35": "vipariṇāmaṭṭho,ti imehi catūhi dukkhaṭṭhehi. Dukkha kiccehīti attho. Esanayo gaṇḍādīsu. Tattha gaṇḍonāma pīḷakābādho.",
  "anya-e0401n8:13_36": "Sallaṁ nāma vijjhanaṭṭhena kilesa sallañca dukkhasallañca. Aghanti niratthakaṁ.",
  "anya-e0401n8:13_37": "Ime ca khandhā vipattipariyosānattā niratthakā eva honti.",
  "anya-e0401n8:13_38": "Sabbāsampattiyo vipattipariyosānāti hi vuttaṁ. Avissāsikaṭṭhena pare eva. Na hi te etaṁ mama, eso hamasmi,",
  "anya-e0401n8:13_39": "eso me attāti evaṁ vissāsaṁ arahanti.",
  "anya-e0401n8:13_40": "Tathā vissāsaṁ karontassa nānādukkhehi niccaṁ vihiṁsanato.",
  "anya-e0401n8:13_41": "Paṭisandhito paṭṭhāya yadākadāci palujjanadhammattā palokadhammā eva. ‘‘Ītī’’ti antarāyo vuccati.",
  "anya-e0401n8:13_42": "Khandhā antarāya jātikā evāti vuttaṁ hoti.",
  "anya-e0401n8:13_43": "Ajjhattabhāvaṁ upagantvā dutattā vibādhakattā upaddavā eva. Bhāyitabbattā bhayā eva.",
  "anya-e0401n8:13_44": "Anattā eva samānā ajjhattabhāvaṁ upagantvā sajjanato lagganato dummo cayato upasaggā eva.",
  "anya-e0401n8:13_45": "Niccakālaṁ lokadhammehi calanattā vipphandanattā calāeva.",
  "anya-e0401n8:13_46": "Nānappakārena bhañjanadhammattā pabhaṅguno eva.",
  "anya-e0401n8:13_47": "Khaṇamattampi athirattā addhuvā eva.",
  "anya-e0401n8:13_48": "Jarāmaraṇādito apāyavinipatanādito bhayato tāyati rakkhatīti tāṇaṁ.",
  "anya-e0401n8:13_49": "Te ca khandhā kassacitāṇā na honti.",
  "anya-e0401n8:13_50": "Tesañca kiñcitāṇaṁ nāma natthi. Tasmā atāṇā eva.",
  "anya-e0401n8:13_51": "Bhayato bhīrukā janā līyanti nilīyanti etthāti leṇaṁ. Te ca kassacileṇā na honti.",
  "anya-e0401n8:13_52": "Tesañca kiñcileṇaṁ nāma natthi. Tasmā aleṇā eva.",
  "anya-e0401n8:13_53": "Bhayaṁ saratihiṁsatīti saraṇaṁ.",
  "anya-e0401n8:13_54": "Te ca kassacisaraṇaṁ na honti.",
  "anya-e0401n8:13_55": "Tesañca kiñcisaraṇaṁ nāma natthi. Tasmā assaraṇā eva.",
  "anya-e0401n8:13_56": "Niccatādīhi sabbehi sobhaṇaguṇehi sabbaso rahitattā tucchattā suññattārittā eva. Tucchā eva. Suññā eva.",
  "anya-e0401n8:13_57": "Attā vuccati yassakassaci koci sārabhūto paṭissaraṇo.",
  "anya-e0401n8:13_58": "Te sayañca kassaci attāna honti.",
  "anya-e0401n8:13_59": "Attano ca koci attānāma natthi. Tasmā anattā eva.",
  "anya-e0401n8:13_60": "Aniccatādīhi ādīnavehi dosehi sampuṇṇattā ādīnavā eva.",
  "anya-e0401n8:13_61": "Vipariṇāma sabhāvattā vipariṇāmā eva.",
  "anya-e0401n8:13_62": "Sārabhūtassa kassaci adhiṭṭhānassa abhāvā asārāeva.",
  "anya-e0401n8:13_63": "Aghassa sabbaniratthakassa patiṭṭhānattā aghamūlā eva.",
  "anya-e0401n8:13_64": "Te sayaṁ maraṇa dhammasamaṅgīno hutvā tena maraṇasatthena maraṇāvudhena saṁsāre sattānaṁ niccaṁ mārakattā jīvitindriyupacchedakattā vadhakā eva.",
  "anya-e0401n8:13_65": "Niccasukhahita vuḍḍhivigatattā vibhavā eva.",
  "anya-e0401n8:13_66": "Āsavehi pariggahitattā sāsavā eva.",
  "anya-e0401n8:13_67": "Niccakālaṁ paccayāyattavuttikattā saṅkhatā eva.",
  "anya-e0401n8:13_68": "Kilesamāramaccumārānaṁ āmisāhārattā mārāmisā eva.",
  "anya-e0401n8:13_69": "Anicchantasseva sato cakkhurogādibhāvena apāyabhavādibhāvena jātasabhāvattā jātidhammā eva.",
  "anya-e0401n8:13_70": "Anicchantasseva sato hāyanamaraṇasabhāvattā jarāmaraṇa dhammā eva.",
  "anya-e0401n8:13_71": "Sokādīnaṁ vatthubhāvena dhāraṇattā sokādi dhammā eva.",
  "anya-e0401n8:13_72": "Taṇhā saṁkilesa diṭṭhisaṁkilesa duccarita saṁkilesehi niyuttattā saṁkilesika dhammā evāti.",
  "anya-e0401n8:13_73": "Tena vuttaṁ ‘‘cattālīsāya ākārehī’’ti.",
  "anya-e0401n8:13_74": "‘‘Paṭisaṅkhānavasenā’’ti parivīmaṁsanavasena .‘‘Nikantiyā’’ti nikantitaṇhāya.",
  "anya-e0401n8:13_75": "‘‘Pariyādinnāyā’’ti sukkhabhāvapattāya.",
  "anya-e0401n8:13_76": "‘‘Bhayañcā’’ti bhayañāṇavasena uppannaṁ ottappabhayañca.",
  "anya-e0401n8:14_0": "Loke attajīvā nāma sattānaṁ ajjhatta dhammesu sāradhammā honti.",
  "anya-e0401n8:14_1": "Tesu vigatesu sesadhammā nissatta nijjīvabhāvaṁ patvā pheggubhūtā kacavarabhūtāti lokassa abhimāno.",
  "anya-e0401n8:14_2": "Te ca attajīvā nāma sabbaso natthīti diṭṭhe khandhesu kacavarabhāvadassanaṁ attajīva suññatā dassanaṁ nāma.",
  "anya-e0401n8:14_3": "‘‘Vimuccamāno’’ti etena vimuccatīti vimokkhoti atthaṁ dasseti.",
  "anya-e0401n8:14_4": "Vimuccanti etenāti vimokkhotipi yujjati.",
  "anya-e0401n8:14_5": "‘‘Nimittānī’’ti vipallāsadhammehi nimmitāni niccanimitta sukhanimitta attanimitta jīvanimittāni.",
  "anya-e0401n8:14_6": "Satta puggala itthi purisa hattha pāda sīsa gīvādīni nimittāni ca.",
  "anya-e0401n8:14_7": "Tattha saṅkhārānaṁ khaṇika dhammattā aniccānaṁyeva sataṁ santati ghanena paṭicchannattā hiyyopi so eva,",
  "anya-e0401n8:14_8": "ajjapi so evātiādinā niccākārena upaṭṭhānaṁ niccanimittaṁ nāma.",
  "anya-e0401n8:14_9": "Kilesamalehi pariggahitattā asubhānaṁyeva sataṁ avijjāya paṭicchannattā idaṁ iṭṭhaṁ, kantaṁ, manāpaṁ, piyarūpa,",
  "anya-e0401n8:14_10": "ntiādinā subhākārena upaṭṭhānaṁ subhanimittaṁ nāma.",
  "anya-e0401n8:14_11": "Bhayaṭṭhena akhemaṭṭhena dukkhānaṁpi sataṁ tāyeva paṭicchannattā idaṁ sukhaṁ, nibbhayaṁ, khemaṁ, sātarūpa,",
  "anya-e0401n8:14_12": "ntiādinā sukhākārena upaṭṭhānaṁ sukhanimittaṁ nāma.",
  "anya-e0401n8:14_13": "Paccayā yattavuttikattā paccayena vinā kevalaṁ attano vasāyattavuttitā bhāvato anattānaṁyeva sataṁ attano icchāvasena karoti, katheti, cinteti, gantuṁ icchanto gacchati, ṭhātuṁ icchanto tiṭṭhatī,",
  "anya-e0401n8:14_14": "tiādinā vasavattanākārena upaṭṭhānaṁ attanimittaṁ nāma.",
  "anya-e0401n8:14_15": "Tathā sattonāma sattāhaṁpi jīvati, māsaṁpi jīvati,",
  "anya-e0401n8:14_16": "saṁvaccharaṁpi jīvatītiādinā jīvākārena upaṭṭhānaṁ jīvanimittaṁ nāma.",
  "anya-e0401n8:14_17": "Nanu cettha attano icchāvasena karotītiādīsu icchānāma taṇhāvāchando vā.",
  "anya-e0401n8:14_18": "Tadubhayampi cittasampayuttaṁ.",
  "anya-e0401n8:14_19": "Karaṇañca nāma kāyikakriyābhūtānaṁ cittajarūpakalāpānaṁ pavattiviseso.",
  "anya-e0401n8:14_20": "Evañcasati tesaṁ cittavasena pavattattā attano icchāvasena karotīti idaṁ abhidhammaviruddhaṁ na hotīti. Na na hoti.",
  "anya-e0401n8:14_21": "Attanoti ca karotīti ca vuttattā. Na hi attānāma atthi, yo attanoti vucceyya. Na ca kattānāma atthi, yo karotīti vucceyya.",
  "anya-e0401n8:14_22": "Idha pana tasmiṁ samaye pavattaṁ khandhapañcakameva attāti ca kattāti ca gahetvā attanoti ca karotīti ca vuttaṁ.",
  "anya-e0401n8:14_23": "‘‘Avassayo hotī’’ti patiṭṭhā hoti.",
  "anya-e0401n8:14_24": "‘‘Vidhamitvā’’ti ñāṇena antaradhāpetvā.",
  "anya-e0401n8:14_25": "Sabhāvato vijjamānāni na hontīti dassanañāṇena vinicchayaṁ pāpetvāti vuttaṁ hoti.",
  "anya-e0401n8:14_26": "Bhāvadassanaṁ nāma sokadukkhādīnaṁ abhāvadassanaṁ.",
  "anya-e0401n8:15_0": "‘‘Taṁ taṁ ghanavinibbhujjanavasenā’’ti samūhasantati ghanādīnaṁ bhindana chindanavasena.",
  "anya-e0401n8:15_1": "Tattha samūhaghanabhindanaṁ ādito dhammavavatthānañāṇakiccaṁ.",
  "anya-e0401n8:15_2": "Tadā attadiṭṭhi vikkhambhitā hoti.",
  "anya-e0401n8:15_3": "Jīvadiṭṭhi ca nāma sukhumatarā attadiṭṭhi eva vuccati.",
  "anya-e0401n8:15_4": "Maggakkhaṇaṁ patvā eva tadubhayaṁpi sabbaso samucchindatīti daṭṭhabbaṁ.",
  "anya-e0401n8:15_5": "‘‘Paṇihitaguṇassā’’ti patthitaguṇassa.",
  "anya-e0401n8:16_0": "‘‘Pātimokkha’’nti ettha ‘‘patī’’ti jeṭṭhako vuccati. ‘‘Mukhaṁ’’ti mūlakāraṇaṁ.",
  "anya-e0401n8:16_1": "Pati ca so mukhañcāti patimukhaṁ.",
  "anya-e0401n8:16_2": "Patimukhameva pātimokkhanti imamatthaṁ dassento ‘‘taṁ hī’’tiādimāha.",
  "anya-e0401n8:16_3": "Sabbalokiyasīlāni nāma catupārisuddhisīlāni. Tesaṁ majjhe.",
  "anya-e0401n8:16_4": "‘‘Jeṭṭhakattā’’ti jeṭṭhakasīlattā.",
  "anya-e0401n8:16_5": "‘‘Tamevā’’ti vinayapaññattisīlameva +.",
  "anya-e0401n8:16_6": "‘‘Yesaṁ dhammānaṁ’’ti uddhacca muṭṭhassaccādi dhammānaṁ.",
  "anya-e0401n8:16_7": "‘‘Vipphanditāni nāmā’’ti vippakiṇṇāni nāmāti adhippāyo. Tenāha ‘‘lolāni nāmā’’ti.",
  "anya-e0401n8:16_8": "‘‘Tadanubandhā’’ti tānivipphanditāni indriyāni anugatā.",
  "anya-e0401n8:16_9": "‘‘Buddhappaṭikuṭṭhehī’’ti buddhenabhagavatā paṭikkositehi nīvāritehi.",
  "anya-e0401n8:16_10": "‘‘Micchāpayogehī’’ti aṭṭhakuladūsanakammehi ceva ekavīsatianesanakammehi ca.",
  "anya-e0401n8:16_11": "‘‘Tividhakuhanavatthūhī’’ti paccayappaṭisevanañca, sāmantajappanañca,",
  "anya-e0401n8:16_12": "iriyā patha sannissitañcāti imehi tividhehi kuhanavatthūhi.",
  "anya-e0401n8:16_13": "Tividhehi acchariya kammavidhānehīti vuttaṁ hoti. Parisujjhatīti parisuddhi. Parisuddhi eva pārisuddhi.",
  "anya-e0401n8:16_14": "‘‘Sammohassā’’ti dhātumanasikārādīsu sammuyhanassa.",
  "anya-e0401n8:16_15": "‘‘Gedhassā’’ti sammohattāyeva paccayesu bhattanikkhittakā kassaviya gedhassa, abhikaṅkhassa.",
  "anya-e0401n8:16_16": "‘‘Madassā’’ti lābhasakkārā dimūlakassa mānamadassa.",
  "anya-e0401n8:16_17": "‘‘Pamādassā’’ti kusalesu dhammesu pamādassa muṭṭhassaccassa.",
  "anya-e0401n8:16_18": "Taṁ taṁ payojana mariyādo nāma cīvarapaccaye tāva sītappaṭighātādiko payojanamariyādo.",
  "anya-e0401n8:16_19": "‘‘Mariyādo’’ti ca yāvadevāti padena dassito sītappaṭighātādiko cīvarappayojana paricchedo.",
  "anya-e0401n8:16_20": "So ca cīvarapaccaye sammohādike sāvajjapakkhe apatanatthāya ṭhapito.",
  "anya-e0401n8:16_21": "Tena vuttaṁ ‘‘sammohassa gedhassa madassa pamādassa pahānatthaṁ’’ti.",
  "anya-e0401n8:16_22": "Esanayo piṇḍapātapaccayādīsupi.",
  "anya-e0401n8:16_23": "Etena paccavekkhanāpāṭhesu ayamattho dassito.",
  "anya-e0401n8:16_24": "Idha bhikkhu cīvaraṁ paṭisevati yāvadeva sītassa paṭighātāya uṇhassa paṭighātāyātiādīsu yāvadeva sītassa paṭighātāya paṭisevati.",
  "anya-e0401n8:16_25": "Na tato uttari sammohatthāya gedhatthāya madatthāya pamādatthāya paṭisevatītiādi. Evañcasati,",
  "anya-e0401n8:16_26": "yaṁ cīvaraṁ paṭisevantassa sammohagedhamadappamādā uppajjanti. Taṁ na sevitabbaṁ.",
  "anya-e0401n8:16_27": "Itaraṁ sevitabbanti dassitaṁ hotīti.",
  "anya-e0401n8:17_0": "‘‘Paccattasabhāvo’’ti paccekasabhāvo.",
  "anya-e0401n8:17_1": "‘‘Kāriyasaṅkhātaṁ’’ti kātabbaṁ abhinipphādetabbanti kāriyaṁ. Āsannapphalaṁ.",
  "anya-e0401n8:17_2": "Tenāha ‘‘aggissadhūmoviyā’’ti.",
  "anya-e0401n8:17_3": "Āsannakāraṇaṁ padaṭṭhānaṁ nāma aggikārako viya.",
  "anya-e0401n8:17_4": "Pajjati gacchati pavattati phalaṁ etenāti padaṁ.",
  "anya-e0401n8:17_5": "Tiṭṭhati phalaṁ etthāti ṭhānaṁ.",
  "anya-e0401n8:17_6": "Ubhayaṁpi kāraṇa pariyāyo eva.",
  "anya-e0401n8:17_7": "Tena atissayatthopi sijjhatīti āha ‘‘āsannakāraṇaṁ’’ti.",
  "anya-e0401n8:17_8": "‘‘Saddhiṁ saññā citta vipallāsehī’’ti diṭṭhisampayuttehīti adhippāyo.",
  "anya-e0401n8:17_9": "Diṭṭhivippayuttā pana saññā citta vipallāsā vikkhambhituṁ sakkotīti na vattabbā.",
  "anya-e0401n8:17_10": "‘‘Sāsana dhamme’’ti anattalakkhaṇa suttantādike suññata dhammappaṭisaṁyutte desanādhamme.",
  "anya-e0401n8:17_11": "‘‘Diṭṭhivipallāso vikkhambhito’’ti tādisaṁ dhammadesanaṁ sutvā desake satthari ca desite dhamme ca saddhaṁ paṭilabhitvā saccameva bhagavā āha, ahaṁ pana etaṁ mama, esohamasmi, eso me attā,ti gaṇhāmi,",
  "anya-e0401n8:17_12": "micchāvatāyaṁ mamagāhoti evaṁ vikkhambhito hoti.",
  "anya-e0401n8:17_13": "Tato paṭṭhāya eso me attāti vadantopi diṭṭhisampayuttacittena na vadati.",
  "anya-e0401n8:17_14": "Diṭṭhivippayuttacittena eva vadatīti adhippāyo.",
  "anya-e0401n8:17_15": "Idampana daḷhaggāha vikkhambhanamattaṁ eva . Na attadassana vikkhambhanaṁ.",
  "anya-e0401n8:17_16": "Taṁ pana dhammavavatthānaññāṇe siddhe eva sijjhatītipi vadanti.",
  "anya-e0401n8:17_17": "Catunnaṁ āhārānaṁ vasena catudhā nāmarūpaṁ pariggahetabbameva. Kasmā,",
  "anya-e0401n8:17_18": "cattāro āhāre pariggahetvā tesveva lakkhaṇattayaṁ samanupassantassa ante lokuttaraññāṇadassanappaṭilābhakiccassa siddhattāti adhippāyo. Pañcadhātiādīsu esanayo. Ādikammikānaṁ avisayo,",
  "anya-e0401n8:17_19": "visuṁ visuṁ lakkhaṇa rasādīhi pariggahetuṁ asakkuṇeyyattā.",
  "anya-e0401n8:17_20": "Pariggahaṇe sakkontassapi vipassanā kamme visuṁ visuṁ passituṁ asakkuṇeyyattā ca.",
  "anya-e0401n8:17_21": "Tathāhi vakkhati ‘‘kalāpavasena saṁkhipitvā’’ti.",
  "anya-e0401n8:17_22": "‘‘Aññassa kassacī’’ti attajīvādikassa.",
  "anya-e0401n8:17_23": "So karoti kusalākusalaṁ kammaṁ.",
  "anya-e0401n8:17_24": "So paṭisaṁvedeti bhavantaraṁ patvā tabbipākaṁ. Saṁsarati bhavato bhavaṁ.",
  "anya-e0401n8:17_25": "Sandhāvati kammavegena khitto.",
  "anya-e0401n8:17_26": "Suddhe nāme eva vā rūpe eva vā īhābyāpārānaṁ abhāvadassanatoti yojanā.",
  "anya-e0401n8:17_27": "Puggalasattānaṁ kriyāyoti saññitāti viggaho.",
  "anya-e0401n8:17_28": "‘‘Attāti pavattā diṭṭhī’’ti kāraka diṭṭhi.",
  "anya-e0401n8:17_29": "‘‘Tadatthā bhinivesavasenā’’ti satto, puggalo,",
  "anya-e0401n8:17_30": "tiādi vohārassa sabbhāvato tassa atthabhūto sattapuggalādikopi sabhāvato atthiyeva.",
  "anya-e0401n8:17_31": "No natthīti evaṁ daḷhaṁ hadaye sannidhānakaraṇa vasena.",
  "anya-e0401n8:17_32": "‘‘Atidhāvanañcā’’ti vohāra paññattimatte aṭṭhatvā taṁ atikkamitvā pañcakkhandhe sattādibhāvena gahaṇañcāti adhippāyo.",
  "anya-e0401n8:18_0": "‘‘Kammacittotukāhāravasenā’’ti ettha kakāro sandhi vasena āgamo.",
  "anya-e0401n8:18_1": "Kammavasena cittavasena utuvasena āhāravasenāti attho.",
  "anya-e0401n8:18_2": "Anurūpānaṁ paccayānaṁ sāmaggīti viggaho.",
  "anya-e0401n8:18_3": "‘‘Aññathā pavattiyā’’ti aññena pakārena pavattanassa.",
  "anya-e0401n8:18_4": "‘‘Hetusambhārapaccayehī’’ti hetupaccaya sambhārapaccayehi.",
  "anya-e0401n8:18_5": "Janaka paccayā hetupaccayā nāma.",
  "anya-e0401n8:18_6": "Parivārapaccayā sambhārapaccayā nāma.",
  "anya-e0401n8:18_7": "‘‘Kammappavattiyā’’ti kammappavattito.",
  "anya-e0401n8:18_8": "‘‘Vipākappavattiyā’’ti vipākappavattito.",
  "anya-e0401n8:18_9": "Ekassa sattassa anamatagge saṁsāre saṁsarantassa rūpakāyopi atthi nāmakāyopi atthi.",
  "anya-e0401n8:18_10": "Tato añño kocisabhāvo nāma natthi.",
  "anya-e0401n8:18_11": "Dve ca kāyā pañcavokāre saṁsarantassa ekato pavattanti.",
  "anya-e0401n8:18_12": "Asaññasatte saṁsarantassa rūpakāyo eva pavattati.",
  "anya-e0401n8:18_13": "So eva tattha ekosattoti saṅkhyaṁ gacchati.",
  "anya-e0401n8:18_14": "Arūpe saṁsarantassa nāma kāyo eva pavattati.",
  "anya-e0401n8:18_15": "So eva tattha eko sattoti saṅkhyaṁ gacchati.",
  "anya-e0401n8:18_16": "‘‘Saṅkhyaṁ gacchatī’’ti ca paññattimattaṁ gacchatīti adhippāyo.",
  "anya-e0401n8:18_17": "Tesu ca kāyesu rūpakāye cuti paṭisandhīnaṁ aññamaññaṁ anantara paccayatā nāma natthi.",
  "anya-e0401n8:18_18": "Ekamekasmiṁ bhave ekameko hutvā cutikāle bhijjati. Rūpasantati chijjati.",
  "anya-e0401n8:18_19": "Paṭisandhirūpena saha paccaya paccayuppannatā pabandho nappavattati.",
  "anya-e0401n8:18_20": "Nāma kāye pana cuti paṭisandhīnaṁ aññamaññaṁ anantarapaccayatā atthi.",
  "anya-e0401n8:18_21": "Cutikālepi nāmasantati na chijjati.",
  "anya-e0401n8:18_22": "Paṭisandhi nāmena saha paccaya paccayuppannatā pabandho pavattatiyeva.",
  "anya-e0401n8:18_23": "Tattha paṭiccasamuppāda kusalo bhikkhu paṭiccasamuppādaññāṇe ṭhatvā ekasmiṁbhave ekassa sattassa pavattiṁ passanto sattaṁ nāma na passati. Puggalaṁ nāma na passati. Ahantipi na passati. Parotipi na passati.",
  "anya-e0401n8:18_24": "Ahaṁ atītesu bhavesu ahosintipi na passati.",
  "anya-e0401n8:18_25": "Imasmiṁbhave asmītipi na passati.",
  "anya-e0401n8:18_26": "Anāgatesu bhavissāmītipi na passati.",
  "anya-e0401n8:18_27": "Atha kho avijjā paccayā saṅkhārā pavattanti.",
  "anya-e0401n8:18_28": "Saṅkhāra paccayā bhavantare viññāṇaṁ pavattatītiādinā nayena nāmarūpa dhammānaṁ hetuphala paramparāvasena avicchedappavattimeva passati.",
  "anya-e0401n8:18_29": "Ekasmiṁbhave pavattiṁ passante sati,",
  "anya-e0401n8:18_30": "anamataggesaṁsāre anantesu bhavesu tassa sattassa pavatti diṭṭhā eva hoti tatthapi evameva, tatthapi evamevāti.",
  "anya-e0401n8:18_31": "Tadā tassa soḷasavidhā kaṅkhā pahīyatīti imamatthaṁ ‘‘dassento anamatagge saṁsāre’’tiādimāha.",
  "anya-e0401n8:18_32": "Tattha katamā soḷasavidhā kaṅkhāti.",
  "anya-e0401n8:18_33": "Ahosiṁ nu kho ahaṁ atītamaddhānaṁ. Na nu kho ahosiṁ. Kiṁ nu kho ahosiṁ. Kathaṁ nu kho ahosiṁ.",
  "anya-e0401n8:18_34": "Kiṁ hutvā kiṁ ahosiṁ nu kho ahaṁ atītamaddhānanti evaṁ pubbante pañcavidhā kaṅkhāvuttā.",
  "anya-e0401n8:18_35": "Bhavissāmi nu kho ahaṁ anāgatamaddhānaṁ. Na nu kho bhavissāmi. Kiṁ nu kho bhavissāmi. Kathaṁ nu kho bhavissāmi.",
  "anya-e0401n8:18_36": "Kiṁ hutvā kiṁ bhavissāmi nu kho ahaṁ anāgatamaddhānanti evaṁ aparante pañcavidhā kaṅkhā vuttā . Ahaṁ nu kho smi. No nu kho smi. Kinnu kho smi. Kathaṁ nu kho smi. Ahaṁ nu kho satto kuto āgato.",
  "anya-e0401n8:18_37": "So kuhiṁ gāmī bhavissāmīti evaṁ paccuppanne chabbidhā kaṅkhā vuttā. Imā soḷasavidhā kaṅkhāti. Tattha ahosiṁ nu kho,",
  "anya-e0401n8:18_38": "na nu kho ahosinti iminā padadvayena atītakāle attano atthi natthibhāve kaṅkhati. Sace atthi, kiṁ nu kho ahosinti kaṅkhati.",
  "anya-e0401n8:18_39": "Kenaci hetunā paccayena vā ahosiṁ.",
  "anya-e0401n8:18_40": "Kenaci iddhimantena vā nimmito ahosiṁ.",
  "anya-e0401n8:18_41": "Ahetu apaccayā vā animmito vā sayaṁjāto ahosinti attho.",
  "anya-e0401n8:18_42": "Yadi tesupakāresu aññatarena ahosiṁ. Kathaṁ nu kho ahosiṁ. Apādakovā ahosiṁ. Dvipādako vā. Catuppādakovā. Bahuppādakovā. Rūpīvā. Arūpīvā. Saññīvā. Asaññīvā iccādi.",
  "anya-e0401n8:18_43": "Atha tesu apādakādīsu aññataro ahaṁ ahosiṁ. Kiṁ hutvā kiṁ ahosiṁ.",
  "anya-e0401n8:18_44": "Pathamabhave kiṁ hutvā dutīya bhavādīsu kiṁ ahosinti idaṁ bhavaparamparāvasena vuttaṁ. Esanayo aparantepi.",
  "anya-e0401n8:18_45": "Paccuppanne ‘‘ahaṁ nu kho smi,",
  "anya-e0401n8:18_46": "no nu kho smī’’ti yathā khuddakavatthu vibhaṅge aṭṭhasatataṇhāvicaritesu. Satasmīti hoti. Sītasmīti hotīti vuttaṁ.",
  "anya-e0401n8:18_47": "Tattha ‘‘satasmī’’ti ahaṁ sassato vā bhavāmi.",
  "anya-e0401n8:18_48": "‘‘Sītasmī’’ti ahaṁ ucchinnovā bhavāmīti attho. Yathā ca. Atthīti kho eko anto.",
  "anya-e0401n8:18_49": "Natthīti kho dutīyo antoti vuttaṁ.",
  "anya-e0401n8:18_50": "Tattha ‘‘atthī’’ti attānāma bhavābhavesu niccakālaṁ atthi. ‘‘Natthī’’ti tathā natthi, ucchijjati. Na hoti parammaraṇāti attho. Tathā idhāpi ahaṁ nu kho smi. No nu kho smīti kaṅkhati.",
  "anya-e0401n8:18_51": "Tattha ‘‘ahaṁ nu khosmī’’ti ayaṁ ahaṁ nāma bhavābhavesu niccakālaṁ asmi nu kho,",
  "anya-e0401n8:18_52": "mama attānāma sassato hutvā sabbakālaṁ atthi nu khoti vuttaṁ hoti.",
  "anya-e0401n8:18_53": "‘‘No nu kho smī’’ti tathā no asmi nu kho.",
  "anya-e0401n8:18_54": "Mama attā tathā natthi nu khoti attho.",
  "anya-e0401n8:18_55": "Ettha ca ‘‘bhavābhavesū’’ti pavattepi paccuppanne vattamānaṁ attānaṁ gahetvā pavattā paccuppanne saṅgahitanti daṭṭhabbaṁ.",
  "anya-e0401n8:18_56": "‘‘Kiṁ nu kho smī’’ti ahaṁ nāma santo jāto kiṁ nu kho asmi.",
  "anya-e0401n8:18_57": "Kenaci hetunā paccayena vā asmi nu kho.",
  "anya-e0401n8:18_58": "Kenaci iddhimantena vā nimmito bhavāmi nu kho.",
  "anya-e0401n8:18_59": "Udāhu ahetu apaccayā vā kenaci animmito vā sayaṁ nu kho bhavāmi nu khoti attho.",
  "anya-e0401n8:18_60": "‘‘Kathaṁ nu kho smī’’ti ettha pana apadādīhi ayojetvā ahaṁ nu kho kiṁ gotto bhavāmi.",
  "anya-e0401n8:18_61": "Gotamagotto vā vāseṭṭha gotto vā tiādinā yojetabbaṁ.",
  "anya-e0401n8:18_62": "Ādi kappakāle tāni gottāni etarahi sambhedaṁ gacchanti.",
  "anya-e0401n8:18_63": "Tasmā tesu kaṅkhanto kaṅkhatiyeva.",
  "anya-e0401n8:18_64": "‘‘Ahaṁ kuto āgato’’ti ahaṁ atīte kutobhavato āgato asmi.",
  "anya-e0401n8:18_65": "‘‘Sokuhiṁgāmī bhavissāmī’’ti so ahaṁ āyatiṁ bhave kuhiṁ gāmiko bhavissāmīti kaṅkhati.",
  "anya-e0401n8:18_66": "‘‘Kaṅkhāya atikkamo’’ti so bhikkhu paṭiccasamuppāde avijjādikaṁ atītahetu pañcakaṁ passanto tasmiṁbhave sabbaṁpi paṭiccasamuppādaṁ passatiyeva.",
  "anya-e0401n8:18_67": "Evaṁ passanto na tattha ahaṁ nāma koci atthi,",
  "anya-e0401n8:18_68": "yaṁ paṭicca atīta visayā pañcavidhā kaṅkhā uppajjati.",
  "anya-e0401n8:18_69": "Dhamma mattameva tattha atthīti evaṁ atīte kaṅkhā vatthussa abhāvadassanena pañcavidhāya kaṅkhāya atikkamo hoti.",
  "anya-e0401n8:18_70": "Nanu tathā passantassapi kathaṁ nu kho smi,",
  "anya-e0401n8:18_71": "kiṁ hutvā kiṁ ahosiṁ nu khoti ayaṁ kaṅkhā atthiyeva.",
  "anya-e0401n8:18_72": "Tathā passantopi hi vinā pubbenivāsaññāṇena atīte bhave ahaṁ dvipādako ahosintivā catuppādako ahosinti vā tato cuto asukabhave uppannoti vā na jānāti na passatīti. Vuccate.",
  "anya-e0401n8:18_73": "Sā pana kaṅkhā dhamma mattappavatti dassanato paṭṭhāya antarāyika kaṅkhā na hoti. Vicikicchā paṭirūpikā eva.",
  "anya-e0401n8:18_74": "Sā hi ariyānaṁpi labbhati yevāti.",
  "anya-e0401n8:18_75": "Tathā anāgate phalapañcakaṁ passanto aparante pañcavidhaṁ kaṅkhaṁ atikkamati.",
  "anya-e0401n8:18_76": "Paccuppanne phalapañcakañca hetupañcakañca passanto paccuppanne kaṅkhā chakkaṁ atikkamati.",
  "anya-e0401n8:18_77": "Sesaṁ sabbaṁ pubbante vuttanayamevāti.",
  "anya-e0401n8:18_78": "Aṭṭhavidhāya kaṅkhāya atikkamane pana paṭiccasamuppādaṁ anulomappaṭilomaṁ passanto desanā dhamme ca lokuttara dhammesu ca kaṅkhaṁ atikkamati.",
  "anya-e0401n8:18_79": "Dhamme kaṅkhātikkamanena saheva desente satthari ca,",
  "anya-e0401n8:18_80": "yathānusiṭṭhaṁ paṭipanne saṅghe ca, tīsu sikkhāsu ca, yathāvutte pubbante ca, aparante ca, pubbantā parantesu ca,",
  "anya-e0401n8:18_81": "paṭiccasamuppādena saha paṭiccasamuppannesu dhammesu ca sabbaṁ kaṅkhaṁ atikkamatiyeva.",
  "anya-e0401n8:18_82": "Tenāha ‘‘sabhāva dhammappavattiyā’’tiādiṁ.",
  "anya-e0401n8:18_83": "Tattha ‘‘sabhāvadhammappavattiyā cā’’ti paccayaparamparāvasena sabhāvadhammānaṁ paramparappavattiyā ca.",
  "anya-e0401n8:18_84": "Dhammasu dhammatā nāma desanā dhammassa svākkhātatādibhāvena sundara dhammatā. Anavajjadhammatā.",
  "anya-e0401n8:18_85": "Buddhasubuddhatā nāma taṁ dhammaṁ desentassa buddhassa sabbaññubuddhatā.",
  "anya-e0401n8:19_0": "Pariyuṭṭhitānaṁ diṭṭhivicikicchānaṁ vikkhambhanaṁ nāma heṭṭhā dhammavavatthāna vasena paccayapariggahavasena ca sijjhati.",
  "anya-e0401n8:19_1": "Vipassanā kammaṁ pana anusayabhūtānaṁ diṭṭhivicikicchānaṁ sallikhanatthāya karīyatīti vuttaṁ ‘‘anusaya samūhananatthañcā’’tiādi.",
  "anya-e0401n8:19_2": "‘‘Tattha panā’’ti tasmiṁ paṭisambhidā magge pana. Vibhattesūti pāṭhaseso. ‘‘Yassā’’ti yogī puggalassa.",
  "anya-e0401n8:19_3": "‘‘Yaṁ dūre santikevā’’ti yaṁ dūre pavattaṁ rūpaṁ vā,",
  "anya-e0401n8:19_4": "santike pavattaṁ rūpaṁvāti pāṭhaseso.",
  "anya-e0401n8:19_5": "‘‘Tadatthassa panā’’ti sammasitadhammuddhāratthassa.",
  "anya-e0401n8:19_6": "‘‘Ñāṇena daḷhaṁ gahetvā’’ti dhammavavatthānaññāṇena suṭṭhuvibhūtaṁ katvāti adhippāyo.",
  "anya-e0401n8:19_7": "Idāni yaṁ yaṁ daḷhaṁ gahetabbaṁ.",
  "anya-e0401n8:19_8": "Taṁ taṁ sarūpato dassetuṁ ‘‘tatthā’’tiādimāha.",
  "anya-e0401n8:19_9": "Puna daḷhaṁ gahitassa rūpassa aniccalakkhaṇaṁ dassetuṁ ‘‘sā ca kriyā’’tiādi vuttaṁ. ‘‘Nassantī’’ti bhijjanti. Aniccataṁ gacchanti.",
  "anya-e0401n8:19_10": "‘‘Vitthambhana kriyā’’ti ettha vividhena thambhanaṁ vitthambhanaṁ.",
  "anya-e0401n8:19_11": "Nānādisābhimukhavasena thambhanaṁ vahananti attho.",
  "anya-e0401n8:19_12": "‘‘Imāsañcā’’ti catunnaṁ mahābhūtānañca.",
  "anya-e0401n8:19_13": "Visuṁ visunti vuttattā tāsaṁ aññamaññañca sahajātesu gahaṇaṁ sambhavatīti vuttaṁ ‘‘āpādīnaṁ’’ti.",
  "anya-e0401n8:19_14": "Āpādīnaṁ sesamahābhūtānañcāti attho.",
  "anya-e0401n8:19_15": "Santatiyā sarīrāni santati sarīrāni.",
  "anya-e0401n8:19_16": "‘‘Tathā tathā kappetvā’’ti rūpadhammānaṁ santati parivatti nāma abhikkamantassa evaṁ bhaveyya,",
  "anya-e0401n8:19_17": "paṭikkamantassa evaṁ bhaveyya,",
  "anya-e0401n8:19_18": "tathā samiñjantassa pasārentassātiādinā parikappetvā.",
  "anya-e0401n8:19_19": "‘‘Sesakhandhesupi taṁ taṁ santati nānattaṁ’’ti vedanākkhandhe tāva kāye kāyikasukhasantati dukkhasantatīnaṁ nānattaṁ.",
  "anya-e0401n8:19_20": "Citte somanassa domanassa santatīnaṁ.",
  "anya-e0401n8:19_21": "Upekkhā santati pana avibhūtā hoti. Kappetvā gahetabbā.",
  "anya-e0401n8:19_22": "Yadā citte somanassa domanassāni na sandissanti,",
  "anya-e0401n8:19_23": "tadā idāni upekkhā me vedanā pavattatīti vā, yadā tāni sandissanti ,",
  "anya-e0401n8:19_24": "tadā sā nirujjhatīti vā evaṁ takketvā sammasitabbāti vuttaṁ hoti.",
  "anya-e0401n8:19_25": "Saññākkhandhe rūpasaññāsaddasaññādīnaṁ vasena.",
  "anya-e0401n8:19_26": "Saṅkhārakkhandhe rūpasañcetanā saddasañcetanādīnaṁ vasena,",
  "anya-e0401n8:19_27": "nānāvitakka vicārādīnaṁ vasena,",
  "anya-e0401n8:19_28": "lobhālobha dosādosa mohāmohādīnaṁ vasena ca.",
  "anya-e0401n8:19_29": "Viññāṇakkhandhe cakkhuviññāṇādīnaṁ,",
  "anya-e0401n8:19_30": "kusalā kusalaviññāṇādīnañca vasena santati nānattaṁ veditabbaṁ.",
  "anya-e0401n8:19_31": "Vissāsaṁ karotīti vatvā tadatthaṁ vivarati ‘‘etaṁ me’’tiādinā.",
  "anya-e0401n8:19_32": "Tattha tayovissāsā taṇhāvissāso, mānavissāso, diṭṭhivissāso.",
  "anya-e0401n8:19_33": "Tattha etaṁ mamāti taṇhāvissāso. Esohamasmīti mānavissāso. Eso me attāti diṭṭhivissāso.",
  "anya-e0401n8:19_34": "‘‘Pariharatī’’ti bhavābhavesu pariggahetvā harati vahati.",
  "anya-e0401n8:19_35": "‘‘Paramajjhattabhāvenā’’ti padhānaajjhattabhāvena.",
  "anya-e0401n8:19_36": "Ajjhattasārabhāvenāti vuttaṁ hoti.",
  "anya-e0401n8:19_37": "‘‘Pariggahito’’ti eso me attāti diṭṭhipariggahena pariggahito.",
  "anya-e0401n8:19_38": "Tayo hi pariggahā taṇhā pariggaho, mānapariggaho, diṭṭhipariggahoti.",
  "anya-e0401n8:19_39": "Vase sabbaso vattanto nāma kevalaṁ vasāyattavuttiko eva siyā,",
  "anya-e0401n8:19_40": "na paccayāyattavuttikoti dassento ‘‘yathāvuttehī’’tiādimāha.",
  "anya-e0401n8:19_41": "Tattha ‘‘yathāvuttehī’’ti sabbasaṅgahe vuttappakārehi kammābhisaṅkharaṇādīhi.",
  "anya-e0401n8:19_42": "‘‘Tathāpariggahetabbo’’ti eso me attāti evaṁ paramajjhattabhāvena pariggahetabbo.",
  "anya-e0401n8:19_43": "Tathā hi yo attano vasena vattati,",
  "anya-e0401n8:19_44": "tasmiṁ attano sāmibhāvo natthi. Yasmiñca sāmibhāvo natthi,",
  "anya-e0401n8:19_45": "tasmiṁ rūpādike dhamme attānaṁ sāmikaṁ katvā eso mama attāti pariggaho nāma micchā eva.",
  "anya-e0401n8:19_46": "Tathā yo ca khaṇika dhammo hoti, khaṇe khaṇe bhijjati,",
  "anya-e0401n8:19_47": "taṁ rūpādikaṁ khandhapañcakaṁ attano sāraṁ katvā tathā pariggahopi micchā eva.",
  "anya-e0401n8:19_48": "Ettha ca ‘‘micchā evā’’ti paramattha saccaṁ patvā micchā eva. Vipallāso evāti vuttaṁ hoti.",
  "anya-e0401n8:19_49": "‘‘Sukhaṁ viddhaṁsetī’’ti kāyikasukhañca cetasika sukhañca viddhaṁseti. Vināseti.",
  "anya-e0401n8:19_50": "‘‘Nānādukkhaṁ janetī’’ti kāyikadukkhañca cetasika dukkhañca janeti uppādeti.",
  "anya-e0401n8:19_51": "‘‘Idañca rūpaṁ edisameva hotī’’ti kathaṁ hoti.",
  "anya-e0401n8:19_52": "Manussattabhāve ṭhitānaṁ sattānaṁ yathāpavattaṁ manussa sukhaṁ viddhaṁseti, jiṇṇabhinnabhāvaṁ pāpeti, nānādukkhaṁ janeti.",
  "anya-e0401n8:19_53": "Sayaṁ apāyattabhāvaṁ gahetvā tesaṁ nānāapāya dukkhaṁ janeti.",
  "anya-e0401n8:19_54": "Tathā devattabhāve sakkattabhāve brahmattabhāve ṭhitānantiādinā vattabbaṁ.",
  "anya-e0401n8:19_55": "Tathā manussattabhāve ṭhitānaṁ nānāvipariṇāma kiccehi yathāpavattaṁ sukhaṁ viddhaṁseti,",
  "anya-e0401n8:19_56": "nānāpaccayābhisaṅkharaṇakiccehi nānādukkhaṁ janeti.",
  "anya-e0401n8:19_57": "Tena vuttaṁ ‘‘idañca rūpaṁ edisamevā’’ti.",
  "anya-e0401n8:19_58": "‘‘Sāronāma thāmabalaviseso vuccatī’’ti etena thāmabalavisesena sampannaṁ vatthuṁpi saṅgaṇhāti.",
  "anya-e0401n8:19_59": "‘‘Asārakaṭṭhenā’’ti ettha sāro eva sārakaṁ,",
  "anya-e0401n8:19_60": "na sārakaṁ asārakanti imamatthaṁ sandhāya ‘‘rūpaṁ pana sayaṁpi evarūpo sāro na hotī’’ti vuttaṁ.",
  "anya-e0401n8:19_61": "Sattānaṁ attasāro jīvasāro na hotīti attho.",
  "anya-e0401n8:19_62": "Natthi sāro etassāti asārakanti imamatthaṁ sandhāya ‘‘na ca evarūpena sārena yuttaṁ’’ti vuttaṁ.",
  "anya-e0401n8:19_63": "Attasārena jīvasārena saṁyuttaṁ hotīti attho.",
  "anya-e0401n8:19_64": "Tattha purimo attho rūpaṁ attato samanupassatīti idaṁ sandhāya vutto.",
  "anya-e0401n8:19_65": "Pacchimo rūpavantaṁ vā attānaṁ, attani vā rūpaṁ,",
  "anya-e0401n8:19_66": "rūpasmiṁ vā attānaṁti imāni sandhāya vutto.",
  "anya-e0401n8:19_67": "Etena asārakaṭṭhenāti asārabhāvena, asārayuttabhāvena vāti ca.",
  "anya-e0401n8:19_68": "Anattāti etthapi na attā anattā,",
  "anya-e0401n8:19_69": "natthi attā etassāti vā anattāti ca dvidhā attho sijjhati. ‘‘Yañcā’’ti yañca rūpaṁ.",
  "anya-e0401n8:19_70": "‘‘Pīḷetī’’ti taṁ samaṅgī puggalaṁ pīḷeti.",
  "anya-e0401n8:19_71": "Etena anattabhāve siddhe dukkhabhāvopi siddhoti dasseti.",
  "anya-e0401n8:19_72": "‘‘Tiṇṇaṁ vayānaṁ vasena addhābhedo yojetabbo’’ti pathamavaye pavattaṁ rūpaṁ dutīyavayaṁ na pāpuṇāti,",
  "anya-e0401n8:19_73": "pathamavaye eva nirujjhatītiādinā addhāpaccuppanne antogadhabhedo yojetabbo.",
  "anya-e0401n8:19_74": "‘‘Sabhāgekasantānavasenā’’ti sabhāgānaṁ dhammānaṁ sabhāgaṭṭhena ekībhūtā santati sabhāgekasantati.",
  "anya-e0401n8:19_75": "‘‘Sabhāgānaṁ dhammānaṁ’’ti ca cittajesutāva nirantarappavattena lobhasampayuttacittena sahajātā rūpadhammā sabhāgarūpadhammā nāma. Tathā nāma dhammā ca. Evaṁ dosasampayuttādīsupi.",
  "anya-e0401n8:19_76": "Utujesu nirantarappavattena sītautunā samuṭṭhitā rūpadhammā sabhāgarūpa dhammā nāma. Tathā uṇhautunā samuṭṭhitā.",
  "anya-e0401n8:19_77": "Esanayo āhārajesupīti evaṁ sabhāgekasantativasena.",
  "anya-e0401n8:19_78": "‘‘Sampāpuṇituṁ’’ti ñāṇena sampāpuṇituṁ.",
  "anya-e0401n8:19_79": "‘‘Addhāsantativasenā’’ti ettha santativasena sammasanaṁ visesato adhippetaṁ.",
  "anya-e0401n8:19_80": "Evañca katvā heṭṭhā aniccaṁ khayaṭṭhenāti pade catunnaṁ mahābhūtānaṁ santati vibhāganayo suṭṭhu dassitoti.",
  "anya-e0401n8:19_81": "‘‘Aniccalakkhaṇa dassanameva padhānaṁ’’ti imasmiṁ ñāṇepi udayabbayaññāṇepi bhaṅgaññāṇepi aniccalakkhaṇa dassanameva padhānaṁ.",
  "anya-e0401n8:19_82": "Bhayaññāṇe ca ādīnavaññāṇe ca nibbidāñāṇe ca dukkhalakkhaṇa dassanaṁ padhānaṁ.",
  "anya-e0401n8:19_83": "Upari catūsu ñāṇesu anattalakkhaṇa dassanaṁ padhānanti.",
  "anya-e0401n8:19_84": "‘‘Samuditesū’’ti aññamaññaṁ avinābhāvasahāyabhāvena samuppannesu.",
  "anya-e0401n8:19_85": "Idañca avijjāsamudayā rūpasamudayo.",
  "anya-e0401n8:19_86": "Taṇhāsamudayā upādāna samudayo.",
  "anya-e0401n8:19_87": "Āhāra samudayā rūpasamudayoti pāḷivasena vuttaṁ.",
  "anya-e0401n8:19_88": "Appahīna vasenāti pāḷipade pana avijjā taṇhā diṭṭhānusayānaṁ appahīnaṭṭhena santāne vijjamānatā eva pamāṇanti daṭṭhabbaṁ.",
  "anya-e0401n8:19_89": "‘‘Samudentī’’ti paṭisandhito paṭṭhāya ekato udenti. Uparūpari enti. Āgacchantīti attho.",
  "anya-e0401n8:19_90": "Ekabhavabhāvena pātubbhavantīti adhippāyo.",
  "anya-e0401n8:19_91": "Tenāha ‘‘yāvamaraṇakālā’’tiādiṁ.",
  "anya-e0401n8:19_92": "‘‘Pasavantī’’ti pavaḍḍhamānā savanti, pavattanti, sandanti.",
  "anya-e0401n8:19_93": "‘‘Tesu panā’’ti avijjā taṇhupādāna kammesu.",
  "anya-e0401n8:19_94": "‘‘Nirujjhantī’’ti tasmiṁbhave eva nirujjhanti.",
  "anya-e0401n8:19_95": "Tasmiṁ bhave nirodho nāma bhavantare puna anuppādo yevāti vuttaṁ ‘‘bhavantare’’tiādi.",
  "anya-e0401n8:19_96": "‘‘Taṁ santatiyaṁ’’ti tasmiṁ paccuppanna bhaveti vuttaṁ hoti.",
  "anya-e0401n8:19_97": "‘‘Puna anuppādasaṅkhātaṁ nirodhaṁ’’ti santati nirodho nāma vutto. Na nibbāna nirodho. Etāhi paccaye sati,",
  "anya-e0401n8:19_98": "bhavantare uppajjīssanti yevāti.",
  "anya-e0401n8:19_99": "Idāni yathāpavatta santatīsu pariyāpannānaṁ sabbapacchimānaṁ nāmarūpānaṁ khaṇikanirodhavasena atthaṁ vadanto ‘‘yathāpavatta santatiyo vā chijjanti bhijjantī’’ti vuttaṁ.",
  "anya-e0401n8:19_100": "‘‘Udayabbayaṁ samanupassantassa cā’’ti ettha katamo udayo nāma, katamo vayo nāma,",
  "anya-e0401n8:19_101": "kathañca tadubhayaṁ samanupassatīti āha ‘‘udayabbayaṁ passantassāti ettha yathā nāmā’’tiādiṁ.",
  "anya-e0401n8:19_102": "Tattha ‘‘tamo khandho’’ti tamorāsi. ‘‘Vetī’’ti vigacchati.",
  "anya-e0401n8:19_103": "Antara dhāyati .‘‘Udayo’’ti uppādo ceva vaḍḍhi ca. ‘‘Vayo’’ti vigamanaṁ, antaradhānaṁ.",
  "anya-e0401n8:19_104": "‘‘Nānāpayogavasenavā’’ti samiñjanappasāraṇādi nānāpayogavasena vā.",
  "anya-e0401n8:19_105": "Udayapakkhānaṁ nānāsantatīnaṁ udayañca udayato.",
  "anya-e0401n8:19_106": "Vayapakkhānaṁ nānāsantatīnaṁ vayañca vayatoti yojanā.",
  "anya-e0401n8:20_0": "Bojjhaṅga dhammehi sampannattā ārādheti attano cittaṁti āraddho. Tuṭṭhacittoti attho. Vipassatīti vipassako.",
  "anya-e0401n8:20_1": "Āraddho hutvā vipassako āraddhavipassako.",
  "anya-e0401n8:20_2": "Duvidhohi vipassako taruṇa vipassako ca āraddha vipassako ca.",
  "anya-e0401n8:20_3": "Tattha khandhānaṁ udayabbayaṁ suṭṭhu apassanto dubbalavipassako taruṇa vipassako nāma.",
  "anya-e0401n8:20_4": "Khandhānaṁ udayabbayaṁ suṭṭhu passanto vipassanā kamme ārādhita citto balavavipassako āraddhavipassako nāma. Yaṁ sandhāya vuttaṁ.",
  "anya-e0401n8:21_0": "[Ka]",
  "anya-e0401n8:22_0": "‘Suññāgāre paviṭṭhassa, santacittassa bhikkhuno;",
  "anya-e0401n8:23_0": "Amānusī ratī hoti, samma dhammaṁ vipassato,ti ca.",
  "anya-e0401n8:24_0": "[Kha]",
  "anya-e0401n8:25_0": "‘Yo ca vassasataṁ jīve, apassaṁ udayabbayaṁ;",
  "anya-e0401n8:26_0": "Ekāhaṁ jīvitaṁ seyyo, passato udayabbayaṁ,ti ca.",
  "anya-e0401n8:27_0": "Ayamidha adhippeto. Vipassanaṁ upecca kilesenti,",
  "anya-e0401n8:27_1": "malīnabhāvaṁ gamentīti vipassanupakkilesā.",
  "anya-e0401n8:27_2": "Paribandhanti nīvārentīti paribandhakāti heṭṭhā vuttameva antarāyika dhammānaṁ nāmaṁ.",
  "anya-e0401n8:27_3": "‘‘Sarīrobhāso’’ti sakalasarīrato nikkhanto obhāso.",
  "anya-e0401n8:27_4": "‘‘Pañcavidhā pītī’’ti khuddikā pīti, khaṇikā pīti, okkantikā pīti, ubbegā pīti, pharaṇā pītīti.",
  "anya-e0401n8:27_5": "‘‘Duvidhā passaddhī’’ti atibalavantī kāyapassaddhiceva cittapassaddhi ca.",
  "anya-e0401n8:27_6": "Vipassanā kamme okappanākārappavattā saddhāeva adhimuccanaṭṭhena adhimokkho saddhādhimokkho.",
  "anya-e0401n8:27_7": "‘‘Vīriyaṁ’’ti tasmiṁ kamme anikkhittadhuraṁ paggahitasīsaṁ vīriyaṁ. ‘‘Sukhaṁ’’ti cittasukhaṁ. Tenāha ‘‘somanassaṁ’’ti.",
  "anya-e0401n8:27_8": "‘‘Vipassanāñāṇaṁ’’ti indavissaṭṭhavajirasadisaṁ balavavipassanāñāṇaṁ.",
  "anya-e0401n8:27_9": "‘‘Satī’’ti tasmiṁ kamme appamuṭṭhā sati.",
  "anya-e0401n8:27_10": "‘‘Tatramajjhattupekkhā’’ti cittassa līnuddhaccādīhi visamantehi vimuttā tatramajjhattatāsaṅkhātā upekkhā.",
  "anya-e0401n8:27_11": "‘‘Āvajjanupekkhā’’ti vasibhāvapattā āvajjanasaṅkhātā upekkhā. ‘‘Ālayaṁ’’ti taṇhālayaṁ. ‘‘Kurumānā’’ti karontī.",
  "anya-e0401n8:27_12": "‘‘Sukhumā taṇhā’’ti kusalehi missakattā idaṁ akusalantipi jānituṁ asakkuṇeyyā sukhumataṇhā.",
  "anya-e0401n8:27_13": "‘‘Na vatame’’ti mama na uppannapubbovatāti yojanā.",
  "anya-e0401n8:27_14": "‘‘Assādasahitā’’ti obhāsādīsu assādataṇhā sahitā.",
  "anya-e0401n8:27_15": "‘‘Adhimāna vasenā’’ti adhikataraṁ maññanāvasena.",
  "anya-e0401n8:27_16": "‘‘Tāvadevā’’ti nikantiyā uppattikkhaṇeyeva.",
  "anya-e0401n8:27_17": "‘‘Nikāmanākāro’’ti icchanākāro. Assādanākāro.",
  "anya-e0401n8:27_18": "‘‘Nikāmanassavatthū’’ti nikantiyā vatthu. ‘‘Addhā’’ti ekantena.",
  "anya-e0401n8:27_19": "‘‘Handā’’ti cittavissaṭṭhakaraṇe nipātapadaṁ. Idāneva naṁ visodhemi,",
  "anya-e0401n8:27_20": "na ciraṁ pavattituṁ dassāmīti imamatthaṁ dīpeti.",
  "anya-e0401n8:27_21": "‘‘Tesvevā’’ti tesuobhāsādīsu eva. Aṭṭhakathāya na sameti.",
  "anya-e0401n8:27_22": "Aṭṭhakathāyaṁ nikanti vikkhambhanassa visuṁ vuttattāti adhippāyo.",
  "anya-e0401n8:27_23": "Vipassanāparipāko nāma visesantarappavattena pākaṭoti dassetuṁ ‘‘saṅkhārupekkhābhāvaṁ pattā’’tiādimāha.",
  "anya-e0401n8:27_24": "Vuṭṭhānagāmini vipassanābhāvapattenāti vuttaṁ hoti.",
  "anya-e0401n8:27_25": "‘‘Dve vipassanā cittānī’’ti upacārānulomacittāni.",
  "anya-e0401n8:27_26": "So hi vuṭṭhānanti vuccatīti sambandho.",
  "anya-e0401n8:27_27": "Saṅkhāra nimittato vā vuṭṭhāti. Nibbānaṁ ārabbha pavattito.",
  "anya-e0401n8:27_28": "Yadi evaṁ gotrabhupi vuṭṭhānaṁ nāma siyāti. Na siyā.",
  "anya-e0401n8:27_29": "Maggassa āvajjanamatte ṭhitattā.",
  "anya-e0401n8:27_30": "Paṭivedhakiccassaca sammoha samucchedakiccassa abhāvato.",
  "anya-e0401n8:27_31": "‘‘Sayaṁ’’ti maggasaṅkhāto sayaṁ.",
  "anya-e0401n8:27_32": "‘‘Taṁ samaṅgīpuggalaṁ vā’’ti tena maggena samaṅgīpuggalaṁ vā.",
  "anya-e0401n8:27_33": "‘‘Vaṭṭappavattato cā’’ti āyatiṁ bhavesu apāyavaṭṭappavattato vā,",
  "anya-e0401n8:27_34": "aṭṭhama bhavato paṭṭhāya kāmasugati vaṭṭappavattato vā.",
  "anya-e0401n8:27_35": "Avassaṁ vuṭṭhānaṁ gameti sampāpetīti vuṭṭhānagāminīti vacanattho.",
  "anya-e0401n8:27_36": "‘‘Avassaṁ vuṭṭhānaṁ gacchantī’’ti idha ṭhitānaṁ vuṭṭhānato nivatti nāma natthīti adhippāyo.",
  "anya-e0401n8:27_37": "Idañca paccekabuddhānaṁ buddhasāvakānañca vasena daṭṭhabbaṁ.",
  "anya-e0401n8:27_38": "Sabbaññu bodhisattā pana pubbabuddhānaṁ sāsane pabbajitvā vipassanā kammaṁ ārabhantā anulomaññāṇaṁ āhacca ṭhapentīti aṭṭhaka thāsu vuttaṁ.",
  "anya-e0401n8:27_39": "Tattha ‘‘āhaccā’’ti idaṁ saṅkhārupekkhāñāṇassa matthakapattidassanatthaṁ vuttanti daṭṭhabbaṁ.",
  "anya-e0401n8:27_40": "‘‘Āvajjanaṭṭhāniyaṁ’’ti tato pubbabhāge kenaci cittena aggahite nibbānā rammaṇe āvajjanaṭṭhāniyaṁ. ‘‘Taṁ’’ti gotrabhuññāṇaṁ.",
  "anya-e0401n8:27_41": "Gottaṁ bhavati abhibhavati chindatīti gotrabhu.",
  "anya-e0401n8:27_42": "Gottaṁ vā abhisambhuṇāti pāpuṇātīti gotrabhūti vacanattho.",
  "anya-e0401n8:27_43": "Kathaṁ pana gotrabhu cittaṁ gotrabhuññāṇaṁ puthujjanagottaṁ chindati,",
  "anya-e0401n8:27_44": "ariyagottaṁ pāpuṇātīti yujjeyya,",
  "anya-e0401n8:27_45": "sohi puggalo tasmiṁkhaṇe puthujjanagottapariyāpannoevāti. Saccaṁ.",
  "anya-e0401n8:27_46": "Attani pana chinnattā sayaṁ chindati nāma.",
  "anya-e0401n8:27_47": "Nibbānassa ca ariyagocarattā taṁ ārammaṇa karaṇavasena ariyagottaṁ pāpuṇāti nāmāti daṭṭhabbaṁ.",
  "anya-e0401n8:27_48": "Paccayasattivisesena attano anantare ariyagottaṁ bhāveti,",
  "anya-e0401n8:27_49": "pātubhāvetīti gotrabhūtipi yujjati.",
  "anya-e0401n8:27_50": "‘‘Paricchijjā’’ti paricchinditvā.",
  "anya-e0401n8:27_51": "Diṭṭhivicikicchādīhi sabbavipphandanehi muñcitvāti vuttaṁ hoti.",
  "anya-e0401n8:27_52": "Sammohassa pahānameva daṭṭhabbaṁ.",
  "anya-e0401n8:27_53": "Na te dhamme ārammaṇa karaṇa vasena jānanaṁ.",
  "anya-e0401n8:27_54": "Kathaṁ te dhamme ārammaṇaṁ akaronto maggo te dhamme parijānāti nāmāti. Kiccasiddhi vasena.",
  "anya-e0401n8:27_55": "So hi sammohaṁ pajahanto ārammaṇaṁ karontānipi hi pubbabhāgaññāṇāni tappahānakiccassa asādhakattā dukkha saccaṁ parijānantānīti na vuccanti.",
  "anya-e0401n8:27_56": "Maggo pana ārammaṇaṁ akarontopi tappahānakiccassa sādhakattātaṁ saccaṁ parijānātīti vuccati. Kasmā.",
  "anya-e0401n8:27_57": "Tato paṭṭhāya tassapuggalassa sabbakālaṁ tasmiṁsacce parijānana kiccassa siddhattā.",
  "anya-e0401n8:27_58": "Yathāhi eko puriso cakkhumhi pittasemhādidosehi palibuddhattā andho hoti. Na kiñci passati.",
  "anya-e0401n8:27_59": "Yadā pana so ekaṁ tejavantaṁ añjanaṁ labhitvā cakkhuṁ añjayanto sabbarattiṁ niddāyati.",
  "anya-e0401n8:27_60": "Tassa niddāyantasseva cakkhumhi sabbadosā nassanti. Cakkhu vippasannaṁ hoti.",
  "anya-e0401n8:27_61": "Taṅkhaṇato paṭṭhāya so niddāyantopi rūpāni passatīti vuccati. Kasmā,",
  "anya-e0401n8:27_62": "andhabhāvavigamena dassanakiccassa siddhattā. Evamevamidaṁ daṭṭhabbanti.",
  "anya-e0401n8:27_63": "Ekadesena vā heṭṭhimamaggesu, anavasesena vā arahattamagge.",
  "anya-e0401n8:27_64": "‘‘Apacchāvattikaṁ’’ti ettha pacchato āvattanaṁ pacchāvattaṁ.",
  "anya-e0401n8:27_65": "Natthi pacchāvattaṁ assāti apacchāvattikanti viggaho.",
  "anya-e0401n8:27_66": "‘‘Puna anuppādadhammatāpattivasena nirodhasaṅkhātaṁ’’ti maggakkhaṇe eva tānivaṭṭāni puna anuppādasabhāvaṁ āpajjanti, nirujjhanti. Tathā nirodhasaṅkhātaṁ.",
  "anya-e0401n8:27_67": "‘‘Uppādanasaṅkhātāya bhāvanāyā’’ti etena maggassa ekacittakkhaṇikattā vaḍḍhanasaṅkhātāya bhāvanāya okāso natthīti katvā vuttaṁ.",
  "anya-e0401n8:27_68": "Ariyamaggaṁ paṭilābhatthāya pana pavattitā pubbabhāgabhāvanāpi maggabhāvanā eva.",
  "anya-e0401n8:27_69": "Sā ca ariyamaggaṁ patvā matthakapattā hoti.",
  "anya-e0401n8:27_70": "Tasmā ariyamaggo eva matthakapatto bhāvanānuttaro hotīti imināpariyāyena vaḍḍhana saṅkhātāya bhāvanāyātipi yujjatiyeva.",
  "anya-e0401n8:27_71": "Attano anantare pavattaṁ ānantarikaṁ.",
  "anya-e0401n8:27_72": "Ānantarikaṁ phalaṁ etassāti viggaho.",
  "anya-e0401n8:27_73": "Tassa ca tatoparaṁ dve vā tīṇi vā phalacittāni pavattantīti iminā sambandho.",
  "anya-e0401n8:27_74": "Apanīto aggi etasmāti apanītaggiko.",
  "anya-e0401n8:27_75": "‘‘Nibbāpento viyā’’ti etena paṭippassambhanappahānakiccena maggānukulappavattiṁ dasseti. ‘‘Tesaṁ’’ti tesaṁ cakkhūnaṁ.",
  "anya-e0401n8:27_76": "Taṁ rūpaṁ tassa pākaṭaṁ na tāva hotīti sambandho. ‘‘Tassā’’ti tassa puggalassa.",
  "anya-e0401n8:27_77": "‘‘Paccavekkhanavāresū’’ti ettha pasādacakkhunā diṭṭhe pavattā anubandhaka vīthiyopi saṅgayhanti.",
  "anya-e0401n8:28_0": "Uparimaggehi vadhitabbā māretabbāti uparimaggavajjhā.",
  "anya-e0401n8:28_1": "‘‘Kilesavibhāgesū’’ti asukamaggena asukākilesā pahīyantīti evaṁ kilesavibhāgesu.",
  "anya-e0401n8:28_2": "‘‘Pāḷiyaṁ’’ti paṭisambhidā maggapāḷiyaṁ.",
  "anya-e0401n8:28_3": "Vuccamāne pana vattabbanti sambandho.",
  "anya-e0401n8:28_4": "Maggaṅgabojjhaṅgādīnaṁ paccavekkhanaṁ nāma maggapaccavekkhanameva.",
  "anya-e0401n8:28_5": "Tathā pacchā vā pavattatīti siddhaṁ.",
  "anya-e0401n8:28_6": "‘‘Aviruddhā hotī’’ti visuddhimaggena asamentāpi paccavekkhantānaṁ icchānurūpasambhavatoti adhippāyo.",
  "anya-e0401n8:28_7": "‘‘Adhimānaniddesa aṭṭhakathāsū’’ti vinaye catutthapārājike adhimānapadaniddesa aṭṭhakathāsu. ‘‘So’’ti ariyabhūto bhikkhu.",
  "anya-e0401n8:28_8": "‘‘No laddhuṁ na vaṭṭatī’’ti aladdhuṁ na vaṭṭatīti attho.",
  "anya-e0401n8:28_9": "Laddhuṁ no na vaṭṭatīti vā yojanā.",
  "anya-e0401n8:28_10": "Catubbidhaṁ maggaññāṇaṁ gahitaṁ.",
  "anya-e0401n8:28_11": "Ñāṇadassanavisuddhi nāmāti vuttattā.",
  "anya-e0401n8:29_0": "‘‘Abhinivisanaṁ’’ti ajjhattaṁ daḷhataraṁ patiṭṭhānaṁ.",
  "anya-e0401n8:29_1": "‘‘Nikhātasinerupā dassaviyā’’ti tassa pavattanaṁ viya.",
  "anya-e0401n8:29_2": "‘‘Kevalaṁ paccayāyatta vuttitāya adiṭṭhattā’’ti etena eso me attā,",
  "anya-e0401n8:29_3": "na parassa attāti evaṁ attānaṁ attassa sāmikaṁ katvā gahaṇakāraṇaṁ vadati.",
  "anya-e0401n8:29_4": "Tattha kevalasaddena paramattha saccaṁ patvā attasseva abhāvato khandhapañcakassa attanovasāyatta vuttitaṁ nivatteti.",
  "anya-e0401n8:29_5": "Sammuti saccaṁ pana patvā attassa vijjamānattā mahājano attano khandhapañcakaṁ attano vasāyatta vuttiṁ maññamāno eso me attāti gaṇhāti.",
  "anya-e0401n8:29_6": "‘‘Khaṇabhaṅgassa ca adiṭṭhattā’’ti etena eso me sāraṭṭhena attā. Eso mama sāro. Etaṁ mama sarīraṁ.",
  "anya-e0401n8:29_7": "Yāva vassasataṁpi vassasahassampi etaṁ khandhapañcakaṁ na bhijjati, na vinassati. Tāva ahaṁ na marāmi. Yadā etaṁ bhijjati, vinassati. Tadā ahaṁ marāmi.",
  "anya-e0401n8:29_8": "Ahañca mama khandhapañcakañca advayaṁ anānattanti evaṁ gahaṇakāraṇaṁ vadati.",
  "anya-e0401n8:29_9": "Tattha ‘‘khaṇabhaṅgassā’’ti nāmarūpadhammānaṁ khaṇe khaṇe bhañjanassa bhijjanassa maraṇassa.",
  "anya-e0401n8:29_10": "Idampanamaraṇaṁ sammuti sacce natthi. Paramattha sacce eva atthi.",
  "anya-e0401n8:29_11": "Tasmā taṁ apassanto mahājano attano khandhapañcakaṁ attanosāraṁ maññamāno eso me attāti gaṇhātīti.",
  "anya-e0401n8:29_12": "‘‘Taṁ dvayaṁ sudiṭṭhaṁ katvā’’ti khandhapañcakassa kevalaṁ paccayāyatta vuttitañca khaṇabhaṅgañca ñāṇa cakkhunā suṭṭhudiṭṭhaṁ katvā.",
  "anya-e0401n8:29_13": "Tattha pañcannaṁ khandhānaṁ paṭiccasamuppādaṁ suṭṭhupassanto kevalaṁ paccayāyatta vuttitañca avasāyatta vuttitañca suṭṭhu passati.",
  "anya-e0401n8:29_14": "Yo ca attano vasāyattavutti na hoti.",
  "anya-e0401n8:29_15": "So paramatthasaccaṁ patvā eso mama santakantipi vattuṁ nārahati. Kuto mama attāti. Api ca, satto nāma sabhāvato natthi. Paññattimattaṁ hoti. Yo ‘ahanti vā, meti vā, mamāti vā, gayheyya.",
  "anya-e0401n8:29_16": "Asante ca attasmiṁ ko mama attā nāma bhaveyyāti. Khaṇabhaṅgo hoti. Khaṇe khaṇe bhijjati.",
  "anya-e0401n8:29_17": "Satto ca nāma ekasmiṁbhave ādimhi sakiṁ eva jāyati. Ante sakiṁ eva marati.",
  "anya-e0401n8:29_18": "Antarā vassasataṁpi vassasahassaṁpi maraṇaṁ nāma natthi. Aññāhi khaṇikadhammānaṁ gati. Aññā sattassa.",
  "anya-e0401n8:29_19": "Evaṁsante kathaṁ khaṇikadhammā sattassa sāraṭṭhena attānāma bhaveyyunti.",
  "anya-e0401n8:29_20": "Tasmā te avasavattanaṭṭhena asārakaṭṭhena ca anattā eva.",
  "anya-e0401n8:29_21": "Apica ‘‘avasavattanaṭṭhenā’’ti ettha vaso nāma sattasantāne eko padhānadhammo. Sace attānāma atthi.",
  "anya-e0401n8:29_22": "So eva padhānabhūtassa vasassapi attā bhaveyya. Evaṁsati, yo vaso, so attā. Yo attā, so vasoti bhaveyya. Tathā ca sati,",
  "anya-e0401n8:29_23": "rūpaṁ attāti gaṇhanto rūpañca vasañca attānañca ekattaṁ katvā gaṇhāti nāma. Tathā vedanaṁ attāti. Saññaṁ, saṅkhāre, viññāṇaṁ attāti gaṇhantepi. Evañcasati,",
  "anya-e0401n8:29_24": "satto ca khandhapañcakañca vaso ca attā ca sabbametaṁ ekattaṁ gacchati,",
  "anya-e0401n8:29_25": "eko sattoti saṅkhyaṁ gacchati.",
  "anya-e0401n8:29_26": "Na hi imasmiṁ vasavattanaṭṭhe ekassasattassa dve attā tayo attā bahūattāti sakkā bhavituṁ.",
  "anya-e0401n8:29_27": "Atha yathā yathā sattassa vaso vattati, icchā pavattati.",
  "anya-e0401n8:29_28": "Tathā tathā khandhapañcakampi niccakālaṁ sattassavasaṁ anugaccheyya. Kasmā,",
  "anya-e0401n8:29_29": "sattassa ca khandhapañcakassa ca vasassa ca nānattābhāvato. Evaṁ anugacchante sati. Rūpaṁ me attā,",
  "anya-e0401n8:29_30": "vedanā me attātiādiggahaṇaṁ vaṭṭeyya.",
  "anya-e0401n8:29_31": "Sabhāvato aviruddhaṁ bhaveyya. Na pana tathā anugacchati.",
  "anya-e0401n8:29_32": "Na hi dubbaṇṇo durūpo puriso attano rūpakāyaṁ attano vaseneva suvaṇṇaṁ surūpaṁ kātuṁ sakkoti. Tathā dussaddovā susaddaṁ, duggandhovā sugandhaṁ. Na ca andhovā anandhaṁ. Badhirovā abadhiraṁ. Rogīvā arogaṁ. Kuṭṭhīvā akuṭṭhaṁ. Gaṇḍīvā agaṇḍaṁ. Jiṇṇovā taruṇaṁ.",
  "anya-e0401n8:29_33": "Ajaraṁ vā amaraṇaṁ vā kātuṁ sakkoti. Nāpi apāyesu ca apatantaṁ.",
  "anya-e0401n8:29_34": "Patitvā vā tato vimuttaṁ kātuṁ sakkoti.",
  "anya-e0401n8:29_35": "Tathā devo vā devattā acāvetuṁ. Sakkovā sakkattā, māro vā mārattā, brahmā vā brahmattāti. Esanayo sesakhandhesupi.",
  "anya-e0401n8:29_36": "Tathā pana avasānugamanato paramattha saccaṁ patvā khandhapañcake attano sāmikiccaṁ issarakiccaṁ nāma natthi. Asāmikameva taṁ hoti, anissaraṁ. Tathā ca sati,",
  "anya-e0401n8:29_37": "attānaṁ tassa sāmiṁ issaraṁ katvā rūpaṁ me attāti gahaṇaṁ micchāgahaṇaṁ nāma hotīti.",
  "anya-e0401n8:29_38": "Loke pana mahājano dhammānaṁ paṭiccasamuppādaṁ na jānanti, na passanti, na paṭivijjhanti.",
  "anya-e0401n8:29_39": "Tesaṁ parampara paccayavasena pavattamāne khandhasantāne sammuti saccavasena nānāvasavattanākārā nāma santi.",
  "anya-e0401n8:29_40": "Nānāsāmi issarādhipativohārā ca loke sandissanti.",
  "anya-e0401n8:29_41": "Te sammuti saccavasena uppannesu tesu sāmiissarādhipati vohāresu vohāramatte aṭhatvā sabhāvasaccaṁ maññantā micchāgahaṇaṁ gaṇhanti. Ettha siyā. Na nu vasonāma icchā.",
  "anya-e0401n8:29_42": "Satto ca gantuṁ icchanto gacchati. Ṭhātuṁ icchanto tiṭṭhati. Evaṁsati.",
  "anya-e0401n8:29_43": "Tassa khandhapañcakaṁ tassa vasāyatta vutti eva hotīti. Na hoti. Kasmā, paccayāyatta vuttittā eva.",
  "anya-e0401n8:29_44": "Tathāhi gantuṁ icchānāma bahiddhā dhanahetuvā uppajjeyya. Nānābhogahetu vā. Aññena vā nānākāraṇena. Tattha yesaṁ dhane asati,",
  "anya-e0401n8:29_45": "yaṁ yaṁ dukkhaṁ āgaccheyya kāyikaṁ vā cetasikaṁ vā.",
  "anya-e0401n8:29_46": "Tesaṁ taṁ taṁ dukkhapaccayā dhanicchā nāma uppajjati.",
  "anya-e0401n8:29_47": "Dhanicchā paccayā ganticchādayo uppajjanti.",
  "anya-e0401n8:29_48": "Tathā nānābhogicchā nānākammicchāsu cāti.",
  "anya-e0401n8:29_49": "Nānādukkhabhayupaddavamūlikāsu icchāsu vattabba meva natthi.",
  "anya-e0401n8:29_50": "Tathā nānārammaṇānaṁ palobhana dukkhamūlikāsu ca nānāvitakkānaṁ vipphandanamūlikāsu ca icchāsu.",
  "anya-e0401n8:29_51": "Evaṁ vasopi paccayāyatta vuttiko eva hoti.",
  "anya-e0401n8:29_52": "‘‘Gamanaṁ’’ti gamanākārena pavattaṁ khandhapañcakaṁ.",
  "anya-e0401n8:29_53": "Yenayenadhanādihetunā so so vaso uppajjati.",
  "anya-e0401n8:29_54": "Gamanampi tena teneva uppajjati āhārupatthambhanādipaccayena ca.",
  "anya-e0401n8:29_55": "Vaso pana gamanassa paccayeka desamattaṁ hoti.",
  "anya-e0401n8:29_56": "So hi tadaññapaccayehi vinā sayaṁ uppajjituṁ na sakkoti. Kuto gamanaṁ uppādetuṁ. Evaṁ ṭhānādīsu. Evañca sati,",
  "anya-e0401n8:29_57": "idaṁ khandhapañcakaṁ paccayāyatta vuttikanticceva vattuṁ arahati. No vasāyatta vuttikanti.",
  "anya-e0401n8:29_58": "Api ca gantuṁ icchanto gacchatīti paññatti mattabhūto satto gacchati.",
  "anya-e0401n8:29_59": "Khandhapañcakaṁ pana khaṇika dhammattā na gacchati.",
  "anya-e0401n8:29_60": "Uppannuppannaṁ tattha tattheva bhijjati.",
  "anya-e0401n8:29_61": "Santati vasena gamanākāra nimittaṁ paññāyati. Evaṁ avasavattanaṁ hotīti.",
  "anya-e0401n8:29_62": "Hotu tattha tattheva bhijjanaṁ. Avicchedappavattiyā sati, gamanaṁ sampajjatiyeva.",
  "anya-e0401n8:29_63": "Gamane ca sampajjamāne khaṇikabhijjanena doso natthīti ce. Atthi.",
  "anya-e0401n8:29_64": "Khaṇikamaraṇañhi sattassa susānabhūmi nāma hoti.",
  "anya-e0401n8:29_65": "Antarāyevā āgate pakkhalante vā sati,",
  "anya-e0401n8:29_66": "gacchanto satto yadā kadāci maraṇaṁ vā nigacchati maraṇa mattaṁ vā dukkhanti.",
  "anya-e0401n8:29_67": "Kilese nimināti pavattetīti nimittanti vacanattho.",
  "anya-e0401n8:29_68": "‘‘Vipallāsanimittaṁ’’ti ca vipallāsa dhammānaṁ vasena upaṭṭhitaṁ kicca nimittaṁ.",
  "anya-e0401n8:29_69": "Taṇhā eva paṇidhīti sambandho.",
  "anya-e0401n8:29_70": "Mahantānaṁ ādīnavānaṁ rāsi mahāādīnavarāsi.",
  "anya-e0401n8:29_71": "Khandhesu suññatalakkhaṇaṁ nāma ati gambhīraṁ hoti. Ñāṇasseva visayabhūtaṁ.",
  "anya-e0401n8:29_72": "Suññata dassanañca diṭṭhiyā ujuppaṭipakkhanti āha ‘‘saṅkhāresu suññatadassanavasenā’’tiādiṁ.",
  "anya-e0401n8:29_73": "Tattha ‘‘attha siddhi nāmā’’ti maggaphalappaṭilābhasaṅkhātassa atthassa siddhi nāma.",
  "anya-e0401n8:29_74": "Attāti abhiniveso attābhiniveso. Gaṇhātīti gāho. Upādīyatīti attho.",
  "anya-e0401n8:29_75": "Diṭṭhisaṅkhāto gāho diṭṭhiggāho.",
  "anya-e0401n8:29_76": "Atthābhiniveso ca so diṭṭhiggāho cāti viggaho.",
  "anya-e0401n8:29_77": "Tassa paṭipakkhaṁ anattānupassanāñāṇaṁ. Anu anu bhavanaṁ ānubhāvo.",
  "anya-e0401n8:29_78": "Paramparato vaḍḍhananti attho.",
  "anya-e0401n8:29_79": "‘‘Tathā samanupassitvā’’ti suññatā kārena samanupassitvā.",
  "anya-e0401n8:29_80": "Vimuñcantassa ariyapuggalassa.",
  "anya-e0401n8:29_81": "‘‘Aniccalakkhaṇaṁ nāma nāti gambhīraṁ hoti. Saddhāyapi visayabhūtaṁ.",
  "anya-e0401n8:29_82": "Unnatilakkhaṇo ca ahaṁ māno khandhesu niccadhuvavipallāsamūlako saddhāya ca paṭipakkhoti āha ‘‘aniccadassanavasenā’’tiādiṁ.",
  "anya-e0401n8:29_83": "‘‘Nimittābhinivesabhūtassā’’ti niccadhuvanimittābhinivesabhūtassa.",
  "anya-e0401n8:29_84": "‘‘Mānaggāhassā’’ti mānasaṅkhātassa gāhassa.",
  "anya-e0401n8:29_85": "‘‘Saddhāya pī’’tipisaddena ñāṇaṁ sampiṇḍeti.",
  "anya-e0401n8:29_86": "Dukkhalakkhaṇaṁ nāma bhayasaṁvega janakaṁ hoti.",
  "anya-e0401n8:29_87": "Ārammaṇesu taṇhālolassa taṇhāvipphandanassa paṭipakkhaṁ.",
  "anya-e0401n8:29_88": "Visesato samādhissa anurūpanti āha ‘‘dukkhadassana vasenā’’tiādiṁ.",
  "anya-e0401n8:29_89": "‘‘Tiṇṇaṁ dhammānaṁ’’ti paññindriya saddhindriya samādhindriya saṅkhātānaṁ tiṇṇaṁ indriya dhammānaṁ.",
  "anya-e0401n8:29_90": "‘‘Vipassanā gamanavasene vā’’ti vuṭṭhānagāmini vipassanā saṅkhātassa āgamana kāraṇassa vaseneva.",
  "anya-e0401n8:30_0": "Idāni pubbe yaṁ vuttaṁ ‘sattaariya puggalavibhāgassa paccayabhāvapattiyā cā’ti.",
  "anya-e0401n8:30_1": "Tattha satta ariyapuggalavibhāgaṁ dassetuṁ ‘‘tatthā’’tiādi vuttaṁ.",
  "anya-e0401n8:30_2": "Dhammānusārī nāmāti ettha ‘‘dhammo’’ti paññā vuccati ‘saccaṁ, dhammo, dhīti, cāgo,ti ettha viya.",
  "anya-e0401n8:30_3": "Tikkhataraṁ dhammaṁ anussaratīti dhammānusārī.",
  "anya-e0401n8:30_4": "Paññābalānusārena ādimhi maggaṁ labhatīti vuttaṁ hoti. Athavā.",
  "anya-e0401n8:30_5": "‘‘Dhammo’’ti nissattanijjīvaṭṭhena saṅkhāra dhammo vuccati.",
  "anya-e0401n8:30_6": "Suññatadassanañca nāma visesato suddhadhamma dassanaṁ nāma.",
  "anya-e0401n8:30_7": "Iti suddhadhammaṁ anussarati,",
  "anya-e0401n8:30_8": "ñāṇagatiyā anugacchatīti dhammānusārī.",
  "anya-e0401n8:30_9": "Diṭṭhipattoti ettha diṭṭhināma dassanaññāṇaṁ vuccati.",
  "anya-e0401n8:30_10": "Ādito paṭṭhāya parisuddha dassanasampannattā diṭṭhibaleneva sukhena taṁ taṁ maggaphalaṁ pattoti diṭṭhipatto.",
  "anya-e0401n8:30_11": "Teneva dassana paññābalena kilesabandhanato vimuttoti paññāvimutto.",
  "anya-e0401n8:30_12": "Saṅkhāra dhammānaṁ khaṇika dhammabhāve suṭṭhu saddahanaṁ aveccappasādo saddhā nāma.",
  "anya-e0401n8:30_13": "Tattha ‘‘aveccappasādo’’ti ñāṇasampayuttappasādo.",
  "anya-e0401n8:30_14": "‘‘Ñāṇaṁ’’ti ca saṅkhāra dhammānaṁ khaṇikabhāvanimittānaṁ dassanaññāṇaṁ. Tādise hi ñāṇe sati,",
  "anya-e0401n8:30_15": "tattha aveccappasādo nāma jāyati, no aññathāti.",
  "anya-e0401n8:30_16": "Saddhaṁ anussaratīti saddhānusārī.",
  "anya-e0401n8:30_17": "Saddhābaleneva ādimhi ariyamaggaṁ pāpuṇātīti vuttaṁ hoti.",
  "anya-e0401n8:30_18": "Saddhābalena vimuttoti saddhāvimutto.",
  "anya-e0401n8:30_19": "‘‘Kāyasakkhi nāmā’’ti ettha sakkhaṁti sandiṭṭhaṁ. Yaṁ sādhakantipi vuccati.",
  "anya-e0401n8:30_20": "Attano kāye eva laddhaṁ sakkhaṁ yassāti kāyasakkhī.",
  "anya-e0401n8:30_21": "Dukkhānu passī puggalo hi saṁvega bahulo hoti.",
  "anya-e0401n8:30_22": "Saṁvego ca padhāna vīriyassa padaṭṭhānaṁ.",
  "anya-e0401n8:30_23": "Saṁviggo yoniso padahatīti hi vuttaṁ.",
  "anya-e0401n8:30_24": "Tasmā so saṁvegavasena bhāvanaṁ anuyuñjanto yaṁ yaṁ purisathāmena pattabbaṁ hoti. Taṁ taṁ pāpuṇāti.",
  "anya-e0401n8:30_25": "Pāpuṇanto ca attano kāye eva sakkhaṁ labhati.",
  "anya-e0401n8:30_26": "Sandiṭṭhaṁ jhānasukhaṁ vā maggaphalasukhaṁ vā labhatīti vuttaṁ hoti.",
  "anya-e0401n8:30_27": "‘‘Ubhatobhāga vimutto’’ti arūpajjhānehi rūpakāyato arahattamaggaphalehi nāmakāyatoti evaṁ ubhohi kāyabhāgehi vimutto.",
  "anya-e0401n8:30_28": "Ettha ca tayo ariyapuggalā paññādhiko ca saddhādhiko ca vīriyādhiko ca.",
  "anya-e0401n8:30_29": "Tattha dhammānusārī ca diṭṭhipatto ca paññāvimutto ca paññādhiko nāma.",
  "anya-e0401n8:30_30": "Saddhānusārī ca saddhāvimutto ca saddhādhiko nāma.",
  "anya-e0401n8:30_31": "Kāyasakkhī ca ubhatobhāgavimutto ca vīriyādhiko nāmāti daṭṭhabbaṁ.",
  "anya-e0401n8:30_32": "Ayañca puggalavibhāganayo paṭisambhidāmagganayena vutto.",
  "anya-e0401n8:30_33": "Abhidhamme pana puggala paññattiyaṁ saddhāvimutto ca kāyasakkhī ca dvepuggalā sekkhesu eva vuttā.",
  "anya-e0401n8:30_34": "Arahattaṁ pattā pana ete dvepi paññāvimuttā evāti daṭṭhabbā. Ettha siyā,",
  "anya-e0401n8:30_35": "saṅkhāra dhammānaṁ khaṇika dhammabhāve suṭṭhu saddahanaṁ aveccappasādo saddhā nāmāti vuttaṁ.",
  "anya-e0401n8:30_36": "Kiṁ pana tādisena saddhāmattena sotāpatti maggaṁ pāpuṇātīti.",
  "anya-e0401n8:30_37": "Ettha amhehi vattabbaṁ natthi. Bhagavatā eva vuttaṁ.",
  "anya-e0401n8:30_38": "Yathāha mahāvagge okkanta saṁyutte cakkhu bhikkhave aniccaṁ vipariṇāmī aññathābhāvī, yo evaṁ saddahati, evaṁ adhimuccati. Ayaṁ vuccati saddhānusārī. Okkanto ariyabhūmiṁ. Atikkanto puthujjanabhūmiṁ.",
  "anya-e0401n8:30_39": "So yenakammena apāyaṁ duggatiṁ vinipātaṁ uppajjeyya. Na taṁ kammaṁ karotīti. Sotaṁ bhikkhave aniccaṁ.",
  "anya-e0401n8:30_40": "Vipariṇāmī aññathābhāvītiādinā dvādasāyatanāni vitthāre tabbāni.",
  "anya-e0401n8:30_41": "Tattha ‘‘vipariṇāmī’’ti vipariṇāmo yassa atthīti vipariṇāmī.",
  "anya-e0401n8:30_42": "Vipariṇāmoti ca khaṇe khaṇe jīraṇatā bhijjanatā vuccati.",
  "anya-e0401n8:30_43": "‘‘Aññathābhāvī’’ti tasseva vevacanaṁ.",
  "anya-e0401n8:30_44": "‘‘Evaṁ adhimuccatī’’ti etena ñāṇasampayuttasaddhaṁ dīpeti.",
  "anya-e0401n8:30_45": "Sā eva sotāpattiyaṅgesu buddhe aveccappasādena samannāgato, dhamme,",
  "anya-e0401n8:30_46": "saṅghe aveccappasādena samannāgatoti vuttā.",
  "anya-e0401n8:30_47": "Tattha ñāṇasampayuttasaddhā nāma cakkhādīnaṁ aniccanimitta dassanaññāṇena sampayuttā okappanasaddhā.",
  "anya-e0401n8:30_48": "Aniccanimittañca nāma rūpaṁ aniccaṁ khayaṭṭhenātipade vuttanayena cakkhādinissayānaṁ mahābhūtānaṁ santati parivattanādikaṁ vuccati.",
  "anya-e0401n8:30_49": "Tañhi passanto cakkhādīnaṁ aniccabhāve saddahati, adhimuccati.",
  "anya-e0401n8:30_50": "Tānipi khaṇe khaṇe ekantena bhijjati yevāti saddhādhimokkhaṁ saddhāvinicchayaṁ paṭilabhatīti attho.",
  "anya-e0401n8:30_51": "‘‘Buddhe aveccappasādenā’’ti ettha pana arahatā sammāsambuddhatādīnaṁ buddhaguṇādīnaṁ dassanaññāṇena sampayutto pasādo aveccappasādo nāma.",
  "anya-e0401n8:30_52": "Ariyabhūmi nāma diṭṭhānusaya vicikicchānusayehi parisuddhā avatthābhūmi vuccati.",
  "anya-e0401n8:30_53": "Tehi sahitā avatthābhūmi puthujjanabhūmi nāma.",
  "anya-e0401n8:30_54": "Kathaṁ pana tassa puggalassa puthujjanabhūmiṁ atikkantatā ariyabhūmiṁ okkantatā ca viññāyatīti āha ‘‘so yenā’’tiādiṁ.",
  "anya-e0401n8:30_55": "Yo attano jīvitahetupi kiñci kammapathapattaṁ apāyagāmi kammaṁ na karoti.",
  "anya-e0401n8:30_56": "So ekantena puthujjanabhūmiṁ atikkanto,",
  "anya-e0401n8:30_57": "ariyabhūmiṁ okkantoti viññāyatīti vuttaṁ hoti. Idaṁ saddhānusārisuttaṁ.",
  "anya-e0401n8:30_58": "Aparaṁpi vuttaṁ cakkhu bhikkhave vipariṇāmī aññathābhāvī.",
  "anya-e0401n8:30_59": "Yassa evaṁ mattaso nijjhānaṁ khamati.",
  "anya-e0401n8:30_60": "Ayaṁ vuccati dhammānusārī tiādi.",
  "anya-e0401n8:30_61": "Tattha ‘‘mattaso nijjhānaṁ khamatī’’ti saddhānusārīviya saddahanamatte aṭṭhatvā cakkhādīnaṁ tādisaṁ aniccataṁ samanupassanto thokaṁ thokaṁ dassanaṁ labhatiyeva. Evaṁsati,",
  "anya-e0401n8:30_62": "cakkhādīni tassa puggalassa nijjhānaṁ olokanaṁ mattaso khamanti nāma. Idaṁ dhammānusārisuttaṁ.",
  "anya-e0401n8:30_63": "Aparaṁpi vuttaṁ cakkhu bhikkhave aniccaṁ vipariṇāmī aññathābhāvī. Yo evaṁ pajānāti passati. Ayaṁ vuccati sotāpanno tiādi.",
  "anya-e0401n8:30_64": "Tattha ‘‘pajānāti passatī’’ti dhammānusārīviya mattaso nijjhānakkhamamatte aṭṭhatvā paññāya pajānāti,",
  "anya-e0401n8:30_65": "ñāṇacakkhuno paccakkhato passatīti attho. Idaṁ diṭṭhipattādīnaṁ suttaṁ.",
  "anya-e0401n8:31_0": "‘‘Yathā sakaṁ phalaṁ’’ti ettha sassa attano idaṁ sakaṁ.",
  "anya-e0401n8:31_1": "Yaṁ yaṁ sakaṁ yathāsakanti atthaṁ dasseti sotāpannassātiādinā.",
  "anya-e0401n8:31_2": "Phalasamāpatti vīthiyaṁ pana anulomajavanāni eva phalānaṁ āsannakāraṇāni,",
  "anya-e0401n8:31_3": "na maggajavanānīti āha ‘‘na maggāgamanavasenā’’ti. ‘‘So’’ti maggo. Santo saṁvijjamāno sabbhāvo. ‘‘Assā’’ti maggassa.",
  "anya-e0401n8:32_0": "Aniccānupassanā kiccato animittā hoti. Sabhāvato sanimittāeva. Niccanimittasahitāeva.",
  "anya-e0401n8:32_1": "Yato sā esohamasmītiggahaṇaṁ labhati.",
  "anya-e0401n8:32_2": "Idaṁpi vipassanāñāṇaṁ aniccaṁ khayaṭṭhenāti samanupassitabbā ca hotīti.",
  "anya-e0401n8:32_3": "Tattha ca abhidhammaṁ patvā sabhāvappadhānaṁ hoti, na kiccappadhānaṁ.",
  "anya-e0401n8:32_4": "Tasmā abhidhamma nayena vipassanā attano nimitta nāmaṁ maggassa dātuṁ na sakkoti. Ayaṁ aṭṭhakathāya adhippāyo.",
  "anya-e0401n8:32_5": "Kilesa dhammā nāma yassa uppajjanti, taṁ puggalaṁ palibundhanti. Sambādhaṁ karonti. Tasmā palibodhakarānāma.",
  "anya-e0401n8:32_6": "Taṁ puggalaṁ niccanimitta subhanimitta sukhanimitta attanimittāni gāhenti. Tasmā nimittakarānāma.",
  "anya-e0401n8:32_7": "Taṁ puggalaṁ ārammaṇesu bhusaṁ nihitaṁ niviṭṭhaṁ karonti. Tasmā paṇidhikarānāma.",
  "anya-e0401n8:32_8": "Te ca maggaphalāni ārammaṇaṁ na karonti.",
  "anya-e0401n8:32_9": "Maggaphalehi ca sampayogaṁ na gacchanti.",
  "anya-e0401n8:32_10": "Evaṁ ārammaṇakaraṇā divasena maggaphalesu tesaṁ abhāvo.",
  "anya-e0401n8:32_11": "Abhāvattāeva ca tāni maggaphalāni attano dhammatāya tīṇināmāni labhantīti dassetuṁ ‘‘ārammaṇa karaṇavasenavā’’tiādi vuttaṁ.",
  "anya-e0401n8:32_12": "‘‘Attano sabhāvenā’’ti attano dhammatāya.",
  "anya-e0401n8:33_0": "‘‘Attadiṭṭhiyā uppannāya uppajjantī’’ti idaṁ tāsaṁ diṭṭhivicikicchānaṁ attadiṭṭhiyā avinābhāvaṁ dīpeti.",
  "anya-e0401n8:33_1": "Na pana attadiṭṭhiyā tāhi avinābhāvanti daṭṭhabbaṁ.",
  "anya-e0401n8:33_2": "Vipaccantīti apāyesu vipaccanti. Apāyapaṭisandhiṁ janenti.",
  "anya-e0401n8:33_3": "Diṭṭhasaccānañca ariyapuggalānaṁ.",
  "anya-e0401n8:33_4": "Diṭṭhivicikicchāsampayuttā akusaladhammā diṭṭhivicikicchāggahaṇena gahitāti āha ‘‘diṭṭhivicikicchā vippayuttā’’ti.",
  "anya-e0401n8:33_5": "‘‘Akusaladhammāce vā’’ti paccuppannabhūtā dasākusalakammapatha dhammā ceva.",
  "anya-e0401n8:33_6": "‘‘Sattahi bhavehī’’ti kriyāpavagge karaṇavacanaṁ.",
  "anya-e0401n8:33_7": "Yathā sattahi māsehi vihāraṁ niṭṭhāpetīti.",
  "anya-e0401n8:33_8": "Kriyāpavaggotica kriyāyasīghataraṁ niṭṭhāpanaṁ vuccati.",
  "anya-e0401n8:33_9": "‘‘Sattakkhattuṁ’’ti sattavārā.",
  "anya-e0401n8:33_10": "Tīṇi saṁyojanānināma ‘sakkāyadiṭṭhi, vicikicchā,",
  "anya-e0401n8:33_11": "sīlabbataparāmāsasaṁyojanāni,.",
  "anya-e0401n8:33_12": "‘‘Avinipāta dhammo’’ti virūpaṁ hutvā patanaṁ vinipāto. Apāyanipātoti vuttaṁ hoti. ‘‘Dhammo’’ti sabhāvo.",
  "anya-e0401n8:33_13": "Natthi vinipāto dhammo yassāti viggaho.",
  "anya-e0401n8:33_14": "‘‘Niyato’’ti sugatibhavesu niyata gatiko. Sammā bujjhatīti sambodhi. Maggaññāṇaṁ.",
  "anya-e0401n8:33_15": "‘‘Parāyanaṁ’’ti parabhāge gantabbaṭṭhānaṁ vuccati.",
  "anya-e0401n8:33_16": "Sambodhisaṅkhātaṁ parāyanaṁ assāti sambodhiparāyano.",
  "anya-e0401n8:33_17": "‘‘Aniyamattho’’ti vāsaddatthoti vuttaṁ hoti.",
  "anya-e0401n8:33_18": "Vā saddatthesu ca aniyamattho. Na vikappattho.",
  "anya-e0401n8:33_19": "Vikappatthehi sati dve eva sattakkhattuparamā labbhanti. Missakabhavona labbhati. Aniyamatthe tayopi labbhanti.",
  "anya-e0401n8:33_20": "Aṭṭhakathāyaṁ pana samuccayatthassa gahitattā eko missakabhavo eva labbhati.",
  "anya-e0401n8:33_21": "Nanu ca saddo nāma samuccayatthe pākaṭo, na aniyamatthe.",
  "anya-e0401n8:33_22": "Tasmā samuccayatthova idha yuttoti ce. Na yutto. Kasmā. Dvinnaṁ asaṅgahitattā.",
  "anya-e0401n8:33_23": "Aṭṭhakathāyaṁ pana samuccayatthaṁ gahetvā te dve puggalā imasmiṁ pāṭhe asaṅgahitāti vuttaṁ.",
  "anya-e0401n8:33_24": "Yadi te imasmiṁ pāṭhe asaṅgahitā. Katthate saṅgahitā bhaveyyuṁ.",
  "anya-e0401n8:33_25": "Na hi koci sattakkhattu paramo nāma idha asaṅgahitoti yuttoti. ‘‘Assā’’ti tassapāḷipāṭhassa. ‘‘Ettha ca yasmā. La.",
  "anya-e0401n8:33_26": "Paramo nāma vutto’’ti idaṁ upari ‘ye kāmabhave yevā’tiādinā ‘yediṭṭha dhamme vā’tiādinā ca yojetabbaṁ.",
  "anya-e0401n8:33_27": "So ca sukkhavipassako vā parihīnajjhāno vā daṭṭhabboti sambandho.",
  "anya-e0401n8:33_28": "‘‘Pāḷiyaṁ’’ti puggalapaññatti pāḷiyaṁ.",
  "anya-e0401n8:33_29": "‘‘Idha niṭṭhā’’ti imasmiṁ kāmaloke āsavakkhayaṁ patvā khandhaparinibbānapatti vasena niṭṭhā.",
  "anya-e0401n8:33_30": "Niṭṭhānaṁ pariyosānanti attho.",
  "anya-e0401n8:33_31": "Kulato kulaṁ gacchatīti kolaṁkolo.",
  "anya-e0401n8:33_32": "Bhavato bhavaṁ gacchatīti attho.",
  "anya-e0401n8:33_33": "Ekameva paṭisandhisaṅkhātaṁ bhavabījaṁ assa atthīti ekabījī. Yo ca diṭṭheva dhamme arahā.",
  "anya-e0401n8:33_34": "Tassa ca idha niṭṭhāti yojanā.",
  "anya-e0401n8:33_35": "Kena pana tiṇṇaṁ sotāpannānaṁ viseso katoti.",
  "anya-e0401n8:33_36": "Sattakkhattu paramo tāva kevalaṁ pathamamagga sampayuttehi indriyehi kato.",
  "anya-e0401n8:33_37": "Itare dve uparimaggatthāya pavattitehi vipassanindriyehi katoti.",
  "anya-e0401n8:33_38": "Tattha sattakkhattu paramo sabbamuduko hoti. Tato kolaṁkolo tikkho. So pana cha bhaviko, pañcabhaviko, catubhaviko, tibhaviko, dvibhavikoti pañcavidho. Tattha pañcabhaviko tikkho.",
  "anya-e0401n8:33_39": "Sesā anukkamena tikkhatarāti daṭṭhabbā.",
  "anya-e0401n8:33_40": "Ekabījī pana ekabhaviko sabbatikkho.",
  "anya-e0401n8:33_41": "Tattha sattakkhattu paramo kevalena pathamamaggānubhāvena siddhattā sabbamuduko hoti.",
  "anya-e0401n8:33_42": "Itare dvepakatiyā sattakkhattu paramabhāve ṭhatvā uparimaggatthāya vipassanā kammaṁ paṭṭhapenti.",
  "anya-e0401n8:33_43": "Tadā tesaṁ indriyāni puna visesa pattāni honti, tikkhāni.",
  "anya-e0401n8:33_44": "Tasmā te sattakkhattu paramato tikkhānāma hontīti.",
  "anya-e0401n8:33_45": "‘‘Sattavārato oraṁ vā’’ti idaṁ kolaṁkola ekabījino sandhāya vuttaṁ.",
  "anya-e0401n8:33_46": "‘‘Upari tiṇṇaṁ maggānaṁ vipassanā niyāmetī’’ti idaṁ uparime dvesotāpanne sandhāya vuttaṁ.",
  "anya-e0401n8:33_47": "Sattakkhattu paramopana pathamamaggeneva niyamitoti daṭṭhabbaṁ.",
  "anya-e0401n8:33_48": "Tathāhi soyeva saṅgahapāṭhe sarūpato āgato sotāpatti maggaṁ bhāvetvā diṭṭhivicikicchāpahānena pahīnāpāyagamano sattakkhattu paramo sotāpanno nāma hotīti.",
  "anya-e0401n8:33_49": "Itare pana dve pāḷiyaṁ sotāpanna puggalavibhāgaṭṭhānesveva āgatāti.",
  "anya-e0401n8:33_50": "‘‘Ye panā’’ti ye sotāpanna puggalāpana.",
  "anya-e0401n8:33_51": "Gāthāyaṁ ‘‘itosattā’’ti imasmiṁ manussaloke satta saṁsarāni.",
  "anya-e0401n8:33_52": "‘‘Tatosattā’’ti tasmiṁ devaloke sattāti attho.",
  "anya-e0401n8:33_53": "Aṅguttarapāṭhe ‘‘tenacittappasādenā’’ti mahāsahassilokadhātuṁ sarena viññāpetuṁ samatthassa satthuguṇe cittappasādo jāyati. Tena cittappasādena.",
  "anya-e0401n8:33_54": "‘‘Tena pariyāyenā’’ti sace so devesu eva saṁsarati.",
  "anya-e0401n8:33_55": "Sattakkhattuṁ opapātika paṭisandhiyo gaṇhitvā tattheva parinibbāyissati. Yadi manussesu eva saṁsarati.",
  "anya-e0401n8:33_56": "Sattagabbhaseyyaka paṭisandhiyo gaṇhitvā ettheva parinibbāyissati.",
  "anya-e0401n8:33_57": "Evaṁ desanā vārena cuddasa katvā desitena pariyāyenāti attho.",
  "anya-e0401n8:33_58": "‘‘Taṁ vīmaṁsitabbaṁ’’ti vadantena ṭīkācariyena sayaṁ cuddasapaṭisandhiyova icchatīti dīpeti.",
  "anya-e0401n8:33_59": "Idāni taṁ cuddasapaṭisandhivādaṁ paṭikkhipanto ‘‘vibhaṅge panā’’tiādimāha.",
  "anya-e0401n8:33_60": "‘‘Vibhaṅge’’ti abhidhamme ñāṇavibhaṅge. Natthi ṭhānamassāti aṭṭhānaṁ. ‘‘Ṭhānaṁ’’ti mūlakāraṇaṁ.",
  "anya-e0401n8:33_61": "Natthi avakāso assāti anavakāso. ‘‘Avakāso’’ti paccayakāraṇaṁ. ‘‘Yaṁ’’ti kriyāparāmasanaṁ. Yaṁ nibbatteyya, taṁ nibbattanaṁ aṭṭhānaṁ.",
  "anya-e0401n8:33_62": "So nibbattana dhammo anavakāsoti yojanā.",
  "anya-e0401n8:33_63": "‘‘Abhisaṅkhāra viññāṇassā’’ti sattabhavato uddhaṁ kāmabhave paṭisandhijanakassa kusalā kusalakamma viññāṇassa.",
  "anya-e0401n8:33_64": "‘‘Nirodhenā’’ti sotāpatti maggakkhaṇe eva nirodhanena. Nirujjhantīti sambandho.",
  "anya-e0401n8:33_65": "‘‘Nāmañca rūpañcā’’ti ye nāma rūpadhammā uppajjeyyuṁ.",
  "anya-e0401n8:33_66": "Ete nāma rūpadhammā ettha etasmiṁ abhisaṅkhāra viññāṇa nirodhakkhaṇe nirujjhantīti yojanā.",
  "anya-e0401n8:33_67": "‘‘Yathāvuttanayenevā’’ti tena pariyāyenāti vuttappakāranayeneva.",
  "anya-e0401n8:33_68": "‘‘Tadekaṭṭhamohassā’’ti tena rāgena tena dosena ekasmiṁ citte ekato ṭhitassa mohassa.",
  "anya-e0401n8:33_69": "Na diṭṭhivicikicchā sampayuttassa mohassa.",
  "anya-e0401n8:33_70": "Tassa pathamamagge eva pahīnattā.",
  "anya-e0401n8:33_71": "Nāpi uddhaccacittasampayuttassa mohassa.",
  "anya-e0401n8:33_72": "Tassa catutthamagge eva pahātabbattā. Uppajjantā rāgadosamohā.",
  "anya-e0401n8:33_73": "‘‘Dhammikesū’’ti dhammena samena uppannesu. ‘‘Yato’’ti yaṁkāraṇā. Balavantakāraṇāti attho. ‘‘Tesaṁ’’ti sotāpannānaṁ.",
  "anya-e0401n8:33_74": "‘‘Sallikhana vasenā’’ti bahalapakkhaṁ thūlabhāgaṁ suṭṭhulikhanavasena.",
  "anya-e0401n8:33_75": "Adhiccuppatti nāma pubbe yathāpavattaṁ kālaṁ adhicca atikkamma uppatti .",
  "anya-e0401n8:33_76": "Uppajjantānampi rāgadosamohānaṁ.",
  "anya-e0401n8:33_77": "‘‘Tesaṁ pī’’ti sakadāgāmīnampi.",
  "anya-e0401n8:33_78": "‘‘Methunavatthu samāyogo icchito’’ti jāyampatīnaṁ methunakammasamāyogo nāma sakadāgāmīnaṁ atthīti icchito.",
  "anya-e0401n8:33_79": "Therohi adhiccuppattimattaṁ icchati.",
  "anya-e0401n8:33_80": "Pariyuṭṭhānamandataṁ na icchati.",
  "anya-e0401n8:33_81": "Sakadāgāmīnaṁ puttadhītaropi sandissantīti vadati.",
  "anya-e0401n8:33_82": "‘‘Mahāaṭṭhakathāyaṁ paṭikkhitto’’ti therassa manorathamattaṁti vatvā paṭikkhitto.",
  "anya-e0401n8:33_83": "Idaṁ sabbaṁ aṭṭhasāliniyaṁ vuttaṁ.",
  "anya-e0401n8:33_84": "‘‘Chakkanipāte’’ti aṅguttare chakkanipāte.",
  "anya-e0401n8:33_85": "‘‘Migāsāḷavatthumhī’’ti migāsāḷanāmikāya upāsikāya vatthumhi.",
  "anya-e0401n8:33_86": "Keci imaṁ vatthuṁ disvā mahāaṭṭhakathāvādaṁ na rocenti. Mahāsivattheravādaṁ rocenti.",
  "anya-e0401n8:33_87": "‘‘Abrahmacārino’’ti methuna dhammā appaṭiviratassa.",
  "anya-e0401n8:33_88": "‘‘Sakadāgāmittaṁ byākataṁ’’ti tasmiṁ kālaṅkate so brāhmaṇo idha sakadāgāmibhāvaṁ patvā tusitākāyaṁ upapannoti evaṁ tassa yaṁ sakadāgāmittaṁ bhagavatā byākataṁ.",
  "anya-e0401n8:33_89": "‘‘Adhigamavasenā’’ti sakadāgāmibhāvaṁ paṭilābhavasena.",
  "anya-e0401n8:33_90": "Na pana abrahmacārino sato adhigamavasenāti adhippāyo.",
  "anya-e0401n8:33_91": "Maraṇāsannakālepi hi sikkhāpadādhiṭṭhānena saha uparimaggaphalādhigamanaṁ nāma tikkhapaññassa ariyasāvakassa na dukkaranti.",
  "anya-e0401n8:33_92": "Etena kesañci theravādarocanaṁ paṭikkhittaṁ hoti.",
  "anya-e0401n8:33_93": "‘‘Sakiṁdeva imaṁlokaṁ āgantvā’’ti etena ito paralokaṁ gamanassa ca tato puna idhāgamanassa ca siddhattā ayaṁ puggalo suddhena magganiyāmena kāmabhave dvikkhattu paramonāma hotīti siddho. Kathaṁ.",
  "anya-e0401n8:33_94": "Idha patvā tattha nibbattitvā idha parinibbāyī,",
  "anya-e0401n8:33_95": "tattha patvā idha nibbattitvā tattha parinibbāyīti.",
  "anya-e0401n8:33_96": "Sesāpana cattāro vipassanāniyāmena siddhā hontīti viññāyati. Katame cattāro. Idha patvā idha parinibbāyī.",
  "anya-e0401n8:33_97": "Tattha patvā tattha parinibbāyī.",
  "anya-e0401n8:33_98": "Idha patvā tattha parinibbāyī.",
  "anya-e0401n8:33_99": "Tattha patvā idha parinibbāyīti.",
  "anya-e0401n8:33_100": "Ettha ca tīsu sotāpannesu ekosattakkhattu paramo eva magganiyāmena siddho.",
  "anya-e0401n8:33_101": "Sesā pana dve sotāpannā vipassanāniyāmena siddhā.",
  "anya-e0401n8:33_102": "Cha sakadāgāmīsu dve eva magganiyāmena siddhā.",
  "anya-e0401n8:33_103": "Sesā pana cattāro vipassanāniyāmena siddhā.",
  "anya-e0401n8:33_104": "Tattha maggasiddhesu sotāpanna sakadāgāmīsu saṅkaro natthi.",
  "anya-e0401n8:33_105": "Vipassanāsiddhesu pana saṅkaro atthi. Atthato aviruddhe sati,",
  "anya-e0401n8:33_106": "vohāramattena saṅkare doso natthīti daṭṭhabbaṁ.",
  "anya-e0401n8:33_107": "Āgantvāti pāṭhavasena āgamanatoti vuttaṁ. Āgantāti pana pāṭho yutto.",
  "anya-e0401n8:33_108": "Āgamanasīlo āgamana dhammo hutvā sakadāgāmī nāmāti attho.",
  "anya-e0401n8:33_109": "Anāgantvā itthattanti etthapi esevanayo. Arahato bhāvo arahattaṁ. Arahatta maggaṁ.",
  "anya-e0401n8:33_110": "Dakkhiṇāya vipattikarānāma appapphala appānisaṁsakarā.",
  "anya-e0401n8:33_111": "Sampattikarā nāma mahapphala mahānisaṁsakarā.",
  "anya-e0401n8:33_112": "Sīlakkhandhādiguṇā nāma sīlakkhandha samādhikkhandha paññākkhandha vimuttikkhandha vimuttiññāṇa dassanakkhandhaguṇā.",
  "anya-e0401n8:33_113": "‘‘Dakkhiṇeyyesū’’ti dakkhiṇāraha puggalesu.",
  "anya-e0401n8:33_114": "‘‘Dhuraṁ’’ti padhānasīsaṭṭhāniyaṁ vuccati.",
  "anya-e0401n8:33_115": "Saddhā eva dhuraṁ assāti saddhādhuro. Evaṁ paññādhuro.",
  "anya-e0401n8:33_116": "Kasmā panettha vīriyadhuro na gahitoti.",
  "anya-e0401n8:33_117": "Pāḷiyaṁ saddhāvāhī maggaṁ bhāveti,",
  "anya-e0401n8:33_118": "paññāvāhī maggaṁ bhāvetīti vuttaṁ.",
  "anya-e0401n8:33_119": "Na pana vuttaṁ vīriyavāhī maggaṁ bhāvetīti. Tasmā na gahitoti.",
  "anya-e0401n8:33_120": "Kasmā pana vīriyavāhī maggaṁ bhāvetīti na vuttanti. Vuccate.",
  "anya-e0401n8:33_121": "Maggaṁ bhāventassa nāma ādimhi diṭṭhivicikicchānaṁ pahānāya kammaṁ mahantaṁ hoti. Kasmā, apāyamūlakattā.",
  "anya-e0401n8:33_122": "Tattha saddhā ca vicikicchā ca dve ujuppaṭipakkhā honti.",
  "anya-e0401n8:33_123": "Yasmiṁ ārammaṇe saddhā nivisati, tasmiṁ vicikicchā natthi. Yasmiṁ vicikicchā nivisati, tasmiṁ saddhā natthi.",
  "anya-e0401n8:33_124": "Tathā paññādiṭṭhiyo ca ujuppaṭipakkhā. Yattha paññā, na tattha diṭṭhi. Yattha diṭṭhi, na tattha paññāti.",
  "anya-e0401n8:33_125": "Api ca saddhā attano visaye diṭṭhiṁ vidhamatiyeva.",
  "anya-e0401n8:33_126": "Paññāya vicikicchāvidhamane vattabbameva natthi.",
  "anya-e0401n8:33_127": "Tasmā āraddha vipassako aniccādīsu aveccappasādamattenapi diṭṭhivicikicchāyo pajahitvā saddhānusāribhāvañca suṭṭhutaraṁ pasīditvā saddhāvimuttabhāvañca pāpuṇāti.",
  "anya-e0401n8:33_128": "Paññāya aniccādīni nijjhānakkhamaṁ katvā dhammānusāribhāvañca suṭṭhutaraṁ passitvā diṭṭhipattapaññā vimuttabhāvañca pāpuṇāti.",
  "anya-e0401n8:33_129": "Vīriyaṁ pana diṭṭhivicikicchānaṁ paṭipakkhamattampi na hoti.",
  "anya-e0401n8:33_130": "Atha kho tāsaṁ sahāyopi hoti, dhurabhūtañca. Paggahalakkhaṇañhi vīriyaṁ. Taṁ saddhaṁpi paggaṇhāti, paññaṁpi paggaṇhāti, diṭṭhiṁpi paggaṇhāti, vicikicchampi paggaṇhātiyeva.",
  "anya-e0401n8:33_131": "Kutopana attano sabhāvena diṭṭhivicikicchāyo pajahituṁ sakkhissati.",
  "anya-e0401n8:33_132": "Tasmā imasmiṁ ṭhāne vīriyavāhīti ca vīriyadhuroti ca na vuttoti.",
  "anya-e0401n8:33_133": "Kāyasakkhimhi pana saddhā ca paññā ca samabalā honti.",
  "anya-e0401n8:33_134": "Vīriyañca sayaṁ sammappadhānaṭṭhāne ṭhatvā tadubhayaṁ upabrūheti.",
  "anya-e0401n8:33_135": "So ca puggalo tadubhayabalena diṭṭhivicikicchādayo pajahitvā kāyasakkhibhāvaṁ pāpuṇāti.",
  "anya-e0401n8:33_136": "Aṭṭhavimokkhe vā uppādetvā ubhatobhāga vimuttabhāvaṁ pāpuṇāti.",
  "anya-e0401n8:33_137": "Imesu pana dvīsu puggalesu vīriyassa thāmo suṭṭhu pākaṭo.",
  "anya-e0401n8:33_138": "Tasmā ime dve vīriyādhikātveva vattabbā. Na vīriyadhuroti.",
  "anya-e0401n8:33_139": "Catuppaṭipadā nāma dukkhāpaṭipadā dandhābhiññā. Dukkhāpaṭipadā khippābhiññā. Sukhāpaṭipadā dandhābhiññā. Sukhāpaṭipadā khippābhiññā.",
  "anya-e0401n8:33_140": "Tividhavimokkho nāma suññato vimokkho. Animitto vimokkho. Appaṇihito vimokkho.",
  "anya-e0401n8:33_141": "‘‘Tayo antarā parinibbāyino’’ti ettha āyukappassa pariyantaṁ apatvā antarā eva kilesaparinibbānapattā antarāparinibbāyī nāma. So tividho.",
  "anya-e0401n8:33_142": "Āyukappassa pathamabhāge parinibbāyī, dutīyabhāge, tatīyabhāgeti.",
  "anya-e0401n8:33_143": "Ime tayo antarā parinibbāyino nāma.",
  "anya-e0401n8:33_144": "Upahaccaparinibbāyī nāma āyukappa pariyante parinibbāyī.",
  "anya-e0401n8:33_145": "Uddhaṁ mukho vaṭṭasoto etassāti uddhaṁsoto.",
  "anya-e0401n8:33_146": "Akaniṭṭhaṁ avassaṁ gamissatīti akaniṭṭhagāmī.",
  "anya-e0401n8:33_147": "Vipassanā kammaṁ sasaṅkhāraṁ sappayogaṁ katvā parinibbāyī sasaṅkhāra parinibbāyī.",
  "anya-e0401n8:33_148": "Saṅkhārarahitena sukhena vipassanā kammena parinibbāyī asaṅkhāra parinibbāyī.",
  "anya-e0401n8:33_149": "‘‘Dvādasa sotāpannā’’ti ekabījikā tayo.",
  "anya-e0401n8:33_150": "Te eva catūhi paṭipadāhi guṇitā dvādasa.",
  "anya-e0401n8:33_151": "Dvādasa sakadāgāmino pubbe vuttanayā eva.",
  "anya-e0401n8:34_0": "Ekaccānaṁ eva anāgāmi arahantānaṁ eva.",
  "anya-e0401n8:34_1": "‘‘Ajjhositassā’’ti adhiositassa.",
  "anya-e0401n8:34_2": "Mamevidanti niṭṭhānaṁ katvā ṭhapitassa.",
  "anya-e0401n8:34_3": "Gilitvā ṭhapitassāti vuttaṁ hoti.",
  "anya-e0401n8:34_4": "Bahalena thūlena kāmarāgena vimuttā bahalarāgavimuttā.",
  "anya-e0401n8:34_5": "Āruppesu ca tasso arūpasamāpattiyo eva atthi. Na catasso rūpasamāpattiyo.",
  "anya-e0401n8:34_6": "Tasmā tattha anupubbanirodho na labbhati.",
  "anya-e0401n8:34_7": "‘‘Ādito paṭṭhāyā’’ti aṭṭhasu samāpattīsu pathamajjhāna samāpattiādi. Tato paṭṭhāya.",
  "anya-e0401n8:34_8": "Anupubbanirodho nāma pathamajjhāne paṭighasaññānānattasaññānaṁ nirodho.",
  "anya-e0401n8:34_9": "Paṭighasaññā nāma pañcaviññāṇasaññā.",
  "anya-e0401n8:34_10": "Nānattasaññā nāma kasiṇa nimittato aññesu nānārammaṇesu pavattamanoviññāṇa saññā.",
  "anya-e0401n8:34_11": "Dutīyajjhāne vitakka vicārānaṁ nirodhotiādinā anupubba nirodho.",
  "anya-e0401n8:34_12": "‘‘Tato pañcamajjhānaṁ’’ti pañcakanayena vuttaṁ.",
  "anya-e0401n8:34_13": "Aṭṭhasamāpatti vacanaṁ pana catukkanayena vuttaṁ.",
  "anya-e0401n8:34_14": "Tadubhayaṁpi puggalānurūpaṁ labbhatiyeva.",
  "anya-e0401n8:34_15": "Yuganandhaṁ nāma dvandabandhanaṁ,",
  "anya-e0401n8:34_16": "samathavipassanānaṁ yuganandhanti viggaho.",
  "anya-e0401n8:34_17": "‘‘Samāpajjana vuṭṭhāna vipassanāvasenā’’ti ettha vasibhāvapattaṁ samāpajjanañca vuṭṭhānañca gahetabbaṁ.",
  "anya-e0401n8:34_18": "Attano sarīrā baddhesu parikkhāresu samāpattibaleneva antarāyābhāvato visuṁ adhiṭṭhātabba kiccaṁ natthīti vuttaṁ ‘‘attano sarīrābaddhe parikkhāre ṭhapetvā’’ti.",
  "anya-e0401n8:34_19": "‘‘Nānābaddhānī’’ti nānāṭhānehi ābaddhāni.",
  "anya-e0401n8:34_20": "Nānāṭhānesu ṭhapitānīti vuttaṁ hoti. ‘‘Parissayenā’’ti antarāyena.",
  "anya-e0401n8:34_21": "Māvinassantūti vā nānābaddha avikopanaṁ adhiṭṭhātabbaṁ.",
  "anya-e0401n8:34_22": "Tadā vuṭṭhahāmītivā saṅghappatimānanaṁ adhiṭṭhātabbaṁ. Evaṁ satthupakkosanaṁpi.",
  "anya-e0401n8:34_23": "‘‘Addhānaparicchedo’’ti attano jīvitakālassa upaparikkhaṇaṁ.",
  "anya-e0401n8:34_24": "Maraṇañhi nāma samāpattibalenapi paṭibāhituṁ na sakkāhoti.",
  "anya-e0401n8:34_25": "Anto samāpattiyañca maraṇe sati sabrahmacārīsu kattabbavattaṁ na kareyya.",
  "anya-e0401n8:34_26": "Etañhi vattaṁ yaṁ ariyasāvakānaṁ maraṇāsanne sabrahmacārīnaṁ vā upaṭṭhākānaṁ vā appamādakathānu sāsanikammaṁ.",
  "anya-e0401n8:34_27": "Samāpattiyaṁ vā aññatitthiyānaṁ garahā vivajjanatthaṁ. Evañhi te garaheyyuṁ.",
  "anya-e0401n8:34_28": "Gotamasāvakānaṁ nirodhasamāpatti nāma ekaṁ maraṇamukhaṁ.",
  "anya-e0401n8:34_29": "Yaṁ samāpajjanto asuko bhikkhu maraṇaṁ gacchati. Anariya kammaṁ hetanti.",
  "anya-e0401n8:35_0": "‘‘Yadatthaṁ’’ti paṭipatti rasassādatthaṁ. ‘‘Tadatthe’’ti tasmiṁ atthe.",
  "anya-e0401n8:35_1": "Nirāmisa sukhaṁ nāma āmisarahita sukhaṁ.",
  "anya-e0401n8:35_2": "Duvidhañhi sukhaṁ sāmisasukhañca nirāmisasukhañca.",
  "anya-e0401n8:35_3": "Tattha ye loke iṭṭha kanta manāpiyā pañcakāmaguṇā nāma atthi.",
  "anya-e0401n8:35_4": "Te kilesehi āmasitabbattā āmisā nāma.",
  "anya-e0401n8:35_5": "Yañcasukhaṁ te āmise paṭicca uppajjati, taṁ sāmisasukhaṁ nāma.",
  "anya-e0401n8:35_6": "Yaṁ loke dibbaṁ sukhaṁ mānusakaṁ sukhanti mamāyanti.",
  "anya-e0401n8:35_7": "Yañca anubhavantaṁ mahājanaṁ sabbāni apāyabhaya vaṭṭabhayāni samparivārenti.",
  "anya-e0401n8:35_8": "Jhānasukha maggasukha phalasukha nibbānasukhaṁ pana nirāmisasukhaṁ nāma.",
  "anya-e0401n8:35_9": "Yaṁ nekkhammasukhanti ca pavivekasukhanti ca upasamasukhanti ca sambodhisukhanti ca vimuttisukhanti ca ariyasukhanti ca anavajjasukhanti ca vuccati.",
  "anya-e0401n8:35_10": "Yañca anubhavantaṁ ariyajanaṁ sabbāni apāyabhaya vaṭṭabhayāni samparivajjanti.",
  "anya-e0401n8:35_11": "‘‘Assāditabbaṭṭhenā’’ti kilesapalibodhehi vimuttattā vipula gambhīra santa paṇītarasattā ca ahosukhaṁ ahosukhanti udāharantenapi assāditabbaṭṭhenāti.",
  "anya-e0401n8:36_0": "Kammaṭṭhānasaṅgahānudīpanā niṭṭhitā.",
  "anya-e0401n8:37_0": "Nigamagāthāsu.",
  "anya-e0401n8:38_0": "262. Caritabbanti cārittaṁ.",
  "anya-e0401n8:38_1": "Dasakusalakammapathadhammajātaṁ.",
  "anya-e0401n8:38_2": "‘‘Kulācārenā’’ti kulaparamparato āgatena ācārena.",
  "anya-e0401n8:38_3": "‘‘Ñāti mitta dhana bhogasampattiyā’’ti hetuatthe karaṇavacanaṁ. ‘‘Visāle’’ti vipule.",
  "anya-e0401n8:38_4": "‘‘Tenā’’ti tassapadassa vibhatyanta dassanaṁ.",
  "anya-e0401n8:38_5": "‘‘Saddhāyā’’ti ratanattaye aveccappasādasaddhāvasena.",
  "anya-e0401n8:38_6": "‘‘Abhivuḍḍhānaṁ’’ti hānabhāgiya ṭhitibhāgiyabhāvaṁ atikkammavisesabhāgiya nibbedhabhāgiya bhāvapattivasena atissaya vuḍḍhānaṁ.",
  "anya-e0401n8:38_7": "‘‘Parisuddhānañcā’’ti attukkaṁsana paravambhanādi dosehi parisuddhānañca.",
  "anya-e0401n8:38_8": "Naṁ naṁ janaṁ pātirakkhatīti nampo.",
  "anya-e0401n8:38_9": "Diṭṭhadiṭṭhesu mettāvihārīti vuttaṁ hoti. Āvhātabboti avhayo. Nāmaṁ.",
  "anya-e0401n8:38_10": "Nampo iti avhayo assāti nampavhayoti vacanattho.",
  "anya-e0401n8:38_11": "‘‘Paṇidhāyā’’ti patthetvāti atthaṁ nivatteti ‘‘bhusaṁ nidhāyā’’tiādinā.",
  "anya-e0401n8:38_12": "‘‘Upādāya paṭiccā’’ti tassa padassa pariyāyadassanametaṁ.",
  "anya-e0401n8:38_13": "‘‘Attano mandabuddhīnaṁ’’ti paccakkhe dharamānānanti adhippāyo.",
  "anya-e0401n8:38_14": "Tenāha ‘‘pacchima janānaṁ vā’’ti. Anukampanaṁ anukampo.",
  "anya-e0401n8:38_15": "Kathaṁ nu kho ime janā abhidhammatthesu sukhena ājāneyyunti evaṁ pavatto cittabyāpāro.",
  "anya-e0401n8:38_16": "Atthato anudayasaṅkhātā karuṇāyeva.",
  "anya-e0401n8:38_17": "Tenāha ‘‘anudayaṁ kāruññaṁ’’ti.",
  "anya-e0401n8:38_18": "‘‘Patthitaṁ’’ti vā sādhuvatassa yaṁ thero evarūpaṁ pakaraṇaṁ kareyyāti evaṁ cirakālaṁ patthitaṁ āsiṁsitanti attho.",
  "anya-e0401n8:38_19": "‘‘Khuddasikkhāṭīkāyaṁ’’ti porāṇaṭīkaṁ sandhāya vuttaṁ.",
  "anya-e0401n8:38_20": "Somavihārotveva paññāyittha tasmiṁ dīpeti adhippāyo.",
  "anya-e0401n8:38_21": "Gāthāyaṁ ‘‘athā’’ti tasmiṁkāle. ‘‘Etthā’’ti etasmiṁ nagare.",
  "anya-e0401n8:38_22": "‘‘Saddo’’ti kasmā rājā evarūpaṁ maṅgalahatthiṁ brāhmaṇānaṁ adāsi.",
  "anya-e0401n8:38_23": "Netaṁ patirūpaṁ yaṁ raññā katanti evaṁ pavatto amanāpasaddo.",
  "anya-e0401n8:38_24": "‘‘Bheravo’’ti bhīrutājanako bhayānako.",
  "anya-e0401n8:38_25": "‘‘Sivīnaṁ’’ti siviraṭṭhavāsīnaṁ.",
  "anya-e0401n8:38_26": "‘‘Raṭṭhavaḍḍhane’’ti raṭṭhaṁ vaḍḍhetīti raṭṭhavaḍḍhano. Hatthināgo.",
  "anya-e0401n8:38_27": "So hi lakkhaṇasampanno ājāniyo hoti.",
  "anya-e0401n8:38_28": "Yasmiṁ raṭṭhe taṁ abhimaṅgalaṁ karonti,",
  "anya-e0401n8:38_29": "tasmiṁ raṭṭhe devo sammā vassati,",
  "anya-e0401n8:38_30": "nānābhayupaddavā tasmiṁ nuppajjantīti lokasammato maṅgalahatthī hoti.",
  "anya-e0401n8:38_31": "Tena vuttaṁ ‘‘sivīnaṁ raṭṭhavaḍḍhane’’ti. ‘‘Vitthiṇṇo’’ti vitthārito. Ativitthāroti vuttaṁ hoti.",
  "anya-e0401n8:38_32": "Dhanīyanti mahājanehi daṭṭhuṁ patthīyantīti dhaññā. Mahiddhikā. Adhivasanti etthāti adhivāso. Dhaññānaṁ adhivāsoti samāso.",
  "anya-e0401n8:38_33": "Ajjhāvasiṁsu etthāti ajjhāvutthaṁ.",
  "anya-e0401n8:38_34": "Kittiguṇavasena udenti uggacchantīti uditā. Uditānaṁpi uditoti viggaho. Tenāha ‘‘nabhamajjhe’’tiādiṁ. Sārajjanaṁ sārado.",
  "anya-e0401n8:38_35": "Vigato sārado yassāti visārado. Visāradassa bhāvo vesārajjaṁ.",
  "anya-e0401n8:38_36": "Pariyattiyaṁ vesārajjaṁ pariyattivesārajjaṁ.",
  "anya-e0401n8:38_37": "Tepiṭakapariyattiyaṁ veyyattiyaññāṇaṁ.",
  "anya-e0401n8:38_38": "Taṁ ādi etissā paññāyāti pariyattivesārajjādi paññā.",
  "anya-e0401n8:38_39": "Pāpato lajjanasīlāti lajjinoti āha ‘‘pāpagarahino’’ti.",
  "anya-e0401n8:38_40": "Pāpaṁ dhammaṁ garahantiādīnavaṁ kathayanti sīlenāti pāpagarahino.",
  "anya-e0401n8:38_41": "‘‘Anussarantū’’ti punappunaṁ sarantu.",
  "anya-e0401n8:38_42": "Visesena bhavanti vepullaṁ gacchantīti vibhavā.",
  "anya-e0401n8:38_43": "Puññāni ca tāni vibhavācāti puññavibhavā.",
  "anya-e0401n8:38_44": "Vipulapuññānīti dassetuṁ ‘‘vipulānaṁ’’tiādimāha.",
  "anya-e0401n8:38_45": "Anuttariya dhammā nāma dassanānuttariya savanānuttariyādayo.",
  "anya-e0401n8:38_46": "Loke bahūsu dassanesu ito uttaraṁ aññaṁ dassanaṁ nāma natthīti dassanānuttariyaṁ. Ratanattayadassanaṁ. Catusaccadassanañca.",
  "anya-e0401n8:38_47": "Ratanattayaguṇakathāsavanaṁ ,",
  "anya-e0401n8:38_48": "khandhāyatana dhātu saccapaṭiccasamuppādakathāsavanañca savanānuttariyaṁ nāma.",
  "anya-e0401n8:38_49": "Tesu ratanattayādīsu saddhā paṭilābho lābhānuttariyaṁ nāma.",
  "anya-e0401n8:38_50": "Tesameva punappunaṁ saraṇaṁ anussatānuttariyaṁ nāma.",
  "anya-e0401n8:38_51": "Ratanattaye catūhi paccayehi vā vattappaṭivattakaraṇena vā paricaraṇaṁ pāricariyānuttariyaṁ nāma.",
  "anya-e0401n8:38_52": "Buddhapaññattāsu tīsu sikkhāsu samādāya sikkhanaṁ sikkhānuttariyaṁ nāma.",
  "anya-e0401n8:38_53": "Tādise paññāvadātaguṇasobhādike guṇe avassaṁ bhajanti pāpuṇantīti tādisaguṇabhāgino.",
  "anya-e0401n8:38_54": "‘‘Bhavissāmā’’ti bhavituṁ ussāhaṁ karissāmāti vuttaṁ hoti.",
  "anya-e0401n8:39_0": "Dīpaniyā nigamagāthāsu.",
  "anya-e0401n8:40_0": "‘‘Bashyusuññacammekamhī’’ti ettha ‘‘bashyū’’ti aṭṭhasaṅkhyāya saṅketa vacanaṁ. ‘‘Cammaṁ’’ti dvisaṅkhyāya.",
  "anya-e0401n8:40_1": "Ekañca dukañca suññañca aṭṭhacāti gaṇanakkamo.",
  "anya-e0401n8:40_2": "Sahassa dvisata aṭṭhasaṅkhāte sāketi attho.",
  "anya-e0401n8:40_3": "Esanayo parato ‘‘navapañca cammekamhī’’ti padepi. Gāthāvaṇṇanāsu. Nagarati na cavatīti nagaraṁ. Thāvariyanti vuttaṁ hoti. ‘‘Rañjetī’’ti rameti.",
  "anya-e0401n8:40_4": "Khemasubhikkhatādiguṇehi anāgate jane gamāpeti,",
  "anya-e0401n8:40_5": "āgate aññattha gantuṁ na detīti vuttaṁ hoti.",
  "anya-e0401n8:40_6": "Rohitamigā nāma suvaṇṇavaṇṇamigā.",
  "anya-e0401n8:40_7": "‘‘Sāke’’ti sākanāmena raññā puna saṅkhatattā imaṁ kaliyugaṁ sākanti vuccati.",
  "anya-e0401n8:40_8": "Yaṁ etarahi sākrarājantipi voharanti.",
  "anya-e0401n8:40_9": "Sākarājā ca nāma uttarāpathesu eko gandhārarājā.",
  "anya-e0401n8:40_10": "Yaṁ jeṭṭhakaṁ katvā bhinnaladdhikā vajjībhikkhū imaṁ dhamma vinayaṁ mahāsaṅghīkaṁ nāma saṅgahaṁ āropenti.",
  "anya-e0401n8:40_11": "So ca dhammavinayasaṅgaho uttarāpathesu vattati.",
  "anya-e0401n8:40_12": "Vesāliyaṁ yasatthera saṅgaho pana dakkhiṇāpathesūti.",
  "anya-e0401n8:40_13": "Cattāriyugāni nāma loke paññapenti satyayugaṁ, dvāparayugaṁ, tetrayugaṁ, kaliyuga,nti.",
  "anya-e0401n8:40_14": "Yuganti ca āyuparimāṇaṁ vuccati. Idānipana kaliyugaṁ vattati.",
  "anya-e0401n8:40_15": "Tena vuttaṁ ‘‘sāketi kaliyuge’’ti. Pāpayugeti attho.",
  "anya-e0401n8:40_16": "‘‘La tī’’ti sālikkhettānaṁ sodhanaṭṭhānattā evaṁ mrammadesavohārena laddhanāmaṁ araññaṁ.",
  "anya-e0401n8:40_17": "Taṁ pana muṁrvānagarassa esanne pañcadhanusatike padese jātaṁ.",
  "anya-e0401n8:40_18": "‘‘Vissute’’ti visesena kittite.",
  "anya-e0401n8:40_19": "Sārañca asārañca vivecenti vicāretvā jānantisīlenāti sārāsāra vivekinoti vacanatthoti.",
  "anya-e0401n8:41_0": "Iti paramatthadīpaniyā anudīpanā niṭṭhitā.",
  "anya-e0401n8:42_0": "1. Paramatthadīpanī nāma, yena therena sā katā.",
  "anya-e0401n8:43_0": "Teneve sā katā hoti, ayaṁ tassānu dīpanī.",
  "anya-e0401n8:44_0": "2. Aṭṭhasattadvayekamhi, sāke sā jeṭṭhamāsake.",
  "anya-e0401n8:45_0": "Kāḷe navamiyaṁ divā, majjhanhike niṭṭhaṁ gatā.",
  "anya-e0401n8:46_0": "Anudīpanī niṭṭhitā."
}