{
  "tika-abh08t46:0_0": "22. Bāvīsatimo paricchedo",
  "tika-abh08t46:1_0": "Ñāṇadassanavisuddhiniddesavaṇṇanā",
  "tika-abh08t46:2_0": "1319-21.",
  "tika-abh08t46:2_1": "Idāni ñāṇadassanavisuddhiyā niddese anuppatte sā yassa ñāṇassa anantaraṁ uppajjati,",
  "tika-abh08t46:2_2": "taṁ tāva dassento ‘‘ito para’’ntiādimāha.",
  "tika-abh08t46:2_3": "Ito paranti ito anulomañāṇato upari.",
  "tika-abh08t46:2_4": "Āvajjaniyaṭhānattāti āvajjanakiccaṁ karontaṁ kiriyamanodhātu viya maggassa āvajjanaṭṭhāne ṭhitattā abbohārikameva ubhayavisuddhilakkhaṇābhāvato. Kiñcāpi evaṁ,",
  "tika-abh08t46:2_5": "tathāpi vuṭṭhānagāminivipassanāya pariyosānattā vipassanāpakkhiyamevāti āha ‘‘vipassanāya sotasmiṁ, patitattā vipassanā’’ti.",
  "tika-abh08t46:2_6": "Etenassa paṭipadāñāṇadassanavisuddhibhajanaṁ dasseti.",
  "tika-abh08t46:3_0": "1322.",
  "tika-abh08t46:3_1": "Puthujjanesu bhavaṁ pothujjanikaṁ,",
  "tika-abh08t46:3_2": "tadeva gottaṁ ariyehi asammissā puthujjanasamaññāti pothujjanikagottaṁ.",
  "tika-abh08t46:3_3": "Ekavaṁsajānañhi samānā samaññā ‘‘gotta’’nti vuccati, gaṁ tāyati buddhiṁ,",
  "tika-abh08t46:3_4": "abhidhānañca ekaṁsikavisayatāya rakkhatīti katvā.",
  "tika-abh08t46:3_5": "Vā-saddo vakkhamānatthavikappane.",
  "tika-abh08t46:3_6": "Abhibhuyya pavattito gotrabhūti sambandho.",
  "tika-abh08t46:3_7": "Gottaṁ vuccati nibbānaṁ ‘‘ariyo’’ti buddhiyā,",
  "tika-abh08t46:3_8": "abhidhānassa ca tāyanato pavattanatoti adhippāyo.",
  "tika-abh08t46:3_9": "Tato bhavatīti tato gottato ārammaṇapaccayato bhavati.",
  "tika-abh08t46:3_10": "Iti-saddo cettha hetuttho daṭṭhabbo. Tena yasmā tato bhavati, tasmā gotrabhūti attho.",
  "tika-abh08t46:4_0": "1323-5.",
  "tika-abh08t46:4_1": "Ñāṇadassanavisuddhi eva ñāṇadassanasuddhikaṁ.",
  "tika-abh08t46:4_2": "Taṁ sampādetuṁ panicchatā tena bhikkhunā yaṁ aññaṁ kiñcipi kātabbaṁ, taṁ natthīti sambandho.",
  "tika-abh08t46:4_3": "Kasmā natthīti ce āha ‘‘yaṁ hī’’tiādi.",
  "tika-abh08t46:4_4": "‘‘Katamevā’’ti vutte ‘‘katha’’nti anuyogassa upaṭṭhitattā ‘‘anulomāvasānaṁ hī’’tiādinā taṁ samattheti.",
  "tika-abh08t46:5_0": "1326-7.",
  "tika-abh08t46:5_1": "Evaṁ uppannaanulomañāṇassa panassa etehi tīhipi anulomañāṇehi attano balānurūpena thūlathūle saccapaṭicchādakatamamhi antaradhāpite sabbasaṅkhāragate cittaṁ na pakkhandati , na laggati,",
  "tika-abh08t46:5_2": "padumapalāsato udakaṁ viya patikuṭati pativaṭṭati,",
  "tika-abh08t46:5_3": "sabbaṁ nimittārammaṇampi sabbaṁ pavattārammaṇampi palibodhato upaṭṭhāti,",
  "tika-abh08t46:5_4": "athassa sabbasmiṁ nimittappavattārammaṇe palibodhato upaṭṭhite dutiyassa vā tatiyassa vā anulomañāṇassa anantaraṁ gotrabhuñāṇaṁ uppajjati. Tenāha ‘‘tassā’’tiādi.",
  "tika-abh08t46:5_5": "Paṭhamāvajjanañceva paṭhamābhogatāpi cāti paṭhamāvajjanaṁ paṭhamābhogabhūtaṁ.",
  "tika-abh08t46:5_6": "Sakatthe hi ayaṁ tā-paccayoti.",
  "tika-abh08t46:5_7": "Tattha āvajjanaṁ cittasantānassa pariṇāmanavasena,",
  "tika-abh08t46:5_8": "ābhogo attano ābhujanavasena daṭṭhabbo.",
  "tika-abh08t46:6_0": "1328-33.Anantarādīhīti anantarasamanantaraāsevanaupanissayanatthivigatavasena chahi paccayehi. Muddhanti muddhabhūtaṁ.",
  "tika-abh08t46:6_1": "Ekantikatāya ekavārameva ca uppajjanato punarāvattābhāvena pana anāvattaṁ.",
  "tika-abh08t46:6_2": "Anāvajjanampi cāti anāvajjanampisamānaṁ.",
  "tika-abh08t46:6_3": "Saññaṁ datvā viyāti ‘‘evaṁ uppajjāhī’’ti saññaṁ datvā viya.",
  "tika-abh08t46:6_4": "Anibbiddhapubbanti apadālitapubbaṁ.",
  "tika-abh08t46:6_5": "Viddhaṁsentovāti vināsento eva. Jāyatīti nibbattati.",
  "tika-abh08t46:6_6": "Ettha ca imaṁ upamaṁ āharanti – eko kira issāso aṭṭhausabhamatte padese phalakasataṁ ṭhapāpetvā vatthena mukhaṁ veṭhetvā saraṁ sannayhitvā cakkayante aṭṭhāsi,",
  "tika-abh08t46:6_7": "añño puriso cakkayantaṁ āvijjhitvā yadā issāsassa phalakaṁ abhimukhaṁ hoti,",
  "tika-abh08t46:6_8": "tadā tattha daṇḍakena saññaṁ deti.",
  "tika-abh08t46:6_9": "Issāso daṇḍakasaññaṁ amuñcitvāva saraṁ khipitvā phalakasatanibbijjhati.",
  "tika-abh08t46:6_10": "Tattha daṇḍakasaññaṁ dento viya gotrabhuñāṇaṁ, issāso viya maggañāṇaṁ,",
  "tika-abh08t46:6_11": "daṇḍakasaññaṁ amuñcitvāva phalakasataṁ nibbijjhanaṁ viya maggañāṇassa gotrabhuñāṇena dinnasaññaṁ amuñcitvāva nibbānaṁ ārammaṇaṁ katvā anibbiddhapubbānaṁ apadālitapubbānaṁ lobhadosamohakkhandhānaṁ nibbijjhananti.",
  "tika-abh08t46:7_0": "1335-8.Anāmatagga…pe… mahodadhinti aṭṭhamabhavato paṭṭhāya nibbattakaṁ aññātakoṭiṁ saṁsāravaṭṭadukkhamahāsamuddaṁ.",
  "tika-abh08t46:7_1": "Pāṇātipātādipañcaverāni ceva pañcavīsati mahābhayāni cāti sabbaverabhayāni.",
  "tika-abh08t46:7_2": "Anekepi ānisaṁseti ratanattaye niviṭṭhasaddhādike ānisaṁse.",
  "tika-abh08t46:7_3": "Ādimaggenāti sotāpattimaggasaṅkhātena paṭhamamaggena. Paṭhamamaggañāṇavaṇṇanā.",
  "tika-abh08t46:8_0": "1339.Tassevānantaranti tassa anantaraṁyeva.",
  "tika-abh08t46:8_1": "Dvepi tīṇi vāti nātitikkhapaññassa dve,",
  "tika-abh08t46:8_2": "tikkhapaññassa tīṇi phalacittāni.",
  "tika-abh08t46:9_0": "1340-3.‘‘Ajānitvāvadanti te’’ti vatvā tattha kāraṇaṁ dassetuṁ ‘‘ekassā’’tiādi vuttaṁ.",
  "tika-abh08t46:9_1": "Pañcamaṁ maggacittanti imināva chaṭṭhassa abhāvadīpanena ‘‘ekaṁ phalacitta’’nti vadato godattattherassa vādopi paṭikkhitto.",
  "tika-abh08t46:10_0": "1344.‘‘Ettāvatā’’ti paṭhamamaggassa uppattianantaraṁ phalassa uppattimattena.",
  "tika-abh08t46:10_1": "Sotāpannoti vuccatīti sotāpanno nāma dutiyo ariyapuggaloti vuccati.",
  "tika-abh08t46:10_2": "So devarajjacakkavattirajjādipamādaṭṭhānaṁ āgamma bhusaṁ pamattopi hutvā kāmasugatiyaṁ sattakkhattumeva sandhāvitvā saṁsaritvā dukkhassantakaraṇasamattho hoti. Yathāha –",
  "tika-abh08t46:11_0": "‘‘Kiñcāpi te honti bhusaṁ pamattā,",
  "tika-abh08t46:12_0": "Na te bhavaṁ aṭṭhamamādiyantī’’ti. (khu. pā. 6.9; su. ni. 232; netti. 115);",
  "tika-abh08t46:13_0": "Rūpārūpalokesu pana na tathā niyamoti ācariyā.",
  "tika-abh08t46:14_0": "1347.Phalādīnanti ādi-saddena pahīnakilesādike saṅgaṇhāti.",
  "tika-abh08t46:14_1": "Tathā ca ‘‘iminā vatāhaṁ maggena āgato’’ti paṭhamaṁ maggaṁ paccavekkhati,",
  "tika-abh08t46:14_2": "tato ‘‘ayaṁ me ānisaṁso laddho’’ti phalaṁ paccavekkhati,",
  "tika-abh08t46:14_3": "tato ‘‘ime nāma me kilesā pahīnā’’ti pahīnakilese paccavekkhati,",
  "tika-abh08t46:14_4": "tato ‘‘ime nāma me kilesā avasiṭṭhā’’ti uparimaggattayavajjhe kilese paccavekkhati,",
  "tika-abh08t46:14_5": "avasāne ‘‘ayaṁ me dhammo ārammaṇato paṭividdho’’ti amataṁ nibbānaṁ paccavekkhati.",
  "tika-abh08t46:14_6": "Iti sotāpannassa pañca paccavekkhaṇañāṇāni honti. Yathā ca sotāpannassa, evaṁ sakadāgāmianāgāmīnampi.",
  "tika-abh08t46:14_7": "Arahato pana avasiṭṭhakilesapaccavekkhaṇaṁ nāma natthi.",
  "tika-abh08t46:14_8": "Evaṁ sabbānipi ekūnavīsati paccavekkhaṇañāṇāni.",
  "tika-abh08t46:14_9": "Tenāha ‘‘paccavekkhaṇañāṇāni, bhavantekūnavīsatī’’ti.",
  "tika-abh08t46:15_0": "1348-50.",
  "tika-abh08t46:15_1": "Yāsaṁ paccavekkhaṇavasena imāni ñāṇāni pavattanti,",
  "tika-abh08t46:15_2": "tā dassetuṁ ‘‘maggo phalañcā’’tiādimāha. Ukkaṭṭhaparicchedoyeva ceso.",
  "tika-abh08t46:15_3": "Pahīnāvasiṭṭhakilesapaccavekkhaṇañhi sekhānampi hoti vā na vā.",
  "tika-abh08t46:15_4": "Na hi sabbeva tattha samatthā honti.",
  "tika-abh08t46:15_5": "Teneva hi mahānāmo bhagavantaṁ pucchi ‘‘ko su nāma me dhammo ajjhattaṁ appahīno,",
  "tika-abh08t46:15_6": "yena me ekadā lobhadhammāpi cittaṁ pariyādāya tiṭṭhantī’’tiādi (ma. ni. 1.175).",
  "tika-abh08t46:15_7": "Yogamārabhateti tasmiṁyeva vā āsane nisinno,",
  "tika-abh08t46:15_8": "aparena vā samayena kāmarāgabyāpādānaṁ tanubhāvakarāya sakadāgāmimaggasaṅkhātāya dutiyāya bhūmiyā adhigamatthāya vipassanāyogaṁ karoti,",
  "tika-abh08t46:15_9": "dutiyabhāvo cassa desanāvasena, uppattivasena ca veditabbo.",
  "tika-abh08t46:15_10": "Sampayuttānaṁ pana nissayabhāvena te dhammā bhavanti etthāti bhūmi,",
  "tika-abh08t46:15_11": "yasmā vā samānepi lokuttarabhāve sayampi bhavati,",
  "tika-abh08t46:15_12": "na nibbānaṁ viya apātubhūtaṁ, tasmāpi ‘‘bhūmī’’ti vuccati.",
  "tika-abh08t46:15_13": "Ñāṇena parimajjatīti tena tenākārena indriyānaṁ tikkhatarataṁ sampādetvā,",
  "tika-abh08t46:15_14": "balabojjhaṅgānañca paṭutarabhāvaṁ sādhetvā lakkhaṇattayaṁ tīraṇavasena parimajjati.",
  "tika-abh08t46:16_0": "1351-2.",
  "tika-abh08t46:16_1": "Tattha aparāparaṁ ñāṇaṁ cārento parivatteti.",
  "tika-abh08t46:16_2": "Tenāha ‘‘vipassanāvīthiṁ ogāhatī’’ti.",
  "tika-abh08t46:16_3": "Heṭṭhā vuttanayenāti udayabbayañāṇādīnaṁ uppādane vuttanayeneva.",
  "tika-abh08t46:16_4": "Gotrabhussa anantaranti ettha gotrabhu viya gotrabhu.",
  "tika-abh08t46:16_5": "Paṭhamamaggapurecārikañāṇañhi puthujjanagottābhibhavanato,",
  "tika-abh08t46:16_6": "ariyagottabhavanato ca nippariyāyato ‘‘gotrabhū’’ti vuccati,",
  "tika-abh08t46:16_7": "idaṁ pana taṁsadisatāya pariyāyato gotrabhu. Ekaccasaṁkilesavisuddhiyā,",
  "tika-abh08t46:16_8": "pana accantavisuddhiyā ārammaṇakaraṇato ca ‘‘vodāna’’nti vuccati.",
  "tika-abh08t46:16_9": "Tenāha paṭṭhāne ‘‘anulomaṁ vodānassa anantarapaccayena paccayo’’ti (paṭṭhā. 1.1.417).",
  "tika-abh08t46:16_10": "Yasmā pana paṭisambhidāmagge ‘‘uppādādiabhibhavanaṭṭhaṁ upādāya aṭṭha gotrabhudhammā samādhivasena uppajjanti,",
  "tika-abh08t46:16_11": "dasa gotrabhudhammā vipassanāvasena uppajjantī’’tiādīsu (paṭi. ma.",
  "tika-abh08t46:16_12": "1.60) gotrabhunāmavaseneva āgataṁ,",
  "tika-abh08t46:16_13": "tasmā idhāpi ‘‘gotrabhussa anantara’’nti vuttaṁ gottasaṅkhātanibbānato bhūtanti katvā. Dutiyamaggañāṇavaṇṇanā.",
  "tika-abh08t46:17_0": "1355-7.Yanti yasmā. Sakidevāti ekavārameva.",
  "tika-abh08t46:17_1": "Imaṁ lokaṁ āgantvāti iminā pañcasu sakadāgāmīsu cattāro vajjetvā ekova gahito.",
  "tika-abh08t46:17_2": "Ekacco hi idha sakadāgāmiphalaṁ patvā idheva parinibbāyati,",
  "tika-abh08t46:17_3": "ekacco idha patvā devaloke parinibbāyati,",
  "tika-abh08t46:17_4": "ekacco devaloke patvā tattheva parinibbāyati,",
  "tika-abh08t46:17_5": "ekacco devaloke patvā idhūpapajjitvā parinibbāyatīti ime cattāropi idha na gahitā.",
  "tika-abh08t46:17_6": "Yo pana idha patvā devaloke yāvatāyukaṁ vasitvā idhūpapajjitvā parinibbāyati, ayamekova idha gahitoti.",
  "tika-abh08t46:17_7": "Antakaro bhaveti dukkhassantakaro bhaveyya,",
  "tika-abh08t46:17_8": "bhave vā antakaro bhavassa antakaroti attho.",
  "tika-abh08t46:17_9": "Tatiyāya bhūmiyā pattiyāti sambandho.",
  "tika-abh08t46:17_10": "Byāpādakāmarāgānaṁpahānāyāti tesaṁyeva sakadāgāmimaggena tanukarānaṁ saṁyojanānaṁ niravasesappahānāya. Tatiyamaggañāṇavaṇṇanā.",
  "tika-abh08t46:18_0": "1363-7.",
  "tika-abh08t46:18_1": "Paṭisandhivasena kāmabhavassa anāgamanato anāgāmī.",
  "tika-abh08t46:18_2": "Tenāha ‘‘tattheva parinibbāyī’’ti.",
  "tika-abh08t46:18_3": "Tatthevāti suddhāvāse vā aññattha vā yattha uppanno, tattheva parinibbāyi.",
  "tika-abh08t46:18_4": "Anāvattisabhāvoti tasmā lokā idha paṭisandhiggahaṇavasena imaṁ lokaṁ punarāgamanābhāvato anāvattanasabhāvo,",
  "tika-abh08t46:18_5": "buddhadassanatheradassanadhammassavanānaṁ panatthāya āgamanaṁ hotiyeva.",
  "tika-abh08t46:18_6": "Rūparāgādipahānāyāti rūparāgaarūparāgamānauddhaccaavijjāsaṅkhātānaṁ pañcannaṁ uddhambhāgiyasaṁyojanānaṁ niravasesappahānāya. Viddhaṁsāyāti vināsāya. Catutthamaggañāṇavaṇṇanā.",
  "tika-abh08t46:19_0": "1371-4.Mahākhīṇāsavoti mahānubhāvato nibaddhapūjāvacanametaṁ,",
  "tika-abh08t46:19_1": "na upādāyavacanaṁ ‘‘yathā mahāmoggallāno’’ti.",
  "tika-abh08t46:19_2": "Na hi cūḷakhīṇāsavo nāma atthi. Anuppatto sadattho sakattho,",
  "tika-abh08t46:19_3": "pūjattho vā etenāti anuppattasadattho,",
  "tika-abh08t46:19_4": "sadatthoti ca arahattaṁ veditabbaṁ.",
  "tika-abh08t46:19_5": "Tañhi attupanibandhanaṭṭhena, attānaṁ avijahanaṭṭhena,",
  "tika-abh08t46:19_6": "attano paramatthaṭṭhena ca attano atthattā ‘‘sadattho’’ti vuccati.",
  "tika-abh08t46:19_7": "Khīṇāni dasapi bhavasaṁyojanāni etassāti khīṇasaṁyojano.",
  "tika-abh08t46:19_8": "Dakkhiṇaṁ arahatīti dakkhiṇeyyo.",
  "tika-abh08t46:19_9": "Catassopīti sotāpattimaggo sakadāgāmimaggo anāgāmimaggo arahattamaggoti catassopi.",
  "tika-abh08t46:19_10": "Visuddhikāmenāti attano visuddhiṁ icchantena.",
  "tika-abh08t46:19_11": "Tapoyeva dhanamassāti tapodhano, tena.",
  "tika-abh08t46:20_0": "Iti abhidhammatthavikāsiniyā nāma",
  "tika-abh08t46:21_0": "Abhidhammāvatārasaṁvaṇṇanāya",
  "tika-abh08t46:22_0": "Ñāṇadassanavisuddhiniddesavaṇṇanā niṭṭhitā."
}