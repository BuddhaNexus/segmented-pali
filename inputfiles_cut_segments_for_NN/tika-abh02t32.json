{
  "tika-abh02t32:0_0": "15. Paṭisambhidāvibhaṅgo",
  "tika-abh02t32:1_0": "1. Suttantabhājanīyaṁ",
  "tika-abh02t32:2_0": "1. Saṅgahavāravaṇṇanā",
  "tika-abh02t32:3_0": "718.",
  "tika-abh02t32:3_1": "‘‘Eseva nayo’’ti dhammādīsu kato atideso saṅkhepato tesaṁ dassanaṁ hotīti āha ‘‘saṅkhepena dassetvā’’ti.",
  "tika-abh02t32:3_2": "Tesaṁ niruttipaṭibhānānaṁ visayā tabbisayā, tesaṁ,",
  "tika-abh02t32:3_3": "niruttipaṭibhānavisayabhūtānanti attho.",
  "tika-abh02t32:3_4": "Paccayuppannādibhedehīti paccayuppannanibbānabhāsitatthādibhedehi.",
  "tika-abh02t32:4_0": "Dukkhahetuphalajātādidhammajarāmaraṇāni dukkhādīni.",
  "tika-abh02t32:4_1": "Saccahetudhammapaccayākāravāresu dukkhasamudayādipariyāyena āgato phalanibbattako hetu,",
  "tika-abh02t32:4_2": "saccapaccayākāravāresu ariyamaggo, pariyattivāre bhāsitaṁ, abhidhammabhājanīye kusalaṁ,",
  "tika-abh02t32:4_3": "akusalanti evaṁ pāḷiyaṁ vuttānaṁyeva vasena pañca dhammā veditabbāti imamatthamāha ‘‘tathā dhammā cā’’ti iminā.",
  "tika-abh02t32:5_0": "Nibbattakahetuādīnanti nibbattakasampāpakañāpakānaṁ. Purimoti pavattanattho. Tasminti magge.",
  "tika-abh02t32:5_1": "Pacchimoti pāpanattho daṭṭhabbo.",
  "tika-abh02t32:6_0": "Aviparītaniruttīti buddhādīhi āciṇṇā tassa tassa atthassa vācakabhāve niruḷhā yāthāvanirutti.",
  "tika-abh02t32:6_1": "Yasmā viññattivikārasahito saddo paññattīti attano adhippāyo,",
  "tika-abh02t32:6_2": "tasmā paramatato taṁ dassento ‘‘avacanabhūtāyā’’ti visesetvā ‘‘keci vaṇṇayantī’’ti āha.",
  "tika-abh02t32:6_3": "Evaṁ satīti evaṁ niruttiyā paññattibhāve sati.",
  "tika-abh02t32:6_4": "Paññatti abhilapitabbāti āpajjatīti vutte, hotu,",
  "tika-abh02t32:6_5": "ko doso tassā vacanīyabhāvatoti kadāci vadeyyāti āsaṅkanto āha ‘‘na ca vacanato…pe… uccāretabbaṁ atthī’’ti. Tesaṁ atthadhammānaṁ.",
  "tika-abh02t32:6_6": "Na vacananti avacanaṁ avacanasabhāvaṁ.",
  "tika-abh02t32:6_7": "Evaṁpakāranti evaṁvidhaṁ evaṁ niyataliṅgavisesajotanākāraṁ.",
  "tika-abh02t32:7_0": "Paratoti parabhāge anantaramanodvāre.",
  "tika-abh02t32:7_1": "Saddaggahaṇānusārena gahitāya nāmaniruttiyaṁ niruttipaṭisambhidā pavattatīti vadanti.",
  "tika-abh02t32:7_2": "Yadi evaṁ kasmā pāḷiyaṁ ‘‘niruttipaṭisambhidā paccuppannārammaṇā’’ti vuttāti āha ‘‘nirutti…pe… sandhāya vutta’’nti.",
  "tika-abh02t32:7_3": "Pacchā jānananti saddaggahaṇuttarakālaṁ nāmaniruttiyā jānanaṁ.",
  "tika-abh02t32:7_4": "Evanti evaṁ saddaggahaṇato pacchā nāmaniruttiṁ ārabbha pavattaṁ ñāṇaṁ niruttipaṭisambhidāti gayhamāne.",
  "tika-abh02t32:7_5": "Evaṁ niruttiyā nāmapaññattipakkhe pāḷiyā,",
  "tika-abh02t32:7_6": "aṭṭhakathāya ca virodhaṁ dassetvā saddapakkhe tadabhāvaṁ dassento ‘‘yathā panā’’tiādimāha.",
  "tika-abh02t32:7_7": "Taṁtaṁsaddavibhāvakanti yathā tassa tassa saddappabhedanicchayassa paccayabhūtaṁ dibbasotañāṇaṁ saddārammaṇameva taṁ taṁ saddaṁ vibhūtaṁ karoti,",
  "tika-abh02t32:7_8": "evaṁ niruttippabhedanicchayassa paccayabhūtaṁ niruttisaddārammaṇameva niruttipaṭisambhidāñāṇaṁ taṁ vibhūtaṁ karotīti tassa paccuppannārammaṇatā vuttā.",
  "tika-abh02t32:7_9": "Saddaṁ pana vibhāventaṁ ekantato saddūpanibandhaṁ paññattimpi vibhāvetiyeva,",
  "tika-abh02t32:7_10": "yato sabhāvāsabhāvavisesavibhāvanaṁ sampajjati.",
  "tika-abh02t32:7_11": "Aññathā hi saddamattaggahaṇe visesāvabodho eva na siyāti porāṇā paññattivibhāvanampi tassa icchanti.",
  "tika-abh02t32:7_12": "Taṁvibhāvakanti niruttisaddavibhāvakaṁ.",
  "tika-abh02t32:7_13": "Na pāḷivirodho hotīti yadipi abhidhammabhājanīye ‘‘yāya niruttiyā tesaṁ dhammānaṁ paññatti hotī’’ti (vibha. 727) vuttaṁ,",
  "tika-abh02t32:7_14": "tampi sabhāvaniruttisaddena dhammānaṁ pabodhanameva sandhāya vuttaṁ,",
  "tika-abh02t32:7_15": "na tabbinimuttaṁ paññattinti ‘‘niruttisaddārammaṇā niruttipaṭisambhidā’’ti vuccamāne pāḷiyā virodho na hotīti attho.",
  "tika-abh02t32:7_16": "‘‘Paccavekkhantassā’’ti vuttattā saddaṁ gahetvā pacchā gahitāya paññattiyā paccavekkhaṇena bhavitabbanti āsaṅkeyyāti tadāsaṅkānivattanatthamāha ‘‘taṁ sabhāvaniruttiṁ saddaṁ ārammaṇaṁ katvā’’tiādi.",
  "tika-abh02t32:7_17": "Sabhāvaniruttiṁ vibhāventaṁyevāti sabhāvaniruttivisayassa sammohassa pageva viddhaṁsitattā atthasādhanavasena abhiññāñāṇaṁ viya taṁ vibhāventameva pavattati.",
  "tika-abh02t32:7_18": "Tenāha ‘‘niruttiṁ bhindantaṁ paṭivijjhantameva uppajjatī’’ti.",
  "tika-abh02t32:7_19": "Pabhedagamanañcettha anavasesato niruttivibhāgajānanaṁ. Tathā sesesu.",
  "tika-abh02t32:7_20": "Sakkaṭanāmādīti sakkaṭavasena vuttanāmākhyātādi.",
  "tika-abh02t32:7_21": "Nipātapadaṁ nāmādipadāni viya atthaṁ na vadati,",
  "tika-abh02t32:7_22": "atha kho byañjeti jotetīti ‘‘byañjana’’nti vuttaṁ nipātapadaṁ.",
  "tika-abh02t32:8_0": "Bodhi ñāṇaṁ maṇḍabhūtaṁ etthāti bodhimaṇḍo, mahābodhiṭṭhānaṁ.",
  "tika-abh02t32:8_1": "Tenāha ‘‘paṭhamābhisambuddhaṭṭhāne’’ti.",
  "tika-abh02t32:8_2": "Aññena pakārenāti uggahādippakārena.",
  "tika-abh02t32:9_0": "Aññathā hontīti purisayuge purisayuge ekadesena parivattantā kālantare aññākārā bhavanti.",
  "tika-abh02t32:9_1": "Vinassantīti taṁtaṁbhāsānaṁ manussānaṁ vināsena na paññāyanti,",
  "tika-abh02t32:9_2": "manussānaṁ duruggahaṇādinā katthaci kadāci parivattantīpi brahmalokādīsu yathāsabhāveneva avaṭṭhānato na sabbattha, sabbadā, sabbathā ca parivattati.",
  "tika-abh02t32:9_3": "Tenāha ‘‘kappavināsepi tiṭṭhatiyevā’’ti.",
  "tika-abh02t32:9_4": "Etassa niruttipaṭisambhidāñāṇassa.",
  "tika-abh02t32:10_0": "Atthādīsu ñāṇanti atthapaṭisambhidādi.",
  "tika-abh02t32:10_1": "Atthadhammaniruttivasena tīsu.",
  "tika-abh02t32:10_2": "Atthadhammaniruttipaṭibhānavasena catūsupi vā.",
  "tika-abh02t32:10_3": "Atthadhammādinā attanā jotetabbena saha atthenāti sātthakāni.",
  "tika-abh02t32:10_4": "Sabbo atthadhammādiko attho visayabhūto etassa ñāṇassa atthīti sabbatthakaṁ.",
  "tika-abh02t32:10_5": "Sabbasmiṁ atthādike visaye khittaṁ attano paccayehi ṭhapitaṁ pavattitaṁ.",
  "tika-abh02t32:10_6": "Arahattappattiyā visadā honti paṭipakkhadhammānaṁ sabbaso viddhaṁsitattā.",
  "tika-abh02t32:10_7": "Pañcannanti adhigamapariyattisavanaparipucchāpubbayogānaṁ.",
  "tika-abh02t32:10_8": "Yathāyoganti yaṁ yaṁ yassa puggalassa visadatāya yujjati, tathā yojetabbaṁ.",
  "tika-abh02t32:11_0": "Paripucchāhetu pavattā kathā paripucchāti vuttāti āha ‘‘pucchāya…pe… paripucchāti vuttā’’ti.",
  "tika-abh02t32:12_0": "Tehīti maggehi.",
  "tika-abh02t32:12_1": "Paṭilābho nāma pubbayogasampattiyā atthādivisayassa sammohassa samucchindanaṁ,",
  "tika-abh02t32:12_2": "taṁ pana maggakiccamevāti āha ‘‘so lokuttaro’’ti.",
  "tika-abh02t32:12_3": "Atthādīnaṁ pabhedato sallakkhaṇavibhāvanavavatthāpanā yathārahaṁ parittakusalamahākiriyacittavasena hotīti vuttaṁ ‘‘pabhedo kāmāvacaro’’ti.",
  "tika-abh02t32:12_4": "Yathā pubbayogo adhigamassa balavapaccayo sabhāvahetubhāvato,",
  "tika-abh02t32:12_5": "na tathā pabhedassa asabhāvahetutāya,",
  "tika-abh02t32:12_6": "paramparapaccayatāya cāti adhippāyo.",
  "tika-abh02t32:12_7": "Pariyattiādīnaṁ pabhedassa balavapaccayatāya ,",
  "tika-abh02t32:12_8": "adhigamassa ca tadabhāve eseva nayo.",
  "tika-abh02t32:12_9": "Tatthāti nimittatthe bhummaṁ,",
  "tika-abh02t32:12_10": "tāsu pariyattisavanaparipucchāsu nimittabhūtāsūti attho.",
  "tika-abh02t32:12_11": "Yaṁ vuttaṁ hotīti ‘‘etesu panā’’tiādinā aṭṭhakathāvacanena yaṁ atthajātaṁ vuttaṁ hoti.",
  "tika-abh02t32:12_12": "Taṁ dassentoti taṁ niddhāretvā dassento.",
  "tika-abh02t32:12_13": "‘‘Pubbayogādhigamā’’ti vatvā ‘‘dvepī’’ti vacanaṁ adhigamasahitoyeva pubbayogo pabhedassa balavapaccayo, na kevaloti dassanatthaṁ.",
  "tika-abh02t32:12_14": "Tena vuttaṁ aṭṭhakathāyaṁ ‘‘dvepi ekato hutvā’’ti (vibha. aṭṭha. 718).",
  "tika-abh02t32:12_15": "‘‘Dvepi visadakāraṇā’’ti vutte pubbayogassāpi visadakāraṇattaṁ labbhatevāti āha ‘‘dvepi visadakāraṇāti…pe… vutta’’nti.",
  "tika-abh02t32:13_0": "Saṅgahavāravaṇṇanā niṭṭhitā.",
  "tika-abh02t32:14_0": "2. Saccavārādivaṇṇanā",
  "tika-abh02t32:15_0": "719.Kālattayepīti atītādīsu tīsupi kālesu.",
  "tika-abh02t32:15_1": "Hetuphaladhammā hetūnaṁ phalabhūtā dhammā, paccayanibbattāti attho.",
  "tika-abh02t32:15_2": "Tesañca hetudhammāti tesaṁ hetuphalānaṁ paccayanibbattānaṁ hetubhūtā dhammā ‘‘dhammā’’ti vuttāti yojanā.",
  "tika-abh02t32:15_3": "Vineyyavasenāti tathāvinetabbapuggalajjhāsayavasena.",
  "tika-abh02t32:15_4": "Uppannā samuppannātiādi na vuttanti uppannā samuppannā uṭṭhitā samuṭṭhitā paccuppannātiādi na vuttaṁ ekantapaccuppannasseva saṅgāhakattā.",
  "tika-abh02t32:15_5": "Taṁnibbattakāti tesaṁ atthabhāvena vuttānaṁ nipphādakā.",
  "tika-abh02t32:15_6": "Dhammāti vuttā dhammabhāvena kathitā.",
  "tika-abh02t32:16_0": "Saccavārādivaṇṇanā niṭṭhitā.",
  "tika-abh02t32:17_0": "Suttantabhājanīyavaṇṇanā niṭṭhitā.",
  "tika-abh02t32:18_0": "2. Abhidhammabhājanīyavaṇṇanā",
  "tika-abh02t32:19_0": "725.Sāmaññenavatvā visesena avuttattāti ‘‘tesaṁ vipāke’’ti yathāvuttakusalavipākatādisāmaññena vatvā sahetukāhetukādivisesena avuttattā,",
  "tika-abh02t32:19_1": "sarūpena niddhāretvā avuttattāti attho.",
  "tika-abh02t32:19_2": "Avipākattāti avipākadhammattā.",
  "tika-abh02t32:19_3": "Yadi evanti paccayabhāvato labbhamānopi dhammabhāvo avipākadhammatāya kiriyānaṁ yadi na vutto, evaṁ sati.",
  "tika-abh02t32:19_4": "Satipi paccayuppannabhāve avipākabhāvato atthabhāvopi na vattabbo.",
  "tika-abh02t32:19_5": "Tenāha ‘‘vipākā na hontīti atthabhāvo ca na vattabbo’’ti.",
  "tika-abh02t32:19_6": "Evañceti yadi paccayuppannattā kiriyānaṁ atthabhāvo vutto.",
  "tika-abh02t32:19_7": "Nappaṭisiddho icchitovāti attho.",
  "tika-abh02t32:19_8": "Yadi evaṁ kasmā na vuttoti āha ‘‘vipākassa panā’’tiādi. Tesanti kusalākusalānaṁ, vipākakiriyadhammānañca.",
  "tika-abh02t32:19_9": "Atthadhammatāti vuttanayena labbhamānopi yathākkamaṁ atthabhāvo, dhammabhāvo ca na vutto.",
  "tika-abh02t32:19_10": "Paccayabhāvaṁ sattivisesaṁ sanipphādetabbatanti padattayenāpi vipākadhammatamevāha.",
  "tika-abh02t32:19_11": "Sā hi vipākānaṁ hetubhāvato paccayabhāvo,",
  "tika-abh02t32:19_12": "taduppādanasamatthatāya sattiviseso,",
  "tika-abh02t32:19_13": "tehi sagabbhā viya hotīti ‘‘sanipphādetabbatā’’ti ca vuccati.",
  "tika-abh02t32:19_14": "Taṁ passantī nipphādakavisesāpi nipphādetabbāpekkhā hoti dhammapaṭisambhidā.",
  "tika-abh02t32:19_15": "Taṁsambandhenāti nipphādetabbasambandhena.",
  "tika-abh02t32:19_16": "Dhammapaṭisambhidaṁ vadantena atthapaṭisambhidāpi vuttā.",
  "tika-abh02t32:20_0": "Sabhāvadhamme paññatti sabhāvapaññattīti āha ‘‘na sattādipaññattiyā’’ti. Sabhāvena,",
  "tika-abh02t32:20_1": "niruttiyeva vā sabhāvapaññattīti vuttāti āha ‘‘aviparītapaññattiyā vā’’ti.",
  "tika-abh02t32:21_0": "746. Vohārabhūmiṁ,",
  "tika-abh02t32:21_1": "adhigamabhūmiñca ekajjhaṁ katvā āha ‘‘kāmāvacarā, lokuttarā ca bhūmi bhūmī’’ti.",
  "tika-abh02t32:21_2": "Cittuppādā vā pavattiṭṭhānabhāvato bhūmi.",
  "tika-abh02t32:22_0": "Abhidhammabhājanīyavaṇṇanā niṭṭhitā.",
  "tika-abh02t32:23_0": "3. Pañhapucchakavaṇṇanā",
  "tika-abh02t32:24_0": "747.Sabbañāṇārammaṇatāyāti paṭisambhidāpaṭisambhidāñāṇārammaṇatāya.",
  "tika-abh02t32:24_1": "‘‘Suttantabhājanīye pana…pe… siyā’’ti idaṁ abhidhammabhājanīyena virujjhati,",
  "tika-abh02t32:24_2": "tassa vā sāvasesadesanatā āpajjatīti codanaṁ manasi katvā āha ‘‘abhidhammabhājanīye’’tiādi.",
  "tika-abh02t32:24_3": "Niravasesakathananti asesetvā kathanaṁ.",
  "tika-abh02t32:24_4": "Tena cittuppādasaṅgahite atthe asesetvā desanā idha abhidhammabhājanīyassa bhāro,",
  "tika-abh02t32:24_5": "na sabbañeyyadhammeti dasseti.",
  "tika-abh02t32:24_6": "Yathādassitavisayavacanavasenāti dassitappakāravisayassa kathanavasena,",
  "tika-abh02t32:24_7": "dhammatthavasena dassite taṁtaṁcittuppāde tattha dhammaniruttābhilāpena ñāṇassa kathanavasenāti attho.",
  "tika-abh02t32:24_8": "Aññārammaṇataṁ na paṭisedheti atapparabhāvatoti adhippāyo.",
  "tika-abh02t32:24_9": "Na niravasesena kathanaṁ acittuppādapariyāpannassa visayassa akathitattā.",
  "tika-abh02t32:24_10": "Evaṁ paṭibhānapaṭisambhidāvisayassāpi na niravasesena kathananti suttantabhājanīye avisesavacanena sabbañāṇārammaṇataṁyeva paṭibhānapaṭisambhidāya patiṭṭhāpeti.",
  "tika-abh02t32:24_11": "Tathā tisso paṭisambhidātiādipañhapucchakapāḷiyāpi.",
  "tika-abh02t32:24_12": "Tissoti atthadhammapaṭibhānapaṭisambhidā.",
  "tika-abh02t32:24_13": "Niruttipaṭisambhidā hi ‘‘parittārammaṇā’’teva vuttā.",
  "tika-abh02t32:25_0": "Yadipi siyā na tassā mahaggatārammaṇatāti sambandho.",
  "tika-abh02t32:25_1": "‘‘Na hi maggo paccayuppanno na hotī’’ti iminā ‘‘atthapaṭisambhidā na maggārammaṇā’’ti vacanassa yathāvuttatthasādhakataṁ vibhāveti.",
  "tika-abh02t32:25_2": "Tassāti paṭibhānapaṭisambhidāya na mahaggatārammaṇatā sambhavati nanu nayaṁ anussarantassāti adhippāyo.",
  "tika-abh02t32:25_3": "Dvepīti ‘‘atthapaṭisambhidā na maggārammaṇā,",
  "tika-abh02t32:25_4": "tisso paṭisambhidā siyā parittārammaṇā, siyā mahaggatārammaṇā,",
  "tika-abh02t32:25_5": "siyā appamāṇārammaṇā’’ti ca dvepi etā pāḷiyo. Tāsu balavatarāya ṭhānassa,",
  "tika-abh02t32:25_6": "itarāya adhippāyamagganassa ca upāyadassanamukhena tāsaṁ aññamaññaṁ avirodhaṁ dassetuṁ ‘‘kusalākusalānaṁ panā’’tiādimāha.",
  "tika-abh02t32:25_7": "‘‘Nippariyāyā tattha dhammapaṭisambhidā’’ti etena tattha atthapaṭisambhidāya pariyāyabhāvamāha.",
  "tika-abh02t32:25_8": "Tathā vipākakiriyānantiādi yathādhippetassa atthassa visadisūdāharaṇadassanaṁ.",
  "tika-abh02t32:25_9": "Ubhayenapi ‘‘atthapaṭisambhidā na maggārammaṇā’’ti (vibha.",
  "tika-abh02t32:25_10": "749) vacanaṁ suttantanayānugataṁ nippariyāyatthassa tattha adhippetattāti dīpeti.",
  "tika-abh02t32:25_11": "Kiñci pana ñāṇantiādi ‘‘tisso paṭisambhidā’’tiādipāḷiyā samatthakaṁ.",
  "tika-abh02t32:25_12": "Yathādhippetassa atthassa paṭibhānaṁ dīpanaṁ paṭibhānaṁ.",
  "tika-abh02t32:25_13": "Tenāha ‘‘ñeyyappakāsanato’’ti.",
  "tika-abh02t32:25_14": "Iti yā ‘‘tisso paṭisambhidā’’ti pāḷi,",
  "tika-abh02t32:25_15": "tassā balavabhāvavibhāvanena itarāya adhippāyamagganaṁ katanti veditabbaṁ.",
  "tika-abh02t32:25_16": "Nippariyāyāti pariyāyarahitā ujukaṁ sarūpeneva pavattā.",
  "tika-abh02t32:25_17": "Nippariyāya…pe… pavattiyanti ekantikaatthārammaṇaṁ ñāṇaṁ atthapaṭisambhidā,",
  "tika-abh02t32:25_18": "ñāṇārammaṇaṁ paṭibhānapaṭisambhidāti gahetvā desanāyaṁ.",
  "tika-abh02t32:26_0": "So evāti parassa abhilāpasaddo eva.",
  "tika-abh02t32:26_1": "Anuvattamānatā cassa niruttipaṭisambhidā paccuppannameva saddaṁ ārammaṇaṁ karontī,",
  "tika-abh02t32:26_2": "saddaṁ sutvā ‘‘ayaṁ sabhāvanirutti,",
  "tika-abh02t32:26_3": "ayaṁ na sabhāvaniruttī’’ti jānantīti ca ādivacanavasena veditabbo.",
  "tika-abh02t32:27_0": "Pañhapucchakavaṇṇanā niṭṭhitā.",
  "tika-abh02t32:28_0": "Paṭisambhidāvibhaṅgavaṇṇanā niṭṭhitā."
}