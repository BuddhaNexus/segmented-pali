{
  "atk-s0402a23:0_0": "5. Cūḷavaggo",
  "atk-s0402a23:1_0": "1. Sammukhībhāvasuttavaṇṇanā",
  "atk-s0402a23:2_0": "41.",
  "atk-s0402a23:2_1": "Pañcamassa paṭhame sammukhībhāvāti sammukhībhāvena,",
  "atk-s0402a23:2_2": "vijjamānatāyāti attho.",
  "atk-s0402a23:2_3": "Pasavatīti paṭilabhati.",
  "atk-s0402a23:2_4": "Saddhāya sammukhībhāvāti yadi hi saddhā na bhaveyya,",
  "atk-s0402a23:2_5": "deyyadhammo na bhaveyya,",
  "atk-s0402a23:2_6": "dakkhiṇeyyasaṅkhātā paṭiggāhakapuggalā na bhaveyyuṁ,",
  "atk-s0402a23:2_7": "kathaṁ puññakammaṁ kareyya.",
  "atk-s0402a23:2_8": "Tesaṁ pana sammukhībhāvena sakkā kātunti tasmā ‘‘saddhāya sammukhībhāvā’’tiādimāha.",
  "atk-s0402a23:2_9": "Ettha ca dve dhammā sulabhā deyyadhammā ceva dakkhiṇeyyā ca,",
  "atk-s0402a23:2_10": "saddhā pana dullabhā.",
  "atk-s0402a23:2_11": "Puthujjanassa hi saddhā athāvarā padavārena nānā hoti,",
  "atk-s0402a23:2_12": "teneva mahāmoggallānasadisopi aggasāvako pāṭibhogo bhavituṁ asakkonto āha –",
  "atk-s0402a23:2_13": "‘‘dvinnaṁ kho te ahaṁ, āvuso,",
  "atk-s0402a23:2_14": "dhammānaṁ pāṭibhogo bhogānañca jīvitassa ca,",
  "atk-s0402a23:2_15": "saddhāya pana tvaṁyeva pāṭibhogo’’ti (udā. 18).",
  "atk-s0402a23:3_0": "2. Tiṭhānasuttavaṇṇanā",
  "atk-s0402a23:4_0": "42.",
  "atk-s0402a23:4_1": "Dutiye vigatamalamaccherenāti vigatamacchariyamalena.",
  "atk-s0402a23:4_2": "Muttacāgoti vissaṭṭhacāgo.",
  "atk-s0402a23:4_3": "Payatapāṇīti dhotahattho.",
  "atk-s0402a23:4_4": "Assaddho hi satakkhattuṁ hatthe dhovitvāpi malinahatthova hoti,",
  "atk-s0402a23:4_5": "saddho pana dānābhiratattā malinahatthopi dhotahatthova.",
  "atk-s0402a23:4_6": "Vossaggaratoti vossaggasaṅkhāte dāne rato.",
  "atk-s0402a23:4_7": "Yācayogoti yācituṁ yutto,",
  "atk-s0402a23:4_8": "yācakehi vā yogo assātipi yācayogo.",
  "atk-s0402a23:4_9": "Dānasaṁvibhāgaratoti dānaṁ dadanto saṁvibhāgañca karonto dānasaṁvibhāgarato nāma hoti.",
  "atk-s0402a23:5_0": "Dassanakāmo sīlavatanti dasapi yojanāni vīsampi tiṁsampi yojanasatampi gantvā sīlasampanne daṭṭhukāmo",
  "atk-s0402a23:5_1": "hoti pāṭaliputtakabrāhmaṇo viya saddhātissamahārājā viya ca.",
  "atk-s0402a23:5_2": "Pāṭaliputtassa kira nagaradvāre sālāya nisinnā dve brāhmaṇā kāḷavallimaṇḍapavāsimahānāgattherassa guṇakathaṁ",
  "atk-s0402a23:5_3": "sutvā ‘‘amhehi taṁ bhikkhuṁ daṭṭhuṁ vaṭṭatī’’ti dvepi janā nikkhamiṁsu.",
  "atk-s0402a23:5_4": "Eko antarāmagge kālamakāsi.",
  "atk-s0402a23:5_5": "Eko samuddatīraṁ patvā nāvāya mahātitthapaṭṭane oruyha anurādhapuraṁ āgantvā ‘‘kāḷavallimaṇḍapo kuhi’’nti pucchi.",
  "atk-s0402a23:5_6": "Rohaṇajanapadeti.",
  "atk-s0402a23:5_7": "So anupubbena therassa vasanaṭṭhānaṁ patvā cūḷanagaragāme dhuraghare nivāsaṁ gahetvā therassa āhāraṁ",
  "atk-s0402a23:5_8": "sampādetvā pātova vuṭṭhāya therassa vasanaṭṭhānaṁ pucchitvā gantvā janapariyante ṭhito theraṁ dūratova",
  "atk-s0402a23:5_9": "āgacchantaṁ disvā sakiṁ tattheva ṭhito vanditvā puna upasaṅkamitvā gopphakesu daḷhaṁ gahetvā vandanto ‘‘uccā, bhante,",
  "atk-s0402a23:5_10": "tumhe’’ti āha.",
  "atk-s0402a23:5_11": "Thero ca nātiucco nātirasso pamāṇayuttova,",
  "atk-s0402a23:5_12": "tena naṁ puna āha –",
  "atk-s0402a23:5_13": "‘‘nātiuccā tumhe,",
  "atk-s0402a23:5_14": "tumhākaṁ pana guṇā mecakavaṇṇassa samuddassa matthakena gantvā sakalajambudīpatalaṁ ajjhottharitvā gatā,",
  "atk-s0402a23:5_15": "ahampi pāṭaliputtanagaradvāre nisinno tumhākaṁ guṇakathaṁ assosi’’nti.",
  "atk-s0402a23:5_16": "So therassa bhikkhāhāraṁ datvā attano ticīvaraṁ paṭiyādetvā therassa santike pabbajitvā tassovāde patiṭṭhāya katipāheneva arahattaṁ pāpuṇi.",
  "atk-s0402a23:6_0": "Saddhātissamahārājāpi, ‘‘bhante,",
  "atk-s0402a23:6_1": "mayhaṁ vanditabbayuttakaṁ ekaṁ ayyaṁ ācikkhathā’’ti pucchi.",
  "atk-s0402a23:6_2": "Bhikkhū ‘‘maṅgalavāsī kuṭṭatissatthero’’ti āhaṁsu.",
  "atk-s0402a23:6_3": "Rājā mahāparivārena pañcayojanamaggaṁ agamāsi.",
  "atk-s0402a23:6_4": "Thero ‘‘kiṁ saddo eso,",
  "atk-s0402a23:6_5": "āvuso’’ti bhikkhusaṅghaṁ pucchi. ‘‘Rājā, bhante,",
  "atk-s0402a23:6_6": "tumhākaṁ dassanatthāya āgato’’ti.",
  "atk-s0402a23:6_7": "Thero cintesi –",
  "atk-s0402a23:6_8": "‘‘kiṁ mayhaṁ mahallakakāle rājagehe kamma’’nti divāṭṭhāne mañce nipajjitvā bhūmiyaṁ lekhaṁ likhanto acchi.",
  "atk-s0402a23:6_9": "Rājā ‘‘kahaṁ thero’’ti pucchitvā ‘‘divāṭṭhāne’’ti sutvā tattha gacchanto theraṁ bhūmiyaṁ lekhaṁ likhantaṁ",
  "atk-s0402a23:6_10": "disvā ‘‘khīṇāsavassa nāma hatthakukkuccaṁ natthi,",
  "atk-s0402a23:6_11": "nāyaṁ khīṇāsavo’’ti avanditvāva nivatti.",
  "atk-s0402a23:6_12": "Bhikkhusaṅgho theraṁ āha – ‘‘bhante,",
  "atk-s0402a23:6_13": "evaṁvidhassa saddhassa pasannassa rañño kasmā vippaṭisāraṁ karitthā’’ti. ‘‘Āvuso,",
  "atk-s0402a23:6_14": "rañño pasādarakkhanaṁ na tumhākaṁ bhāro,",
  "atk-s0402a23:6_15": "mahallakattherassa bhāro’’ti vatvā aparabhāge anupādisesāya nibbānadhātuyā parinibbāyanto bhikkhusaṅghaṁ āha –",
  "atk-s0402a23:6_16": "‘‘mayhaṁ kūṭāgāramhi aññampi pallaṅkaṁ attharathā’’ti.",
  "atk-s0402a23:6_17": "Tasmiṁ atthate thero –",
  "atk-s0402a23:6_18": "‘‘idaṁ kūṭāgāraṁ antare appatiṭṭhahitvā raññā diṭṭhakāleyeva bhūmiyaṁ patiṭṭhātū’’ti adhiṭṭhahitvā parinibbāyi.",
  "atk-s0402a23:6_19": "Kūṭāgāraṁ pañcayojanamaggaṁ ākāsena agamāsi.",
  "atk-s0402a23:6_20": "Pañcayojanamagge dhajaṁ dhāretuṁ samatthā rukkhā dhajapaggahitāva ahesuṁ.",
  "atk-s0402a23:6_21": "Gacchāpi gumbāpi sabbe kūṭāgārābhimukhā hutvā aṭṭhaṁsu.",
  "atk-s0402a23:7_0": "Raññopi paṇṇaṁ pahiṇiṁsu ‘‘thero parinibbuto,",
  "atk-s0402a23:7_1": "kūṭāgāraṁ ākāsena āgacchatī’’ti.",
  "atk-s0402a23:7_2": "Rājā na saddahi.",
  "atk-s0402a23:7_3": "Kūṭāgāraṁ ākāsena gantvā thūpārāmaṁ padakkhiṇaṁ katvā silācetiyaṭṭhānaṁ agamāsi.",
  "atk-s0402a23:7_4": "Cetiyaṁ saha vatthunā uppatitvā kūṭāgāramatthake aṭṭhāsi,",
  "atk-s0402a23:7_5": "sādhukārasahassāni pavattiṁsu .",
  "atk-s0402a23:7_6": "Tasmiṁ khaṇe mahābyagghatthero nāma lohapāsāde sattamakūṭāgāre nisinno bhikkhūnaṁ vinayakammaṁ karonto",
  "atk-s0402a23:7_7": "taṁ saddaṁ sutvā ‘‘kiṁ saddo eso’’ti paṭipucchi. Bhante,",
  "atk-s0402a23:7_8": "maṅgalavāsī kuṭṭatissatthero parinibbuto,",
  "atk-s0402a23:7_9": "kūṭāgāraṁ pañcayojanamaggaṁ ākāsena āgataṁ,",
  "atk-s0402a23:7_10": "tattha so sādhukārasaddoti. Āvuso,",
  "atk-s0402a23:7_11": "puññavante nissāya sakkāraṁ labhissāmāti antevāsike khamāpetvā ākāseneva āgantvā taṁ kūṭāgāraṁ pavisitvā",
  "atk-s0402a23:7_12": "dutiyamañce nisīditvā anupādisesāya nibbānadhātuyā parinibbāyi.",
  "atk-s0402a23:7_13": "Rājā gandhapupphacuṇṇāni ādāya gantvā ākāse ṭhitaṁ kūṭāgāraṁ disvā kūṭāgāraṁ pūjesi.",
  "atk-s0402a23:7_14": "Tasmiṁ khaṇe kūṭāgāraṁ otaritvā pathaviyaṁ patiṭṭhitaṁ.",
  "atk-s0402a23:7_15": "Rājā mahāsakkārena sarīrakiccaṁ kāretvā dhātuyo gahetvā cetiyaṁ akāsi.",
  "atk-s0402a23:7_16": "Evarūpā sīlavantānaṁ dassanakāmā nāma honti.",
  "atk-s0402a23:8_0": "Saddhammaṁ sotumicchatīti tathāgatappaveditaṁ saddhammaṁ sotukāmo hoti piṇḍapātikattherādayo viya.",
  "atk-s0402a23:8_1": "Gaṅgāvanavāliaṅgaṇamhi kira tiṁsa bhikkhū vassaṁ upagatā anvaddhamāsaṁ uposathadivase catupaccayasantosabhāvanārāmamahāariyavaṁsañca (a. ni.",
  "atk-s0402a23:8_2": "4.28) kathenti.",
  "atk-s0402a23:8_3": "Eko piṇḍapātikatthero pacchābhāgena āgantvā paṭicchannaṭṭhāne nisīdi.",
  "atk-s0402a23:8_4": "Atha naṁ eko gonaso jaṅghapiṇḍimaṁsaṁ saṇḍāsena gaṇhanto viya ḍaṁsi.",
  "atk-s0402a23:8_5": "Thero olokento gonasaṁ disvā ‘‘ajja dhammassavanantarāyaṁ na karissāmī’’ti gonasaṁ gahetvā thavikāya",
  "atk-s0402a23:8_6": "pakkhipitvā thavikāmukhaṁ bandhitvā avidūre ṭhāne ṭhapetvā dhammaṁ suṇantova nisīdi.",
  "atk-s0402a23:8_7": "Aruṇuggamanañca visaṁ vikkhambhetvā therassa tiṇṇaṁ phalānaṁ pāpuṇanañca visassa daṭṭhaṭṭhāneneva otaritvā",
  "atk-s0402a23:8_8": "pathavipavisanañca dhammakathikattherassa dhammakathāniṭṭhāpanañca ekakkhaṇeyeva ahosi.",
  "atk-s0402a23:8_9": "Tato thero āha –",
  "atk-s0402a23:8_10": "‘‘āvuso eko me coro gahito’’ti thavikaṁ muñcitvā gonasaṁ vissajjesi.",
  "atk-s0402a23:8_11": "Bhikkhū disvā ‘‘kāya velāya daṭṭhattha,",
  "atk-s0402a23:8_12": "bhante’’ti pucchiṁsu.",
  "atk-s0402a23:8_13": "Hiyyo sāyanhasamaye, āvusoti. Kasmā, bhante,",
  "atk-s0402a23:8_14": "evaṁ bhāriyaṁ kammaṁ karitthāti. Āvuso,",
  "atk-s0402a23:8_15": "sacāhaṁ dīghajātikena daṭṭhoti vadeyyaṁ,",
  "atk-s0402a23:8_16": "nayimaṁ ettakaṁ ānisaṁsaṁ labheyyanti.",
  "atk-s0402a23:8_17": "Idaṁ tāva piṇḍapātikattherassa vatthu.",
  "atk-s0402a23:9_0": "Dīghavāpiyampi ‘‘mahājātakabhāṇakatthero gāthāsahassaṁ mahāvessantaraṁ kathessatī’’ti tissamahāgāme tissamahāvihāravāsī",
  "atk-s0402a23:9_1": "eko daharo sutvā tato nikkhamitvā ekāheneva navayojanamaggaṁ āgato.",
  "atk-s0402a23:9_2": "Tasmiṁyeva khaṇe thero dhammakathaṁ ārabhi.",
  "atk-s0402a23:9_3": "Daharo dūramaggāgamanena sañjātakāyadarathattā paṭṭhānagāthāya saddhiṁ avasānagāthaṁyeva vavatthapesi.",
  "atk-s0402a23:9_4": "Tato therassa ‘‘idamavocā’’ti vatvā uṭṭhāya gamanakāle ‘‘mayhaṁ āgamanakammaṁ moghaṁ jāta’’nti rodamāno aṭṭhāsi.",
  "atk-s0402a23:9_5": "Eko manusso taṁ kathaṁ sutvā gantvā therassa ārocesi, ‘‘bhante,",
  "atk-s0402a23:9_6": "‘tumhākaṁ dhammakathaṁ sossāmī’ti eko daharabhikkhu tissamahāvihārā āgato,",
  "atk-s0402a23:9_7": "so ‘kāyadarathabhāvena me āgamanaṁ moghaṁ jāta’nti rodamāno ṭhito’’ti.",
  "atk-s0402a23:9_8": "Gacchatha saññāpetha naṁ ‘‘puna sve kathessāmā’’ti.",
  "atk-s0402a23:9_9": "So punadivase therassa dhammakathaṁ sutvā sotāpattiphalaṁ pāpuṇi.",
  "atk-s0402a23:10_0": "Aparāpi ullakolikaṇṇivāsikā ekā itthī puttakaṁ pāyamānā ‘‘dīghabhāṇakamahāabhayatthero nāma ariyavaṁsapaṭipadaṁ",
  "atk-s0402a23:10_1": "kathetī’’ti sutvā pañcayojanamaggaṁ gantvā divākathikattherassa nisinnakāleyeva vihāraṁ pavisitvā bhūmiyaṁ",
  "atk-s0402a23:10_2": "puttaṁ nipajjāpetvā divākathikattherassa ṭhitakāva dhammaṁ assosi.",
  "atk-s0402a23:10_3": "Sarabhāṇake there uṭṭhite dīghabhāṇakamahāabhayatthero catupaccayasantosabhāvanārāmamahāariyavaṁsaṁ ārabhi.",
  "atk-s0402a23:10_4": "Sā ṭhitakāva paggaṇhāti.",
  "atk-s0402a23:10_5": "Thero tayo eva paccaye kathetvā uṭṭhānākāraṁ akāsi.",
  "atk-s0402a23:10_6": "Sā upāsikā āha – ‘‘ayyo,",
  "atk-s0402a23:10_7": "‘ariyavaṁsaṁ kathessāmī’ti siniddhabhojanaṁ bhuñjitvā madhurapānakaṁ pivitvā yaṭṭhimadhukatelādīhi bhesajjaṁ",
  "atk-s0402a23:10_8": "katvā kathetuṁ yuttaṭṭhāneyeva uṭṭhahatī’’ti.",
  "atk-s0402a23:10_9": "Thero ‘‘sādhu,",
  "atk-s0402a23:10_10": "bhaginī’’ti vatvā upari bhāvanārāmaṁ paṭṭhapesi.",
  "atk-s0402a23:10_11": "Aruṇuggamanañca therassa ‘‘idamavocā’’ti vacanañca upāsikāya sotāpattiphaluppatti ca ekakkhaṇeyeva ahosi.",
  "atk-s0402a23:11_0": "Aparāpi kaḷamparavāsikā itthī aṅkena puttaṁ ādāya ‘‘dhammaṁ sossāmī’’ti cittalapabbataṁ gantvā ekaṁ rukkhaṁ",
  "atk-s0402a23:11_1": "nissāya dārakaṁ nipajjāpetvā sayaṁ ṭhitakāva dhammaṁ suṇāti.",
  "atk-s0402a23:11_2": "Rattibhāgasamanantare eko dīghajātiko tassā passantiyāyeva samīpe nipannadārakaṁ catūhi dāṭhāhi ḍaṁsitvā agamāsi.",
  "atk-s0402a23:11_3": "Sā cintesi –",
  "atk-s0402a23:11_4": "‘‘sacāhaṁ ‘putto me sappena daṭṭho’ti vakkhāmi,",
  "atk-s0402a23:11_5": "dhammassa antarāyo bhavissati.",
  "atk-s0402a23:11_6": "Anekakkhattuṁ kho pana me ayaṁ saṁsāravaṭṭe vaṭṭantiyā putto ahosi,",
  "atk-s0402a23:11_7": "dhammameva carissāmī’’ti tiyāmarattiṁ ṭhitakāva dhammaṁ paggaṇhitvā sotāpattiphale patiṭṭhāya aruṇe uggate",
  "atk-s0402a23:11_8": "saccakiriyāya puttassa visaṁ nimmathetvā puttaṁ gahetvā gatā.",
  "atk-s0402a23:11_9": "Evarūpā puggalā dhammaṁ sotukāmā nāma honti.",
  "atk-s0402a23:12_0": "3. Atthavasasuttavaṇṇanā",
  "atk-s0402a23:13_0": "43.",
  "atk-s0402a23:13_1": "Tatiye tayo,",
  "atk-s0402a23:13_2": "bhikkhave,",
  "atk-s0402a23:13_3": "atthavase sampassamānenāti tayo atthe tīṇi kāraṇāni passantena.",
  "atk-s0402a23:13_4": "Alamevāti yuttameva.",
  "atk-s0402a23:13_5": "Yo dhammaṁ desetīti yo puggalo catusaccadhammaṁ pakāseti.",
  "atk-s0402a23:13_6": "Atthappaṭisaṁvedīti aṭṭhakathaṁ ñāṇena paṭisaṁvedī.",
  "atk-s0402a23:13_7": "Dhammappaṭisaṁvedīti pāḷidhammaṁ paṭisaṁvedī.",
  "atk-s0402a23:14_0": "4. Kathāpavattisuttavaṇṇanā",
  "atk-s0402a23:15_0": "44. Catutthe ṭhānehīti kāraṇehi. Pavattinīti appaṭihatā niyyānikā.",
  "atk-s0402a23:16_0": "5. Paṇḍitasuttavaṇṇanā",
  "atk-s0402a23:17_0": "45.",
  "atk-s0402a23:17_1": "Pañcame paṇḍitapaññattānīti paṇḍitehi paññattāni kathitāni pasatthāni.",
  "atk-s0402a23:17_2": "Sappurisapaññattānīti sappurisehi mahāpurisehi paññattāni kathitāni pasatthāni.",
  "atk-s0402a23:17_3": "Ahiṁsāti karuṇā ceva karuṇāpubbabhāgo ca.",
  "atk-s0402a23:17_4": "Saṁyamoti sīlasaṁyamo.",
  "atk-s0402a23:17_5": "Damoti indriyasaṁvaro,",
  "atk-s0402a23:17_6": "uposathavasena vā attadamanaṁ,",
  "atk-s0402a23:17_7": "puṇṇovāde (ma. ni.",
  "atk-s0402a23:17_8": "3.395 ādayo; saṁ. ni.",
  "atk-s0402a23:17_9": "4.88 ādayo) damoti vuttā khantipi āḷavake (saṁ. ni. 1.246; su. ni.",
  "atk-s0402a23:17_10": "183 ādayo) vuttā paññāpi imasmiṁ sutte vaṭṭatiyeva.",
  "atk-s0402a23:17_11": "Mātāpitu upaṭṭhānanti mātāpitūnaṁ rakkhanaṁ gopanaṁ paṭijagganaṁ.",
  "atk-s0402a23:17_12": "Santānanti aññattha buddhapaccekabuddhaariyasāvakā santo nāma,",
  "atk-s0402a23:17_13": "idha pana mātāpituupaṭṭhākā adhippetā.",
  "atk-s0402a23:17_14": "Tasmā uttamaṭṭhena santānaṁ ,",
  "atk-s0402a23:17_15": "seṭṭhacariyaṭṭhena brahmacārīnaṁ.",
  "atk-s0402a23:17_16": "Idaṁ mātāpituupaṭṭhānaṁ sabbhi upaññātanti evamettha attho daṭṭhabbo.",
  "atk-s0402a23:17_17": "Sataṁ etāni ṭhānānīti santānaṁ uttamapurisānaṁ etāni ṭhānāni kāraṇāni.",
  "atk-s0402a23:17_18": "Ariyo dassanasampannoti idha imesaṁyeva tiṇṇaṁ ṭhānānaṁ kāraṇena ariyo ceva dassanasampanno ca veditabbo,",
  "atk-s0402a23:17_19": "na buddhādayo na sotāpannā.",
  "atk-s0402a23:17_20": "Atha vā sataṁ etāni ṭhānānīti mātupaṭṭhānaṁ pitupaṭṭhānanti etāni ṭhānāni santānaṁ uttamapurisānaṁ kāraṇānīti",
  "atk-s0402a23:17_21": "evaṁ mātāpituupaṭṭhākavasena imissā gāthāya attho veditabbo.",
  "atk-s0402a23:17_22": "Mātāpituupaṭṭhākoyeva hi idha ‘‘ariyo dassanasampanno’’ti vutto.",
  "atk-s0402a23:17_23": "Sa lokaṁ bhajate sivanti so khemaṁ devalokaṁ gacchatīti.",
  "atk-s0402a23:18_0": "6. Sīlavantasuttavaṇṇanā",
  "atk-s0402a23:19_0": "46.",
  "atk-s0402a23:19_1": "Chaṭṭhe tīhi ṭhānehīti tīhi kāraṇehi.",
  "atk-s0402a23:19_2": "Kāyenātiādīsu bhikkhū āgacchante disvā paccuggamanaṁ karontā gacchante anugacchantā āsanasālāya sammajjanaupalepanādīni",
  "atk-s0402a23:19_3": "karontā āsanāni paññāpentā pānīyaṁ paccupaṭṭhāpentā kāyena puññaṁ pasavanti nāma.",
  "atk-s0402a23:19_4": "Bhikkhusaṅghaṁ piṇḍāya carantaṁ disvā ‘‘yāguṁ detha,",
  "atk-s0402a23:19_5": "bhattaṁ detha,",
  "atk-s0402a23:19_6": "sappinavanītādīni detha,",
  "atk-s0402a23:19_7": "gandhapupphādīhi pūjetha,",
  "atk-s0402a23:19_8": "uposathaṁ upavasatha,",
  "atk-s0402a23:19_9": "dhammaṁ suṇātha,",
  "atk-s0402a23:19_10": "cetiyaṁ vandathā’’tiādīni vadantā vācāya puññaṁ pasavanti nāma.",
  "atk-s0402a23:19_11": "Bhikkhū piṇḍāya carante disvā ‘‘labhantū’’ti cintentā manasā puññaṁ pasavanti nāma.",
  "atk-s0402a23:19_12": "Pasavantīti paṭilabhanti.",
  "atk-s0402a23:19_13": "Puññaṁ panettha lokiyalokuttaramissakaṁ kathitaṁ.",
  "atk-s0402a23:20_0": "7. Saṅkhatalakkhaṇasuttavaṇṇanā",
  "atk-s0402a23:21_0": "47.",
  "atk-s0402a23:21_1": "Sattame saṅkhatassāti paccayehi samāgantvā katassa.",
  "atk-s0402a23:21_2": "Saṅkhatalakkhaṇānīti saṅkhataṁ etanti sañjānanakāraṇāni nimittāni.",
  "atk-s0402a23:21_3": "Uppādoti jāti.",
  "atk-s0402a23:21_4": "Vayoti bhedo.",
  "atk-s0402a23:21_5": "Ṭhitassa aññathattaṁ nāma jarā.",
  "atk-s0402a23:21_6": "Tattha saṅkhatanti tebhūmakā dhammā.",
  "atk-s0402a23:21_7": "Maggaphalāni pana asammasanūpagattā idha na kathīyanti.",
  "atk-s0402a23:21_8": "Uppādādayo saṅkhatalakkhaṇā nāma.",
  "atk-s0402a23:21_9": "Tesu uppādakkhaṇe uppādo,",
  "atk-s0402a23:21_10": "ṭhānakkhaṇe jarā,",
  "atk-s0402a23:21_11": "bhedakkhaṇe vayo.",
  "atk-s0402a23:21_12": "Lakkhaṇaṁ na saṅkhataṁ,",
  "atk-s0402a23:21_13": "saṅkhataṁ na lakkhaṇaṁ ,",
  "atk-s0402a23:21_14": "lakkhaṇena pana saṅkhataṁ paricchinnaṁ.",
  "atk-s0402a23:21_15": "Yathā hatthiassagomahiṁsādīnaṁ sattisūlādīni sañjānanalakkhaṇāni na hatthiādayo,",
  "atk-s0402a23:21_16": "napi hatthiādayo lakkhaṇāneva,",
  "atk-s0402a23:21_17": "lakkhaṇehi pana te ‘‘asukassa hatthī,",
  "atk-s0402a23:21_18": "asukassa asso,",
  "atk-s0402a23:21_19": "asukahatthī,",
  "atk-s0402a23:21_20": "asukaasso’’ti vā paññāyanti,",
  "atk-s0402a23:21_21": "evaṁsampadamidaṁ veditabbaṁ.",
  "atk-s0402a23:22_0": "8. Asaṅkhatalakkhaṇasuttavaṇṇanā",
  "atk-s0402a23:23_0": "48.",
  "atk-s0402a23:23_1": "Aṭṭhame asaṅkhatassāti paccayehi samāgantvā akatassa.",
  "atk-s0402a23:23_2": "Asaṅkhatalakkhaṇānīti asaṅkhataṁ etanti sañjānanakāraṇāni nimittāni.",
  "atk-s0402a23:23_3": "Na uppādo paññāyatītiādīhi uppādajarābhaṅgānaṁ abhāvo vutto.",
  "atk-s0402a23:23_4": "Uppādādīnañhi abhāvena asaṅkhatanti paññāyati.",
  "atk-s0402a23:24_0": "9. Pabbatarājasuttavaṇṇanā",
  "atk-s0402a23:25_0": "49.",
  "atk-s0402a23:25_1": "Navame mahāsālāti mahārukkhā.",
  "atk-s0402a23:25_2": "Kulapatinti kulajeṭṭhakaṁ.",
  "atk-s0402a23:25_3": "Seloti silāmayo.",
  "atk-s0402a23:25_4": "Araññasminti agāmakaṭṭhāne.",
  "atk-s0402a23:25_5": "Brahmāti mahanto.",
  "atk-s0402a23:25_6": "Vaneti aṭaviyaṁ.",
  "atk-s0402a23:25_7": "Vanappatīti vanajeṭṭhakā.",
  "atk-s0402a23:25_8": "Idha dhammaṁ caritvāna,",
  "atk-s0402a23:25_9": "maggaṁ sugatigāminanti sugatigāmikamaggasaṅkhātaṁ dhammaṁ caritvā.",
  "atk-s0402a23:26_0": "10. Ātappakaraṇīyasuttavaṇṇanā",
  "atk-s0402a23:27_0": "50.",
  "atk-s0402a23:27_1": "Dasame ātappaṁ karaṇīyanti vīriyaṁ kātuṁ yuttaṁ.",
  "atk-s0402a23:27_2": "Anuppādāyāti anuppādatthāya,",
  "atk-s0402a23:27_3": "anuppādaṁ sādhessāmīti iminā kāraṇena kattabbanti attho.",
  "atk-s0402a23:27_4": "Paratopi eseva nayo.",
  "atk-s0402a23:27_5": "Sārīrikānanti sarīrasambhavānaṁ.",
  "atk-s0402a23:27_6": "Dukkhānanti dukkhamānaṁ.",
  "atk-s0402a23:27_7": "Tibbānanti bahalānaṁ,",
  "atk-s0402a23:27_8": "tāpanavasena vā tibbānaṁ.",
  "atk-s0402a23:27_9": "Kharānanti pharusānaṁ.",
  "atk-s0402a23:27_10": "Kaṭukānanti tikhiṇānaṁ.",
  "atk-s0402a23:27_11": "Asātānanti amadhurānaṁ.",
  "atk-s0402a23:27_12": "Amanāpānanti manaṁ vaḍḍhetuṁ asamatthānaṁ.",
  "atk-s0402a23:27_13": "Pāṇaharānanti jīvitaharānaṁ.",
  "atk-s0402a23:27_14": "Adhivāsanāyāti adhivāsanatthāya sahanatthāya khamanatthāya.",
  "atk-s0402a23:28_0": "Ettake ṭhāne satthā āṇāpetvā āṇattiṁ pavattetvā idāni samādapento yato kho,",
  "atk-s0402a23:28_1": "bhikkhavetiādimāha.",
  "atk-s0402a23:28_2": "Tattha yatoti yadā.",
  "atk-s0402a23:28_3": "Ātāpīti vīriyavā.",
  "atk-s0402a23:28_4": "Nipakoti sappañño.",
  "atk-s0402a23:28_5": "Satoti satiyā samannāgato.",
  "atk-s0402a23:28_6": "Dukkhassa antakiriyāyāti vaṭṭadukkhassa paricchedaparivaṭumakiriyāya.",
  "atk-s0402a23:28_7": "Ime ca pana ātāpādayo tayopi lokiyalokuttaramissakā kathitā.",
  "atk-s0402a23:29_0": "11. Mahācorasuttavaṇṇanā",
  "atk-s0402a23:30_0": "51.",
  "atk-s0402a23:30_1": "Ekādasame mahācoroti mahanto balavacoro.",
  "atk-s0402a23:30_2": "Sandhinti gharasandhiṁ.",
  "atk-s0402a23:30_3": "Nillopanti mahāvilopaṁ.",
  "atk-s0402a23:30_4": "Ekāgārikanti ekameva gehaṁ parivāretvā vilumpanaṁ.",
  "atk-s0402a23:30_5": "Paripanthepi tiṭṭhatīti panthadūhanakammaṁ karoti.",
  "atk-s0402a23:30_6": "Nadīvidugganti nadīnaṁ duggamaṭṭhānaṁ antaradīpakaṁ,",
  "atk-s0402a23:30_7": "yattha sakkā hoti dvīhipi tīhipi jaṅghasahassehi saddhiṁ nilīyituṁ.",
  "atk-s0402a23:30_8": "Pabbatavisamanti pabbatānaṁ visamaṭṭhānaṁ pabbatantaraṁ,",
  "atk-s0402a23:30_9": "yattha sakkā hoti sattahi vā aṭṭhahi vā jaṅghasahassehi saddhiṁ nilīyituṁ.",
  "atk-s0402a23:30_10": "Tiṇagahananti tiṇena vaḍḍhitvā sañchannaṁ dvattiyojanaṭṭhānaṁ.",
  "atk-s0402a23:30_11": "Rodhanti ghanaṁ aññamaññaṁ saṁsaṭṭhasākhaṁ ekābaddhaṁ mahāvanasaṇḍaṁ.",
  "atk-s0402a23:30_12": "Pariyodhāya atthaṁ bhaṇissantīti pariyodahitvā taṁ taṁ kāraṇaṁ pakkhipitvā atthaṁ kathayissanti.",
  "atk-s0402a23:30_13": "Tyāssāti te assa.",
  "atk-s0402a23:30_14": "Pariyodhāya atthaṁ bhaṇantīti kismiñci kiñci vattuṁ āraddheyeva ‘‘mā evaṁ avacuttha,",
  "atk-s0402a23:30_15": "mayaṁ etaṁ kulaparamparāya jānāma,",
  "atk-s0402a23:30_16": "na esa evarūpaṁ karissatī’’ti taṁ taṁ kāraṇaṁ pakkhipitvā mahantampi dosaṁ harantā atthaṁ bhaṇanti.",
  "atk-s0402a23:30_17": "Atha vā pariyodhāyāti paṭicchādetvātipi attho.",
  "atk-s0402a23:30_18": "Te hi tassapi dosaṁ paṭicchādetvā atthaṁ bhaṇanti.",
  "atk-s0402a23:30_19": "Khataṁ upahatanti guṇakhananena khataṁ,",
  "atk-s0402a23:30_20": "guṇupaghātena upahataṁ.",
  "atk-s0402a23:30_21": "Visamena kāyakammenāti sampakkhalanaṭṭhena visamena kāyadvārikakammena.",
  "atk-s0402a23:30_22": "Vacīmanokammesupi eseva nayo.",
  "atk-s0402a23:30_23": "Antaggāhikāyāti dasavatthukāya antaṁ gahetvā ṭhitadiṭṭhiyā.",
  "atk-s0402a23:30_24": "Sesaṁ sabbattha uttānatthamevāti.",
  "atk-s0402a23:31_0": "Cūḷavaggo pañcamo.",
  "atk-s0402a23:32_0": "Paṭhamapaṇṇāsakaṁ niṭṭhitaṁ.",
  "atk-s0402a23:33_0": "2. Dutiyapaṇṇāsakaṁ"
}