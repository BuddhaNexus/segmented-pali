{
  "tika-s0402t15:0_0": "1. Kodhapeyyālaṁ",
  "tika-s0402t15:1_0": "181.",
  "tika-s0402t15:1_1": "Ito paresu kodhavaggādīsu upanandhanalakkhaṇoti kujjhanavasena “akkocchi maṁ avadhi ma”ntiādinā cittapariyonandhanalakkhaṇo.",
  "tika-s0402t15:1_2": "Pubbakālikaṁ kodhaṁ upanayhati bandhati,",
  "tika-s0402t15:1_3": "kujjhanākāraṁ pabandhati ghaṭeti.",
  "tika-s0402t15:1_4": "Āghātavatthunā cittaṁ bandhantī viya hotīti aparakālo kodho upanāho.",
  "tika-s0402t15:1_5": "Suṭṭhu kataṁ kāraṇaṁ upakāro sukatakāraṇaṁ,",
  "tika-s0402t15:1_6": "tassa pubbakāritālakkhaṇassa guṇassa makkhanaṁ udakapuñchaniyā viya sarīrānugatassa udakassa puñchanaṁ",
  "tika-s0402t15:1_7": "vināsanaṁ lakkhaṇametassāti sukatakaraṇamakkhanalakkhaṇo.",
  "tika-s0402t15:1_8": "Tathā hi so paresaṁ guṇānaṁ makkhanaṭṭhena makkhoti vuccati.",
  "tika-s0402t15:1_9": "Bahussutepi puggale ajjhotthariṁsu,",
  "tika-s0402t15:1_10": "“īdisassa ca bahussutassa aniyatā gahitā,",
  "tika-s0402t15:1_11": "tava ca mama ca ko viseso”tiādinā nayena uppajjamāno yugaggāhī palāsoti āha “yugaggāhalakkhaṇo palāso”ti.",
  "tika-s0402t15:1_12": "Tattha yugaggāho nāma samadhuraggāho,",
  "tika-s0402t15:1_13": "asamampi attanā samaṁ katvā gaṇhanaṁ.",
  "tika-s0402t15:1_14": "Palāsatīti palāso,",
  "tika-s0402t15:1_15": "paresaṁ guṇe ḍaṁsitvā dantehi viya chinditvā attano guṇehi same karotīti attho.",
  "tika-s0402t15:2_0": "Usūyanalakkhaṇāti paresaṁ sakkārādīni khiyyanalakkhaṇā.",
  "tika-s0402t15:2_1": "Maccherassa bhāvo macchariyaṁ.",
  "tika-s0402t15:2_2": "Tañca āvāsamacchariyādivasena pañcavidhanti āha “pañcamaccherabhāvo macchariya”nti.",
  "tika-s0402t15:2_3": "Maccharāyanalakkhaṇanti attano sampattiyā parehi sādhāraṇabhāve asahanalakkhaṇaṁ.",
  "tika-s0402t15:2_4": "Katappaṭicchādanalakkhaṇāti katapāpappaṭicchādanalakkhaṇā.",
  "tika-s0402t15:2_5": "Kerāṭikabhāvena uppajjamānaṁ sāṭheyyanti āha “kerāṭikalakkhaṇaṁ sāṭheyya”nti.",
  "tika-s0402t15:2_6": "Aññathā attano pavedanapuggalo kerāṭiko nekatikavāṇijoti vadanti.",
  "tika-s0402t15:2_7": "Kerāṭiko hi puggalo ānandamaccho viya hoti.",
  "tika-s0402t15:3_0": "187.Yathābhataṁ nikkhitto evaṁ nirayeti yathā ābhataṁ kañci āharitvā ṭhapito,",
  "tika-s0402t15:3_1": "evaṁ attano kammunā nikkhitto niraye ṭhapitoyevāti attho."
}