{
  "tika-vin11t31:0_0": "Bhikkhunikkhandhakakathāvaṇṇanā",
  "tika-vin11t31:1_0": "2952.Vivaritvāna cīvaraṁ apanetvā.",
  "tika-vin11t31:2_0": "2953.Yaṁ kiñci sampayojentiyāti yaṁ kiñci anācāraṁ karontiyā.",
  "tika-vin11t31:2_1": "Tatoti tena anācārasaṅkhātena asaddhammena.",
  "tika-vin11t31:2_2": "Bhāsantiyāti vācāya bhāsantiyā.",
  "tika-vin11t31:3_0": "2954-6.Dīghanti ekaparikkhepato dīghaṁ.",
  "tika-vin11t31:3_1": "Vilīvena ca paṭṭenāti saṇhehipi vilīvehi katapaṭṭena.",
  "tika-vin11t31:3_2": "Cammapaṭṭenāti cammamayapaṭṭena.",
  "tika-vin11t31:3_3": "Dussapaṭṭenāti setavatthena.",
  "tika-vin11t31:3_4": "Dussaveṇiyāti dussena gaṇṭhitaveṇiyā.",
  "tika-vin11t31:3_5": "Dussavaṭṭiyāti dussena katavaṭṭiyā.",
  "tika-vin11t31:3_6": "Na phāsukā nametabbāti majjhimassa tanubhāvatthāya gāmadārikā viya phāsulikā na nāmetabbā.",
  "tika-vin11t31:3_7": "Jaghananti muttakaraṇappadesaṁ.",
  "tika-vin11t31:3_8": "Aṭṭhikādināti gojāṇuṭṭhikādinā.",
  "tika-vin11t31:3_9": "Na ghaṁsāpeyyāti na ghaṭṭāpeyya.",
  "tika-vin11t31:3_10": "“Aṭṭhikādinā”ti idaṁ “na ghaṁsāpeyyā”ti iminā ca “koṭṭāpetī”ti iminā kiriyāpadena ca sambandhitabbaṁ.",
  "tika-vin11t31:4_0": "2957.“Koṭṭāpetī”ti idaṁ “hatthaṁ vā”tiādīhi upayogantapadehi paccekaṁ yojetabbaṁ.",
  "tika-vin11t31:4_1": "Hatthanti aggabāhaṁ.",
  "tika-vin11t31:4_2": "Hatthakocchanti piṭṭhihatthaṁ.",
  "tika-vin11t31:4_3": "Pādanti jaṅghaṁ.",
  "tika-vin11t31:5_0": "2958.Na mukhaṁ limpitabbanti chavipasādakarena tilasāsapakakkādinā anekavidhena limpanena na limpitabbaṁ.",
  "tika-vin11t31:5_1": "Na cuṇṇetabbanti mukhacuṇṇalepanaṁ na kātabbaṁ.",
  "tika-vin11t31:5_2": "Manosilāya mukhaṁ lañjantiyā āpatti siyāti yojanā.",
  "tika-vin11t31:6_0": "2959.Aṅgarāgo na kātabboti haliddikuṅkumādīhi sarīracchavirāgo na kātabbo.",
  "tika-vin11t31:6_1": "Avaṅgaṁ na ca kātabbanti añjanaṁ bahi akkhikoṭiyā lekhaṁ ṭhapetvā na añjitabbaṁ.",
  "tika-vin11t31:6_2": "Na kātabbaṁ visesakanti gaṇḍapadese vicitrasaṇṭhānaṁ visesakaṁ vattabhaṅgaṁ na kātabbaṁ.",
  "tika-vin11t31:7_0": "2960.Olokanakatoti vātapānato.",
  "tika-vin11t31:7_1": "Rāgāti kāmarāgena.",
  "tika-vin11t31:7_2": "Oloketunti antaravīthiṁ viloketuṁ,",
  "tika-vin11t31:7_3": "sāloke na ca ṭhātabbanti yojanā.",
  "tika-vin11t31:7_4": "Sāloke dvāraṁ vivaritvā upaḍḍhakāyaṁ dassentīhi na ṭhātabbaṁ.",
  "tika-vin11t31:7_5": "Sanaccanti naṭasamajjaṁ.",
  "tika-vin11t31:8_0": "2961.Gaṇikaṁ vuṭṭhāpentiyā vesiṁ vuṭṭhāpentiyā.",
  "tika-vin11t31:8_1": "“Vikkiṇantiyā”ti idaṁ “sura”ntiādīhi upayogantapadehi paccekaṁ yojetabbaṁ.",
  "tika-vin11t31:9_0": "2963.Nacevupaṭṭhāpetabboti attano veyyāvaccaṁ neva kārāpetabbo.",
  "tika-vin11t31:9_1": "Tiracchānagatopi dāso vā dāsī vā tiracchānagatopi kammakaro vā na ceva upaṭṭhāpetabbo neva attano veyyāvaccaṁ kārāpetabbo.",
  "tika-vin11t31:9_2": "Api-saddena pageva manussabhūtoti dīpeti.",
  "tika-vin11t31:10_0": "2964.“Sabbanīlādi”nti iminā –",
  "tika-vin11t31:11_0": "“Sabbanīlakamañjeṭṭha-kaṇhalohitapītake;",
  "tika-vin11t31:12_0": "Mahānāmamahāraṅga-rattesū”ti. –",
  "tika-vin11t31:13_0": "Vuttāni akappiyacīvarāni saṅgahitāni.",
  "tika-vin11t31:13_1": "“Namatakaṁ nāma eḷakalomehi kataṁ avāyimaṁ cammakhaṇḍaparibhogena paribhuñjitabba”nti aṭṭhakathāya vuttattā,",
  "tika-vin11t31:13_2": "gaṇṭhipade ca “santharaṇasadiso pilotikāhi kato parikkhāraviseso”ti vuttattā ca nipajjāya paribhuñjitabbo parikkhāraviseso namatakaṁ nāma.",
  "tika-vin11t31:14_0": "2965.",
  "tika-vin11t31:14_1": "Channampi purisabyañjanaṁ “etthā”ti cintetvā rāgacittena olokentiyā dukkaṭaṁ hoti.",
  "tika-vin11t31:14_2": "Sabbanti vuttappakāraṁ sabbaṁ.",
  "tika-vin11t31:15_0": "2966. Bhikkhuṁ dūratova passitvā tassa bhikkhuno dūrato okkamitvāna maggo dātabboti yojanā.",
  "tika-vin11t31:16_0": "2967.",
  "tika-vin11t31:16_1": "Bhikkhaṁ carantiyā bhikkhuniyā bhikkhuṁ passitvā pana yena bhikkhāya carati,",
  "tika-vin11t31:16_2": "taṁ pattaṁ nīharitvā upari chādetvā ṭhitaṁ saṅghāṭicīvaraṁ apanetvā ukkujjaṁ uddhaṁmukhaṁ katvā bhikkhuno dassetabbanti yojanā.",
  "tika-vin11t31:17_0": "2968.Utunīnaṁ bhikkhunīnaṁ utukāle sañjātapupphe kāle saṁvellikaṁ kātuṁ kacchaṁ bandhituṁ mahesinā kaṭisuttakaṁ anuññātanti yojanā,",
  "tika-vin11t31:17_1": "iminā aññasmiṁ kāle kaṭisuttakaṁ bandhituṁ na vaṭṭatīti dīpeti. Yathāha – “na,",
  "tika-vin11t31:17_2": "bhikkhave,",
  "tika-vin11t31:17_3": "bhikkhuniyā sabbakālaṁ kaṭisuttakaṁ dhāretabbaṁ,",
  "tika-vin11t31:17_4": "yā dhāreyya,",
  "tika-vin11t31:17_5": "āpatti dukkaṭassa.",
  "tika-vin11t31:17_6": "Anujānāmi,",
  "tika-vin11t31:17_7": "bhikkhave,",
  "tika-vin11t31:17_8": "utuniyā kaṭisuttaka”nti.",
  "tika-vin11t31:18_0": "2969.Itthiposayutanti itthīhi vā purisehi vā itthipurisehi vā yuttaṁ.",
  "tika-vin11t31:18_1": "Itthiposayuttaṁ hatthavaṭṭakameva vā.",
  "tika-vin11t31:18_2": "Pāṭaṅkīti paṭapoṭṭalikaṁ.",
  "tika-vin11t31:19_0": "2970.Garudhammeti saṅghādisese.",
  "tika-vin11t31:19_1": "Mānattanti pakkhamānattaṁ.",
  "tika-vin11t31:19_2": "Sammannitvāti ñattidutiyāya kammavācāya sammannitvā.",
  "tika-vin11t31:20_0": "2971.",
  "tika-vin11t31:20_1": "Yassā itthiyā pabbajitakāle gabbho vuṭṭhāti vijāyati yadi, putto ce,",
  "tika-vin11t31:20_2": "tassāpi dārakamātu yāva so dārako viññutaṁ pāpuṇāti,",
  "tika-vin11t31:20_3": "yāva khādituṁ,",
  "tika-vin11t31:20_4": "bhuñjituṁ,",
  "tika-vin11t31:20_5": "nahāyituñca attano dhammatāya sakkoti,",
  "tika-vin11t31:20_6": "tāva dutiyā bhikkhunī tathā sammannitvā dātabbāti yojanā.",
  "tika-vin11t31:21_0": "2972.Sāpana mātā bhikkhunī attano puttaṁ pāyetuṁ, bhojetuṁ, maṇḍetuṁ,",
  "tika-vin11t31:21_1": "ure katvā sayituñca labhatīti yojanā.",
  "tika-vin11t31:22_0": "2973.Dutiyikāya bhikkhuniyā dārakena sahaseyyaṁ ṭhapetvā yathā aññesu purisesu vattitabbaṁ paṭipajjitabbaṁ,",
  "tika-vin11t31:22_1": "tathā eva tasmiṁ dārake vattitabbanti yojanā.",
  "tika-vin11t31:23_0": "2974.Vibbhamenevāti attano ruciyā setavatthānaṁ gahaṇeneva. Yathāha –",
  "tika-vin11t31:23_1": "“yasmā sā vibbhantā attano ruciyā khantiyā odātāni vatthāni nivatthā,",
  "tika-vin11t31:23_2": "tasmāyeva sā abhikkhunī,",
  "tika-vin11t31:23_3": "na sikkhāpaccakkhānenā”ti.",
  "tika-vin11t31:23_4": "Idhāti imasmiṁ sāsane.",
  "tika-vin11t31:24_0": "2975.Gatāyāti ettha “sakāvāsā”ti seso. Yathāha – “yā sā,",
  "tika-vin11t31:24_1": "bhikkhave,",
  "tika-vin11t31:24_2": "bhikkhunī sakāvāsā titthāyatanaṁ saṅkantā,",
  "tika-vin11t31:24_3": "sā āgatā na upasampādetabbā”ti.",
  "tika-vin11t31:24_4": "Na kevalaṁ na upasampādetabbā,",
  "tika-vin11t31:24_5": "pabbajjampi na labhati.",
  "tika-vin11t31:24_6": "Odātāni gahetvā vibbhantā pana pabbajjāmattaṁ labhati.",
  "tika-vin11t31:25_0": "2976.Vandananti pāde sambāhetvā vandanaṁ.",
  "tika-vin11t31:25_1": "Sādituṁ vaṭṭatīti “anujānāmi,",
  "tika-vin11t31:25_2": "bhikkhave,",
  "tika-vin11t31:25_3": "sāditu”nti anuññātattā vaṭṭati.",
  "tika-vin11t31:25_4": "Tatreke ācariyā “sace ekato vā ubhato vā avassutā honti sārattā,",
  "tika-vin11t31:25_5": "yathāvatthukamevā”ti vadanti.",
  "tika-vin11t31:25_6": "Eke ācariyā “natthi ettha āpattī”ti vadantīti evaṁ ācariyavādaṁ dassetvā “idaṁ odissa anuññātaṁ vaṭṭatī”ti aṭṭhakathāsu vuttaṁ,",
  "tika-vin11t31:25_7": "taṁ pamāṇaṁ.",
  "tika-vin11t31:25_8": "“Anujānāmi,",
  "tika-vin11t31:25_9": "bhikkhave,",
  "tika-vin11t31:25_10": "sāditu”nti hi vacaneneva kappiyaṁ.",
  "tika-vin11t31:26_0": "2977.",
  "tika-vin11t31:26_1": "Yāya kāyaci vaccakuṭiyā vacco na kātabbo,",
  "tika-vin11t31:26_2": "heṭṭhā vivaṭe uddhaṁ paṭicchanne pana vaccaṁ kātuṁ vaṭṭati.",
  "tika-vin11t31:26_3": "Heṭṭhā vivaṭe upari paṭicchanneti aṭṭhakathāyaṁ “sace kūpo khato hoti,",
  "tika-vin11t31:26_4": "upari pana padaramattameva sabbadisāsu paññāyati,",
  "tika-vin11t31:26_5": "evarūpepi vaṭṭatī”ti vuttaṁ.",
  "tika-vin11t31:27_0": "2978.Sabbatthāti bhikkhuniupassayaantaragharādisabbaṭṭhānesu.",
  "tika-vin11t31:27_1": "Gilānāyāti yassā vinā pallaṅkaṁ na phāsu hoti.",
  "tika-vin11t31:27_2": "Aḍḍhapallaṅkanti ekapādaṁ ābhujitvā katapallaṅkaṁ.",
  "tika-vin11t31:27_3": "So ekaṁ paṇhiṁ ūrumūlāsannaṁ katvā itaraṁ dūre katvā ābhujitapallaṅko nāma.",
  "tika-vin11t31:28_0": "2979.Naratittheti purisānaṁ nahānatitthe. Yathāha – “na,",
  "tika-vin11t31:28_1": "bhikkhave,",
  "tika-vin11t31:28_2": "bhikkhuniyā purisatitthe nahāyitabbaṁ,",
  "tika-vin11t31:28_3": "yā nahāyeyya,",
  "tika-vin11t31:28_4": "āpatti dukkaṭassa.",
  "tika-vin11t31:28_5": "Anujānāmi,",
  "tika-vin11t31:28_6": "bhikkhave,",
  "tika-vin11t31:28_7": "mahilātitthe nahāyitu”nti.",
  "tika-vin11t31:29_0": "2980.",
  "tika-vin11t31:29_1": "Yā samaṇī gandhacuṇṇena vā vāsitamattiyā vāsitakāya mattikāya vā paṭisote vā nhāyeyya,",
  "tika-vin11t31:29_2": "tassā āpatti dukkaṭanti yojanā.",
  "tika-vin11t31:29_3": "Vāsitavisesanena avāsitā vaṭṭatīti dīpeti. Yathāha –",
  "tika-vin11t31:29_4": "“anujānāmi,",
  "tika-vin11t31:29_5": "bhikkhave,",
  "tika-vin11t31:29_6": "pakatimattika”nti.",
  "tika-vin11t31:30_0": "2981.Abhutvāti ettha āmisaaggaṁ gahaṇamattampi akatvā,",
  "tika-vin11t31:30_1": "pattacīvaraṁ katipayadivasānipi aparibhuñjitvāti attho.",
  "tika-vin11t31:30_2": "Sace asappāyaṁ,",
  "tika-vin11t31:30_3": "sabbampi apanetuṁ vaṭṭati.",
  "tika-vin11t31:31_0": "2982.",
  "tika-vin11t31:31_1": "Anupasampanne asante sabbaṁ bhikkhūhi paṭiggahitaṁ vā appaṭiggahitaṁ vā sannidhikataṁ vā sabbaṁ ajjhoharaṇīyaṁ",
  "tika-vin11t31:31_2": "bhikkhūhi paṭiggahāpetvā paribhuñjituṁ bhikkhunīnaṁ vaṭṭatīti yojanā.",
  "tika-vin11t31:31_3": "“Bhikkhunīnaṁ vaṭṭatī”ti idaṁ pakaraṇavasena vuttaṁ.",
  "tika-vin11t31:31_4": "Bhikkhunīhipi paṭiggahāpetvā bhikkhūnampi tathāvidhaṁ paribhuñjituṁ vaṭṭati. Yathāha –",
  "tika-vin11t31:31_5": "“anujānāmi,",
  "tika-vin11t31:31_6": "bhikkhave,",
  "tika-vin11t31:31_7": "bhikkhūnaṁ sannidhiṁ bhikkhunīhi paṭiggāhāpetvā paribhuñjitu”nti.",
  "tika-vin11t31:32_0": "Bhikkhunikkhandhakakathāvaṇṇanā.",
  "tika-vin11t31:33_0": "Iti vinayatthasārasandīpaniyā vinayavinicchayavaṇṇanāya",
  "tika-vin11t31:34_0": "Khandhakakathāvaṇṇanā niṭṭhitā."
}