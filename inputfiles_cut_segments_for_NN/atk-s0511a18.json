{
  "atk-s0511a18:0_0": "18. Siddhatthabuddhavaṁsavaṇṇanā",
  "atk-s0511a18:1_0": "Dhammadassimhi bhagavati parinibbute antarahite cassa sāsane tasmiṁ kappe atīte kappasahasse ca sattasu",
  "atk-s0511a18:1_1": "kappasatesu ca chasu kappesu ca atikkantesu ito catunavutikappamatthake ekasmiṁ kappe ekova lokatthacaro",
  "atk-s0511a18:1_2": "adhigataparamattho siddhattho nāma satthā loke pāturahosi.",
  "atk-s0511a18:1_3": "Tena vuttaṁ –",
  "atk-s0511a18:2_0": "1.",
  "atk-s0511a18:3_0": "“Dhammadassissa aparena, siddhattho lokanāyako;",
  "atk-s0511a18:4_0": "Nihanitvā tamaṁ sabbaṁ, sūriyo abbhuggato yathā”ti.",
  "atk-s0511a18:5_0": "Siddhattho bodhisattopi pāramiyo pūretvā tusitabhavane nibbattitvā tato cavitvā vebhāranagare udenassa",
  "atk-s0511a18:5_1": "nāma rañño aggamahesiyā suphassāya nāma deviyā kucchismiṁ paṭisandhiṁ gahetvā dasannaṁ māsānaṁ accayena",
  "atk-s0511a18:5_2": "vīriyuyyāne mātukucchito nikkhami.",
  "atk-s0511a18:5_3": "Jāte pana mahāpurise sabbesaṁ āraddhakammantā ca icchitā ca atthā siddhimagamaṁsu.",
  "atk-s0511a18:5_4": "Tasmā panassa ñātakā “siddhattho”ti nāmamakaṁsu.",
  "atk-s0511a18:5_5": "So dasavassasahassāni agāramajjhe vasi.",
  "atk-s0511a18:5_6": "Tassa kokā-suppala-padumanāmakā tayo pāsādā ahesuṁ.",
  "atk-s0511a18:5_7": "Somanassādevippamukhāni aṭṭhacattālīsa itthisahassāni paccupaṭṭhitāni ahesuṁ.",
  "atk-s0511a18:6_0": "So cattāri nimittāni disvā somanassādeviyā putte anupamakumāre uppanne āsāḷhipuṇṇamiyaṁ suvaṇṇasivikāya nikkhamitvā vīriyuyyānaṁ gantvā pabbaji.",
  "atk-s0511a18:6_1": "Taṁ koṭisatasahassamanussā anupabbajiṁsu.",
  "atk-s0511a18:6_2": "Mahāpuriso kira tehi saddhiṁ dasa māse padhānacariyaṁ caritvā visākhapuṇṇamāyaṁ asadisabrāhmaṇagāme sunettāya",
  "atk-s0511a18:6_3": "nāma brāhmaṇakaññāya dinnaṁ madhupāyāsaṁ paribhuñjitvā badaravane divāvihāraṁ vītināmetvā sāyanhasamaye",
  "atk-s0511a18:6_4": "varuṇena nāma yavapālena dinnā aṭṭha tiṇamuṭṭhiyo gahetvā kaṇikārabodhiṁ upagantvā cattālīsahatthavitthataṁ",
  "atk-s0511a18:6_5": "tiṇasantharaṁ santharitvā pallaṅkaṁ ābhujitvā sabbaññutaṁ pāpuṇitvā –",
  "atk-s0511a18:6_6": "“anekajātisaṁsāraṁ…pe…",
  "atk-s0511a18:6_7": "taṇhānaṁ khayamajjhagā”ti udānaṁ udānetvā sattasattāhaṁ vītināmetvā attanā saha pabbajitānaṁ bhikkhūnaṁ",
  "atk-s0511a18:6_8": "koṭisatasahassānaṁ catusaccapaṭivedhasamatthataṁ disvā anilapathena gantvā gayāmigadāye otaritvā tesaṁ",
  "atk-s0511a18:6_9": "dhammacakkaṁ pavattesi,",
  "atk-s0511a18:6_10": "tadā koṭisatasahassānaṁ paṭhamo abhisamayo ahosi.",
  "atk-s0511a18:6_11": "Tena vuttaṁ –",
  "atk-s0511a18:7_0": "2.",
  "atk-s0511a18:8_0": "“Sopi patvāna sambodhiṁ, santārento sadevakaṁ;",
  "atk-s0511a18:9_0": "Abhivassi dhammameghena, nibbāpento sadevakaṁ.",
  "atk-s0511a18:10_0": "3.",
  "atk-s0511a18:11_0": "“Tassāpi atulatejassa, ahesuṁ abhisamayā tayo;",
  "atk-s0511a18:12_0": "Koṭisatasahassānaṁ, paṭhamābhisamayo ahū”ti.",
  "atk-s0511a18:13_0": "Tattha sadevakanti sadevakaṁ lokaṁ.",
  "atk-s0511a18:13_1": "Dhammameghenāti dhammakathāmeghavassena.",
  "atk-s0511a18:13_2": "Puna bhīmarathanagare bhīmarathena nāma raññā nimantito nagaramajjhe kate santhāgāre nisinno karavīkarutamañjunā",
  "atk-s0511a18:13_3": "savanasukhena paramamadhurena paṇḍitajanahadayaṅgamena amatābhisekasadisena brahmassarena dasa disā paripūrento",
  "atk-s0511a18:13_4": "dhammāmatadundubhimāhani,",
  "atk-s0511a18:13_5": "tadā navutikoṭīnaṁ dutiyo abhisamayo ahosi.",
  "atk-s0511a18:13_6": "Tena vuttaṁ –",
  "atk-s0511a18:14_0": "4.",
  "atk-s0511a18:15_0": "“Punāparaṁ bhīmarathe, yadā āhani dundubhiṁ;",
  "atk-s0511a18:16_0": "Tadā navutikoṭīnaṁ, dutiyābhisamayo ahū”ti.",
  "atk-s0511a18:17_0": "Yadā pana vebhāranagare ñātisamāgame buddhavaṁsaṁ desento navutikoṭīnaṁ dhammacakkhuṁ uppādesi,",
  "atk-s0511a18:17_1": "so tatiyo abhisamayo ahosi.",
  "atk-s0511a18:17_2": "Tena vuttaṁ –",
  "atk-s0511a18:18_0": "5.",
  "atk-s0511a18:19_0": "“Yadā buddho dhammaṁ desesi, vebhāre so puruttame;",
  "atk-s0511a18:20_0": "Tadā navutikoṭīnaṁ, tatiyābhisamayo ahū”ti.",
  "atk-s0511a18:21_0": "Amararuciradassane amaranagare nāma sambalo ca sumitto ca dve bhātaro rajjaṁ kāresuṁ.",
  "atk-s0511a18:21_1": "Atha siddhattho satthā tesaṁ rājūnaṁ upanissayasampattiṁ disvā gaganatalena gantvā amaranagaramajjhe",
  "atk-s0511a18:21_2": "otaritvā cakkālaṅkatatalehi caraṇehi pathavitalaṁ maddanto viya padacetiyāni dassetvā amaruyyānaṁ gantvā",
  "atk-s0511a18:21_3": "paramaramaṇīye attano karuṇāsītale silātale nisīdi.",
  "atk-s0511a18:21_4": "Tato dvepi bhātikarājāno dasabalassa padacetiyāni disvā padāni anugantvā siddhatthaṁ adhigataparamatthaṁ",
  "atk-s0511a18:21_5": "satthāraṁ sabbalokanetāraṁ saparivāraṁ upasaṅkamitvā abhivādetvā bhagavantaṁ parivāretvā nisīdiṁsu.",
  "atk-s0511a18:21_6": "Tesaṁ bhagavā ajjhāsayānurūpaṁ dhammaṁ desesi.",
  "atk-s0511a18:21_7": "Tassa te dhammakathaṁ sutvā sañjātasaddhā hutvā sabbeva pabbajitvā arahattaṁ pāpuṇiṁsu.",
  "atk-s0511a18:21_8": "Tesaṁ koṭisatānaṁ khīṇāsavānaṁ majjhe bhagavā pātimokkhaṁ uddisi,",
  "atk-s0511a18:21_9": "so paṭhamo sannipāto ahosi.",
  "atk-s0511a18:21_10": "Vebhāranagare ñātisamāgame pabbajitānaṁ navutikoṭīnaṁ majjhe pātimokkhaṁ uddisi,",
  "atk-s0511a18:21_11": "so dutiyo sannipāto ahosi.",
  "atk-s0511a18:21_12": "Sudassanavihāre sannipatitānaṁ asītikoṭīnaṁ majjhe pātimokkhaṁ uddisi,",
  "atk-s0511a18:21_13": "so tatiyo sannipāto ahosi.",
  "atk-s0511a18:21_14": "Tena vuttaṁ –",
  "atk-s0511a18:22_0": "6.",
  "atk-s0511a18:23_0": "“Sannipātā tayo āsuṁ, tasmimpi dvipaduttame;",
  "atk-s0511a18:24_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a18:25_0": "7.",
  "atk-s0511a18:26_0": "“Koṭisatānaṁ navutīnaṁ, asītiyāpi ca koṭinaṁ;",
  "atk-s0511a18:27_0": "Ete āsuṁ tayo ṭhānā, vimalānaṁ samāgame”ti.",
  "atk-s0511a18:28_0": "Tattha navutīnaṁ,",
  "atk-s0511a18:28_1": "asītiyāpi ca koṭinanti navutīnaṁ koṭīnaṁ asītiyāpi ca koṭīnaṁ sannipātā ahesunti attho.",
  "atk-s0511a18:28_2": "Ete āsuṁ tayo ṭhānāti etāni tīṇi sannipātaṭṭhānāni ahesunti attho.",
  "atk-s0511a18:28_3": "“Ṭhānāne tāni tīṇi ahesu”ntipi pāṭho.",
  "atk-s0511a18:29_0": "Tadā amhākaṁ bodhisatto surasenanagare maṅgalo nāma brāhmaṇo hutvā vedavedaṅgānaṁ pāraṁ gantvā anekakoṭisaṅkhaṁ",
  "atk-s0511a18:29_1": "dhanasannicayaṁ dīnānāthādīnaṁ pariccajitvā vivekārāmo hutvā tāpasapabbajjaṁ pabbajitvā jhānābhiññāyo",
  "atk-s0511a18:29_2": "nibbattetvā viharanto –",
  "atk-s0511a18:29_3": "“siddhattho nāma buddho loke uppanno”ti sutvā taṁ upasaṅkamitvā vanditvā tassa dhammakathaṁ sutvā yāya jambuyā ayaṁ jambudīpo paññāyati,",
  "atk-s0511a18:29_4": "iddhiyā taṁ jambuṁ upasaṅkamitvā tato phalaṁ āharitvā navutikoṭibhikkhuparivāraṁ siddhatthaṁ satthāraṁ",
  "atk-s0511a18:29_5": "surasenavihāre nisīdāpetvā jambuphalehi santappesi sampavāresi.",
  "atk-s0511a18:29_6": "Atha satthā taṁ phalaṁ paribhuñjitvā –",
  "atk-s0511a18:29_7": "“ito catunavutikappamatthake gotamo nāma buddho bhavissatī”ti byākāsi.",
  "atk-s0511a18:29_8": "Tena vuttaṁ –",
  "atk-s0511a18:30_0": "8.",
  "atk-s0511a18:31_0": "“Ahaṁ tena samayena, maṅgalo nāma tāpaso;",
  "atk-s0511a18:32_0": "Uggatejo duppasaho, abhiññābalasamāhito.",
  "atk-s0511a18:33_0": "9.",
  "atk-s0511a18:34_0": "“Jambuto phalamānetvā, siddhatthassa adāsahaṁ;",
  "atk-s0511a18:35_0": "Paṭiggahetvā sambuddho, idaṁ vacanamabravi.",
  "atk-s0511a18:36_0": "10.",
  "atk-s0511a18:37_0": "“Passatha imaṁ tāpasaṁ, jaṭilaṁ uggatāpanaṁ;",
  "atk-s0511a18:38_0": "Catunavutito kappe, ayaṁ buddho bhavissati.",
  "atk-s0511a18:39_0": "11.",
  "atk-s0511a18:40_0": "“Padhānaṁ padahitvāna…pe… hessāma sammukhā imaṁ.",
  "atk-s0511a18:41_0": "12.",
  "atk-s0511a18:42_0": "“Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a18:43_0": "Uttariṁ vatamadhiṭṭhāsiṁ, dasapāramipūriyā”ti.",
  "atk-s0511a18:44_0": "Tattha duppasahoti durāsado.",
  "atk-s0511a18:44_1": "Ayameva vā pāṭho.",
  "atk-s0511a18:44_2": "Tassa pana bhagavato nagaraṁ vebhāraṁ nāma ahosi.",
  "atk-s0511a18:44_3": "Udeno nāma rājā pitā,",
  "atk-s0511a18:44_4": "jayasenotipi tasseva nāmaṁ,",
  "atk-s0511a18:44_5": "suphassā nāma mātā,",
  "atk-s0511a18:44_6": "sambalo ca sumitto ca dve aggasāvakā,",
  "atk-s0511a18:44_7": "revato nāmupaṭṭhāko,",
  "atk-s0511a18:44_8": "sīvalā ca surāmā ca dve aggasāvikā,",
  "atk-s0511a18:44_9": "kaṇikārarukkho bodhi,",
  "atk-s0511a18:44_10": "sarīraṁ saṭṭhihatthubbedhaṁ ahosi.",
  "atk-s0511a18:44_11": "Vassasatasahassaṁ āyu,",
  "atk-s0511a18:44_12": "somanassā nāma aggamahesī ahosi,",
  "atk-s0511a18:44_13": "anupamo nāma putto,",
  "atk-s0511a18:44_14": "suvaṇṇasivikāya nikkhami.",
  "atk-s0511a18:44_15": "Tena vuttaṁ –",
  "atk-s0511a18:45_0": "13.",
  "atk-s0511a18:46_0": "“Vebhāraṁ nāma nagaraṁ, udeno nāma khattiyo;",
  "atk-s0511a18:47_0": "Suphassā nāma janikā, siddhitthassa mahesino.",
  "atk-s0511a18:48_0": "18.",
  "atk-s0511a18:49_0": "“Sambalo ca sumitto ca, ahesuṁ aggasāvakā;",
  "atk-s0511a18:50_0": "Revato nāmupaṭṭhāko, siddhatthassa mahesino.",
  "atk-s0511a18:51_0": "19.",
  "atk-s0511a18:52_0": "“Sīvalā ca surāmā ca, ahesuṁ aggasāvikā;",
  "atk-s0511a18:53_0": "Bodhi tassa bhagavato, kaṇikāroti vuccati.",
  "atk-s0511a18:54_0": "21.",
  "atk-s0511a18:55_0": "“So buddho saṭṭhiratanaṁ, ahosi nabhamuggato;",
  "atk-s0511a18:56_0": "Kañcanagghiyasaṅkāso, dasasahassī virocati.",
  "atk-s0511a18:57_0": "22.",
  "atk-s0511a18:58_0": "“Sopi buddho asamasamo, atulo appaṭipuggalo;",
  "atk-s0511a18:59_0": "Vassasatasahassāni, loke aṭṭhāsi cakkhumā.",
  "atk-s0511a18:60_0": "23.",
  "atk-s0511a18:61_0": "“Vipulaṁ pabhaṁ dassayitvā, pupphāpetvāna sāvake;",
  "atk-s0511a18:62_0": "Vilāsetvā samāpatyā, nibbuto so sasāvako”ti.",
  "atk-s0511a18:63_0": "Tattha saṭṭhiratananti saṭṭhiratanappamāṇaṁ nabhaṁ uggatoti attho.",
  "atk-s0511a18:63_1": "Kañcanagghiyasaṅkāsoti nānāratanavicittakanakamayaagghiyasadisadassanoti attho.",
  "atk-s0511a18:63_2": "Dasasahassī virocatīti dasasahassiyaṁ virocati.",
  "atk-s0511a18:63_3": "Vipulanti uḷāraṁ obhāsaṁ.",
  "atk-s0511a18:63_4": "Pupphāpetvānāti jhānābhiññāmaggaphalasamāpattipupphehi pupphite paramasobhaggappatte katvāti attho.",
  "atk-s0511a18:63_5": "Vilāsetvāti vilāsayitvā kīḷitvā.",
  "atk-s0511a18:63_6": "Samāpatyāti lokiyalokuttarāhi samāpattīhi abhiññāhi ca.",
  "atk-s0511a18:63_7": "Nibbutoti anupādāparinibbānena nibbuto.",
  "atk-s0511a18:64_0": "Siddhattho kira satthā kañcanaveḷunagare anomuyyāne parinibbāyi.",
  "atk-s0511a18:64_1": "Tatthevassa ratanamayaṁ catuyojanubbedhaṁ cetiyamakaṁsūti.",
  "atk-s0511a18:64_2": "Sesagāthāsu sabbattha pākaṭamevāti.",
  "atk-s0511a18:65_0": "Siddhatthabuddhavaṁsavaṇṇanā niṭṭhitā.",
  "atk-s0511a18:66_0": "Niṭṭhito soḷasamo buddhavaṁso."
}