{
  "anya-e0102n9:0_0": "21. Paṭipadāñāṇadassanavisuddhiniddeso",
  "anya-e0102n9:1_0": "Upakkilesavimuttaudayabbayañāṇakathā",
  "anya-e0102n9:2_0": "737.",
  "anya-e0102n9:2_1": "Aṭṭhannaṁ pana ñāṇānaṁ vasena sikhāppattā vipassanā,",
  "anya-e0102n9:2_2": "navamañca saccānulomikañāṇanti ayaṁ paṭipadāñāṇadassanavisuddhi nāma.",
  "anya-e0102n9:2_3": "Aṭṭhannanti cettha upakkilesavimuttaṁ vīthipaṭipannavipassanāsaṅkhātaṁ udayabbayānupassanāñāṇaṁ, bhaṅgānupassanāñāṇaṁ, bhayatupaṭṭhānañāṇaṁ, ādīnavānupassanāñāṇaṁ, nibbidānupassanāñāṇaṁ, muñcitukamyatāñāṇaṁ, paṭisaṅkhānupassanāñāṇaṁ,",
  "anya-e0102n9:2_4": "saṅkhārupekkhāñāṇanti imāni aṭṭha ñāṇāni veditabbāni.",
  "anya-e0102n9:2_5": "Navamaṁ saccānulomikañāṇanti anulomassetaṁ adhivacanaṁ.",
  "anya-e0102n9:2_6": "Tasmā taṁ sampādetukāmena upakkilesavimuttaṁ udayabbayañāṇaṁ ādiṁ katvā etesu ñāṇesu yogo karaṇīyo.",
  "anya-e0102n9:3_0": "738.",
  "anya-e0102n9:3_1": "Puna udayabbayañāṇe yogo kimatthiyoti ce? Lakkhaṇasallakkhaṇattho.",
  "anya-e0102n9:3_2": "Udayabbayañāṇaṁ hi heṭṭhā dasahi upakkilesehi upakkiliṭṭhaṁ hutvā yāthāvasarasato tilakkhaṇaṁ sallakkhetuṁ nāsakkhi.",
  "anya-e0102n9:3_3": "Upakkilesavimuttaṁ pana sakkoti.",
  "anya-e0102n9:3_4": "Tasmā lakkhaṇasallakkhaṇatthamettha puna yogo karaṇīyo.",
  "anya-e0102n9:4_0": "739.",
  "anya-e0102n9:4_1": "Lakkhaṇāni pana kissa amanasikārā kena paṭicchannattā na upaṭṭhahanti?",
  "anya-e0102n9:4_2": "Aniccalakkhaṇaṁ tāva udayabbayānaṁ amanasikārā santatiyā paṭicchannattā na upaṭṭhāti.",
  "anya-e0102n9:4_3": "Dukkhalakkhaṇaṁ abhiṇhasampaṭipīḷanassa amanasikārā iriyāpathehi paṭicchannattā na upaṭṭhāti.",
  "anya-e0102n9:4_4": "Anattalakkhaṇaṁ nānādhātuvinibbhogassa amanasikārā ghanena paṭicchannattā na upaṭṭhāti.",
  "anya-e0102n9:4_5": "Udayabbayampana pariggahetvā santatiyā vikopitāya aniccalakkhaṇaṁ yāthāvasarasato upaṭṭhāti.",
  "anya-e0102n9:4_6": "Abhiṇhasampaṭipīḷanaṁ manasikatvā iriyāpathe ugghāṭite dukkhalakkhaṇaṁ yāthāvasarasato upaṭṭhāti.",
  "anya-e0102n9:4_7": "Nānādhātuyo vinibbhujitvā ghanavinibbhoge kate anattalakkhaṇaṁ yāthāvasarasato upaṭṭhāti.",
  "anya-e0102n9:5_0": "740. Ettha ca aniccaṁ, aniccalakkhaṇaṁ, dukkhaṁ, dukkhalakkhaṇaṁ, anattā,",
  "anya-e0102n9:5_1": "anattalakkhaṇanti ayaṁ vibhāgo veditabbo.",
  "anya-e0102n9:5_2": "Tattha aniccanti khandhapañcakaṁ. Kasmā? Uppādavayaññathattabhāvā , hutvā abhāvato vā.",
  "anya-e0102n9:5_3": "Uppādavayaññathattaṁ aniccalakkhaṇaṁ hutvā abhāvasaṅkhāto vā ākāravikāro.",
  "anya-e0102n9:6_0": "‘‘Yadaniccaṁ taṁ dukkha’’nti (saṁ. ni.",
  "anya-e0102n9:6_1": "3.15) vacanato pana tadeva khandhapañcakaṁ dukkhaṁ. Kasmā? Abhiṇhapaṭipīḷanā,",
  "anya-e0102n9:6_2": "abhiṇhapaṭipīḷanākāro dukkhalakkhaṇaṁ.",
  "anya-e0102n9:7_0": "‘‘Yaṁ dukkhaṁ tadanattā’’ti (saṁ. ni.",
  "anya-e0102n9:7_1": "3.15) pana vacanato tadeva khandhapañcakaṁ anattā. Kasmā? Avasavattanato,",
  "anya-e0102n9:7_2": "avasavattanākāro anattalakkhaṇaṁ.",
  "anya-e0102n9:8_0": "Tayidaṁ sabbampi ayaṁ yogāvacaro upakkilesavimuttena vīthipaṭipannavipassanāsaṅkhātena udayabbayānupassanāñāṇena yāthāvasarasato sallakkheti.",
  "anya-e0102n9:9_0": "Upakkilesavimuttaudayabbayañāṇaṁ niṭṭhitaṁ.",
  "anya-e0102n9:10_0": "Bhaṅgānupassanāñāṇakathā",
  "anya-e0102n9:11_0": "741.",
  "anya-e0102n9:11_1": "Tassevaṁ sallakkhetvā punappunaṁ ‘‘aniccaṁ dukkhamanattā’’ti rūpārūpadhamme tulayato tīrayato taṁ ñāṇaṁ tikkhaṁ hutvā vahati, saṅkhārā lahuṁ upaṭṭhahanti,",
  "anya-e0102n9:11_2": "ñāṇe tikkhe vahante saṅkhāresu lahuṁ upaṭṭhahantesu uppādaṁ vā ṭhitiṁ vā pavattaṁ vā nimittaṁ vā na sampāpuṇāti.",
  "anya-e0102n9:11_3": "Khayavayabhedanirodheyeva sati santiṭṭhati.",
  "anya-e0102n9:11_4": "Tassa ‘‘evaṁ uppajjitvā evaṁ nāma saṅkhāragataṁ nirujjhatī’’ti passato etasmiṁ ṭhāne bhaṅgānupassanaṁ nāma vipassanāñāṇaṁ uppajjati. Yaṁ sandhāya vuttaṁ –",
  "anya-e0102n9:12_0": "‘‘Kathaṁ ārammaṇapaṭisaṅkhā bhaṅgānupassane paññā vipassane ñāṇaṁ?",
  "anya-e0102n9:12_1": "Rūpārammaṇatā cittaṁ uppajjitvā bhijjati,",
  "anya-e0102n9:12_2": "taṁ ārammaṇaṁ paṭisaṅkhā tassa cittassa bhaṅgaṁ anupassati .",
  "anya-e0102n9:12_3": "Anupassatīti kathaṁ anupassati?",
  "anya-e0102n9:12_4": "Aniccato anupassati no niccato,",
  "anya-e0102n9:12_5": "dukkhato anupassati no sukhato,",
  "anya-e0102n9:12_6": "anattato anupassati no attato, nibbindati no nandati, virajjati no rajjati, nirodheti no samudeti, paṭinissajjati no ādiyati.",
  "anya-e0102n9:13_0": "‘‘Aniccato anupassanto niccasaññaṁ pajahati.",
  "anya-e0102n9:13_1": "Dukkhato anupassanto sukhasaññaṁ,",
  "anya-e0102n9:13_2": "anattato anupassanto attasaññaṁ, nibbindanto nandiṁ, virajjanto rāgaṁ,",
  "anya-e0102n9:13_3": "nirodhento samudayaṁ paṭinissajjanto ādānaṁ pajahati.",
  "anya-e0102n9:14_0": "‘‘Vedanārammaṇatā…pe… saññārammaṇatā… saṅkhārārammaṇatā… viññāṇārammaṇatā… cakkhārammaṇatā…pe… jarāmaraṇārammaṇatā cittaṁ uppajjitvā bhijjati…pe… paṭinissajjanto ādānaṁ pajahati.",
  "anya-e0102n9:15_0": "‘‘Vatthusaṅkamanā ceva, paññāya ca vivaṭṭanā;",
  "anya-e0102n9:16_0": "Āvajjanābalañceva, paṭisaṅkhāvipassanā.",
  "anya-e0102n9:17_0": "‘‘Ārammaṇaanvayena, ubho ekavavatthanā;",
  "anya-e0102n9:18_0": "Nirodhe adhimuttatā, vayalakkhaṇavipassanā.",
  "anya-e0102n9:19_0": "‘‘Ārammaṇañca paṭisaṅkhā, bhaṅgañca anupassati;",
  "anya-e0102n9:20_0": "Suññato ca upaṭṭhānaṁ, adhipaññāvipassanā.",
  "anya-e0102n9:21_0": "‘‘Kusalo tīsu anupassanāsu, catasso ca vipassanāsu;",
  "anya-e0102n9:22_0": "Tayo upaṭṭhāne kusalatā, nānādiṭṭhīsu na kampatī’’ti.",
  "anya-e0102n9:23_0": "‘‘Taṁ ñātaṭṭhena ñāṇaṁ, pajānanaṭṭhena paññā,",
  "anya-e0102n9:23_1": "tena vuccati ‘ārammaṇapaṭisaṅkhā bhaṅgānupassane paññā vipassane ñāṇa’’’nti (paṭi. ma. 1.51-52).",
  "anya-e0102n9:24_0": "742.",
  "anya-e0102n9:24_1": "Tattha ārammaṇapaṭisaṅkhāti yaṁkiñci ārammaṇaṁ paṭisaṅkhāya jānitvā, khayato vayato disvāti attho.",
  "anya-e0102n9:24_2": "Bhaṅgānupassane paññāti tassa,",
  "anya-e0102n9:24_3": "ārammaṇaṁ khayato vayato paṭisaṅkhāya uppannassa ñāṇassa bhaṅgaṁ anupassane yā paññā,",
  "anya-e0102n9:24_4": "idaṁ vipassane ñāṇanti vuttaṁ.",
  "anya-e0102n9:24_5": "Taṁ kathaṁ hotīti ayaṁ tāva kathetukamyatāpucchāya attho. Tato yathā taṁ hoti,",
  "anya-e0102n9:24_6": "taṁ dassetuṁ ‘‘rūpārammaṇatā’’tiādi vuttaṁ.",
  "anya-e0102n9:25_0": "Tattha rūpārammaṇatā cittaṁ uppajjitvā bhijjatīti rūpārammaṇaṁ cittaṁ uppajjitvā bhijjati.",
  "anya-e0102n9:25_1": "Atha vā rūpārammaṇabhāve cittaṁ uppajjitvā bhijjatīti attho.",
  "anya-e0102n9:25_2": "Taṁ ārammaṇaṁ paṭisaṅkhāti taṁ rūpārammaṇaṁ paṭisaṅkhāya jānitvā, khayato vayato disvāti attho.",
  "anya-e0102n9:25_3": "Tassa cittassa bhaṅgaṁ anupassatīti yena cittena taṁ rūpārammaṇaṁ khayato vayato diṭṭhaṁ,",
  "anya-e0102n9:25_4": "tassa cittassa aparena cittena bhaṅgaṁ anupassatīti attho.",
  "anya-e0102n9:25_5": "Tenāhu porāṇā ‘‘ñātañca ñāṇañca ubhopi vipassatī’’ti.",
  "anya-e0102n9:26_0": "Ettha ca anupassatīti anu anu passati,",
  "anya-e0102n9:26_1": "anekehi ākārehi punappunaṁ passatīti attho.",
  "anya-e0102n9:26_2": "Tenāha – ‘‘anupassatīti kathaṁ anupassati. Aniccato anupassatī’’tiādi.",
  "anya-e0102n9:27_0": "Tattha yasmā bhaṅgo nāma aniccatāya paramā koṭi,",
  "anya-e0102n9:27_1": "tasmā so bhaṅgānupassako yogāvacaro sabbaṁ saṅkhāragataṁ aniccato anupassati, no niccato. Tato aniccassa dukkhattā,",
  "anya-e0102n9:27_2": "dukkhassa ca anattattā tadeva dukkhato anupassati, no sukhato.",
  "anya-e0102n9:27_3": "Anattato anupassati no attato.",
  "anya-e0102n9:28_0": "Yasmā pana yaṁ aniccaṁ dukkhamanattā, na taṁ abhinanditabbaṁ. Yañca anabhinanditabbaṁ, na tattha rajjitabbaṁ.",
  "anya-e0102n9:28_1": "Tasmā etasmiṁ bhaṅgānupassanānusārena ‘‘aniccaṁ dukkhamanattā’’ti diṭṭhe saṅkhāragate nibbindati, no nandati. Virajjati, no rajjati.",
  "anya-e0102n9:28_2": "So evaṁ arajjanto lokikeneva tāva ñāṇena rāgaṁ nirodheti, no samudeti. Samudayaṁ na karotīti attho.",
  "anya-e0102n9:29_0": "Atha vā so evaṁ viratto yathā diṭṭhaṁ saṅkhāragataṁ,",
  "anya-e0102n9:29_1": "tathā adiṭṭhampi anvayañāṇavasena nirodheti , no samudeti. Nirodhatova manasikaroti. Nirodhamevassa passati, no samudayanti attho.",
  "anya-e0102n9:30_0": "So evaṁ paṭipanno paṭinissajjati, no ādiyati. Kiṁ vuttaṁ hoti?",
  "anya-e0102n9:30_1": "Ayampi aniccādianupassanā tadaṅgavasena saddhiṁ khandhābhisaṅkhārehi kilesānaṁ pariccajanato,",
  "anya-e0102n9:30_2": "saṅkhatadosadassanena ca tabbiparīte nibbāne tanninnatāya pakkhandanato pariccāgapaṭinissaggo ceva pakkhandanapaṭinissaggo cāti vuccati.",
  "anya-e0102n9:30_3": "Tasmā tāya samannāgato bhikkhu yathāvuttena nayena kilese pariccajati, nibbāne ca pakkhandati.",
  "anya-e0102n9:30_4": "Nāpi nibbattanavasena kilese ādiyati,",
  "anya-e0102n9:30_5": "na adosadassitāvasena saṅkhatārammaṇaṁ.",
  "anya-e0102n9:30_6": "Tena vuccati ‘‘paṭinissajjati no ādiyatī’’ti.",
  "anya-e0102n9:31_0": "743.",
  "anya-e0102n9:31_1": "Idānissa tehi ñāṇehi yesaṁ dhammānaṁ pahānaṁ hoti,",
  "anya-e0102n9:31_2": "taṁ dassetuṁ ‘‘aniccato anupassanto niccasaññaṁ pajahatī’’tiādi vuttaṁ.",
  "anya-e0102n9:31_3": "Tattha nandinti sappītikaṁ taṇhaṁ. Sesaṁ vuttanayameva.",
  "anya-e0102n9:32_0": "744.",
  "anya-e0102n9:32_1": "Gāthāsu pana vatthusaṅkamanāti rūpassa bhaṅgaṁ disvā puna yena cittena bhaṅgo diṭṭho,",
  "anya-e0102n9:32_2": "tassāpi bhaṅgadassanavasena purimavatthuto aññavatthusaṅkamanā.",
  "anya-e0102n9:32_3": "Paññāya ca vivaṭṭanāti udayaṁ pahāya vaye santiṭṭhanā.",
  "anya-e0102n9:32_4": "Āvajjanābalañcevāti rūpassa bhaṅgaṁ disvā puna bhaṅgārammaṇassa cittassa bhaṅgadassanatthaṁ anantarameva āvajjanasamatthatā.",
  "anya-e0102n9:32_5": "Paṭisaṅkhāvipassanāti esā ārammaṇapaṭisaṅkhābhaṅgānupassanā nāma.",
  "anya-e0102n9:33_0": "745.Ārammaṇaanvayena ubho ekavavatthanāti paccakkhato diṭṭhassa ārammaṇassa anvayena anugamanena yathā idaṁ,",
  "anya-e0102n9:33_1": "tathā atītepi saṅkhāragataṁ bhijjittha,",
  "anya-e0102n9:33_2": "anāgatepi bhijjissatīti evaṁ ubhinnaṁ ekasabhāveneva vavatthāpananti attho.",
  "anya-e0102n9:34_0": "Vuttampi cetaṁ porāṇehi –",
  "anya-e0102n9:35_0": "‘‘Saṁvijjamānamhi visuddhadassano,",
  "anya-e0102n9:36_0": "Tadanvayaṁ neti atītanāgate;",
  "anya-e0102n9:37_0": "Sabbepi saṅkhāragatā palokino,",
  "anya-e0102n9:38_0": "Ussāvabindū sūriyeva uggate’’ti.",
  "anya-e0102n9:39_0": "Nirodhe adhimuttatāti evaṁ ubhinnaṁ bhaṅgavasena ekavavatthānaṁ katvā tasmiññeva bhaṅgasaṅkhāte nirodhe adhimuttatā taggarutā tanninnatā tappoṇatā tappabbhāratāti attho.",
  "anya-e0102n9:39_1": "Vayalakkhaṇavipassanāti esā vayalakkhaṇavipassanā nāmāti vuttaṁ hoti.",
  "anya-e0102n9:40_0": "746.Ārammaṇañca paṭisaṅkhāti purimañca rūpādiārammaṇaṁ jānitvā.",
  "anya-e0102n9:40_1": "Bhaṅgañca anupassatīti tassārammaṇassa bhaṅgaṁ disvā tadārammaṇassa cittassa bhaṅgaṁ anupassati.",
  "anya-e0102n9:40_2": "Suññato ca upaṭṭhānanti tassevaṁ bhaṅgaṁ anupassato ‘‘saṅkhārāva bhijjanti, tesaṁ bhedo maraṇaṁ,",
  "anya-e0102n9:40_3": "na añño koci atthī’’ti suññato upaṭṭhānaṁ ijjhati.",
  "anya-e0102n9:41_0": "Tenāhu porāṇā –",
  "anya-e0102n9:42_0": "‘‘Khandhā nirujjhanti na catthi añño,",
  "anya-e0102n9:43_0": "Khandhāna bhedo maraṇanti vuccati;",
  "anya-e0102n9:44_0": "Tesaṁ khayaṁ passati appamatto,",
  "anya-e0102n9:45_0": "Maṇiṁva vijjhaṁ vajirena yoniso’’ti.",
  "anya-e0102n9:46_0": "Adhipaññāvipassanāti yā ca ārammaṇapaṭisaṅkhā yā ca bhaṅgānupassanā yañca suññato upaṭṭhānaṁ,",
  "anya-e0102n9:46_1": "ayaṁ adhipaññāvipassanā nāmāti vuttaṁ hoti.",
  "anya-e0102n9:47_0": "747.Kusalo tīsu anupassanāsūti aniccānupassanādīsu tīsu cheko bhikkhu.",
  "anya-e0102n9:47_1": "Catasso ca vipassanāsūti nibbidādīsu ca catūsu vipassanāsu.",
  "anya-e0102n9:47_2": "Tayo upaṭṭhāne kusalatāti khayato vayato suññatoti imasmiñca tividhe upaṭṭhāne kusalatāya.",
  "anya-e0102n9:47_3": "Nānādiṭṭhīsu na kampatīti sassatadiṭṭhiādīsu nānappakārāsu diṭṭhīsu na vedhati.",
  "anya-e0102n9:48_0": "748.",
  "anya-e0102n9:48_1": "So evaṁ avedhamāno ‘‘aniruddhameva nirujjhati,",
  "anya-e0102n9:48_2": "abhinnameva bhijjatī’’ti pavattamanasikāro dubbalabhājanassa viya bhijjamānassa,",
  "anya-e0102n9:48_3": "sukhumarajasseva vippakiriyamānassa,",
  "anya-e0102n9:48_4": "tilānaṁ viya bhajjiyamānānaṁ sabbasaṅkhārānaṁ uppādaṭṭhitipavattanimittaṁ vissajjetvā bhedameva passati.",
  "anya-e0102n9:48_5": "So yathā nāma cakkhumā puriso pokkharaṇītīre vā nadītīre vā ṭhito thūlaphusitake deve vassante udakapiṭṭhe mahantamahantāni udakabubbuḷakāni uppajjitvā uppajjitvā sīghaṁ sīghaṁ bhijjamānāni passeyya,",
  "anya-e0102n9:48_6": "evameva sabbe saṅkhārā bhijjanti bhijjantīti passati.",
  "anya-e0102n9:48_7": "Evarūpaṁ hi yogāvacaraṁ sandhāya vuttaṁ bhagavatā –",
  "anya-e0102n9:49_0": "‘‘Yathā bubbuḷakaṁ passe, yathā passe marīcikaṁ;",
  "anya-e0102n9:50_0": "Evaṁ lokaṁ avekkhantaṁ, maccurājā na passatī’’ti. (dha. pa. 170);",
  "anya-e0102n9:51_0": "749.",
  "anya-e0102n9:51_1": "Tassevaṁ ‘‘sabbe saṅkhārā bhijjanti bhijjantī’’ti abhiṇhaṁ passato aṭṭhānisaṁsaparivāraṁ bhaṅgānupassanāñāṇaṁ balappattaṁ hoti.",
  "anya-e0102n9:51_2": "Tatrime aṭṭhānisaṁsā – bhavadiṭṭhippahānaṁ, jīvitanikantipariccāgo, sadāyuttapayuttatā, visuddhājīvitā, ussukkappahānaṁ, vigatabhayatā, khantisoraccapaṭilābho, aratiratisahanatāti.",
  "anya-e0102n9:52_0": "Tenāhu porāṇā –",
  "anya-e0102n9:53_0": "‘‘Imāni aṭṭhagguṇamuttamāni,",
  "anya-e0102n9:54_0": "Disvā tahiṁ sammasate punappunaṁ;",
  "anya-e0102n9:55_0": "Ādittacelassirasūpamo muni,",
  "anya-e0102n9:56_0": "Bhaṅgānupassī amatassa pattiyā’’ti.",
  "anya-e0102n9:57_0": "Bhaṅgānupassanāñāṇaṁ niṭṭhitaṁ.",
  "anya-e0102n9:58_0": "Bhayatupaṭṭhānañāṇakathā",
  "anya-e0102n9:59_0": "750.",
  "anya-e0102n9:59_1": "Tassevaṁ sabbasaṅkhārānaṁ khayavayabhedanirodhārammaṇaṁ bhaṅgānupassanaṁ āsevantassa bhāventassa bahulīkarontassa sabbabhavayonigatiṭhitisattāvāsesu pabhedakā saṅkhārā sukhena jīvitukāmassa bhīrukapurisassa sīhabyagghadīpiacchataracchayakkharakkhasacaṇḍagoṇacaṇḍakukkurapabhinnamadacaṇḍahatthighoraāsīvisaasanivicakkasusānaraṇabhūmijalitaaṅgārakāsuādayo viya mahābhayaṁ hutvā upaṭṭhahanti.",
  "anya-e0102n9:59_2": "Tassa ‘‘atītā saṅkhārā niruddhā, paccuppannā nirujjhanti,",
  "anya-e0102n9:59_3": "anāgate nibbattanakasaṅkhārāpi evameva nirujjhissantī’’ti passato etasmiṁ ṭhāne bhayatupaṭṭhānañāṇaṁ nāma uppajjati.",
  "anya-e0102n9:60_0": "Tatrāyaṁ upamā – ekissā kira itthiyā tayo puttā rājaparādhikā,",
  "anya-e0102n9:60_1": "tesaṁ rājā sīsacchedaṁ āṇāpesi.",
  "anya-e0102n9:60_2": "Sā puttehi saddhiṁ āghātanaṁ agamāsi.",
  "anya-e0102n9:60_3": "Athassā jeṭṭhaputtassa sīsaṁ chinditvā majjhimassa chindituṁ ārabhiṁsu.",
  "anya-e0102n9:60_4": "Sā jeṭṭhassa sīsaṁ chinnaṁ majjhimassa ca chijjamānaṁ disvā kaniṭṭhamhi ālayaṁ vissajji ‘‘ayampi etesaññeva sadiso bhavissatī’’ti.",
  "anya-e0102n9:60_5": "Tattha tassā itthiyā jeṭṭhaputtassa chinnasīsadassanaṁ viya yogino atītasaṅkhārānaṁ nirodhadassanaṁ,",
  "anya-e0102n9:60_6": "majjhimassa chijjamānasīsadassanaṁ viya paccuppannānaṁ nirodhadassanaṁ,",
  "anya-e0102n9:60_7": "‘‘ayampi etesaññeva sadiso bhavissatī’’ti kaniṭṭhaputtamhi ālayavissajjanaṁ viya ‘‘anāgatepi nibbattanakasaṅkhārā bhijjissantī’’ti anāgatānaṁ nirodhadassanaṁ.",
  "anya-e0102n9:60_8": "Tassevaṁ passato etasmiṁ ṭhāne uppajjati bhayatupaṭṭhānañāṇaṁ.",
  "anya-e0102n9:61_0": "Aparāpi upamā – ekā kira pūtipajā itthī dasa dārake vijāyi. Tesu nava matā, eko hatthagato marati, aparo kucchiyaṁ.",
  "anya-e0102n9:61_1": "Sā nava dārake mate dasamañca mīyamānaṁ disvā kucchigate ālayaṁ vissajji ‘‘ayampi etesaññeva sadiso bhavissatī’’ti.",
  "anya-e0102n9:61_2": "Tattha tassā itthiyā navannaṁ dārakānaṁ maraṇānussaraṇaṁ viya yogino atītasaṅkhārānaṁ nirodhadassanaṁ,",
  "anya-e0102n9:61_3": "hatthagatassa mīyamānabhāvadassanaṁ viya yogino paccuppannānaṁ nirodhadassanaṁ,",
  "anya-e0102n9:61_4": "kucchigate ālayavissajjanaṁ viya anāgatānaṁ nirodhadassanaṁ.",
  "anya-e0102n9:61_5": "Tassevaṁ passato etasmiṁ khaṇe uppajjati bhayatupaṭṭhānañāṇaṁ.",
  "anya-e0102n9:62_0": "751.",
  "anya-e0102n9:62_1": "Bhayatupaṭṭhānañāṇaṁ pana bhāyati na bhāyatīti? Na bhāyati.",
  "anya-e0102n9:62_2": "Tañhi atītā saṅkhārā niruddhā, paccuppannā nirujjhanti,",
  "anya-e0102n9:62_3": "anāgatā nirujjhissantīti tīraṇamattameva hoti.",
  "anya-e0102n9:62_4": "Tasmā yathā nāma cakkhumā puriso nagaradvāre tisso aṅgārakāsuyo olokayamāno sayaṁ na bhāyati,",
  "anya-e0102n9:62_5": "kevalaṁ hissa ‘‘ye ye ettha nipatissanti,",
  "anya-e0102n9:62_6": "sabbe anappakaṁ dukkhamanubhavissantī’’ti tīraṇamattameva hoti.",
  "anya-e0102n9:62_7": "Yathā vā pana cakkhumā puriso khadirasūlaṁ ayosūlaṁ suvaṇṇasūlanti paṭipāṭiyā ṭhapitaṁ sūlattayaṁ olokayamāno sayaṁ na bhāyati,",
  "anya-e0102n9:62_8": "kevalaṁ hissa ‘‘ye ye imesu sūlesu nipatissanti,",
  "anya-e0102n9:62_9": "sabbe anappakaṁ dukkhamanubhavissantī’’ti tīraṇamattameva hoti,",
  "anya-e0102n9:62_10": "evameva bhayatupaṭṭhānañāṇaṁ sayaṁ na bhāyati,",
  "anya-e0102n9:62_11": "kevalaṁ hissa aṅgārakāsuttayasadisesu,",
  "anya-e0102n9:62_12": "sūlattayasadisesu ca tīsu bhavesu ‘‘atītā saṅkhārā niruddhā, paccuppannā nirujjhanti,",
  "anya-e0102n9:62_13": "anāgatā nirujjhissantī’’ti tīraṇamattameva hoti.",
  "anya-e0102n9:62_14": "Yasmā panassa kevalaṁ sabbabhavayonigatiṭhitinivāsagatā saṅkhārā byasanāpannā sappaṭibhayā hutvā bhayato upaṭṭhahanti,",
  "anya-e0102n9:62_15": "tasmā bhayatupaṭṭhānanti vuccati.",
  "anya-e0102n9:63_0": "Evaṁ bhayato upaṭṭhāne panassa ayaṁ pāḷi –",
  "anya-e0102n9:64_0": "‘‘Aniccato manasikaroto kiṁ bhayato upaṭṭhāti? Dukkhato.",
  "anya-e0102n9:64_1": "Anattato manasikaroto kiṁ bhayato upaṭṭhātīti?",
  "anya-e0102n9:64_2": "Aniccato manasikaroto nimittaṁ bhayato upaṭṭhāti.",
  "anya-e0102n9:64_3": "Dukkhato manasikaroto pavattaṁ bhayato upaṭṭhāti.",
  "anya-e0102n9:64_4": "Anattato manasikaroto nimittañca pavattañca bhayato upaṭṭhātī’’ti (paṭi. ma. 1.227).",
  "anya-e0102n9:65_0": "Tattha nimittanti saṅkhāranimittaṁ.",
  "anya-e0102n9:65_1": "Atītānāgatapaccuppannānaṁ saṅkhārānamevetaṁ adhivacanaṁ.",
  "anya-e0102n9:65_2": "Aniccato manasikaronto hi saṅkhārānaṁ maraṇameva passati,",
  "anya-e0102n9:65_3": "tenassa nimittaṁ bhayato upaṭṭhāti.",
  "anya-e0102n9:65_4": "Pavattanti rūpārūpabhavapavatti.",
  "anya-e0102n9:65_5": "Dukkhato manasikaronto hi sukhasammatāyapi pavattiyā abhiṇhapaṭipīḷanabhāvameva passati,",
  "anya-e0102n9:65_6": "tenassa pavattaṁ bhayato upaṭṭhāti.",
  "anya-e0102n9:65_7": "Anattato manasikaronto pana ubhayampetaṁ suññagāmaṁ viya marīcigandhabbanagarādīni viya ca rittaṁ tucchaṁ suññaṁ assāmikaṁ apariṇāyakaṁ passati.",
  "anya-e0102n9:65_8": "Tenassa nimittañca pavattañca ubhayaṁ bhayato upaṭṭhātīti.",
  "anya-e0102n9:66_0": "Bhayatupaṭṭhānañāṇaṁ niṭṭhitaṁ.",
  "anya-e0102n9:67_0": "Ādīnavānupassanāñāṇakathā",
  "anya-e0102n9:68_0": "752.",
  "anya-e0102n9:68_1": "Tassa taṁ bhayatupaṭṭhānañāṇaṁ āsevantassa bhāventassa bahulīkarontassa sabbabhavayonigatiṭhitisattāvāsesu neva tāṇaṁ, na leṇaṁ, na gati, nappaṭisaraṇaṁ paññāyati.",
  "anya-e0102n9:68_2": "Sabbabhavayonigatiṭhitinivāsagatesu saṅkhāresu ekasaṅkhārepi patthanā vā parāmāso vā na hoti.",
  "anya-e0102n9:68_3": "Tayo bhavā vītaccikaṅgārapuṇṇaaṅgārakāsuyo viya,",
  "anya-e0102n9:68_4": "cattāro mahābhūtā ghoravisaāsīvisā viya,",
  "anya-e0102n9:68_5": "pañcakkhandhā ukkhittāsikavadhakā viya,",
  "anya-e0102n9:68_6": "cha ajjhattikāyatanāni suññagāmo viya,",
  "anya-e0102n9:68_7": "cha bāhirāyatanāni gāmaghātakacorā viya, satta viññāṇaṭṭhitiyo,",
  "anya-e0102n9:68_8": "nava ca sattāvāsā ekādasahi aggīhi ādittā sampajjalitā sajotibhūtā viya ca,",
  "anya-e0102n9:68_9": "sabbe saṅkhārā gaṇḍabhūtā rogabhūtā sallabhūtā aghabhūtā ābādhabhūtā viya ca nirassādā nirasā mahāādīnavarāsibhūtā hutvā upaṭṭhahanti.",
  "anya-e0102n9:69_0": "Kathaṁ?",
  "anya-e0102n9:69_1": "Sukhena jīvitukāmassa bhīrukapurisassa ramaṇīyākārasaṇṭhitampi savāḷakamiva vanagahanaṁ, sasaddūlā viya guhā, sagāharakkhasaṁ viya udakaṁ,",
  "anya-e0102n9:69_2": "samussitakhaggā viya paccatthikā, savisaṁ viya bhojanaṁ, sacoro viya maggo, ādittamiva agāraṁ, uyyuttasenā viya raṇabhūmi.",
  "anya-e0102n9:69_3": "Yathā hi so puriso etāni savāḷakavanagahanādīni āgamma bhīto saṁviggo lomahaṭṭhajāto samantato ādīnavameva passati,",
  "anya-e0102n9:69_4": "evamevāyaṁ yogāvacaro bhaṅgānupassanāvasena sabbasaṅkhāresu bhayato upaṭṭhitesu samantato nirasaṁ nirassādaṁ ādīnavameva passati.",
  "anya-e0102n9:69_5": "Tassevaṁ passato ādīnavañāṇaṁ nāma uppannaṁ hoti. Yaṁ sandhāya idaṁ vuttaṁ –",
  "anya-e0102n9:70_0": "‘‘Kathaṁ bhayatupaṭṭhāne paññā ādīnave ñāṇaṁ?",
  "anya-e0102n9:70_1": "Uppādo bhayanti bhayatupaṭṭhāne paññā ādīnave ñāṇaṁ.",
  "anya-e0102n9:70_2": "Pavattaṁ bhayanti… nimittaṁ bhayanti… āyūhanā bhayanti… paṭisandhi bhayanti… gati bhayanti… nibbatti bhayanti… upapatti bhayanti… jāti bhayanti… jarā bhayanti… byādhi bhayanti… maraṇaṁ bhayanti… soko bhayanti… paridevo bhayanti… upāyāso bhayanti bhayatupaṭṭhāne paññā ādīnave ñāṇaṁ.",
  "anya-e0102n9:70_3": "Anuppādo khemanti santipade ñāṇaṁ.",
  "anya-e0102n9:70_4": "Appavattaṁ…pe… anupāyāso khemanti santipade ñāṇaṁ. Uppādo bhayaṁ,",
  "anya-e0102n9:70_5": "anuppādo khemanti santipade ñāṇaṁ. Pavattaṁ…pe… upāyāso bhayaṁ,",
  "anya-e0102n9:70_6": "anupāyāso khemanti santipade ñāṇaṁ.",
  "anya-e0102n9:71_0": "‘‘Uppādo dukkhanti bhayatupaṭṭhāne paññā ādīnave ñāṇaṁ.",
  "anya-e0102n9:71_1": "Pavattaṁ…pe… upāyāso dukkhanti bhayatupaṭṭhāne paññā ādīnave ñāṇaṁ.",
  "anya-e0102n9:71_2": "Anuppādo sukhanti santipade ñāṇaṁ.",
  "anya-e0102n9:71_3": "Appavattaṁ…pe… anupāyāso sukhanti santipade ñāṇaṁ. Uppādo dukkhaṁ,",
  "anya-e0102n9:71_4": "anuppādo sukhanti santipade ñāṇaṁ.",
  "anya-e0102n9:71_5": "Pavattaṁ…pe… upāyāso dukkhaṁ,",
  "anya-e0102n9:71_6": "anupāyāso sukhanti santipade ñāṇaṁ.",
  "anya-e0102n9:72_0": "‘‘Uppādo sāmisanti bhayatupaṭṭhāne paññā ādīnave ñāṇaṁ.",
  "anya-e0102n9:72_1": "Pavattaṁ…pe… upāyāso sāmisanti bhayatupaṭṭhāne paññā ādīnave ñāṇaṁ.",
  "anya-e0102n9:72_2": "Anuppādo nirāmisanti santipade ñāṇaṁ.",
  "anya-e0102n9:72_3": "Appavattaṁ…pe… anupāyāso nirāmisanti santipade ñāṇaṁ. Uppādo sāmisaṁ,",
  "anya-e0102n9:72_4": "anuppādo nirāmisanti santipade ñāṇaṁ.",
  "anya-e0102n9:72_5": "Pavattaṁ…pe… upāyāso sāmisaṁ,",
  "anya-e0102n9:72_6": "anupāyāso nirāmisanti santipade ñāṇaṁ.",
  "anya-e0102n9:73_0": "Uppādo ‘‘saṅkhārāti bhayatupaṭṭhāne paññā ādīnave ñāṇaṁ.",
  "anya-e0102n9:73_1": "Pavattaṁ…pe… upāyāso saṅkhārāti bhayatupaṭṭhāne paññā ādīnave ñāṇaṁ.",
  "anya-e0102n9:73_2": "Anuppādo nibbānanti santipade ñāṇaṁ.",
  "anya-e0102n9:73_3": "Appavattaṁ…pe… anupāyāso nibbānanti santipade ñāṇaṁ. Uppādo saṅkhārā,",
  "anya-e0102n9:73_4": "anuppādo nibbānanti santipade ñāṇaṁ.",
  "anya-e0102n9:73_5": "Pavattaṁ…pe… upāyāso saṅkhārā,",
  "anya-e0102n9:73_6": "anupāyāso nibbānanti santipade ñāṇaṁ.",
  "anya-e0102n9:74_0": "‘‘Uppādañca pavattañca, nimittaṁ dukkhanti passati;",
  "anya-e0102n9:75_0": "Āyūhanaṁ paṭisandhiṁ, ñāṇaṁ ādīnave idaṁ.",
  "anya-e0102n9:76_0": "‘‘Anuppādaṁ appavattaṁ, animittaṁ sukhanti ca;",
  "anya-e0102n9:77_0": "Anāyūhanā appaṭisandhi, ñāṇaṁ santipade idaṁ.",
  "anya-e0102n9:78_0": "‘‘Idaṁ ādīnave ñāṇaṁ, pañcaṭhānesu jāyati;",
  "anya-e0102n9:79_0": "Pañcaṭhāne santipade, dasa ñāṇe pajānāti;",
  "anya-e0102n9:80_0": "Dvinnaṁ ñāṇānaṁ kusalatā, nānādiṭṭhīsu na kampatī’’ti.",
  "anya-e0102n9:81_0": "‘‘Taṁ ñātaṭṭhena ñāṇaṁ. Pajānanaṭṭhena paññā.",
  "anya-e0102n9:81_1": "Tena vuccati ‘‘bhayatupaṭṭhāne paññā ādīnave ñāṇa’’nti (paṭi. ma. 1.53).",
  "anya-e0102n9:82_0": "753.",
  "anya-e0102n9:82_1": "Tattha uppādoti purimakammapaccayā idha uppatti.",
  "anya-e0102n9:82_2": "Pavattanti tathā uppannassa pavatti.",
  "anya-e0102n9:82_3": "Nimittanti sabbampi saṅkhāranimittaṁ.",
  "anya-e0102n9:82_4": "Āyūhanāti āyatiṁ paṭisandhihetubhūtaṁ kammaṁ. Paṭisandhīti āyatiṁ uppatti.",
  "anya-e0102n9:82_5": "Gatīti yāya gatiyā sā paṭisandhi hoti.",
  "anya-e0102n9:82_6": "Nibbattīti khandhānaṁ nibbattanaṁ.",
  "anya-e0102n9:82_7": "Upapattīti ‘‘samāpannassa vā upapannassa vā’’ti (dha. sa. 1289,",
  "anya-e0102n9:82_8": "1291) evaṁ vuttā vipākappavatti.",
  "anya-e0102n9:82_9": "Jātīti jarādīnaṁ paccayabhūtā bhavapaccayā jāti. Jarāmaraṇādayo pākaṭā eva.",
  "anya-e0102n9:82_10": "Ettha ca uppādādayo pañceva ādīnavañāṇassa vatthuvasena vuttā. Sesā tesaṁ vevacanavasena.",
  "anya-e0102n9:82_11": "Nibbatti jātīti idañhi dvayaṁ uppādassa ceva paṭisandhiyā ca vevacanaṁ.",
  "anya-e0102n9:82_12": "Gati upapattīti idaṁ dvayaṁ pavattassa. Jarādayo nimittassāti. Tenāha –",
  "anya-e0102n9:83_0": "‘‘Uppādañca pavattañca, nimittaṁ dukkhanti passati;",
  "anya-e0102n9:84_0": "Āyūhanaṁ paṭisandhiṁ, ñāṇaṁ ādīnave ida’’nti ca.",
  "anya-e0102n9:85_0": "‘‘Idaṁ ādīnave ñāṇaṁ, pañcaṭhānesu jāyatī’’ti ca.",
  "anya-e0102n9:86_0": "Anuppādo khemanti santipade ñāṇantiādi pana ādīnavañāṇassa paṭipakkhañāṇadassanatthaṁ vuttaṁ.",
  "anya-e0102n9:86_1": "Bhayatupaṭṭhānena vā ādīnavaṁ disvā ubbiggahadayānaṁ abhayampi atthi khemaṁ nirādīnavanti assāsajananatthampi etaṁ vuttaṁ.",
  "anya-e0102n9:86_2": "Yasmā vā panassa uppādādayo bhayato sūpaṭṭhitā honti,",
  "anya-e0102n9:86_3": "tassa tappaṭipakkhaninnaṁ cittaṁ hoti,",
  "anya-e0102n9:86_4": "tasmā bhayatupaṭṭhānavasena siddhassa ādīnavañāṇassa ānisaṁsadassanatthampetaṁ vuttanti veditabbaṁ.",
  "anya-e0102n9:87_0": "Ettha ca yaṁ bhayaṁ, taṁ yasmā niyamato dukkhaṁ.",
  "anya-e0102n9:87_1": "Taṁ vaṭṭāmisalokāmisakilesāmisehi avippamuttattā sāmisameva. Yañca sāmisaṁ, taṁ saṅkhāramattameva.",
  "anya-e0102n9:87_2": "Tasmā ‘‘uppādo dukkhanti bhayatupaṭṭhāne paññā ādīnave ñāṇa’’ntiādi vuttaṁ.",
  "anya-e0102n9:87_3": "Evaṁ santepi bhayākārena dukkhākārena sāmisākārenāti evaṁ ākāranānattato pavattivasenevettha nānattaṁ veditabbaṁ.",
  "anya-e0102n9:88_0": "Dasañāṇe pajānātīti ādīnavañāṇaṁ pajānanto uppādādivatthukāni pañca,",
  "anya-e0102n9:88_1": "anuppādādivatthukāni pañcāti dasa ñāṇāni pajānāti paṭivijjhati sacchikaroti.",
  "anya-e0102n9:88_2": "Dvinnaṁ ñāṇānaṁ kusalatāti ādīnavañāṇassa ceva santipadañāṇassa cāti imesaṁ dvinnaṁ kusalatāya.",
  "anya-e0102n9:88_3": "Nānādiṭṭhīsuna kampatīti paramadiṭṭhadhammanibbānādivasena pavattāsu diṭṭhīsu na vedhati. Sesamettha uttānamevāti.",
  "anya-e0102n9:89_0": "Ādīnavānupassanāñāṇaṁ niṭṭhitaṁ.",
  "anya-e0102n9:90_0": "Nibbidānupassanāñāṇakathā",
  "anya-e0102n9:91_0": "754.",
  "anya-e0102n9:91_1": "So evaṁ sabbasaṅkhāre ādīnavato passanto sabbabhavayonigativiññāṇaṭṭhitisattāvāsagate sabhedake saṅkhāragate nibbindati ukkaṇṭhati nābhiramati.",
  "anya-e0102n9:92_0": "Seyyathāpi nāma,",
  "anya-e0102n9:92_1": "cittakūṭapabbatapādābhirato suvaṇṇarājahaṁso asucimhi caṇḍālagāmadvāraāvāṭe nābhiramati,",
  "anya-e0102n9:92_2": "sattasu mahāsaresuyeva abhiramati,",
  "anya-e0102n9:92_3": "evameva ayampi yogīrājahaṁso suparidiṭṭhādīnave sabhedake saṅkhāragate nābhiramati.",
  "anya-e0102n9:92_4": "Bhāvanārāmatāya pana bhāvanāratiyā samannāgatattā sattasu anupassanāsuyeva ramati.",
  "anya-e0102n9:93_0": "Yathā ca suvaṇṇapañjare pakkhitto sīho migarājā nābhiramati,",
  "anya-e0102n9:93_1": "tiyojanasahassavitthate pana himavanteyeva ramati,",
  "anya-e0102n9:93_2": "evamayaṁ yogīsīho tividhe sugatibhavepi nābhiramati,",
  "anya-e0102n9:93_3": "tīsu pana anupassanāsuyeva ramati.",
  "anya-e0102n9:94_0": "Yathā ca sabbaseto sattapatiṭṭho iddhimā vehāsaṅgamo chaddanto nāgarājā nagaramajjhe nābhiramati,",
  "anya-e0102n9:94_1": "himavati chaddantadahagahaneyeva abhiramati,",
  "anya-e0102n9:94_2": "evamayaṁ yogīvaravāraṇo sabbasmimpi saṅkhāragate nābhiramati,",
  "anya-e0102n9:94_3": "anuppādo khemantiādinā nayena diṭṭhe santipadeyeva abhiramati,",
  "anya-e0102n9:94_4": "tanninnatappoṇatappabbhāramānaso hotīti.",
  "anya-e0102n9:95_0": "Nibbidānupassanāñāṇaṁ niṭṭhitaṁ.",
  "anya-e0102n9:96_0": "755.",
  "anya-e0102n9:96_1": "Taṁ panetaṁ purimena ñāṇadvayena atthato ekaṁ. Tenāhu porāṇā –",
  "anya-e0102n9:97_0": "‘‘Bhayatupaṭṭhānaṁ ekameva tīṇi nāmāni labhati,",
  "anya-e0102n9:97_1": "sabbasaṅkhāre bhayato addasāti bhayatupaṭṭhānaṁ nāma jātaṁ.",
  "anya-e0102n9:97_2": "Tesuyeva saṅkhāresu ādīnavaṁ uppādetīti ādīnavānupassanā nāma jātaṁ.",
  "anya-e0102n9:97_3": "Tesuyeva saṅkhāresu nibbindamānaṁ uppannanti nibbidānupassanā nāma jāta’’nti.",
  "anya-e0102n9:98_0": "Pāḷiyampi vuttaṁ – ‘‘yā ca bhayatupaṭṭhāne paññā, yañca ādīnave ñāṇaṁ, yā ca nibbidā, ime dhammā ekatthā, byañjanameva nāna’’nti (paṭi. ma. 1.227).",
  "anya-e0102n9:99_0": "Muñcitukamyatāñāṇakathā",
  "anya-e0102n9:100_0": "756.",
  "anya-e0102n9:100_1": "Iminā pana nibbidāñāṇena imassa kulaputtassa nibbindantassa ukkaṇṭhantassa anabhiramantassa sabbabhavayonigativiññāṇaṭṭhitisattāvāsagatesu sabhedakesu saṅkhāresu ekasaṅkhārepi cittaṁ na sajjati, na laggati, na bajjhati,",
  "anya-e0102n9:100_2": "sabbasmā saṅkhāragatā muccitukāmaṁ nissaritukāmaṁ hoti. Yathā kiṁ?",
  "anya-e0102n9:100_3": "Yathā nāma jālabbhantaragato maccho, sappamukhagato maṇḍūko,",
  "anya-e0102n9:100_4": "pañjarapakkhitto vanakukkuṭo, daḷhapāsavasagato migo, ahituṇḍikahatthagato sappo, mahāpaṅkapakkhando kuñjaro, supaṇṇamukhagato nāgarājā, rāhumukhappaviṭṭho cando,",
  "anya-e0102n9:100_5": "sapattaparivārito purisoti evamādayo tato tato muccitukāmā nissaritukāmāva honti,",
  "anya-e0102n9:100_6": "evaṁ tassa yogino cittaṁ sabbasmā saṅkhāragatā muccitukāmaṁ nissaritukāmaṁ hoti.",
  "anya-e0102n9:100_7": "Athassa evaṁ sabbasaṅkhāresu vigatālayassa sabbasmā saṅkhāragatā muccitukāmassa uppajjati muñcitukamyatā ñāṇanti.",
  "anya-e0102n9:101_0": "Muñcitukamyatāñāṇaṁ niṭṭhitaṁ.",
  "anya-e0102n9:102_0": "Paṭisaṅkhānupassanāñāṇakathā",
  "anya-e0102n9:103_0": "757.",
  "anya-e0102n9:103_1": "So evaṁ sabbabhavayonigatiṭṭhitinivāsagatehi sabhedakehi saṅkhārehi muccitukāmo sabbasmā saṅkhāragatā muccituṁ puna te evaṁ saṅkhāre paṭisaṅkhānupassanāñāṇena tilakkhaṇaṁ āropetvā pariggaṇhāti.",
  "anya-e0102n9:104_0": "So sabbasaṅkhāre anaccantikato, tāvakālikato, uppādavayaparicchinnato, palokato, calato, pabhaṅguto, addhuvato, vipariṇāmadhammato, assārakato, vibhavato, saṅkhatato,",
  "anya-e0102n9:104_1": "maraṇadhammatotiādīhi kāraṇehi aniccāti passati.",
  "anya-e0102n9:105_0": "Abhiṇhapaṭipīḷanato, dukkhamato, dukkhavatthuto, rogato, gaṇḍato, sallato, aghato, ābādhato, ītito, upaddavato, bhayato, upasaggato, atāṇato, aleṇato, asaraṇato, ādīnavato, aghamūlato, vadhakato, sāsavato, mārāmisato, jātidhammato, jarādhammato, byādhidhammato, sokadhammato, paridevadhammato, upāyāsadhammato,",
  "anya-e0102n9:105_1": "saṁkilesikadhammatotiādīhi kāraṇehi dukkhāti passati.",
  "anya-e0102n9:106_0": "Ajaññato, duggandhato, jegucchato, paṭikkūlato, amaṇḍanārahato, virūpato,",
  "anya-e0102n9:106_1": "bībhacchatotiādīhi kāraṇehi dukkhalakkhaṇassa parivārabhūtato asubhato passati.",
  "anya-e0102n9:107_0": "Parato, rittato, tucchato, suññato, assāmikato, anissarato,",
  "anya-e0102n9:107_1": "avasavattitotiādīhi kāraṇehi anattato passati.",
  "anya-e0102n9:108_0": "758.",
  "anya-e0102n9:108_1": "Evañhi passatānena tilakkhaṇaṁ āropetvā saṅkhārā pariggahitā nāma honti.",
  "anya-e0102n9:108_2": "Kasmā panāyamete evaṁ pariggaṇhātīti?",
  "anya-e0102n9:108_3": "Muñcanassa upāyasampādanatthaṁ.",
  "anya-e0102n9:109_0": "Tatrāyaṁ upamā – eko kira puriso ‘‘macche gahessāmī’’ti macchakhippaṁ gahetvā udake oḍḍāpesi so khippamukhena hatthaṁ otāretvā antoudake sappaṁ gīvāya gahetvā ‘‘maccho me gahito’’ti attamano ahosi.",
  "anya-e0102n9:109_1": "So ‘‘mahā vata mayā maccho laddho’’ti ukkhipitvā passanto sovatthikattayadassanena sappoti sañjānitvā bhīto ādīnavaṁ disvā gahaṇe nibbinno muñcitukāmo hutvā muñcanassa upāyaṁ karonto agganaṅguṭṭhato paṭṭhāya hatthaṁ nibbeṭhetvā bāhuṁ ukkhipitvā uparisīse dve tayo vāre āvijjhitvā sappaṁ dubbalaṁ katvā ‘‘gaccha duṭṭha sappā’’ti nissajjitvā vegena taḷākapāḷiṁ āruyha ‘‘mahantassa vata bho sappassa mukhato muttomhī’’ti āgatamaggaṁ olokayamāno aṭṭhāsi.",
  "anya-e0102n9:110_0": "Tattha tassa purisassa ‘‘maccho’’ti sappaṁ gīvāya gahetvā tuṭṭhakālo viya imassāpi yogino āditova attabhāvaṁ paṭilabhitvā tuṭṭhakālo,",
  "anya-e0102n9:110_1": "tassa khippamukhato sīsaṁ nīharitvā sovatthikattayadassanaṁ viya imassa ghanavinibbhogaṁ katvā saṅkhāresu tilakkhaṇadassanaṁ,",
  "anya-e0102n9:110_2": "tassa bhītakālo viya imassa bhayatupaṭṭhānañāṇaṁ.",
  "anya-e0102n9:110_3": "Tato ādīnavadassanaṁ viya ādīnavānupassanāñāṇaṁ,",
  "anya-e0102n9:110_4": "gahaṇe nibbindanaṁ viya nibbidānupassanāñāṇaṁ.",
  "anya-e0102n9:110_5": "Sappaṁ muñcitukāmatā viya muñcitukamyatāñāṇaṁ,",
  "anya-e0102n9:110_6": "muñcanassa upāyakaraṇaṁ viya paṭisaṅkhānupassanāñāṇena saṅkhāresu tilakkhaṇāropanaṁ.",
  "anya-e0102n9:110_7": "Yathā hi so puriso sappaṁ āvijjhitvā dubbalaṁ katvā nivattetvā ḍaṁsituṁ asamatthabhāvaṁ pāpetvā sumuttaṁ muñcati,",
  "anya-e0102n9:110_8": "evamayaṁ yogāvacaro tilakkhaṇāropanena saṅkhāre āvijjhitvā dubbale katvā puna niccasukhasubhaattākārena upaṭṭhātuṁ asamatthataṁ pāpetvā sumuttaṁ muñcati.",
  "anya-e0102n9:110_9": "Tena vuttaṁ ‘‘muñcanassa upāyasampādanatthaṁ evaṁ pariggaṇhātī’’ti.",
  "anya-e0102n9:111_0": "759.",
  "anya-e0102n9:111_1": "Ettāvatā tassa uppannaṁ hoti paṭisaṅkhāñāṇaṁ. Yaṁ sandhāya vuttaṁ –",
  "anya-e0102n9:112_0": "‘‘Aniccato manasikaroto kiṁ paṭisaṅkhā ñāṇaṁ uppajjati? Dukkhato.",
  "anya-e0102n9:112_1": "Anattato manasikaroto kiṁ paṭisaṅkhā ñāṇaṁ uppajjati?",
  "anya-e0102n9:112_2": "Aniccato manasikaroto nimittaṁ paṭisaṅkhā ñāṇaṁ uppajjati.",
  "anya-e0102n9:112_3": "Dukkhato manasikaroto pavattaṁ paṭisaṅkhā ñāṇaṁ uppajjati.",
  "anya-e0102n9:112_4": "Anattato manasikaroto nimittañca pavattañca paṭisaṅkhā ñāṇaṁ uppajjatī’’ti (paṭi. ma. 1.227).",
  "anya-e0102n9:113_0": "Ettha ca nimittaṁ paṭisaṅkhāti saṅkhāranimittaṁ ‘‘addhuvaṁ tāvakālika’’nti aniccalakkhaṇavasena jānitvā.",
  "anya-e0102n9:113_1": "Kāmañca na paṭhamaṁ jānitvā pacchā ñāṇaṁ uppajjati,",
  "anya-e0102n9:113_2": "vohāravasena pana ‘‘manañca paṭicca dhamme ca uppajjati manoviññāṇa’’ntiādīni (ma. ni. 3.421) viya evaṁ vuccati.",
  "anya-e0102n9:113_3": "Ekattanayena vā purimañca pacchimañca ekaṁ katvā evaṁ vuttanti veditabbaṁ.",
  "anya-e0102n9:113_4": "Iminā nayena itarasmimpi padadvaye attho veditabboti.",
  "anya-e0102n9:114_0": "Paṭisaṅkhānupassanāñāṇaṁ niṭṭhitaṁ.",
  "anya-e0102n9:115_0": "Saṅkhārupekkhāñāṇakathā",
  "anya-e0102n9:116_0": "760.",
  "anya-e0102n9:116_1": "So evaṁ paṭisaṅkhānupassanāñāṇena ‘‘sabbe saṅkhārā suññā’’ti pariggahetvā puna ‘‘suññamidaṁ attena vā attaniyena vā’’ti (ma. ni.",
  "anya-e0102n9:116_2": "3.69) dvikoṭikaṁ suññataṁ pariggaṇhāti. So evaṁ neva attānaṁ,",
  "anya-e0102n9:116_3": "na paraṁ kiñci attano parikkhārabhāve ṭhitaṁ disvā puna ‘‘nāhaṁ kvacani, kassaci kiñcanatasmiṁ, na ca mama kvacani,",
  "anya-e0102n9:116_4": "kismiñci kiñcanatatthī’’ti yā ettha catukoṭikā suññatā kathitā, taṁ pariggaṇhāti.",
  "anya-e0102n9:117_0": "Kathaṁ?",
  "anya-e0102n9:117_1": "Ayañhi nāhaṁ kvacanīti kvaci attānaṁ na passati.",
  "anya-e0102n9:117_2": "Kassaci kiñcanatasminti attano attānaṁ kassaci parassa kiñcanabhāve upanetabbaṁ na passati. Bhātiṭṭhānevā bhātaraṁ, sahāyaṭṭhāne vā sahāyaṁ,",
  "anya-e0102n9:117_3": "parikkhāraṭṭhāne vā parikkhāraṁ maññitvā upanetabbaṁ na passatīti attho.",
  "anya-e0102n9:117_4": "Na ca mama kvacanīti ettha mama-saddaṁ tāva ṭhapetvā na ca kvacanīti parassa ca attānaṁ kvaci napassatīti ayamattho.",
  "anya-e0102n9:117_5": "Idāni mama-saddaṁ āharitvā mama kismiñci kiñcanatatthīti so parassa attā mama kismiñci kiñcanabhāve atthīti na passatīti.",
  "anya-e0102n9:117_6": "Attano bhātiṭṭhāne vā bhātaraṁ,",
  "anya-e0102n9:117_7": "sahāyaṭṭhāne vā sahāyaṁ parikkhāraṭṭhāne vā parikkhāranti kismiñci ṭhāne parassa attānaṁ iminā kiñcanabhāvena upanetabbaṁ na passatīti attho.",
  "anya-e0102n9:117_8": "Evamayaṁ yasmā neva katthaci attānaṁ passati,",
  "anya-e0102n9:117_9": "na taṁ parassa kiñcanabhāve upanetabbaṁ passati, na parassa attānaṁ passati,",
  "anya-e0102n9:117_10": "na parassa attānaṁ attano kiñcanabhāve upanetabbaṁ passati.",
  "anya-e0102n9:117_11": "Tasmānena catukoṭikā suññatā pariggahitā hotīti.",
  "anya-e0102n9:118_0": "761.",
  "anya-e0102n9:118_1": "Evaṁ catukoṭikaṁ suññataṁ pariggahetvā puna chahākārehi suññataṁ pariggaṇhāti. Kathaṁ?",
  "anya-e0102n9:118_2": "Cakkhu suññaṁ attena vā attaniyena vā niccena vā dhuvena vā sassatena vā avipariṇāmadhammena vā…pe… mano suñño. Rūpā suññā…pe… dhammā suññā.",
  "anya-e0102n9:118_3": "Cakkhuviññāṇaṁ…pe… manoviññāṇaṁ.",
  "anya-e0102n9:118_4": "Cakkhusamphassoti evaṁ yāva jarāmaraṇā nayo netabbo.",
  "anya-e0102n9:119_0": "762.",
  "anya-e0102n9:119_1": "Evaṁ chahākārehi suññataṁ pariggahetvā puna aṭṭhahākārehi pariggaṇhāti.",
  "anya-e0102n9:119_2": "Seyyathidaṁ – rūpaṁ asāraṁ nissāraṁ sārāpagataṁ niccasārasārena vā dhuvasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā.",
  "anya-e0102n9:119_3": "Vedanā… saññā… saṅkhārā… viññāṇaṁ… cakkhu…pe… jarāmaraṇaṁ asāraṁ nissāraṁ sārāpagataṁ niccasārasārena vā dhuvasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā.",
  "anya-e0102n9:119_4": "Yathā naḷo asāro nissāro sārāpagato.",
  "anya-e0102n9:119_5": "Yathā eraṇḍo… yathā udumbaro… yathā setavaccho… yathā pāḷibhaddako… yathā pheṇapiṇḍo… yathā udakabubbuḷaṁ… yathā marīci… yathā kadalikkhandho… yathā māyā asārā nissārā sārāpagatā,",
  "anya-e0102n9:119_6": "evameva rūpaṁ…pe… jarāmaraṇaṁ asāraṁ nissāraṁ sārāpagataṁ niccasārasārena vā…pe… avipariṇāmadhammena vāti (cūḷani.",
  "anya-e0102n9:119_7": "mogharājamāṇavapucchāniddesa 88).",
  "anya-e0102n9:120_0": "763.",
  "anya-e0102n9:120_1": "So evaṁ aṭṭhahākārehi suññataṁ pariggahetvā puna dasahākārehi pariggaṇhāti, rūpaṁ rittato passati.",
  "anya-e0102n9:120_2": "Tucchato… suññato… anattato… anissariyato… akāmakāriyato… alabbhanīyato… avasavattakato… parato… vivittato passati.",
  "anya-e0102n9:120_3": "Vedanaṁ…pe… viññāṇaṁ rittato…pe… vivittato passatīti.",
  "anya-e0102n9:121_0": "764.",
  "anya-e0102n9:121_1": "Evaṁ dasahākārehi suññataṁ pariggahetvā puna dvādasahākārehi pariggaṇhāti.",
  "anya-e0102n9:121_2": "Seyyathidaṁ – rūpaṁ na satto, na jīvo, na naro, na māṇavo, na itthī, na puriso, na attā, na attaniyaṁ. Nāhaṁ, na mama, na aññassa, na kassaci.",
  "anya-e0102n9:121_3": "Vedanā…pe… viññāṇaṁ na kassacīti (cūḷani.",
  "anya-e0102n9:121_4": "mogharājamāṇavapucchāniddesa 88).",
  "anya-e0102n9:122_0": "765.",
  "anya-e0102n9:122_1": "Evaṁ dvādasahākārehi suññataṁ pariggaṇhitvā puna tīraṇapariññāvasena dvācattālīsāya ākārehi suññataṁ pariggaṇhāti,",
  "anya-e0102n9:122_2": "rūpaṁ aniccato… dukkhato… rogato… gaṇḍato… sallato… aghato… ābādhato… parato… palokato… ītito… upaddavato… bhayato… upasaggato… calato… pabhaṅguto… addhuvato… atāṇato… aleṇato… asaraṇato… asaraṇībhūtato… rittato… tucchato… suññato… anattato… anassādato… ādīnavato… vipariṇāmadhammato… assārakato… aghamūlato… vadhakato… vibhavato… sāsavato… saṅkhatato… mārāmisato… jātidhammato… jarādhammato… byādhidhammato… maraṇadhammato… sokaparidevadukkhadomanassaupāyāsadhammato… samudayato… atthaṅgamato… anassādato … ādīnavato… nissaraṇato passati.",
  "anya-e0102n9:122_3": "Vedanaṁ…pe… viññāṇaṁ aniccato…pe… nissaraṇato passati.",
  "anya-e0102n9:123_0": "Vuttampi cetaṁ – ‘‘rūpaṁ aniccato…pe… nissaraṇato passanto suññato lokaṁ avekkhati.",
  "anya-e0102n9:123_1": "Vedanaṁ…pe… viññāṇaṁ aniccato…pe… nissaraṇato passanto suññato lokaṁ avekkhati’’.",
  "anya-e0102n9:124_0": "‘‘Suññato lokaṁ avekkhassu, mogharāja sadā sato;",
  "anya-e0102n9:125_0": "Attānudiṭṭhiṁ ūhacca, evaṁ maccutaro siyā;",
  "anya-e0102n9:126_0": "Evaṁ lokaṁ avekkhantaṁ, maccurājā na passatī’’ti. (su. ni. 1125; cūḷani.",
  "anya-e0102n9:126_1": "mogharājamāṇavapucchāniddesa 88);",
  "anya-e0102n9:127_0": "766.",
  "anya-e0102n9:127_1": "Evaṁ suññato disvā tilakkhaṇaṁ āropetvā saṅkhāre pariggaṇhanto bhayañca nandiñca vippahāya saṅkhāresu udāsīno ahosi majjhatto,",
  "anya-e0102n9:127_2": "ahanti vā mamanti vā na gaṇhāti vissaṭṭhabhariyo viya puriso.",
  "anya-e0102n9:128_0": "Yathā nāma purisassa bhariyā bhaveyya iṭṭhā kantā manāpā,",
  "anya-e0102n9:128_1": "so tāya vinā muhuttampi adhivāsetuṁ na sakkuṇeyya, ativiya naṁ mamāyeyya,",
  "anya-e0102n9:128_2": "so taṁ itthiṁ aññena purisena saddhiṁ ṭhitaṁ vā nisinnaṁ vā kathentiṁ vā hasantiṁ vā disvā kupito assa anattamano,",
  "anya-e0102n9:128_3": "adhimattaṁ domanassaṁ paṭisaṁvedeyya.",
  "anya-e0102n9:128_4": "So aparena samayena tassā itthiyā dosaṁ disvā muñcitukāmo hutvā taṁ vissajjeyya, na naṁ mamāti gaṇheyya.",
  "anya-e0102n9:128_5": "Tato paṭṭhāya taṁ yenakenaci saddhiṁ yaṁkiñci kurumānaṁ disvāpi neva kuppeyya, na domanassaṁ āpajjeyya,",
  "anya-e0102n9:128_6": "aññadatthu udāsīnova bhaveyya majjhatto.",
  "anya-e0102n9:128_7": "Evamevāyaṁ sabbasaṅkhārehi muñcitukāmo hutvā paṭisaṅkhānupassanāya saṅkhāre pariggaṇhanto ahaṁ mamāti gahetabbaṁ adisvā bhayañca nandiñca vippahāya sabbasaṅkhāresu udāsīno hoti majjhatto.",
  "anya-e0102n9:129_0": "Tassa evaṁ jānato evaṁ passato tīsu bhavesu catūsu yonīsu pañcasu gatīsu sattasu viññāṇaṭṭhitīsu navasu sattāvāsesu cittaṁ patilīyati patikuṭati pativattati na sampasāriyati,",
  "anya-e0102n9:129_1": "upekkhā vā pāṭikulyatā vā saṇṭhāti.",
  "anya-e0102n9:130_0": "Seyyathāpi nāma padumapalāse īsakapoṇe udakaphusitāni patilīyanti patikuṭanti pativattanti na sampasāriyanti,",
  "anya-e0102n9:130_1": "evameva…pe… seyyathāpi nāma kukkuṭapattaṁ vā nahārudaddulaṁ vā aggimhi pakkhittaṁ patilīyati patikuṭati pativattati na sampasāriyati (a. ni. 7.49),",
  "anya-e0102n9:130_2": "evameva tassa tīsu bhavesu cittaṁ…pe… upekkhā vā pāṭikulyatā vā saṇṭhāti.",
  "anya-e0102n9:130_3": "Iccassa saṅkhārupekkhāñāṇaṁ nāma uppannaṁ hoti.",
  "anya-e0102n9:131_0": "767.",
  "anya-e0102n9:131_1": "Taṁ panetaṁ sace santipadaṁ nibbānaṁ santato passati,",
  "anya-e0102n9:131_2": "sabbaṁ saṅkhārappavattaṁ vissajjetvā nibbānameva pakkhandati.",
  "anya-e0102n9:131_3": "No ce nibbānaṁ santato passati,",
  "anya-e0102n9:131_4": "punappunaṁ saṅkhārārammaṇameva hutvā pavattati sāmuddikānaṁ disākāko viya.",
  "anya-e0102n9:131_5": "Sāmuddikā kira vāṇijakā nāvaṁ ārohantā disākākaṁ nāma gaṇhanti,",
  "anya-e0102n9:131_6": "te yadā nāvā vātakkhittā videsaṁ pakkhandati, tīraṁ na paññāyati, tadā disākākaṁ vissajjenti.",
  "anya-e0102n9:131_7": "So kūpakayaṭṭhito ākāsaṁ laṅghitvā sabbā disā ca vidisā ca anugantvā sace tīraṁ passati, tadabhimukhova gacchati. No ce passati,",
  "anya-e0102n9:131_8": "punappunaṁ āgantvā kūpakayaṭṭhiṁyeva allīyati.",
  "anya-e0102n9:131_9": "Evameva sace saṅkhārupekkhāñāṇaṁ santipadaṁ nibbānaṁ santato passati,",
  "anya-e0102n9:131_10": "sabbaṁ saṅkhārappavattaṁ vissajjetvā nibbānameva pakkhandati. No ce passati,",
  "anya-e0102n9:131_11": "punappunaṁ saṅkhārārammaṇameva hutvā pavattati.",
  "anya-e0102n9:132_0": "Tadidaṁ suppagge piṭṭhaṁ vaṭṭayamānaṁ viya.",
  "anya-e0102n9:132_1": "Nibbaṭṭitakappāsaṁ vihanamānaṁ viya nānappakārato saṅkhāre pariggahetvā bhayañca nandiñca pahāya saṅkhāravicinane majjhattaṁ hutvā tividhānupassanāvasena tiṭṭhati.",
  "anya-e0102n9:132_2": "Evaṁ tiṭṭhamānaṁ tividhavimokkhamukhabhāvaṁ āpajjitvā sattaariyapuggalavibhāgāya paccayo hoti.",
  "anya-e0102n9:133_0": "768.",
  "anya-e0102n9:133_1": "Tatridaṁ tividhānupassanāvasena pavattanato tiṇṇaṁ indriyānaṁ ādhipateyyavasena tividhavimokkhamukhabhāvaṁ āpajjati nāma.",
  "anya-e0102n9:133_2": "Tisso hi anupassanā tīṇi vimokkhamukhānīti vuccanti. Yathāha –",
  "anya-e0102n9:134_0": "‘‘Tīṇi kho panimāni vimokkhamukhāni lokaniyyānāya saṁvattanti,",
  "anya-e0102n9:134_1": "sabbasaṅkhāre paricchedaparivaṭumato samanupassanatāya,",
  "anya-e0102n9:134_2": "animittāya ca dhātuyā cittasampakkhandanatāya,",
  "anya-e0102n9:134_3": "sabbasaṅkhāresu manosamuttejanatāya,",
  "anya-e0102n9:134_4": "appaṇihitāya ca dhātuyā cittasampakkhandanatāya,",
  "anya-e0102n9:134_5": "sabbadhamme parato samanupassanatāya,",
  "anya-e0102n9:134_6": "suññatāya ca dhātuyā cittasampakkhandanatāya,",
  "anya-e0102n9:134_7": "imāni tīṇi vimokkhamukhāni lokaniyyānāya saṁvattantī’’ti (paṭi. ma. 1.219).",
  "anya-e0102n9:135_0": "Tattha paricchedaparivaṭumatoti udayabbayavasena paricchedato ceva parivaṭumato ca.",
  "anya-e0102n9:135_1": "Aniccānupassanaṁ hi ‘‘udayato pubbe saṅkhārā natthī’’ti paricchinditvā tesaṁ gatiṁ samannesamānaṁ ‘‘vayato paraṁ na gacchanti,",
  "anya-e0102n9:135_2": "ettheva antaradhāyantī’’ti parivaṭumato samanupassati.",
  "anya-e0102n9:135_3": "Manosamuttejanatāyāti cittasaṁvejanatāya .",
  "anya-e0102n9:135_4": "Dukkhānupassanena hi saṅkhāresu cittaṁ saṁvejeti.",
  "anya-e0102n9:135_5": "Parato samanupassanatāyāti ‘‘nāhaṁ,",
  "anya-e0102n9:135_6": "na mamā’’ti evaṁ anattato samanupassanatāya.",
  "anya-e0102n9:135_7": "Iti imāni tīṇi padāni aniccānupassanādīnaṁ vasena vuttānīti veditabbāni.",
  "anya-e0102n9:135_8": "Teneva tadanantare pañhavissajjane vuttaṁ – ‘‘aniccato manasikaroto khayato saṅkhārā upaṭṭhahanti.",
  "anya-e0102n9:135_9": "Dukkhato manasikaroto bhayato saṅkhārā upaṭṭhahanti.",
  "anya-e0102n9:135_10": "Anattato manasikaroto suññato saṅkhārā upaṭṭhahantī’’ti (paṭi. ma. 1.219).",
  "anya-e0102n9:136_0": "769. Katame pana te vimokkhā,",
  "anya-e0102n9:136_1": "yesaṁ imāni anupassanāni mukhānīti? Animitto, appaṇihito, suññatoti ete tayo.",
  "anya-e0102n9:136_2": "Vuttaṁ hetaṁ ‘‘aniccato manasikaronto adhimokkhabahulo animittaṁ vimokkhaṁ paṭilabhati.",
  "anya-e0102n9:136_3": "Dukkhato manasikaronto passaddhibahulo appaṇihitaṁ vimokkhaṁ paṭilabhati.",
  "anya-e0102n9:136_4": "Anattato manasikaronto vedabahulo suññatavimokkhaṁ paṭilabhatī’’ti (paṭi. ma. 1.223).",
  "anya-e0102n9:137_0": "Ettha ca animitto vimokkhoti animittākārena nibbānaṁ ārammaṇaṁ katvā pavatto ariyamaggo.",
  "anya-e0102n9:137_1": "So hi animittāya dhātuyā uppannattā animitto.",
  "anya-e0102n9:137_2": "Kilesehi ca vimuttattā vimokkho.",
  "anya-e0102n9:137_3": "Eteneva nayena appaṇihitākārena nibbānaṁ ārammaṇaṁ katvā pavatto appaṇihito.",
  "anya-e0102n9:137_4": "Suññatākārena nibbānaṁ ārammaṇaṁ katvā pavatto suññatoti veditabbo.",
  "anya-e0102n9:138_0": "770.",
  "anya-e0102n9:138_1": "Yaṁ pana abhidhamme ‘‘yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi paṭhamaṁ jhānaṁ upasampajja viharati appaṇihitaṁ suññata’’nti (dha. sa.",
  "anya-e0102n9:138_2": "343 ādayo) evaṁ vimokkhadvayameva vuttaṁ,",
  "anya-e0102n9:138_3": "taṁ nippariyāyato vipassanāgamanaṁ sandhāya.",
  "anya-e0102n9:138_4": "Vipassanāñāṇaṁ hi kiñcāpi paṭisambhidāmagge –",
  "anya-e0102n9:139_0": "‘‘Aniccānupassanāñāṇaṁ niccato abhinivesaṁ muñcatīti suññato vimokkho.",
  "anya-e0102n9:139_1": "Dukkhānupassanāñāṇaṁ sukhato abhinivesaṁ.",
  "anya-e0102n9:139_2": "Anattānupassanāñāṇaṁ attato abhinivesaṁ muñcatīti suññato vimokkho’’ti (paṭi. ma.",
  "anya-e0102n9:139_3": "1.229) evaṁ abhinivesaṁ muñcanavasena suññato vimokkhoti ca,",
  "anya-e0102n9:140_0": "‘‘Aniccānupassanāñāṇaṁ niccato nimittaṁ muñcatīti animitto vimokkho.",
  "anya-e0102n9:140_1": "Dukkhānupassanāñāṇaṁ sukhato nimittaṁ,",
  "anya-e0102n9:140_2": "anattānupassanāñāṇaṁ attato nimittaṁ muñcatīti animitto vimokkho’’ti (paṭi. ma.",
  "anya-e0102n9:140_3": "1.229) evaṁ nimittaṁ muñcanavasena animitto vimokkhoti ca,",
  "anya-e0102n9:141_0": "‘‘Aniccānupassanāñāṇaṁ niccato paṇidhiṁ muñcatīti appaṇihito vimokkho.",
  "anya-e0102n9:141_1": "Dukkhānupassanāñāṇaṁ sukhato paṇidhiṁ.",
  "anya-e0102n9:141_2": "Anattānupassanāñāṇaṁ attato paṇidhiṁ muñcatīti appaṇihito vimokkho’’ti (paṭi. ma.",
  "anya-e0102n9:141_3": "1.229) evaṁ paṇidhiṁ muñcanavasena appaṇihito vimokkhoti ca –",
  "anya-e0102n9:142_0": "Vuttaṁ.",
  "anya-e0102n9:142_1": "Tathāpi taṁ saṅkhāranimittassa avijahanato na nippariyāyena animittaṁ.",
  "anya-e0102n9:142_2": "Nippariyāyena pana suññatañceva appaṇihitañca.",
  "anya-e0102n9:142_3": "Tassa ca āgamanavasena ariyamaggakkhaṇe vimokkho uddhaṭo.",
  "anya-e0102n9:142_4": "Tasmā appaṇihitaṁ suññatanti vimokkhadvayameva vuttanti veditabbaṁ. Ayaṁ tāvettha vimokkhakathā.",
  "anya-e0102n9:143_0": "771.",
  "anya-e0102n9:143_1": "Yaṁ pana vuttaṁ ‘‘sattaariyapuggalavibhāgāya paccayo hotī’’ti, tattha saddhānusārī, saddhāvimutto, kāyasakkhi, ubhatobhāgavimutto, dhammānusārī, diṭṭhippatto,",
  "anya-e0102n9:143_2": "paññāvimuttoti ime tāva satta ariyapuggalā,",
  "anya-e0102n9:143_3": "tesaṁ vibhāgāya idaṁ saṅkhārupekkhāñāṇaṁ paccayo hoti.",
  "anya-e0102n9:144_0": "772.",
  "anya-e0102n9:144_1": "Yo hi aniccato manasikaronto adhimokkhabahulo saddhindriyaṁ paṭilabhati,",
  "anya-e0102n9:144_2": "so sotāpattimaggakkhaṇe saddhānusārī hoti.",
  "anya-e0102n9:144_3": "Sesesu sattasu ṭhānesu saddhāvimutto.",
  "anya-e0102n9:145_0": "773.",
  "anya-e0102n9:145_1": "Yo pana dukkhato manasikaronto passaddhibahulo samādhindriyaṁ paṭilabhati,",
  "anya-e0102n9:145_2": "so sabbattha kāyasakkhi nāma hoti.",
  "anya-e0102n9:145_3": "Arūpajjhānaṁ pana patvā aggaphalappatto ubhatobhāgavimutto nāma hoti.",
  "anya-e0102n9:146_0": "774.",
  "anya-e0102n9:146_1": "Yo pana anattato manasikaronto vedabahulo paññindriyaṁ paṭilabhati,",
  "anya-e0102n9:146_2": "so sotāpattimaggakkhaṇe dhammānusārī hoti.",
  "anya-e0102n9:146_3": "Chasu ṭhānesu diṭṭhippatto aggaphale paññāvimuttoti.",
  "anya-e0102n9:147_0": "775. Vuttaṁ hetaṁ –",
  "anya-e0102n9:148_0": "‘‘Aniccato manasikaroto saddhindriyaṁ adhimattaṁ hoti.",
  "anya-e0102n9:148_1": "Saddhindriyassa adhimattattā sotāpattimaggaṁ paṭilabhati,",
  "anya-e0102n9:148_2": "tena vuccati saddhānusārī’’ti.",
  "anya-e0102n9:149_0": "Tathā ‘‘aniccato manasikaroto saddhindriyaṁ adhimattaṁ hoti,",
  "anya-e0102n9:149_1": "saddhindriyassa adhimattattā sotāpattiphalaṁ sacchikataṁ hoti,",
  "anya-e0102n9:149_2": "tena vuccati saddhāvimutto’’tiādi (paṭi. ma. 1.221).",
  "anya-e0102n9:150_0": "776. Aparampi vuttaṁ –",
  "anya-e0102n9:151_0": "‘‘Saddahanto vimuttoti saddhāvimutto.",
  "anya-e0102n9:151_1": "Phuṭṭhantaṁ sacchikatoti kāyasakkhi.",
  "anya-e0102n9:151_2": "Diṭṭhantaṁ pattoti diṭṭhippatto.",
  "anya-e0102n9:151_3": "Saddahanto vimuccatīti saddhāvimutto.",
  "anya-e0102n9:151_4": "Jhānaphassaṁ paṭhamaṁ phusati pacchā nirodhaṁ nibbānaṁ sacchikarotīti kāyasakkhi. ‘Dukkhā saṅkhārā,",
  "anya-e0102n9:151_5": "sukho nirodho’ti ñātaṁ hoti diṭṭhaṁ viditaṁ sacchikataṁ phusitaṁ paññāyāti diṭṭhippatto’’ti (paṭi. ma. 1.221).",
  "anya-e0102n9:152_0": "777.",
  "anya-e0102n9:152_1": "Itaresu pana catūsu saddhaṁ anusarati,",
  "anya-e0102n9:152_2": "saddhāya vā anusarati gacchatīti saddhānusārī.",
  "anya-e0102n9:152_3": "Tathā paññāsaṅkhātaṁ dhammaṁ anusarati,",
  "anya-e0102n9:152_4": "dhammena vā anusaratīti dhammānusārī.",
  "anya-e0102n9:152_5": "Arūpajjhānena ceva ariyamaggena cāti ubhatobhāgena vimuttoti ubhatobhāgavimutto.",
  "anya-e0102n9:152_6": "Pajānanto vimuttoti paññāvimuttoti evaṁ vacanattho veditabboti.",
  "anya-e0102n9:153_0": "Saṅkhārupekkhāñāṇaṁ.",
  "anya-e0102n9:154_0": "778.",
  "anya-e0102n9:154_1": "Taṁ panetaṁ purimena ñāṇadvayena atthato ekaṁ.",
  "anya-e0102n9:154_2": "Tenāhu porāṇā – ‘‘idaṁ saṅkhārupekkhāñāṇaṁ ekameva tīṇi nāmāni labhati,",
  "anya-e0102n9:154_3": "heṭṭhā muñcitukamyatāñāṇaṁ nāma jātaṁ,",
  "anya-e0102n9:154_4": "majjhe paṭisaṅkhānupassanāñāṇaṁ nāma,",
  "anya-e0102n9:154_5": "ante ca sikhāppattaṁ saṅkhārupekkhāñāṇaṁ nāma’’.",
  "anya-e0102n9:155_0": "779. Pāḷiyampi vuttaṁ –",
  "anya-e0102n9:156_0": "‘‘Kathaṁ muñcitukamyatā-paṭisaṅkhā-santiṭṭhanā paññā saṅkhārupekkhāsu ñāṇaṁ?",
  "anya-e0102n9:156_1": "Uppādaṁ muñcitukamyatā-paṭisaṅkhā-santiṭṭhanā paññā saṅkhārupekkhāsu ñāṇaṁ.",
  "anya-e0102n9:156_2": "Pavattaṁ…pe… nimittaṁ…pe… upāyāsaṁ muñcitukamyatāpaṭisaṅkhā-santiṭṭhanā paññā saṅkhārupekkhāsu ñāṇaṁ.",
  "anya-e0102n9:156_3": "Uppādo dukkhanti…pe… bhayanti…pe… sāmisanti…pe… uppādo saṅkhārāti…pe… upāyāso saṅkhārāti muñcitukamyatā-paṭisaṅkhā-santiṭṭhanā paññā saṅkhārupekkhāsu ñāṇa’’nti (paṭi. ma. 1.54).",
  "anya-e0102n9:157_0": "780.",
  "anya-e0102n9:157_1": "Tattha muñcitukamyatā ca sā paṭisaṅkhā ca santiṭṭhanā cāti muñcitukamyatā-paṭisaṅkhā-santiṭṭhanā.",
  "anya-e0102n9:157_2": "Iti pubbabhāge nibbidāñāṇena nibbinnassa uppādādīni pariccajitukāmatā muñcitukāmatā.",
  "anya-e0102n9:157_3": "Muñcanassa upāyakaraṇatthaṁ majjhe paṭisaṅkhānaṁ paṭisaṅkhā.",
  "anya-e0102n9:157_4": "Muñcitvā avasāne ajjhupekkhanaṁ santiṭṭhanā.",
  "anya-e0102n9:157_5": "Yaṁ sandhāya ‘‘uppādo saṅkhārā,",
  "anya-e0102n9:157_6": "te saṅkhāre ajjhupekkhatīti saṅkhārupekkhā’’tiādi (paṭi. ma. 1.54) vuttaṁ. Evaṁ ekamevidaṁ ñāṇaṁ.",
  "anya-e0102n9:158_0": "781.",
  "anya-e0102n9:158_1": "Apica imāyapi pāḷiyā idaṁ ekamevāti veditabbaṁ.",
  "anya-e0102n9:158_2": "Vuttaṁ hetaṁ – ‘‘yā ca muñcitukamyatā, yā ca paṭisaṅkhānupassanā, yā ca saṅkhārupekkhā, ime dhammā ekatthā, byañjanameva nāna’’nti (paṭi. ma. 1.227).",
  "anya-e0102n9:159_0": "782.",
  "anya-e0102n9:159_1": "Evaṁ adhigatasaṅkhārupekkhassa pana imassa kulaputtassa vipassanā sikhāppattā vuṭṭhānagāminī hoti.",
  "anya-e0102n9:159_2": "Sikhāppattā vipassanāti vā vuṭṭhānagāminīti vā saṅkhārupekkhādiñāṇattayasseva etaṁ nāmaṁ.",
  "anya-e0102n9:159_3": "Sā hi sikhaṁ uttamabhāvaṁ pattattā sikhāppattā.",
  "anya-e0102n9:159_4": "Vuṭṭhānaṁ gacchatīti vuṭṭhānagāminī.",
  "anya-e0102n9:159_5": "Vuṭṭhānaṁ vuccati bahiddhānimittabhūtato abhiniviṭṭhavatthuto ceva ajjhattapavattato ca vuṭṭhahanato maggo,",
  "anya-e0102n9:159_6": "taṁ gacchatīti vuṭṭhānagāminī,",
  "anya-e0102n9:159_7": "maggena saddhiṁ ghaṭiyatīti attho.",
  "anya-e0102n9:160_0": "783.",
  "anya-e0102n9:160_1": "Tatrāyaṁ abhinivesavuṭṭhānānaṁ āvibhāvatthāya mātikā – ajjhattaṁ abhinivisitvā ajjhattā vuṭṭhāti,",
  "anya-e0102n9:160_2": "ajjhattaṁ abhinivisitvā bahiddhā vuṭṭhāti ,",
  "anya-e0102n9:160_3": "bahiddhā abhinivisitvā bahiddhā vuṭṭhāti,",
  "anya-e0102n9:160_4": "bahiddhā abhinivisitvā ajjhattā vuṭṭhāti,",
  "anya-e0102n9:160_5": "rūpe abhinivisitvā rūpā vuṭṭhāti,",
  "anya-e0102n9:160_6": "rūpe abhinivisitvā arūpā vuṭṭhāti,",
  "anya-e0102n9:160_7": "arūpe abhinivisitvā arūpā vuṭṭhāti,",
  "anya-e0102n9:160_8": "arūpe abhinivisitvā rūpā vuṭṭhāti,",
  "anya-e0102n9:160_9": "ekappahārena pañcahi khandhehi vuṭṭhāti,",
  "anya-e0102n9:160_10": "aniccato abhinivisitvā aniccato vuṭṭhāti,",
  "anya-e0102n9:160_11": "aniccato abhinivisitvā dukkhato, anattato vuṭṭhāti,",
  "anya-e0102n9:160_12": "dukkhato abhinivisitvā dukkhato, aniccato, anattato vuṭṭhāti,",
  "anya-e0102n9:160_13": "anattato abhinivisitvā anattato, aniccato, dukkhato vuṭṭhāti.",
  "anya-e0102n9:161_0": "784. Kathaṁ?",
  "anya-e0102n9:161_1": "Idhekacco āditova ajjhattasaṅkhāresu abhinivisati, abhinivisitvā te passati.",
  "anya-e0102n9:161_2": "Yasmā pana na suddhaajjhattadassanamatteneva maggavuṭṭhānaṁ hoti, bahiddhāpi daṭṭhabbameva,",
  "anya-e0102n9:161_3": "tasmā parassa khandhepi anupādiṇṇasaṅkhārepi aniccaṁ dukkhamanattāti passati.",
  "anya-e0102n9:161_4": "So kālena ajjhattaṁ sammasati, kālena bahiddhā.",
  "anya-e0102n9:161_5": "Tassevaṁ sammasato ajjhattaṁ sammasanakāle vipassanā maggena saddhiṁ ghaṭiyati.",
  "anya-e0102n9:161_6": "Ayaṁ ajjhattaṁ abhinivisitvā ajjhattā vuṭṭhāti nāma.",
  "anya-e0102n9:162_0": "Sace panassa bahiddhā sammasanakāle vipassanā maggena saddhiṁ ghaṭiyati,",
  "anya-e0102n9:162_1": "ayaṁ ajjhattaṁ abhinivisitvā bahiddhā vuṭṭhāti nāma.",
  "anya-e0102n9:162_2": "Esa nayo bahiddhā abhinivisitvā bahiddhā ca ajjhattā ca vuṭṭhānepi.",
  "anya-e0102n9:163_0": "785.",
  "anya-e0102n9:163_1": "Aparo āditova rūpe abhinivisati,",
  "anya-e0102n9:163_2": "abhinivisitvā bhūtarūpañca upādārūpañca rāsiṁ katvā passati.",
  "anya-e0102n9:163_3": "Yasmā pana na suddharūpadassanamatteneva vuṭṭhānaṁ hoti, arūpampi daṭṭhabbameva.",
  "anya-e0102n9:163_4": "Tasmā taṁ rūpaṁ ārammaṇaṁ katvā uppannaṁ vedanaṁ saññaṁ saṅkhāre viññāṇañca ‘‘idaṁ arūpa’’nti arūpaṁ passati. So kālena rūpaṁ sammasati, kālena arūpaṁ .",
  "anya-e0102n9:163_5": "Tassevaṁ sammasato rūpasammasanakāle vipassanā maggena saddhiṁ ghaṭiyati,",
  "anya-e0102n9:163_6": "ayaṁ rūpe abhinivisitvā rūpā vuṭṭhāti nāma.",
  "anya-e0102n9:164_0": "Sace panassa arūpasammasanakāle vipassanā maggena saddhiṁ ghaṭiyati,",
  "anya-e0102n9:164_1": "ayaṁ arūpe abhinivisitvā arūpā vuṭṭhāti nāma.",
  "anya-e0102n9:164_2": "Esa nayo arūpe abhinivisitvā arūpā ca rūpā ca vuṭṭhānepi.",
  "anya-e0102n9:165_0": "786. ‘‘Yaṁkiñci samudayadhammaṁ,",
  "anya-e0102n9:165_1": "sabbaṁ taṁ nirodhadhamma’’nti (dī. ni.",
  "anya-e0102n9:165_2": "1.298) evaṁ abhinivisitvā evameva vuṭṭhānakāle pana ekappahārena pañcahi khandhehi vuṭṭhāti nāma.",
  "anya-e0102n9:166_0": "787.",
  "anya-e0102n9:166_1": "Eko āditova aniccato saṅkhāre sammasati.",
  "anya-e0102n9:166_2": "Yasmā pana na aniccato sammasanamatteneva vuṭṭhānaṁ hoti,",
  "anya-e0102n9:166_3": "dukkhatopi anattatopi sammasitabbameva,",
  "anya-e0102n9:166_4": "tasmā dukkhatopi anattatopi sammasati.",
  "anya-e0102n9:166_5": "Tassevaṁ paṭipannassa aniccato sammasanakāle vuṭṭhānaṁ hoti,",
  "anya-e0102n9:166_6": "ayaṁ aniccato abhinivisitvā aniccato vuṭṭhāti nāma.",
  "anya-e0102n9:167_0": "Sace panassa dukkhato anattato sammasanakāle vuṭṭhānaṁ hoti,",
  "anya-e0102n9:167_1": "ayaṁ aniccato abhinivisitvā dukkhato, anattato vuṭṭhāti nāma.",
  "anya-e0102n9:167_2": "Esa nayo dukkhato anattato abhinivisitvā sesavuṭṭhānesupi.",
  "anya-e0102n9:168_0": "788.",
  "anya-e0102n9:168_1": "Ettha ca yopi aniccato abhiniviṭṭho, yopi dukkhato, yopi anattato,",
  "anya-e0102n9:168_2": "vuṭṭhānakāle ca aniccato vuṭṭhānaṁ hoti.",
  "anya-e0102n9:168_3": "Tayopi janā adhimokkhabahulā honti, saddhindriyaṁ paṭilabhanti,",
  "anya-e0102n9:168_4": "animittavimokkhena vimuccanti,",
  "anya-e0102n9:168_5": "paṭhamamaggakkhaṇe saddhānusārino honti,",
  "anya-e0102n9:168_6": "sattasu ṭhānesu saddhāvimuttā.",
  "anya-e0102n9:168_7": "Sace pana dukkhato vuṭṭhānaṁ hoti,",
  "anya-e0102n9:168_8": "tayopi janā passaddhibahulā honti, samādhindriyaṁ paṭilabhanti,",
  "anya-e0102n9:168_9": "appaṇihitavimokkhena vimuccanti, sabbattha kāyasakkhino honti.",
  "anya-e0102n9:168_10": "Yassa panettha arūpajjhānaṁ pādakaṁ,",
  "anya-e0102n9:168_11": "so aggaphale ubhatobhāgavimutto hoti.",
  "anya-e0102n9:168_12": "Atha nesaṁ anattato vuṭṭhānaṁ hoti,",
  "anya-e0102n9:168_13": "tayopi janā vedabahulā honti, paññindriyaṁ paṭilabhanti,",
  "anya-e0102n9:168_14": "suññatavimokkhena vimuccanti,",
  "anya-e0102n9:168_15": "paṭhamamaggakkhaṇe dhammānusārino honti,",
  "anya-e0102n9:168_16": "chasu ṭhānesu diṭṭhippattā aggaphale paññāvimuttāti.",
  "anya-e0102n9:169_0": "789.",
  "anya-e0102n9:169_1": "Idāni saddhiṁ purimapacchimañāṇehi imissā vuṭṭhānagāminiyā vipassanāya āvibhāvatthaṁ dvādasa upamā veditabbā. Tāsaṁ idaṁ uddānaṁ –",
  "anya-e0102n9:170_0": "‘‘Vaggulī kaṇhasappo ca, gharaṁ go yakkhi dārako;",
  "anya-e0102n9:171_0": "Khuddaṁ pipāsaṁ sītuṇhaṁ, andhakāraṁ visena cā’’ti.",
  "anya-e0102n9:172_0": "Imā ca upamā bhayatupaṭṭhānato pabhuti yattha katthaci ñāṇe ṭhatvā āharituṁ vaṭṭeyyuṁ.",
  "anya-e0102n9:172_1": "Imasmiṁ pana ṭhāne āhariyamānāsu bhayatupaṭṭhānato yāva phalañāṇaṁ sabbaṁ pākaṭaṁ hoti,",
  "anya-e0102n9:172_2": "tasmā idheva āharitabbāti vuttā.",
  "anya-e0102n9:173_0": "790.Vaggulīti ekā kira vaggulī ‘‘ettha pupphaṁ vā phalaṁ vā labhissāmī’’ti pañcasākhe madhukarukkhe nilīyitvā ekaṁ sākhaṁ parāmasitvā na tattha kiñci pupphaṁ phalaṁ vā gayhupagaṁ addasa. Yathā ca ekaṁ, evaṁ dutiyaṁ, tatiyaṁ, catutthaṁ.",
  "anya-e0102n9:173_1": "Pañcamampi sākhaṁ parāmasitvā nāddasa. Sā ‘‘aphalo vatāyaṁ rukkho,",
  "anya-e0102n9:173_2": "natthettha kiñci gayhupaga’’nti tasmiṁ rukkhe ālayaṁ vissajjetvā ujukāya sākhāya āruyha viṭapantarena sīsaṁ nīharitvā uddhaṁ ulloketvā ākāse uppatitvā aññasmiṁ phalarukkhe nilīyati.",
  "anya-e0102n9:174_0": "Tattha vagguli viya yogāvacaro daṭṭhabbo,",
  "anya-e0102n9:174_1": "pañcasākho madhukarukkho viya pañcupādānakkhandhā,",
  "anya-e0102n9:174_2": "tattha vagguliyā nilīyanaṁ viya yogino khandhapañcake abhiniveso,",
  "anya-e0102n9:174_3": "tassā ekekaṁ sākhaṁ parāmasitvā kiñci gayhupagaṁ adisvā avasesasākhāparāmasanaṁ viya yogino rūpakkhandhaṁ sammasitvā tattha kiñci gayhupagaṁ adisvā avasesakkhandhasammasanaṁ,",
  "anya-e0102n9:174_4": "tassā ‘‘aphalo vatāyaṁ rukkho’’ti rukkhe ālayavissajjanaṁ viya yogino pañcasupi khandhesu aniccalakkhaṇādidassanavasena nibbinnassa muñcitukamyatādiñāṇattayaṁ,",
  "anya-e0102n9:174_5": "tassā ujukāya sākhāya upari ārohanaṁ viya yogino anulomaṁ,",
  "anya-e0102n9:174_6": "sīsaṁ nīharitvā uddhaṁ ullokanaṁ viya gotrabhuñāṇaṁ,",
  "anya-e0102n9:174_7": "ākāse uppatanaṁ viya maggañāṇaṁ,",
  "anya-e0102n9:174_8": "aññasmiṁ phalarukkhe nilīyanaṁ viya phalañāṇaṁ.",
  "anya-e0102n9:175_0": "791.Kaṇhasappupamā paṭisaṅkhāñāṇe vuttāva.",
  "anya-e0102n9:175_1": "Upamāsaṁsandane panettha sappavissajjanaṁ viya gotrabhuñāṇaṁ,",
  "anya-e0102n9:175_2": "muñcitvā āgatamaggaṁ olokentassa ṭhānaṁ viya maggañāṇaṁ,",
  "anya-e0102n9:175_3": "gantvā abhayaṭṭhāne ṭhānaṁ viya phalañāṇanti ayaṁ viseso.",
  "anya-e0102n9:176_0": "792.Gharanti gharasāmike kira sāyaṁ bhuñjitvā sayanaṁ āruyha niddaṁ okkante gharaṁ ādittaṁ,",
  "anya-e0102n9:176_1": "so pabujjhitvā aggiṁ disvā ‘‘bhīto sādhu vatassa sace aḍayhamāno nikkhameyya’’nti olokayamāno maggaṁ disvā nikkhamitvā vegena khemaṭṭhānaṁ gantvā ṭhito.",
  "anya-e0102n9:176_2": "Tattha gharasāmikassa bhuñjitvā sayanaṁ āruyha niddokkamanaṁ viya bālaputhujjanassa khandhapañcake ‘‘ahaṁ mamā’’ti gahaṇaṁ.",
  "anya-e0102n9:176_3": "Pabujjhitvā aggiṁ disvā bhītakālo viya sammāpaṭipadaṁ paṭipajjitvā lakkhaṇaṁ disvā bhayatupaṭṭhānañāṇaṁ,",
  "anya-e0102n9:176_4": "nikkhamanamaggaṁ olokanaṁ viya muñcitukamyatāñāṇaṁ , maggadassanaṁ viya anulomaṁ,",
  "anya-e0102n9:176_5": "nikkhamanaṁ viya gotrabhuñāṇaṁ,",
  "anya-e0102n9:176_6": "vegena gamanaṁ viya maggañāṇaṁ,",
  "anya-e0102n9:176_7": "khemaṭṭhāne ṭhānaṁ viya phalañāṇaṁ.",
  "anya-e0102n9:177_0": "793.Goti ekassa kira kassakassa rattibhāge niddaṁ okkantassa vajaṁ bhinditvā goṇā palātā,",
  "anya-e0102n9:177_1": "so paccūsasamaye tattha gantvā olokento tesaṁ palātabhāvaṁ ñatvā anupadaṁ gantvā rañño goṇe addasa.",
  "anya-e0102n9:177_2": "Te ‘‘mayhaṁ goṇā’’ti sallakkhetvā āharanto pabhātakāle ‘‘na ime mayhaṁ goṇā,",
  "anya-e0102n9:177_3": "rañño goṇā’’ti sañjānitvā ‘‘yāva maṁ ‘coro aya’nti gahetvā rājapurisā na anayabyasanaṁ pāpenti,",
  "anya-e0102n9:177_4": "tāvadeva palāyissāmī’’ti bhīto goṇe pahāya vegena palāyitvā nibbhayaṭṭhāne aṭṭhāsi.",
  "anya-e0102n9:177_5": "Tattha ‘‘mayhaṁ goṇā’’ti rājagoṇānaṁ gahaṇaṁ viya bālaputhujjanassa ‘‘ahaṁ mamā’’ti khandhānaṁ gahaṇaṁ,",
  "anya-e0102n9:177_6": "pabhāte ‘‘rājagoṇā’’ti sañjānanaṁ viya yogino tilakkhaṇavasena khandhānaṁ ‘‘aniccā dukkhā anattā’’ti sañjānanaṁ,",
  "anya-e0102n9:177_7": "bhītakālo viya bhayatupaṭṭhānañāṇaṁ,",
  "anya-e0102n9:177_8": "vissajjitvā gantukāmatā viya muñcitukamyatā, vissajjanaṁ viya gotrabhu, palāyanaṁ viya maggo,",
  "anya-e0102n9:177_9": "palāyitvā abhayadese ṭhānaṁ viya phalaṁ.",
  "anya-e0102n9:178_0": "794.Yakkhīti eko kira puriso yakkhiniyā saddhiṁ saṁvāsaṁ kappesi,",
  "anya-e0102n9:178_1": "sā rattibhāge ‘‘sutto aya’’nti mantvā āmakasusānaṁ gantvā manussamaṁsaṁ khādati.",
  "anya-e0102n9:178_2": "So ‘‘kuhiṁ esā gacchatī’’ti anubandhitvā manussamaṁsaṁ khādamānaṁ disvā tassā amanussibhāvaṁ ñatvā ‘‘yāva maṁ na khādati,",
  "anya-e0102n9:178_3": "tāva palāyissāmī’’ti bhīto vegena palāyitvā khemaṭṭhāne aṭṭhāsi.",
  "anya-e0102n9:178_4": "Tattha yakkhiniyā saddhiṁ saṁvāso viya khandhānaṁ ‘‘ahaṁ mamā’’ti gahaṇaṁ,",
  "anya-e0102n9:178_5": "susāne manussamaṁsaṁ khādamānaṁ disvā ‘‘yakkhinī aya’’nti jānanaṁ viya khandhānaṁ tilakkhaṇaṁ disvā aniccādibhāvajānanaṁ,",
  "anya-e0102n9:178_6": "bhītakālo viya bhayatupaṭṭhānaṁ,",
  "anya-e0102n9:178_7": "palāyitukāmatā viya muñcitukamyatā,",
  "anya-e0102n9:178_8": "susānavijahanaṁ viya gotrabhu, vegena palāyanaṁ viya maggo,",
  "anya-e0102n9:178_9": "abhayadese ṭhānaṁ viya phalaṁ.",
  "anya-e0102n9:179_0": "795.Dārakoti ekā kira puttagiddhinī itthī,",
  "anya-e0102n9:179_1": "sā uparipāsāde nisinnāva antaravīthiyaṁ dārakasaddaṁ sutvā ‘‘putto nu kho me kenaci viheṭhiyatī’’ti vegasā gantvā ‘‘attano putto’’ti saññāya paraputtaṁ aggahesi.",
  "anya-e0102n9:179_2": "Sā ‘‘paraputto aya’’nti sañjānitvā ottappamānā ito cito ca oloketvā ‘‘mā heva maṁ koci ‘dārakacorī aya’nti vadeyyā’’ti dārakaṁ tattheva oropetvā puna vegasā pāsādaṁ āruyha nisīdi.",
  "anya-e0102n9:179_3": "Tattha attano puttasaññāya paraputtassa gahaṇaṁ viya ‘‘ahaṁ mamā’’ti pañcakkhandhagahaṇaṁ,",
  "anya-e0102n9:179_4": "‘‘paraputto aya’’nti sañjānanaṁ viya tilakkhaṇavasena ‘‘nāhaṁ, na mamā’’ti sañjānanaṁ,",
  "anya-e0102n9:179_5": "ottappanaṁ viya bhayatupaṭṭhānaṁ,",
  "anya-e0102n9:179_6": "ito cito ca olokanaṁ viya muñcitukamyatāñāṇaṁ,",
  "anya-e0102n9:179_7": "tattheva dārakassa oropanaṁ viya anulomaṁ,",
  "anya-e0102n9:179_8": "oropetvā antaravīthiyaṁ ṭhitakālo viya gotrabhu, pāsādārūhanaṁ viya maggo, āruyha nisīdanaṁ viya phalaṁ.",
  "anya-e0102n9:180_0": "796.Khuddaṁ pipāsaṁ sītuṇhaṁ,",
  "anya-e0102n9:180_1": "andhakāraṁ visena cāti imā pana cha upamā vuṭṭhānagāminiyā vipassanāya ṭhitassa lokuttaradhammābhimukhaninnapoṇapabbhārabhāvadassanatthaṁ vuttā.",
  "anya-e0102n9:180_2": "Yathā hi khuddāya abhibhūto sujighacchito puriso sādurasaṁ bhojanaṁ pattheti,",
  "anya-e0102n9:180_3": "evamevāyaṁ saṁsāravaṭṭajighacchāya phuṭṭho yogāvacaro amatarasaṁ kāyagatāsatibhojanaṁ pattheti.",
  "anya-e0102n9:181_0": "Yathā ca pipāsito puriso parisussamānakaṇṭhamukho anekaṅgasambhāraṁ pānakaṁ pattheti,",
  "anya-e0102n9:181_1": "evamevāyaṁ saṁsāravaṭṭapipāsāya phuṭṭho yogāvacaro ariyaṁ aṭṭhaṅgikamaggapānakaṁ pattheti.",
  "anya-e0102n9:182_0": "Yathā pana sītasamphuṭṭho puriso uṇhaṁ pattheti,",
  "anya-e0102n9:182_1": "evamevāyaṁ saṁsāravaṭṭe taṇhāsinehasītena phuṭṭho yogāvacaro kilesasantāpakaṁ maggatejaṁ pattheti.",
  "anya-e0102n9:183_0": "Yathā ca uṇhasamphuṭṭho puriso sītaṁ pattheti,",
  "anya-e0102n9:183_1": "evamevāyaṁ saṁsāravaṭṭe ekādasaggisantāpasantatto yogāvacaro ekādasaggivūpasamaṁ nibbānaṁ pattheti.",
  "anya-e0102n9:184_0": "Yathā pana andhakārapareto puriso ālokaṁ pattheti,",
  "anya-e0102n9:184_1": "evamevāyaṁ avijjandhakārena onaddhapariyonaddho yogāvacaro ñāṇālokaṁ maggabhāvanaṁ pattheti.",
  "anya-e0102n9:185_0": "Yathā ca visasamphuṭṭho puriso visaghātanaṁ bhesajjaṁ pattheti,",
  "anya-e0102n9:185_1": "evamevāyaṁ kilesavisasamphuṭṭho yogāvacaro kilesavisanimmathanaṁ amatosadhaṁ nibbānaṁ pattheti.",
  "anya-e0102n9:185_2": "Tena vuttaṁ – ‘‘tassevaṁ jānato evaṁ passato tīsu bhavesu…pe… navasu sattāvāsesu cittaṁ patilīyati patikuṭati pativattati na sampasāriyati.",
  "anya-e0102n9:185_3": "Upekkhā vā pāṭikulyatā vā saṇṭhāti.",
  "anya-e0102n9:185_4": "Seyyathāpi nāma padumapalāse īsakapoṇe’’ti sabbaṁ pubbe vuttanayeneva veditabbaṁ.",
  "anya-e0102n9:186_0": "797.",
  "anya-e0102n9:186_1": "Ettāvatā ca panesa patilīnacaro nāma hoti, yaṁ sandhāya vuttaṁ –",
  "anya-e0102n9:187_0": "‘‘Patilīnacarassa bhikkhuno,",
  "anya-e0102n9:188_0": "Bhajamānassa vivittamāsanaṁ;",
  "anya-e0102n9:189_0": "Sāmaggiyamāhu tassa taṁ,",
  "anya-e0102n9:190_0": "Yo attānaṁ bhavane na dassaye’’ti. (su. ni. 816; mahāni. 45);",
  "anya-e0102n9:191_0": "Evamidaṁ saṅkhārupekkhāñāṇaṁ yogino patilīnacarabhāvaṁ niyametvā uttari ariyamaggassāpi bojjhaṅgamaggaṅgajhānaṅgapaṭipadāvimokkhavisesaṁ niyameti.",
  "anya-e0102n9:191_1": "Keci hi therā bojjhaṅgamaggaṅgajhānaṅgānaṁ visesaṁ pādakajjhānaṁ niyametīti vadanti.",
  "anya-e0102n9:191_2": "Keci vipassanāya ārammaṇabhūtā khandhā niyamentīti vadanti.",
  "anya-e0102n9:191_3": "Keci puggalajjhāsayo niyametīti vadanti.",
  "anya-e0102n9:191_4": "Tesampi vādesu ayaṁ pubbabhāgavuṭṭhānagāminivipassanāva niyametīti veditabbā.",
  "anya-e0102n9:192_0": "798.",
  "anya-e0102n9:192_1": "Tatrāyaṁ anupubbikathā – vipassanāniyamena hi sukkhavipassakassa uppannamaggopi,",
  "anya-e0102n9:192_2": "samāpattilābhino jhānaṁ pādakaṁ akatvā uppannamaggopi,",
  "anya-e0102n9:192_3": "paṭhamajjhānaṁ pādakaṁ katvā pakiṇṇakasaṅkhāre sammasitvā uppāditamaggopi paṭhamajjhānikāva honti.",
  "anya-e0102n9:192_4": "Sabbesu satta bojjhaṅgāni aṭṭha maggaṅgāni pañca jhānaṅgāni honti.",
  "anya-e0102n9:192_5": "Tesaṁ hi pubbabhāgavipassanā somanassasahagatāpi upekkhāsahagatāpi hutvā vuṭṭhānakāle saṅkhārupekkhābhāvaṁ patvā somanassasahagatā hoti.",
  "anya-e0102n9:192_6": "Pañcakanaye dutiyatatiyacatutthajjhānāni pādakāni katvā uppāditamaggesu yathākkameneva jhānaṁ caturaṅgikaṁ tivaṅgikaṁ duvaṅgikañca hoti.",
  "anya-e0102n9:192_7": "Sabbesu pana satta maggaṅgāni honti. Catutthe cha bojjhaṅgāni.",
  "anya-e0102n9:192_8": "Ayaṁ viseso pādakajjhānaniyamena ceva vipassanāniyamena ca hoti.",
  "anya-e0102n9:192_9": "Tesampi hi pubbabhāgavipassanā somanassasahagatāpi upekkhāsahagatāpi hoti.",
  "anya-e0102n9:192_10": "Vuṭṭhānagāminī somanassasahagatāva.",
  "anya-e0102n9:192_11": "Pañcamajjhānaṁ pādakaṁ katvā nibbattitamagge pana upekkhācittekaggatāvasena dve jhānaṅgāni bojjhaṅgamaggaṅgāni cha satta ceva.",
  "anya-e0102n9:192_12": "Ayampi viseso ubhayaniyamavasena hoti.",
  "anya-e0102n9:192_13": "Imasmiṁ hi naye pubbabhāgavipassanā somanassasahagatā vā upekkhāsahagatā vā hoti.",
  "anya-e0102n9:192_14": "Vuṭṭhānagāminī upekkhāsahagatāva.",
  "anya-e0102n9:192_15": "Arūpajjhānāni pādakaṁ katvā uppāditamaggepi eseva nayo.",
  "anya-e0102n9:192_16": "Evaṁ pādakajjhānato vuṭṭhāya yekeci saṅkhāre sammasitvā nibbattitamaggassa āsannapadese vuṭṭhitasamāpatti attano sadisabhāvaṁ karoti bhūmivaṇṇo viya godhāvaṇṇassa.",
  "anya-e0102n9:193_0": "799.",
  "anya-e0102n9:193_1": "Dutiyattheravāde pana yato yato samāpattito vuṭṭhāya ye ye samāpattidhamme sammasitvā maggo nibbattito hoti, taṁtaṁsamāpattisadisova hoti.",
  "anya-e0102n9:193_2": "Tatrāpi ca vipassanāniyamo vuttanayeneva veditabbo.",
  "anya-e0102n9:194_0": "800.",
  "anya-e0102n9:194_1": "Tatiyattheravāde attano attano ajjhāsayānurūpena yaṁ yaṁ jhānaṁ pādakaṁ katvā ye ye jhānadhamme sammasitvā maggo nibbattito, taṁtaṁjhānasadisova hoti.",
  "anya-e0102n9:194_2": "Pādakajjhānaṁ pana sammasitajjhānaṁ vā vinā ajjhāsayamatteneva taṁ na ijjhati.",
  "anya-e0102n9:194_3": "Svāyamattho nandakovādasuttena (ma. ni. 3.398 ādayo) dīpetabbo.",
  "anya-e0102n9:194_4": "Etthāpi ca vipassanāniyamo vuttanayeneva veditabbo.",
  "anya-e0102n9:194_5": "Evaṁ tāva saṅkhārupekkhā bojjhaṅgamaggaṅgajhānaṅgāni niyametīti veditabbā.",
  "anya-e0102n9:195_0": "801.",
  "anya-e0102n9:195_1": "Sace panāyaṁ ādito kilese vikkhambhayamānā dukkhena sappayogena sasaṅkhārena vikkhambhetuṁ asakkhi, dukkhāpaṭipadā nāma hoti. Vipariyāyena sukhāpaṭipadā.",
  "anya-e0102n9:195_2": "Kilese pana vikkhambhetvā vipassanāparivāsaṁ maggapātubhāvaṁ saṇikaṁ kurumānā dandhābhiññā nāma hoti. Vipariyāyena khippābhiññā.",
  "anya-e0102n9:195_3": "Iti ayaṁ saṅkhārupekkhā āgamanīyaṭṭhāne ṭhatvā attano attano maggassa nāmaṁ deti.",
  "anya-e0102n9:195_4": "Tena maggo cattāri nāmāni labhati.",
  "anya-e0102n9:196_0": "Sā panāyaṁ paṭipadā kassaci bhikkhuno nānā hoti,",
  "anya-e0102n9:196_1": "kassaci catūsupi maggesu ekāva.",
  "anya-e0102n9:196_2": "Buddhānaṁ pana cattāropi maggā sukhāpaṭipadā khippābhiññāva ahesuṁ. Tathā dhammasenāpatissa.",
  "anya-e0102n9:196_3": "Mahāmoggallānattherassa pana paṭhamamaggo sukhāpaṭipado khippābhiñño ahosi.",
  "anya-e0102n9:196_4": "Upari tayo dukkhāpaṭipadā dandhābhiññā. Yathā ca paṭipadā,",
  "anya-e0102n9:196_5": "evaṁ adhipatayopi kassaci bhikkhuno catūsu maggesu nānā honti. Kassaci catūsupi ekāva.",
  "anya-e0102n9:196_6": "Evaṁ saṅkhārupekkhā paṭipadāvisesaṁ niyameti.",
  "anya-e0102n9:196_7": "Yathā pana vimokkhavisesaṁ niyameti, taṁ pubbe vuttameva.",
  "anya-e0102n9:197_0": "802.",
  "anya-e0102n9:197_1": "Apica maggo nāma pañcahi kāraṇehi nāmaṁ labhati sarasena vā paccanīkena vā saguṇena vā ārammaṇena vā āgamanena vā.",
  "anya-e0102n9:197_2": "Sace hi saṅkhārupekkhā aniccato saṅkhāre sammasitvā vuṭṭhāti, animittavimokkhena vimuccati.",
  "anya-e0102n9:197_3": "Sace dukkhato sammasitvā vuṭṭhāti,",
  "anya-e0102n9:197_4": "appaṇihitavimokkhena vimuccati.",
  "anya-e0102n9:197_5": "Sace anattato sammasitvā vuṭṭhāti, suññatavimokkhena vimuccati. Idaṁ sarasato nāmaṁ nāma.",
  "anya-e0102n9:198_0": "Yasmā panesa aniccānupassanāya saṅkhārānaṁ ghanavinibbhogaṁ katvā niccanimittadhuvanimittasassatanimittāni pajahanto āgato, tasmā animitto.",
  "anya-e0102n9:198_1": "Dukkhānupassanāya pana sukhasaññaṁ pahāya paṇidhiṁ patthanaṁ sukkhāpetvā āgatattā appaṇihito.",
  "anya-e0102n9:198_2": "Anattānupassanāya attasattapuggalasaññaṁ pahāya saṅkhārānaṁ suññato diṭṭhattā suññatoti idaṁ paccanīkato nāmaṁ nāma.",
  "anya-e0102n9:199_0": "Rāgādīhi panesa suññattā suññato,",
  "anya-e0102n9:199_1": "rūpanimittādīnaṁ rāganimittādīnaññeva vā abhāvena animitto,",
  "anya-e0102n9:199_2": "rāgapaṇidhiādīnaṁ abhāvato appaṇihitoti idamassa saguṇato nāmaṁ.",
  "anya-e0102n9:200_0": "Svāyaṁ suññaṁ animittaṁ appaṇihitañca nibbānaṁ ārammaṇaṁ karotītipi suññato animitto appaṇihitoti vuccati. Idamassa ārammaṇato nāmaṁ.",
  "anya-e0102n9:201_0": "803.",
  "anya-e0102n9:201_1": "Āgamanaṁ pana duvidhaṁ vipassanāgamanaṁ maggāgamanañca.",
  "anya-e0102n9:201_2": "Tattha magge vipassanāgamanaṁ labhati, phale maggāgamanaṁ.",
  "anya-e0102n9:201_3": "Anattānupassanā hi suññatā nāma,",
  "anya-e0102n9:201_4": "suññatavipassanāya maggo suññato,",
  "anya-e0102n9:201_5": "aniccānupassanā animittā nāma ,",
  "anya-e0102n9:201_6": "animittavipassanāya maggo animitto.",
  "anya-e0102n9:201_7": "Idaṁ pana nāmaṁ na abhidhammapariyāyena labbhati, suttantapariyāyena labbhati.",
  "anya-e0102n9:201_8": "Tatra hi gotrabhuñāṇaṁ animittaṁ nibbānaṁ ārammaṇaṁ katvā animittanāmakaṁ hutvā sayaṁ āgamanīyaṭṭhāne ṭhatvā maggassa nāmaṁ detīti vadanti. Tena maggo animittoti vutto.",
  "anya-e0102n9:201_9": "Maggāgamanena pana phalaṁ animittanti yujjatiyeva.",
  "anya-e0102n9:201_10": "Dukkhānupassanā saṅkhāresu paṇidhiṁ sukkhāpetvā āgatattā appaṇihitā nāma,",
  "anya-e0102n9:201_11": "appaṇihitavipassanāya maggo appaṇihito,",
  "anya-e0102n9:201_12": "appaṇihitamaggassa phalaṁ appaṇihitaṁ.",
  "anya-e0102n9:201_13": "Evaṁ vipassanā attano nāmaṁ maggassa deti,",
  "anya-e0102n9:201_14": "maggo phalassāti idaṁ āgamanato nāmaṁ.",
  "anya-e0102n9:201_15": "Evamayaṁ saṅkhārupekkhā vimokkhavisesaṁ niyametīti.",
  "anya-e0102n9:202_0": "Saṅkhārupekkhāñāṇaṁ niṭṭhitaṁ.",
  "anya-e0102n9:203_0": "Anulomañāṇakathā",
  "anya-e0102n9:204_0": "804.",
  "anya-e0102n9:204_1": "Tassa taṁ saṅkhārupekkhāñāṇaṁ āsevantassa bhāventassa bahulīkarontassa adhimokkhasaddhā balavatarā nibbattati, vīriyaṁ supaggahitaṁ hoti, sati sūpaṭṭhitā, cittaṁ susamāhitaṁ,",
  "anya-e0102n9:204_2": "tikkhatarā saṅkhārupekkhā uppajjati.",
  "anya-e0102n9:204_3": "Tassa ‘‘dāni maggo uppajjissatī’’ti saṅkhārupekkhā saṅkhāre aniccāti vā dukkhāti vā anattāti vā sammasitvā bhavaṅgaṁ otarati.",
  "anya-e0102n9:204_4": "Bhavaṅgānantaraṁ saṅkhārupekkhāya katanayeneva saṅkhāre aniccāti vā dukkhāti vā anattāti vā ārammaṇaṁ kurumānaṁ uppajjati manodvārāvajjanaṁ.",
  "anya-e0102n9:204_5": "Tato bhavaṅgaṁ āvaṭṭetvā uppannassa tassa kiriyacittassānantaraṁ avīcikaṁ cittasantatiṁ anuppabandhamānaṁ tatheva saṅkhāre ārammaṇaṁ katvā uppajjati paṭhamaṁ javanacittaṁ, yaṁ parikammanti vuccati.",
  "anya-e0102n9:204_6": "Tadanantaraṁ tatheva saṅkhāre ārammaṇaṁ katvā uppajjati dutiyaṁ javanacittaṁ, yaṁ upacāranti vuccati.",
  "anya-e0102n9:204_7": "Tadanantarampi tatheva saṅkhāre ārammaṇaṁ katvā uppajjati tatiyaṁ javanacittaṁ, yaṁ anulomanti vuccati. Idaṁ nesaṁ pāṭiyekkaṁ nāmaṁ.",
  "anya-e0102n9:205_0": "Avisesena pana tividhampetaṁ āsevanantipi parikammantipi upacārantipi anulomantipi vattuṁ vaṭṭati. Kissānulomaṁ? Purimabhāgapacchimabhāgānaṁ.",
  "anya-e0102n9:205_1": "Tañhi purimānaṁ aṭṭhannaṁ vipassanāñāṇānaṁ tathakiccatāya ca anulometi,",
  "anya-e0102n9:205_2": "upari ca sattatiṁsāya bodhipakkhiyadhammānaṁ.",
  "anya-e0102n9:205_3": "Tañhi aniccalakkhaṇādivasena saṅkhāre ārabbha pavattattā,",
  "anya-e0102n9:205_4": "‘‘udayabbayavantānaṁyeva vata dhammānaṁ udayabbayañāṇaṁ uppādavaye addasā’’ti ca,",
  "anya-e0102n9:205_5": "‘‘bhaṅgavantānaṁyeva vata bhaṅgānupassanaṁ bhaṅgaṁ addasā’’ti ca,",
  "anya-e0102n9:205_6": "‘‘sabhayaṁyeva vata bhayatupaṭṭhānassa bhayato upaṭṭhita’’nti ca,",
  "anya-e0102n9:205_7": "‘‘sādīnaveyeva vata ādīnavānupassanaṁ ādīnavaṁ addasā’’ti ca,",
  "anya-e0102n9:205_8": "‘‘nibbinditabbeyeva vata nibbidāñāṇaṁ nibbinna’’nti ca,",
  "anya-e0102n9:205_9": "‘‘muñcitabbamhiyeva vata muñcitukamyatāñāṇaṁ muñcitukāmaṁ jāta’’nti ca,",
  "anya-e0102n9:205_10": "‘‘paṭisaṅkhātabbaṁyeva vata paṭisaṅkhāñāṇena paṭisaṅkhāta’’nti ca,",
  "anya-e0102n9:205_11": "‘‘upekkhitabbaṁyeva vata saṅkhārupekkhāya upekkhita’’nti ca atthato vadamānaṁ viya imesañca aṭṭhannaṁ ñāṇānaṁ tathakiccatāya anulometi,",
  "anya-e0102n9:205_12": "upari ca sattatiṁsāya bodhipakkhiyadhammānaṁ tāya paṭipattiyā pattabbattā.",
  "anya-e0102n9:206_0": "Yathā hi dhammiko rājā vinicchayaṭṭhāne nisinno vohārikamahāmattānaṁ vinicchayaṁ sutvā agatigamanaṁ pahāya majjhatto hutvā ‘‘evaṁ hotū’’ti anumodamāno tesañca vinicchayassa anulometi, porāṇassa ca rājadhammassa, evaṁsampadamidaṁ veditabbaṁ. Rājā viya hi anulomañāṇaṁ,",
  "anya-e0102n9:206_1": "aṭṭha vohārikamahāmattā viya aṭṭha ñāṇāni,",
  "anya-e0102n9:206_2": "porāṇo rājadhammo viya sattatiṁsa bodhipakkhiyā.",
  "anya-e0102n9:206_3": "Tattha yathā rājā ‘‘evaṁ hotū’’ti vadamāno vohārikānañca vinicchayassa, rājadhammassa ca anulometi,",
  "anya-e0102n9:206_4": "evamidaṁ aniccādivasena saṅkhāre ārabbha uppajjamānaṁ aṭṭhannañca ñāṇānaṁ tathakiccatāya anulometi,",
  "anya-e0102n9:206_5": "upari ca sattatiṁsāya bodhipakkhiyadhammānaṁ.",
  "anya-e0102n9:206_6": "Teneva saccānulomikañāṇanti vuccatīti.",
  "anya-e0102n9:207_0": "Anulomañāṇaṁ niṭṭhitaṁ.",
  "anya-e0102n9:208_0": "Vuṭṭhānagāminīvipassanākathā",
  "anya-e0102n9:209_0": "805.",
  "anya-e0102n9:209_1": "Idañca pana anulomañāṇaṁ saṅkhārārammaṇāya vuṭṭhānagāminiyā vipassanāya pariyosānaṁ hoti.",
  "anya-e0102n9:209_2": "Sabbena sabbaṁ pana gotrabhuñāṇaṁ vuṭṭhānagāminiyā vipassanāya pariyosānaṁ.",
  "anya-e0102n9:209_3": "Idāni tassāyeva vuṭṭhānagāminiyā vipassanāya asammohatthaṁ ayaṁ suttasaṁsandanā veditabbā.",
  "anya-e0102n9:210_0": "Seyyathidaṁ –",
  "anya-e0102n9:211_0": "Ayañhi vuṭṭhānagāminī vipassanā saḷāyatanavibhaṅgasutte ‘‘atammayataṁ, bhikkhave,",
  "anya-e0102n9:211_1": "nissāya atammayataṁ āgamma yāyaṁ upekkhā ekattā ekattasitā,",
  "anya-e0102n9:211_2": "taṁ pajahatha taṁ samatikkamathā’’ti (ma. ni.",
  "anya-e0102n9:211_3": "3.310) evaṁ atammayatāti vuttā.",
  "anya-e0102n9:212_0": "Alagaddasuttante ‘‘nibbindaṁ virajjati, virāgā vimuccatī’’ti (ma. ni. 1.245) evaṁ nibbidāti vuttā.",
  "anya-e0102n9:213_0": "Susimasuttante ‘‘pubbe kho, susima, dhammaṭṭhitiñāṇaṁ,",
  "anya-e0102n9:213_1": "pacchā nibbāne ñāṇa’’nti (saṁ. ni.",
  "anya-e0102n9:213_2": "2.70) evaṁ dhammaṭṭhitiñāṇanti vuttā.",
  "anya-e0102n9:214_0": "Poṭṭhapādasuttante ‘‘saññā kho, poṭṭhapāda, paṭhamaṁ uppajjati, pacchā ñāṇa’’nti (dī. ni.",
  "anya-e0102n9:214_1": "1.416) evaṁ saññagganti vuttā.",
  "anya-e0102n9:215_0": "Dasuttarasuttante ‘‘paṭipadāñāṇadassanavisuddhi pārisuddhipadhāniyaṅga’’nti (dī. ni.",
  "anya-e0102n9:215_1": "3.359) evaṁ pārisuddhipadhāniyaṅganti vuttā.",
  "anya-e0102n9:216_0": "Paṭisambhidāmagge ‘‘yā ca muñcitukamyatā yā ca paṭisaṅkhānupassanā yā ca saṅkhārupekkhā,",
  "anya-e0102n9:216_1": "ime dhammā ekatthā byañjanameva nāna’’nti (paṭi. ma.",
  "anya-e0102n9:216_2": "1.227) evaṁ tīhi nāmehi vuttā.",
  "anya-e0102n9:217_0": "Paṭṭhāne ‘‘anulomaṁ gotrabhussa,",
  "anya-e0102n9:217_1": "anulomaṁ vodānassā’’ti (paṭṭhā.",
  "anya-e0102n9:217_2": "1.1.417) evaṁ tīhi nāmehi vuttā.",
  "anya-e0102n9:218_0": "Rathavinītasuttante ‘‘kiṁ panāvuso,",
  "anya-e0102n9:218_1": "paṭipadāñāṇadassanavisuddhatthaṁ bhagavati brahmacariyaṁ vussatī’’ti (ma. ni.",
  "anya-e0102n9:218_2": "1.257) evaṁ paṭipadāñāṇadassanavisuddhīti vuttā.",
  "anya-e0102n9:219_0": "Itinekehi nāmehi, kittitā yā mahesinā;",
  "anya-e0102n9:220_0": "Vuṭṭhānagāminī santā, parisuddhā vipassanā.",
  "anya-e0102n9:221_0": "Vuṭṭhātukāmo saṁsāra-dukkhapaṅkā mahabbhayā;",
  "anya-e0102n9:222_0": "Kareyya satataṁ tattha, yogaṁ paṇḍitajātikoti.",
  "anya-e0102n9:223_0": "Iti sādhujanapāmojjatthāya kate visuddhimagge",
  "anya-e0102n9:224_0": "Paññābhāvanādhikāre",
  "anya-e0102n9:225_0": "Paṭipadāñāṇadassanavisuddhiniddeso nāma",
  "anya-e0102n9:226_0": "Ekavīsatimo paricchedo."
}