{
  "tika-vin07t19:0_0": "4. Pavāraṇākkhandhako",
  "tika-vin07t19:1_0": "Aphāsuvihārakathādivaṇṇanā",
  "tika-vin07t19:2_0": "209.",
  "tika-vin07t19:2_1": "Pavāraṇākkhandhake pāḷiyaṁ piṇḍāya paṭikkameyyāti piṇḍāya caritvā paṭikkameyya.",
  "tika-vin07t19:2_2": "Avakkārapātinti atirekapiṇḍapātaṭhapanakaṁ ekaṁ bhājanaṁ.",
  "tika-vin07t19:2_3": "Avisayhanti ukkhipituṁ asakkuṇeyyaṁ.",
  "tika-vin07t19:2_4": "Vilaṅghanaṁ ukkhipanaṁ vilaṅgho, so eva vilaṅghako,",
  "tika-vin07t19:2_5": "hatthehi vilaṅghako hatthavilaṅghakoti āha ‘‘hatthukkhepakenā’’ti.",
  "tika-vin07t19:2_6": "Atha vā vilaṅghakena ukkhepakena hatthenātipi attho,",
  "tika-vin07t19:2_7": "aññamaññaṁ saṁsibbitahatthehīti vuttaṁ hoti.",
  "tika-vin07t19:3_0": "213.Sace pana vuḍḍhataro hotīti pavāraṇādāyako bhikkhu vuḍḍhataro hoti.",
  "tika-vin07t19:3_1": "Evañhi tena tassatthāya pavāritaṁ hotīti ettha evaṁ tena appavāritopi tassa saṅghappattimattena saṅghapavāraṇākammaṁ samaggakammameva hotīti daṭṭhabbaṁ.",
  "tika-vin07t19:3_2": "Tena ca bhikkhunāti pavāraṇādāyakena bhikkhunā.",
  "tika-vin07t19:4_0": "234.Bahūpi samānavassā ekato pavāretuṁ labhantīti ekasmiṁ saṁvacchare laddhūpasampadatāya samānupasampannavassā sabbe ekato pavāretuṁ labhantīti attho.",
  "tika-vin07t19:5_0": "237.",
  "tika-vin07t19:5_1": "Pāḷiyaṁ micchādiṭṭhīti ‘‘natthi dinna’’ntiādi (dī. ni. 1.171; ma. ni. 1.445; 2.94, 95, 225; 3.91, 116, 136; saṁ. ni. 3.210; dha. sa. 1221) nayappavattā.",
  "tika-vin07t19:5_2": "Antaggāhikāti sassatucchedasaṅkhātassa antassa gāhikā.",
  "tika-vin07t19:5_3": "Yaṁ kho tvantiādīsu yaṁ pavāraṇaṁ ṭhapesi,",
  "tika-vin07t19:5_4": "taṁ diṭṭhena ṭhapesīti taṁ-saddaṁ ajjhāharitvā yojetabbaṁ.",
  "tika-vin07t19:6_0": "239.Vatthuṁ pakāsentoti puggale parisaṅkuppattiyā nimittabhūtaṁ vatthumattaṁyeva sandhāya vuttaṁ .",
  "tika-vin07t19:6_1": "Yaṁ pana vatthuṁ sandhāya ‘‘puggalo paññāyati, na vatthū’’ti āha, na taṁ sandhāyetaṁ vuttaṁ.",
  "tika-vin07t19:6_2": "Yadi pana tassa bhikkhuno vasanaṭṭhāne pokkharaṇito macchaggahaṇādi disseyya,",
  "tika-vin07t19:6_3": "tadā ‘‘vatthu ca puggalo ca paññāyatī’’ti vattabbaṁ bhaveyya.",
  "tika-vin07t19:6_4": "Tenāha ‘‘purimanayeneva corehī’’tiādi.",
  "tika-vin07t19:6_5": "Bhikkhuno sarīre mālāgandhañca ariṭṭhagandhañca disvā evaṁ ‘‘vatthu ca puggalo ca paññāyatī’’ti vuttanti veditabbaṁ.",
  "tika-vin07t19:7_0": "Aphāsuvihārakathādivaṇṇanā niṭṭhitā.",
  "tika-vin07t19:8_0": "Bhaṇḍanakārakavatthukathāvaṇṇanā",
  "tika-vin07t19:9_0": "240.Dvecātuddasikā hontīti tatiyapakkhe cātuddasiyā saddhiṁ dve cātuddasikā honti.",
  "tika-vin07t19:9_1": "‘‘Bhaṇḍanakārakānaṁ terase vā cātuddase vā ime pannarasīpavāraṇaṁ pavāressantī’’ti iminā yathāsakaṁ uposathakaraṇadivasato paṭṭhāya bhikkhūnaṁ cātuddasīpannarasīvohāro,",
  "tika-vin07t19:9_2": "na candagatisiddhiyā tithiyā vasenāti dasseti. Kiñcāpi evaṁ ‘‘anujānāmi, bhikkhave,",
  "tika-vin07t19:9_3": "rājūnaṁ anuvattitu’’nti (mahāva.",
  "tika-vin07t19:9_4": "186) vacanato panettha lokiyānaṁ tithiṁ anuvattantehipi attano uposathakkamena cātuddasiṁ pannarasiṁ vā,",
  "tika-vin07t19:9_5": "pannarasiṁ cātuddasiṁ vā karonteheva anuvattitabbaṁ,",
  "tika-vin07t19:9_6": "na pana soḷasamadivasaṁ vā terasamadivasaṁ vā uposathadivasaṁ karontehi.",
  "tika-vin07t19:9_7": "Teneva pāḷiyampi ‘‘dve tayo uposathe cātuddasike kātu’’nti vuttaṁ. Aññathā dvādasiyaṁ,",
  "tika-vin07t19:9_8": "terasiyaṁ vā uposatho kātabboti vattabbato. ‘‘Sakiṁ pakkhassa cātuddase,",
  "tika-vin07t19:9_9": "pannarase vā’’tiādivacanampi upavutthakkameneva vuttaṁ, na tithikkamenāti gahetabbaṁ.",
  "tika-vin07t19:10_0": "Bhaṇḍanakārakavatthukathāvaṇṇanā niṭṭhitā.",
  "tika-vin07t19:11_0": "Pavāraṇāsaṅgahakathāvaṇṇanā",
  "tika-vin07t19:12_0": "241.‘‘Pavāretvā pana antarāpi cārikaṁ pakkamituṁ labhantī’’ti iminā pavāraṇāsaṅgahe kate antarā pakkamitukāmā saṅghaṁ sannipātāpetvā pavāretuṁ labhantīti dasseti.",
  "tika-vin07t19:13_0": "Pavāraṇāsaṅgahakathāvaṇṇanā niṭṭhitā.",
  "tika-vin07t19:14_0": "Pavāraṇākkhandhakavaṇṇanānayo niṭṭhito."
}