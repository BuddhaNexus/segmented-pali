{
  "mil5.4.9:0.1_0": "Milindapañha",
  "mil5.4.9:0.2_0": "Meṇḍakapañha",
  "mil5.4.9:0.3_0": "Sabbaññutañāṇavagga",
  "mil5.4.9:0.4_0": "9. Arahantaabhāyanapañha",
  "mil5.4.9:1.1_0": "“Bhante nāgasena, bhāsitampetaṁ bhagavatā—",
  "mil5.4.9:1.2_0": "‘vigatabhayasantāsā arahanto’ti.",
  "mil5.4.9:1.3_0": "Puna ca nagare rājagahe dhanapālakaṁ hatthiṁ bhagavati opatantaṁ disvā pañca khīṇāsavasatāni pariccajitvā jinavaraṁ pakkantāni disāvidisaṁ ekaṁ ṭhapetvā theraṁ ānandaṁ.",
  "mil5.4.9:1.4_0": "Kiṁ nu kho, bhante nāgasena, te arahanto bhayā pakkantā,",
  "mil5.4.9:1.4_1": "paññāyissati sakena kammenāti dasabalaṁ pātetukāmā pakkantā,",
  "mil5.4.9:1.4_2": "udāhu tathāgatassa atulaṁ vipulamasamaṁ pāṭihāriyaṁ daṭṭhukāmā pakkantā?",
  "mil5.4.9:1.5_0": "Yadi, bhante nāgasena, bhagavatā bhaṇitaṁ—",
  "mil5.4.9:1.6_0": "‘vigatabhayasantāsā arahanto’ti, tena hi ‘nagare …pe…",
  "mil5.4.9:1.7_0": "ānandan’ti yaṁ vacanaṁ taṁ micchā.",
  "mil5.4.9:1.8_0": "Yadi nagare rājagahe dhanapālakaṁ hatthiṁ bhagavati opatantaṁ disvā pañca khīṇāsavasatāni pariccajitvā jinavaraṁ pakkantāni disāvidisaṁ ekaṁ ṭhapetvā theraṁ ānandaṁ,",
  "mil5.4.9:1.8_1": "tena hi ‘vigatabhayasantāsā arahanto’ti tampi vacanaṁ micchā.",
  "mil5.4.9:1.9_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.4.9:2.1_0": "“Bhāsitampetaṁ, mahārāja, bhagavatā—",
  "mil5.4.9:2.2_0": "‘vigatabhayasantāsā arahanto’ti,",
  "mil5.4.9:2.2_1": "nagare rājagahe dhanapālakaṁ hatthiṁ bhagavati opatantaṁ disvā pañca khīṇāsavasatāni pariccajitvā jinavaraṁ pakkantāni disāvidisaṁ ekaṁ ṭhapetvā theraṁ ānandaṁ, tañca pana na bhayā,",
  "mil5.4.9:2.2_2": "nāpi bhagavantaṁ pātetukāmatāya.",
  "mil5.4.9:3.1_0": "Yena pana, mahārāja,",
  "mil5.4.9:3.1_1": "hetunā arahanto bhāyeyyuṁ vā tāseyyuṁ vā,",
  "mil5.4.9:3.1_2": "so hetu arahantānaṁ samucchinno,",
  "mil5.4.9:3.1_3": "tasmā vigatabhayasantāsā arahanto, bhāyati nu, mahārāja,",
  "mil5.4.9:3.1_4": "mahāpathavī khaṇantepi bhindantepi dhārentepi samuddapabbatagirisikhare”ti?",
  "mil5.4.9:3.2_0": "“Na hi, bhante”ti.",
  "mil5.4.9:3.3_0": "“Kena kāraṇena, mahārājā”ti?",
  "mil5.4.9:3.4_0": "“Natthi, bhante, mahāpathaviyā so hetu,",
  "mil5.4.9:3.4_1": "yena hetunā mahāpathavī bhāyeyya vā tāseyya vā”ti.",
  "mil5.4.9:3.5_0": "“Evameva kho, mahārāja, natthi arahantānaṁ so hetu,",
  "mil5.4.9:3.5_1": "yena hetunā arahanto bhāyeyyuṁ vā tāseyyuṁ vā.",
  "mil5.4.9:4.1_0": "Bhāyati nu, mahārāja,",
  "mil5.4.9:4.1_1": "girisikharaṁ chindante vā bhindante vā patante vā agginā dahante vā”ti?",
  "mil5.4.9:4.2_0": "“Na hi, bhante”ti.",
  "mil5.4.9:4.3_0": "“Kena kāraṇena, mahārājā”ti?",
  "mil5.4.9:4.4_0": "“Natthi, bhante, girisikharassa so hetu,",
  "mil5.4.9:4.4_1": "yena hetunā girisikharaṁ bhāyeyya vā tāseyya vā”ti.",
  "mil5.4.9:4.5_0": "“Evameva kho, mahārāja, natthi arahantānaṁ so hetu,",
  "mil5.4.9:4.5_1": "yena hetunā arahanto bhāyeyyuṁ vā tāseyyuṁ vā.",
  "mil5.4.9:5.1_0": "Yadipi, mahārāja,",
  "mil5.4.9:5.1_1": "lokadhātusatasahassesu ye keci sattanikāyapariyāpannā sabbepi te sattihatthā ekaṁ arahantaṁ upadhāvitvā tāseyyuṁ,",
  "mil5.4.9:5.1_2": "na bhaveyya arahato cittassa kiñci aññathattaṁ.",
  "mil5.4.9:5.2_0": "Kiṅkāraṇaṁ?",
  "mil5.4.9:5.3_0": "Aṭṭhānamanavakāsatāya.",
  "mil5.4.9:6.1_0": "Api ca, mahārāja,",
  "mil5.4.9:6.1_1": "tesaṁ khīṇāsavānaṁ evaṁ cetoparivitakko ahosi ‘ajja naravarapavare jinavaravasabhe nagaravaramanuppaviṭṭhe vīthiyā dhanapālako hatthī āpatissati,",
  "mil5.4.9:6.1_2": "asaṁsayamatidevadevaṁ upaṭṭhāko na pariccajissati,",
  "mil5.4.9:6.1_3": "yadi mayaṁ sabbepi bhagavantaṁ na pariccajissāma,",
  "mil5.4.9:6.1_4": "ānandassa guṇo pākaṭo na bhavissati,",
  "mil5.4.9:6.1_5": "na heva ca tathāgataṁ samupagamissati hatthināgo, handa mayaṁ apagacchāma,",
  "mil5.4.9:6.1_6": "evamidaṁ mahato janakāyassa kilesabandhanamokkho bhavissati,",
  "mil5.4.9:6.1_7": "ānandassa ca guṇo pākaṭo bhavissatī’ti.",
  "mil5.4.9:6.2_0": "Evaṁ te arahanto ānisaṁsaṁ disvā disāvidisaṁ pakkantā”ti.",
  "mil5.4.9:6.3_0": "“Suvibhatto, bhante nāgasena, pañho,",
  "mil5.4.9:6.3_1": "evametaṁ natthi arahantānaṁ bhayaṁ vā santāso vā,",
  "mil5.4.9:6.3_2": "ānisaṁsaṁ disvā arahanto pakkantā disāvidisan”ti.",
  "mil5.4.9:7.1_0": "Arahantaabhāyanapañho navamo."
}