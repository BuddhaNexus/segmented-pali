{
  "atk-s0403a0:0_0": " Namo tassa bhagavato arahato sammāsambuddhassa",
  "atk-s0403a0:1_0": "Aṅguttaranikāye",
  "atk-s0403a0:2_0": "Pañcakanipāta-aṭṭhakathā",
  "atk-s0403a0:3_0": "1. Paṭhamapaṇṇāsakaṁ",
  "atk-s0403a0:4_0": "1. Sekhabalavaggo",
  "atk-s0403a0:5_0": "1. Saṁkhittasuttavaṇṇanā",
  "atk-s0403a0:6_0": "1.",
  "atk-s0403a0:6_1": "Pañcakanipātassa paṭhame sattannaṁ sekhānaṁ balānīti sekhabalāni.",
  "atk-s0403a0:6_2": "Saddhābalādīsu assaddhiye na kampatīti saddhābalaṁ.",
  "atk-s0403a0:6_3": "Ahirike na kampatīti hirībalaṁ.",
  "atk-s0403a0:6_4": "Anottappe na kampatīti ottappabalaṁ.",
  "atk-s0403a0:6_5": "Kosajje na kampatīti vīriyabalaṁ.",
  "atk-s0403a0:6_6": "Avijjāya na kampatīti paññābalaṁ.",
  "atk-s0403a0:6_7": "Tasmāti yasmā imāni sattannaṁ sekhānaṁ balāni, tasmā.",
  "atk-s0403a0:7_0": "2. Vitthatasuttavaṇṇanā",
  "atk-s0403a0:8_0": "2.",
  "atk-s0403a0:8_1": "Dutiye kāyaduccaritenātiādīsu upayogatthe karaṇavacanaṁ,",
  "atk-s0403a0:8_2": "hirīyitabbāni kāyaduccaritādīni hirīyati jigucchatīti attho.",
  "atk-s0403a0:8_3": "Ottappaniddese hetvatthe karaṇavacanaṁ,",
  "atk-s0403a0:8_4": "kāyaduccaritādīhi ottappassa hetubhūtehi ottappati bhāyatīti attho.",
  "atk-s0403a0:9_0": "Āraddhavīriyoti paggahitavīriyo anosakkitamānaso. Pahānāyāti pahānatthāya.",
  "atk-s0403a0:9_1": "Upasampadāyāti paṭilābhatthāya.",
  "atk-s0403a0:9_2": "Thāmavāti vīriyathāmena samannāgato.",
  "atk-s0403a0:9_3": "Daḷhaparakkamoti thiraparakkamo.",
  "atk-s0403a0:9_4": "Anikkhittadhuro kusalesu dhammesūti kusalesu dhammesu anoropitadhuro anosakkitavīriyo.",
  "atk-s0403a0:10_0": "Udayatthagāminiyāti pañcannaṁ khandhānaṁ udayavayagāminiyā udayañca vayañca paṭivijjhituṁ samatthāya.",
  "atk-s0403a0:10_1": "Paññāyasamannāgatoti vipassanāpaññāya ceva maggapaññāya ca samaṅgibhūto.",
  "atk-s0403a0:10_2": "Ariyāyāti vikkhambhanavasena ca samucchedavasena ca kilesehi ārakā ṭhitāya parisuddhāya.",
  "atk-s0403a0:10_3": "Nibbedhikāyāti sā ca abhinivijjhanato nibbedhikāti vuccati, tāya samannāgatoti attho.",
  "atk-s0403a0:10_4": "Tattha maggapaññā samucchedavasena anibbiddhapubbaṁ appadālitapubbaṁ lobhakkhandhaṁ dosakkhandhaṁ mohakkhandhaṁ nibbijjhati padāletīti nibbedhikā,",
  "atk-s0403a0:10_5": "vipassanāpaññā tadaṅgavasena nibbedhikā,",
  "atk-s0403a0:10_6": "maggapaññāya paṭilābhasaṁvattanato tabbipassanā nibbedhikāti vattuṁ vaṭṭati.",
  "atk-s0403a0:10_7": "Sammā dukkhakkhayagāminiyāti idhāpi maggapaññā sammā hetunā nayena vaṭṭadukkhañca kilesadukkhañca khepayamānā gacchatīti sammā dukkhakkhayagāminī nāma,",
  "atk-s0403a0:10_8": "vipassanāpaññā tadaṅgavasena vaṭṭadukkhañca kilesadukkhañca khepayamānā gacchatīti dukkhakkhayagāminī.",
  "atk-s0403a0:10_9": "Dukkhakkhayagāminiyā vā maggapaññāya paṭilābhāya saṁvattanatopesā dukkhakkhayagāminīti veditabbā.",
  "atk-s0403a0:10_10": "Iti imasmiṁ sutte pañca balāni missakāneva kathitāni, tathā pañcame.",
  "atk-s0403a0:11_0": "6. Samāpattisuttavaṇṇanā",
  "atk-s0403a0:12_0": "6.",
  "atk-s0403a0:12_1": "Chaṭṭhe akusalassa samāpattīti akusaladhammassa samāpajjanā,",
  "atk-s0403a0:12_2": "tena saddhiṁ samaṅgibhāvoti attho.",
  "atk-s0403a0:12_3": "Pariyuṭṭhāya tiṭṭhatīti pariyonandhitvā tiṭṭhati.",
  "atk-s0403a0:13_0": "7. Kāmasuttavaṇṇanā",
  "atk-s0403a0:14_0": "7.",
  "atk-s0403a0:14_1": "Sattame kāmesu laḷitāti vatthukāmakilesakāmesu laḷitā abhiratā.",
  "atk-s0403a0:14_2": "Asitabyābhaṅginti tiṇalāyanaasitañceva tiṇavahanakājañca. Kulaputtoti ācārakulaputto. Ohāyāti pahāya.",
  "atk-s0403a0:14_3": "Alaṁvacanāyāti yuttaṁ vacanāya.",
  "atk-s0403a0:14_4": "Labbhāti sulabhā sakkā labhituṁ.",
  "atk-s0403a0:14_5": "Hīnā kāmāti pañcannaṁ nīcakulānaṁ kāmā.",
  "atk-s0403a0:14_6": "Majjhimā kāmāti majjhimasattānaṁ kāmā.",
  "atk-s0403a0:14_7": "Paṇītā kāmāti rājarājamahāmattānaṁ kāmā.",
  "atk-s0403a0:14_8": "Kāmātveva saṅkhaṁ gacchantīti kāmanavasena kāmetabbavasena ca kāmāicceva saṅkhaṁ gacchanti. Vuddho hotīti mahallako hoti. Alaṁpaññoti yuttapañño.",
  "atk-s0403a0:14_9": "Attaguttoti attanāva gutto rakkhito,",
  "atk-s0403a0:14_10": "attānaṁ vā gopetuṁ rakkhituṁ samattho.",
  "atk-s0403a0:14_11": "Nālaṁ pamādāyāti na yutto pamajjituṁ.",
  "atk-s0403a0:14_12": "Saddhāya akataṁ hotīti yaṁ saddhāya kusalesu dhammesu kātuṁ yuttaṁ, taṁ na kataṁ hoti. Sesapadesupi eseva nayo. Anapekkho dānāhaṁ, bhikkhave,",
  "atk-s0403a0:14_13": "tasmiṁ bhikkhusmiṁ homīti evaṁ saddhādīhi kātabbaṁ katvāva sotāpattiphale patiṭṭhite tasmiṁ puggale anapekkho homīti dasseti.",
  "atk-s0403a0:14_14": "Imasmiṁ sutte sotāpattimaggo kathito.",
  "atk-s0403a0:15_0": "8. Cavanasuttavaṇṇanā",
  "atk-s0403a0:16_0": "8.",
  "atk-s0403a0:16_1": "Aṭṭhame saddhammeti sāsanasaddhamme.",
  "atk-s0403a0:16_2": "Assaddhoti okappanasaddhāya ca pakkhandanasaddhāya cāti dvīhipi saddhāhi virahito.",
  "atk-s0403a0:16_3": "Cavati nappatiṭṭhātīti imasmiṁ sāsane guṇehi cavati, patiṭṭhātuṁ na sakkoti.",
  "atk-s0403a0:16_4": "Iti imasmiṁ sutte appatiṭṭhānañca patiṭṭhānañca kathitaṁ.",
  "atk-s0403a0:17_0": "9. Paṭhamaagāravasuttavaṇṇanā",
  "atk-s0403a0:18_0": "9.",
  "atk-s0403a0:18_1": "Navame nāssa gāravoti agāravo. Nāssa patissoti appatisso, ajeṭṭhako anīcavutti. Sesamettha purimasadisameva.",
  "atk-s0403a0:19_0": "10. Dutiyaagāravasuttavaṇṇanā",
  "atk-s0403a0:20_0": "10. Dasame abhabboti abhājanaṁ. Vuddhinti vaḍḍhiṁ.",
  "atk-s0403a0:20_1": "Virūḷhinti virūḷhamūlatāya niccalabhāvaṁ. Vepullanti mahantabhāvaṁ. Sesaṁ sabbattha uttānamevāti.",
  "atk-s0403a0:21_0": "Sekhabalavaggo paṭhamo."
}