{
  "atk-s0402a22:0_0": "4. Devadūtavaggo",
  "atk-s0402a22:1_0": "1. Sabrahmakasuttavaṇṇanā",
  "atk-s0402a22:2_0": "31.",
  "atk-s0402a22:2_1": "Catutthassa paṭhame ajjhāgāreti sake ghare.",
  "atk-s0402a22:2_2": "Pūjitā hontīti yaṁ ghare atthi,",
  "atk-s0402a22:2_3": "tena paṭijaggitā gopitā honti.",
  "atk-s0402a22:2_4": "Iti mātāpitupūjakāni kulāni mātāpitūhi sabrahmakānīti pakāsetvā idāni nesaṁ sapubbācariyakādibhāvaṁ pakāsento sapubbācariyakānītiādimāha.",
  "atk-s0402a22:2_5": "Tattha brahmātiādīni tesaṁ brahmādibhāvasādhanatthaṁ vuttāni.",
  "atk-s0402a22:2_6": "Bahukārāti puttānaṁ bahūpakārā.",
  "atk-s0402a22:2_7": "Āpādakāti jīvitassa āpādakā.",
  "atk-s0402a22:2_8": "Puttakānaṁ hi mātāpitūhi jīvitaṁ āpāditaṁ pālitaṁ ghaṭitaṁ anuppabandhena pavattitaṁ.",
  "atk-s0402a22:2_9": "Posakāti hatthapāde vaḍḍhetvā hadayalohitaṁ pāyetvā posetāro.",
  "atk-s0402a22:2_10": "Imassa lokassa dassetāroti puttānaṁ hi imasmiṁ loke iṭṭhāniṭṭhārammaṇassa dassanaṁ nāma mātāpitaro nissāya jātanti imassa lokassa dassetāro nāma.",
  "atk-s0402a22:3_0": "Brahmāti mātāpitaroti seṭṭhādhivacanaṁ.",
  "atk-s0402a22:3_1": "Yathā brahmuno catasso bhāvanā avijahitā honti mettā karuṇā muditā upekkhāti,",
  "atk-s0402a22:3_2": "evameva mātāpitūnaṁ puttakesu catasso bhāvanā avijahitā honti.",
  "atk-s0402a22:3_3": "Tā tasmiṁ tasmiṁ kāle veditabbā –",
  "atk-s0402a22:3_4": "kucchigatasmiṁ hi dārake ‘‘kadā nu kho puttakaṁ arogaṁ paripuṇṇaṅgapaccaṅgaṁ passissāmā’’ti mātāpitūnaṁ mettacittaṁ uppajjati.",
  "atk-s0402a22:3_5": "Yadā panesa mando uttānaseyyako ūkāhi vā maṅkulādīhi pāṇakehi daṭṭho dukkhaseyyāya vā pana pīḷito parodati viravati,",
  "atk-s0402a22:3_6": "tadāssa saddaṁ sutvā mātāpitūnaṁ kāruññaṁ uppajjati,",
  "atk-s0402a22:3_7": "ādhāvitvā vidhāvitvā kīḷanakāle pana lobhanīyavayasmiṁ vā ṭhitakāle dārakaṁ oloketvā mātāpitūnaṁ cittaṁ",
  "atk-s0402a22:3_8": "sappimaṇḍe pakkhittasatavihatakappāsapicupaṭalaṁ viya mudukaṁ hoti āmoditaṁ pamoditaṁ,",
  "atk-s0402a22:3_9": "tadā tesaṁ muditā labbhati.",
  "atk-s0402a22:3_10": "Yadā panesa putto dārābharaṇaṁ paccupaṭṭhāpetvā pāṭiyekkaṁ agāraṁ ajjhāvasati,",
  "atk-s0402a22:3_11": "tadā mātāpitūnaṁ ‘‘sakkoti dāni no puttako attano dhammatāya yāpetu’’nti majjhattabhāvo uppajjati,",
  "atk-s0402a22:3_12": "tasmiṁ kāle upekkhā labbhatīti iminā kāraṇena ‘‘brahmāti mātāpitaro’’ti vuttaṁ.",
  "atk-s0402a22:4_0": "Pubbācariyātivuccareti mātāpitaro hi jātakālato paṭṭhāya ‘‘evaṁ nisīda,",
  "atk-s0402a22:4_1": "evaṁ tiṭṭha,",
  "atk-s0402a22:4_2": "evaṁ gaccha,",
  "atk-s0402a22:4_3": "evaṁ saya,",
  "atk-s0402a22:4_4": "evaṁ khāda,",
  "atk-s0402a22:4_5": "evaṁ bhuñja, ayaṁ te,",
  "atk-s0402a22:4_6": "tātāti vattabbo,",
  "atk-s0402a22:4_7": "ayaṁ bhātikāti,",
  "atk-s0402a22:4_8": "ayaṁ bhaginīti,",
  "atk-s0402a22:4_9": "idaṁ nāma kātuṁ vaṭṭati,",
  "atk-s0402a22:4_10": "idaṁ na vaṭṭati,",
  "atk-s0402a22:4_11": "asukaṁ nāma upasaṅkamituṁ vaṭṭati,",
  "atk-s0402a22:4_12": "asukaṁ na vaṭṭatī’’ti gāhāpenti sikkhāpenti.",
  "atk-s0402a22:4_13": "Athāparabhāge aññe ācariyā hatthisippaassasipparathasippadhanusippatharusippamuddāgaṇanādīni sikkhāpenti.",
  "atk-s0402a22:4_14": "Añño saraṇāni deti,",
  "atk-s0402a22:4_15": "añño sīlesu patiṭṭhāpeti,",
  "atk-s0402a22:4_16": "añño pabbājeti,",
  "atk-s0402a22:4_17": "añño buddhavacanaṁ uggaṇhāpeti,",
  "atk-s0402a22:4_18": "añño upasampādeti,",
  "atk-s0402a22:4_19": "añño sotāpattimaggādīni pāpeti.",
  "atk-s0402a22:4_20": "Iti sabbepi te pacchācariyā nāma honti,",
  "atk-s0402a22:4_21": "mātāpitaro pana sabbapaṭhamā, tenāha –",
  "atk-s0402a22:4_22": "‘‘pubbācariyāti vuccare’’ti.",
  "atk-s0402a22:4_23": "Tattha vuccareti vuccanti kathiyanti.",
  "atk-s0402a22:4_24": "Āhuneyyā ca puttānanti puttānaṁ āhutaṁ pāhutaṁ abhisaṅkhataṁ annapānādiṁ arahanti,",
  "atk-s0402a22:4_25": "anucchavikā taṁ paṭiggahetuṁ.",
  "atk-s0402a22:4_26": "Tasmā ‘‘āhuneyyā ca puttāna’’nti vuttaṁ.",
  "atk-s0402a22:4_27": "Pajāya anukampakāti paresaṁ pāṇe acchinditvāpi attano pajaṁ paṭijagganti gopāyanti.",
  "atk-s0402a22:4_28": "Tasmā ‘‘pajāya anukampakā’’ti vuttaṁ.",
  "atk-s0402a22:5_0": "Namasseyyāti namo kareyya.",
  "atk-s0402a22:5_1": "Sakkareyyāti sakkārena paṭimāneyya.",
  "atk-s0402a22:5_2": "Idāni taṁ sakkāraṁ dassento ‘‘annenā’’tiādimāha.",
  "atk-s0402a22:5_3": "Tattha annenāti yāgubhattakhādanīyena.",
  "atk-s0402a22:5_4": "Pānenāti aṭṭhavidhapānena.",
  "atk-s0402a22:5_5": "Vatthenāti nivāsanapārupanakena vatthena.",
  "atk-s0402a22:5_6": "Sayanenāti mañcapīṭhānuppadānena.",
  "atk-s0402a22:5_7": "Ucchādanenāti duggandhaṁ paṭivinodetvā sugandhakaraṇucchādanena.",
  "atk-s0402a22:5_8": "Nhāpanenāti sīte uṇhodakena,",
  "atk-s0402a22:5_9": "uṇhe sītodakena gattāni parisiñcitvā nhāpanena.",
  "atk-s0402a22:5_10": "Pādānaṁ dhovanenāti uṇhodakasītodakehi pādadhovanena ceva telamakkhanena ca.",
  "atk-s0402a22:5_11": "Peccāti paralokaṁ gantvā.",
  "atk-s0402a22:5_12": "Sagge pamodatīti idha tāva mātāpitūsu pāricariyaṁ disvā pāricariyakāraṇā taṁ paṇḍitamanussā idheva pasaṁsanti ,",
  "atk-s0402a22:5_13": "paralokaṁ pana gantvā sagge ṭhito so mātāpituupaṭṭhāko dibbasampattīhi āmodati pamodatīti.",
  "atk-s0402a22:6_0": "2. Ānandasuttavaṇṇanā",
  "atk-s0402a22:7_0": "32.",
  "atk-s0402a22:7_1": "Dutiye tathārūpoti tathājātiko.",
  "atk-s0402a22:7_2": "Samādhipaṭilābhoti cittekaggatālābho.",
  "atk-s0402a22:7_3": "Imasmiṁ ca saviññāṇaketi ettha attano ca parassa cāti ubhayesampi kāyo saviññāṇakaṭṭhena ekato katvā imasminti vutto.",
  "atk-s0402a22:7_4": "Ahaṅkāramamaṅkāramānānusayāti ahaṅkāradiṭṭhi ca mamaṅkārataṇhā ca mānānusayo cāti attano ca parassa ca kilesā.",
  "atk-s0402a22:7_5": "Nāssūti na bhaveyyuṁ.",
  "atk-s0402a22:7_6": "Bahiddhā ca sabbanimittesūti rūpanimittaṁ,",
  "atk-s0402a22:7_7": "saddanimittaṁ,",
  "atk-s0402a22:7_8": "gandhanimittaṁ,",
  "atk-s0402a22:7_9": "rasanimittaṁ,",
  "atk-s0402a22:7_10": "phoṭṭhabbanimittaṁ,",
  "atk-s0402a22:7_11": "sassatādinimittaṁ,",
  "atk-s0402a22:7_12": "puggalanimittaṁ dhammanimittanti evarūpesu ca bahiddhā sabbanimittesu.",
  "atk-s0402a22:7_13": "Cetovimuttiṁ paññāvimuttinti phalasamādhiñceva phalañāṇañca.",
  "atk-s0402a22:7_14": "Siyāti bhaveyya.",
  "atk-s0402a22:8_0": "Idhānanda,",
  "atk-s0402a22:8_1": "bhikkhunoti, ānanda,",
  "atk-s0402a22:8_2": "imasmiṁ sāsane bhikkhuno.",
  "atk-s0402a22:8_3": "Etaṁ santaṁ etaṁ paṇītanti nibbānaṁ dassento āha.",
  "atk-s0402a22:8_4": "Nibbānaṁ hi kilesānaṁ santatāya santaṁ nāma,",
  "atk-s0402a22:8_5": "nibbānaṁ santanti samāpattiṁ appetvāva divasampi nisinnassa cittuppādo santanteva pavattatītipi santaṁ.",
  "atk-s0402a22:8_6": "Paṇītanti samāpattiṁ appetvā nisinnassāpi cittuppādo paṇītanteva pavattatīti nibbānaṁ paṇītaṁ nāma.",
  "atk-s0402a22:8_7": "Sabbasaṅkhārasamathotiādīnipi tasseva vevacanāni.",
  "atk-s0402a22:8_8": "‘‘Sabbasaṅkhārasamatho’’ti samāpattiṁ appetvā nisinnassa hi divasabhāgampi cittuppādo sabbasaṅkhārasamathoteva pavattati…pe…",
  "atk-s0402a22:8_9": "tathā tīsu bhavesu vānasaṅkhātāya taṇhāya abhāvena nibbānanti laddhanāme tasmiṁ samāpattiṁ appetvā nisinnassa",
  "atk-s0402a22:8_10": "cittuppādo nibbānaṁ nibbānanteva pavattatīti sabbasaṅkhārasamathotiādīni nāmāni labhati.",
  "atk-s0402a22:8_11": "Imasmiṁ pana aṭṭhavidhe ābhogasamannāhāre imasmiṁ ṭhāne ekopi labbhati,",
  "atk-s0402a22:8_12": "dvepi sabbepi labbhanteva.",
  "atk-s0402a22:9_0": "Saṅkhāyāti ñāṇena jānitvā.",
  "atk-s0402a22:9_1": "Paroparānīti parāni ca oparāni ca.",
  "atk-s0402a22:9_2": "Paraattabhāvasakaattabhāvāni hi parāni ca oparāni cāti vuttaṁ hoti.",
  "atk-s0402a22:9_3": "Yassāti yassa arahato.",
  "atk-s0402a22:9_4": "Iñjitanti rāgiñjitaṁ dosamohamānadiṭṭhikilesaduccaritiñjitanti imāni satta iñjitāni calitāni phanditāni.",
  "atk-s0402a22:9_5": "Natthi kuhiñcīti katthaci ekārammaṇepi natthi.",
  "atk-s0402a22:9_6": "Santoti paccanīkakilesānaṁ santatāya santo.",
  "atk-s0402a22:9_7": "Vidhūmoti kāyaduccaritādidhūmavirahito.",
  "atk-s0402a22:9_8": "Anīghoti rāgādiīghavirahito.",
  "atk-s0402a22:9_9": "Nirāsoti nittaṇho.",
  "atk-s0402a22:9_10": "Atārīti tiṇṇo uttiṇṇo samatikkanto.",
  "atk-s0402a22:9_11": "Soti so arahaṁ khīṇāsavo.",
  "atk-s0402a22:9_12": "Jātijaranti ettha jātijarāgahaṇeneva byādhimaraṇampi gahitamevāti veditabbaṁ.",
  "atk-s0402a22:9_13": "Iti suttantepi gāthāyapi arahattaphalasamāpattiyeva kathitāti.",
  "atk-s0402a22:10_0": "3. Sāriputtasuttavaṇṇanā",
  "atk-s0402a22:11_0": "33.",
  "atk-s0402a22:11_1": "Tatiye saṁkhittenāti mātikāṭhapanena.",
  "atk-s0402a22:11_2": "Vitthārenāti ṭhapitamātikāvibhajanena.",
  "atk-s0402a22:11_3": "Saṁkhittavitthārenāti kāle saṁkhittena kāle vitthārena.",
  "atk-s0402a22:11_4": "Aññātāro ca dullabhāti paṭivijjhanakapuggalā pana dullabhā.",
  "atk-s0402a22:11_5": "Idaṁ bhagavā ‘‘sāriputtattherassa ñāṇaṁ ghaṭṭemī’’ti adhippāyena kathesi.",
  "atk-s0402a22:11_6": "Taṁ sutvā thero kiñcāpi ‘‘ahaṁ, bhante,",
  "atk-s0402a22:11_7": "ājānissāmī’’ti na vadati,",
  "atk-s0402a22:11_8": "adhippāyena pana ‘‘vissatthā tumhe, bhante, desetha,",
  "atk-s0402a22:11_9": "ahaṁ tumhehi desitaṁ dhammaṁ nayasatena nayasahassena paṭivijjhissāmi,",
  "atk-s0402a22:11_10": "mamesa bhāro hotū’’ti satthāraṁ desanāya ussāhento etassa bhagavā kālotiādimāha.",
  "atk-s0402a22:12_0": "Athassa satthā tasmātihāti desanaṁ ārabhi.",
  "atk-s0402a22:12_1": "Tattha imasmiñca saviññāṇaketiādi vuttanayameva.",
  "atk-s0402a22:12_2": "Acchecchitaṇhanti maggañāṇasatthena taṇhaṁ chindi.",
  "atk-s0402a22:12_3": "Vivattayi saṁyojananti dasavidhampi saṁyojanaṁ samūlakaṁ ubbattetvā chaḍḍesi.",
  "atk-s0402a22:12_4": "Sammā mānābhisamayā antamakāsi dukkhassāti sammā upāyena sammā paṭipattiyā navavidhassa mānassa pahānābhisamayena vaṭṭadukkhassa antamakāsi.",
  "atk-s0402a22:12_5": "Idañca pana metaṁ,",
  "atk-s0402a22:12_6": "sāriputta,",
  "atk-s0402a22:12_7": "sandhāya bhāsitanti,",
  "atk-s0402a22:12_8": "sāriputta,",
  "atk-s0402a22:12_9": "mayā pārāyane udayapañhe idaṁ phalasamāpattimeva sandhāya etaṁ bhāsitaṁ.",
  "atk-s0402a22:13_0": "Idāni yaṁ taṁ bhagavatā bhāsitaṁ,",
  "atk-s0402a22:13_1": "taṁ dassento pahānaṁ kāmasaññānantiādi āraddhaṁ.",
  "atk-s0402a22:13_2": "Udayapañhe ca etaṁ padaṁ ‘‘pahānaṁ kāmacchandāna’’nti (su. ni. 1112; cūḷani.",
  "atk-s0402a22:13_3": "udayamāṇavapucchāniddeso 75) āgataṁ,",
  "atk-s0402a22:13_4": "idha pana aṅguttarabhāṇakehi ‘‘kāmasaññāna’’nti āropitaṁ.",
  "atk-s0402a22:13_5": "Tattha byañjanameva nānaṁ,",
  "atk-s0402a22:13_6": "attho pana ekoyeva.",
  "atk-s0402a22:13_7": "Kāmasaññānanti kāme ārabbha uppannasaññānaṁ,",
  "atk-s0402a22:13_8": "aṭṭhahi vā lobhasahagatacittehi sahajātasaññānaṁ.",
  "atk-s0402a22:13_9": "Domanassāna cūbhayanti etāsañca kāmasaññānaṁ cetasikadomanassānañcāti ubhinnampi pahānaṁ paṭippassaddhipahānasaṅkhātaṁ",
  "atk-s0402a22:13_10": "arahattaphalaṁ aññāvimokkhaṁ pabrūmīti attho.",
  "atk-s0402a22:13_11": "Niddese pana ‘‘kāmacchandassa ca domanassassa ca ubhinnaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbāna’’nti (cūḷani.",
  "atk-s0402a22:13_12": "udayamāṇavapucchāniddeso 75) vuttaṁ,",
  "atk-s0402a22:13_13": "taṁ atthuddhāravasena vuttaṁ.",
  "atk-s0402a22:13_14": "Pahānanti hi khīṇākārasaṅkhāto vūpasamopi vuccati,",
  "atk-s0402a22:13_15": "kilese paṭinissajjanto maggopi,",
  "atk-s0402a22:13_16": "kilesapaṭippassaddhisaṅkhātaṁ phalampi ,",
  "atk-s0402a22:13_17": "yaṁ āgamma kilesā pahīyanti,",
  "atk-s0402a22:13_18": "taṁ amataṁ nibbānampi.",
  "atk-s0402a22:13_19": "Tasmā tattha tāni padāni āgatāni.",
  "atk-s0402a22:13_20": "‘‘Aññāvimokkhaṁ pabrūmī’’ti vacanato pana arahattaphalameva adhippetaṁ.",
  "atk-s0402a22:13_21": "Thinassaca panūdanantipi thinassa ca panūdanante uppannattā arahattaphalameva adhippetaṁ .",
  "atk-s0402a22:13_22": "Kukkuccānaṁ nivāraṇanti kukkuccanivāraṇassa maggassa anantaraṁ uppannattā phalameva adhippetaṁ.",
  "atk-s0402a22:14_0": "Upekkhāsatisaṁsuddhanti catutthajjhānike phale uppannāya upekkhāya ca satiyā ca saṁsuddhaṁ.",
  "atk-s0402a22:14_1": "Dhammatakkapurejavanti dhammatakko vuccati sammāsaṅkappo,",
  "atk-s0402a22:14_2": "so ādito hoti,",
  "atk-s0402a22:14_3": "purato hoti,",
  "atk-s0402a22:14_4": "pubbaṅgamo hoti aññāvimokkhassāti dhammatakkapurejavo.",
  "atk-s0402a22:14_5": "Taṁ dhammatakkapurejavaṁ.",
  "atk-s0402a22:14_6": "Aññāvimokkhanti aññindriyapariyosāne uppannaṁ vimokkhaṁ,",
  "atk-s0402a22:14_7": "aññāya vā vimokkhaṁ aññāvimokkhaṁ,",
  "atk-s0402a22:14_8": "paññāvimuttanti attho.",
  "atk-s0402a22:14_9": "Avijjāya pabhedananti avijjāya pabhedanante uppannattā,",
  "atk-s0402a22:14_10": "avijjāya pabhedanasaṅkhātaṁ vā nibbānaṁ ārabbha uppannattā evaṁladdhanāmaṁ arahattaphalameva.",
  "atk-s0402a22:14_11": "Iti sabbehipi imehi pahānantiādīhi padehi arahattaphalameva pakāsitanti veditabbaṁ.",
  "atk-s0402a22:15_0": "4. Nidānasuttavaṇṇanā",
  "atk-s0402a22:16_0": "34.",
  "atk-s0402a22:16_1": "Catutthe nidānānīti kāraṇāni.",
  "atk-s0402a22:16_2": "Kammānanti vaṭṭagāmikammānaṁ.",
  "atk-s0402a22:16_3": "Lobho nidānaṁ kammānaṁ samudayāyāti lubbhanapalubbhanasabhāvo lobho vaṭṭagāmikammānaṁ samudayāya piṇḍakaraṇatthāya nidānaṁ kāraṇaṁ paccayoti attho.",
  "atk-s0402a22:16_4": "Dosoti dussanapadussanasabhāvo doso.",
  "atk-s0402a22:16_5": "Mohoti muyhanapamuyhanasabhāvo moho.",
  "atk-s0402a22:17_0": "Lobhapakatanti lobhena pakataṁ,",
  "atk-s0402a22:17_1": "lobhābhibhūtena luddhena hutvā katakammanti attho.",
  "atk-s0402a22:17_2": "Lobhato jātanti lobhajaṁ.",
  "atk-s0402a22:17_3": "Lobho nidānamassāti lobhanidānaṁ.",
  "atk-s0402a22:17_4": "Lobho samudayo assāti lobhasamudayaṁ.",
  "atk-s0402a22:17_5": "Samudayoti paccayo,",
  "atk-s0402a22:17_6": "lobhapaccayanti attho.",
  "atk-s0402a22:17_7": "Yatthassa attabhāvo nibbattatīti yasmiṁ ṭhāne assa lobhajakammavato puggalassa attabhāvo nibbattati,",
  "atk-s0402a22:17_8": "khandhā pātubhavanti.",
  "atk-s0402a22:17_9": "Tattha taṁ kammaṁ vipaccatīti tesu khandhesu taṁ kammaṁ vipaccati.",
  "atk-s0402a22:17_10": "Diṭṭhe vā dhammetiādi yasmā taṁ kammaṁ diṭṭhadhammavedanīyaṁ vā hoti upapajjavedanīyaṁ vā aparapariyāyavedanīyaṁ vā,",
  "atk-s0402a22:17_11": "tasmā taṁ pabhedaṁ dassetuṁ vuttaṁ.",
  "atk-s0402a22:17_12": "Sesadvayepi eseva nayo.",
  "atk-s0402a22:18_0": "Akhaṇḍānīti abhinnāni.",
  "atk-s0402a22:18_1": "Apūtīnīti pūtibhāvena abījattaṁ appattāni.",
  "atk-s0402a22:18_2": "Avātātapahatānīti na vātena na ca ātapena hatāni.",
  "atk-s0402a22:18_3": "Sārādānīti gahitasārāni sāravantāni na nissārāni.",
  "atk-s0402a22:18_4": "Sukhasayitānīti sannicayabhāvena sukhaṁ sayitāni.",
  "atk-s0402a22:18_5": "Sukhetteti maṇḍakhette.",
  "atk-s0402a22:18_6": "Suparikammakatāya bhūmiyāti naṅgalakasanena ceva aṭṭhadantakena ca suṭṭhu parikammakatāya khettabhūmiyā.",
  "atk-s0402a22:18_7": "Nikkhittānīti ṭhapitāni ropitāni.",
  "atk-s0402a22:18_8": "Anuppaveccheyyāti anuppaveseyya.",
  "atk-s0402a22:18_9": "Vuddhintiādīsu uddhaggamanena vuddhiṁ,",
  "atk-s0402a22:18_10": "heṭṭhā mūlappatiṭṭhānena virūḷhiṁ,",
  "atk-s0402a22:18_11": "samantā vitthārikabhāvena vepullaṁ.",
  "atk-s0402a22:19_0": "Yaṁ panettha diṭṭhe vā dhammetiādi vuttaṁ,",
  "atk-s0402a22:19_1": "tattha asammohatthaṁ imasmiṁ ṭhāne kammavibhatti nāma kathetabbā.",
  "atk-s0402a22:19_2": "Suttantikapariyāyena hi ekādasa kammāni vibhattāni.",
  "atk-s0402a22:19_3": "Seyyathidaṁ –",
  "atk-s0402a22:19_4": "diṭṭhadhammavedanīyaṁ upapajjavedanīyaṁ aparapariyāyavedanīyaṁ,",
  "atk-s0402a22:19_5": "yaggarukaṁ yabbahulaṁ yadāsannaṁ kaṭattā vā pana kammaṁ,",
  "atk-s0402a22:19_6": "janakaṁ upatthambhakaṁ upapīḷakaṁ upaghātakanti.",
  "atk-s0402a22:19_7": "Tattha ekajavanavīthiyaṁ sattasu cittesu kusalā vā akusalā vā paṭhamajavanacetanā diṭṭhadhammavedanīyakammaṁ nāma.",
  "atk-s0402a22:19_8": "Taṁ imasmiṁyeva attabhāve vipākaṁ deti kākavaḷiyapuṇṇaseṭṭhīnaṁ viya kusalaṁ,",
  "atk-s0402a22:19_9": "nandayakkhanandamāṇavakanandagoghātakakokāliyasuppabuddhadevadattaciñcamāṇavikānaṁ viya ca akusalaṁ.",
  "atk-s0402a22:19_10": "Tathā asakkontaṁ pana ahosikammaṁ nāma hoti,",
  "atk-s0402a22:19_11": "avipākaṁ sampajjati.",
  "atk-s0402a22:19_12": "Taṁ migaluddakopamāya sādhetabbaṁ.",
  "atk-s0402a22:19_13": "Yathā hi migaluddakena migaṁ disvā dhanuṁ ākaḍḍhitvā khitto saro sace na virajjhati,",
  "atk-s0402a22:19_14": "taṁ migaṁ tattheva pāteti,",
  "atk-s0402a22:19_15": "atha naṁ migaluddako niccammaṁ katvā khaṇḍākhaṇḍikaṁ chetvā maṁsaṁ ādāya puttadāraṁ tosento gacchati.",
  "atk-s0402a22:19_16": "Sace pana virajjhati,",
  "atk-s0402a22:19_17": "migo palāyitvā puna taṁ disaṁ na oloketi.",
  "atk-s0402a22:19_18": "Evaṁ sampadamidaṁ daṭṭhabbaṁ.",
  "atk-s0402a22:19_19": "Sarassa avirajjhitvā migavijjhanaṁ viya hi diṭṭhadhammavedanīyassa kammassa vipākavārapaṭilābho,",
  "atk-s0402a22:19_20": "avijjhanaṁ viya avipākabhāvāya sampajjananti.",
  "atk-s0402a22:20_0": "Atthasādhikā pana sattamajavanacetanā upapajjavedanīyakammaṁ nāma.",
  "atk-s0402a22:20_1": "Taṁ anantare attabhāve vipākaṁ deti.",
  "atk-s0402a22:20_2": "Taṁ panetaṁ kusalapakkhe aṭṭhasamāpattivasena,",
  "atk-s0402a22:20_3": "akusalapakkhe pañcānantariyakammavasena veditabbaṁ.",
  "atk-s0402a22:20_4": "Tattha aṭṭhasamāpattilābhī ekāya samāpattiyā brahmaloke nibbattati.",
  "atk-s0402a22:20_5": "Pañcannampi ānantariyānaṁ kattā ekena kammena niraye nibbattati,",
  "atk-s0402a22:20_6": "sesasamāpattiyo ca kammāni ca ahosikammabhāvaṁyeva āpajjanti,",
  "atk-s0402a22:20_7": "avipākāni honti.",
  "atk-s0402a22:20_8": "Ayampi attho purimaupamāyayeva dīpetabbo.",
  "atk-s0402a22:21_0": "Ubhinnaṁ antare pana pañcajavanacetanā aparapariyāyavedanīyakammaṁ nāma.",
  "atk-s0402a22:21_1": "Taṁ anāgate yadā okāsaṁ labhati,",
  "atk-s0402a22:21_2": "tadā vipākaṁ deti.",
  "atk-s0402a22:21_3": "Sati saṁsārappavattiyā ahosikammaṁ nāma na hoti.",
  "atk-s0402a22:21_4": "Taṁ sabbaṁ sunakhaluddakena dīpetabbaṁ.",
  "atk-s0402a22:21_5": "Yathā hi sunakhaluddakena migaṁ disvā sunakho vissajjito migaṁ anubandhitvā yasmiṁ ṭhāne pāpuṇāti,",
  "atk-s0402a22:21_6": "tasmiṁ yeva ḍaṁsati;",
  "atk-s0402a22:21_7": "evamevaṁ idaṁ kammaṁ yasmiṁ ṭhāne okāsaṁ labhati,",
  "atk-s0402a22:21_8": "tasmiṁyeva vipākaṁ deti,",
  "atk-s0402a22:21_9": "tena mutto satto nāma natthi.",
  "atk-s0402a22:22_0": "Kusalākusalesu pana garukāgarukesu yaṁ garukaṁ hoti,",
  "atk-s0402a22:22_1": "taṁ yaggarukaṁ nāma.",
  "atk-s0402a22:22_2": "Tadetaṁ kusalapakkhe mahaggatakammaṁ,",
  "atk-s0402a22:22_3": "akusalapakkhe pañcānantariyakammaṁ veditabbaṁ.",
  "atk-s0402a22:22_4": "Tasmiṁ sati sesāni kusalāni vā akusalāni vā vipaccituṁ na sakkonti,",
  "atk-s0402a22:22_5": "tadeva duvidhampi paṭisandhiṁ deti.",
  "atk-s0402a22:22_6": "Yathā hi sāsapappamāṇāpi sakkharā vā ayaguḷikā vā udakarahade pakkhittā udakapiṭṭhe uplavituṁ na sakkoti,",
  "atk-s0402a22:22_7": "heṭṭhāva pavisati;",
  "atk-s0402a22:22_8": "evameva kusalepi akusalepi yaṁ garukaṁ,",
  "atk-s0402a22:22_9": "tadeva gaṇhitvā gacchati.",
  "atk-s0402a22:23_0": "Kusalākusalesu pana yaṁ bahulaṁ hoti,",
  "atk-s0402a22:23_1": "taṁ yabbahulaṁ nāma.",
  "atk-s0402a22:23_2": "Taṁ dīgharattaṁ laddhāsevanavasena veditabbaṁ.",
  "atk-s0402a22:23_3": "Yaṁ vā balavakusalakammesu somanassakaraṁ,",
  "atk-s0402a22:23_4": "akusalakammesu santāpakaraṁ,",
  "atk-s0402a22:23_5": "etaṁ yabbahulaṁ nāma.",
  "atk-s0402a22:23_6": "Tadetaṁ yathā nāma dvīsu mallesu yuddhabhūmiṁ otiṇṇesu yo balavā,",
  "atk-s0402a22:23_7": "so itaraṁ pātetvā gacchati;",
  "atk-s0402a22:23_8": "evameva itaraṁ dubbalakammaṁ avattharitvā yaṁ āsevanavasena vā bahulaṁ,",
  "atk-s0402a22:23_9": "āsannavasena vā balavaṁ,",
  "atk-s0402a22:23_10": "taṁ vipākaṁ deti,",
  "atk-s0402a22:23_11": "duṭṭhagāmaṇiabhayarañño kammaṁ viya.",
  "atk-s0402a22:24_0": "So kira cūḷaṅgaṇiyayuddhe parājito vaḷavaṁ āruyha palāyi.",
  "atk-s0402a22:24_1": "Tassa cūḷupaṭṭhāko tissāmacco nāma ekakova pacchato ahosi.",
  "atk-s0402a22:24_2": "So ekaṁ aṭaviṁ pavisitvā nisinno jighacchāya bādhayamānāya –",
  "atk-s0402a22:24_3": "‘‘bhātika tissa,",
  "atk-s0402a22:24_4": "ativiya no jighacchā bādhati,",
  "atk-s0402a22:24_5": "kiṁ karissāmā’’ti āha . Atthi, deva,",
  "atk-s0402a22:24_6": "mayā sāṭakantare ṭhapetvā ekaṁ suvaṇṇasarakabhattaṁ ābhatanti.",
  "atk-s0402a22:24_7": "Tena hi āharāti.",
  "atk-s0402a22:24_8": "So nīharitvā rañño purato ṭhapesi.",
  "atk-s0402a22:24_9": "Rājā disvā, ‘‘tāta,",
  "atk-s0402a22:24_10": "cattāro koṭṭhāse karohī’’ti āha.",
  "atk-s0402a22:24_11": "Mayaṁ tayo janā,",
  "atk-s0402a22:24_12": "kasmā devo cattāro koṭṭhāse kārayatīti?",
  "atk-s0402a22:24_13": "Bhātika tissa,",
  "atk-s0402a22:24_14": "yato paṭṭhāya ahaṁ attānaṁ sarāmi,",
  "atk-s0402a22:24_15": "na me ayyānaṁ adatvā āhāro paribhuttapubbo atthi,",
  "atk-s0402a22:24_16": "svāhaṁ ajjapi adatvā na paribhuñjissāmīti.",
  "atk-s0402a22:24_17": "So cattāro koṭṭhāse akāsi.",
  "atk-s0402a22:24_18": "Rājā ‘‘kālaṁ ghosehī’’ti āha.",
  "atk-s0402a22:24_19": "Chaḍḍitāraññe kuto, ayye,",
  "atk-s0402a22:24_20": "labhissāma devāti .",
  "atk-s0402a22:24_21": "‘‘Nāyaṁ tava bhāro.",
  "atk-s0402a22:24_22": "Sace mama saddhā atthi, ayye,",
  "atk-s0402a22:24_23": "labhissāma,",
  "atk-s0402a22:24_24": "vissattho kālaṁ ghosehī’’ti āha.",
  "atk-s0402a22:24_25": "So ‘‘kālo, bhante, kālo,",
  "atk-s0402a22:24_26": "bhante’’ti tikkhattuṁ ghosesi.",
  "atk-s0402a22:25_0": "Athassa bodhimātumahātissatthero taṁ saddaṁ dibbāya sotadhātuyā sutvā ‘katthāyaṁ saddo’ti taṁ āvajjento",
  "atk-s0402a22:25_1": "‘‘ajja duṭṭhagāmaṇiabhayamahārājā yuddhaparājito aṭaviṁ pavisitvā nisinno ekaṁ sarakabhattaṁ cattāro",
  "atk-s0402a22:25_2": "koṭṭhāse kāretvā ‘ekakova na paribhuñjissāmī’ti kālaṁ ghosāpesī’’ti ñatvā ‘‘ajja mayā rañño saṅgahaṁ",
  "atk-s0402a22:25_3": "kātuṁ vaṭṭatī’’ti manogatiyā āgantvā rañño purato aṭṭhāsi.",
  "atk-s0402a22:25_4": "Rājā disvā pasannacitto ‘‘passa, bhātika,",
  "atk-s0402a22:25_5": "tissā’’ti vatvā theraṁ vanditvā ‘‘pattaṁ, bhante,",
  "atk-s0402a22:25_6": "dethā’’ti āha.",
  "atk-s0402a22:25_7": "Thero pattaṁ nīhari.",
  "atk-s0402a22:25_8": "Rājā attano koṭṭhāsena saddhiṁ therassa koṭṭhāsaṁ patte pakkhipitvā, ‘‘bhante,",
  "atk-s0402a22:25_9": "āhāraparissayo nāma mā kadāci hotū’’ti vanditvā aṭṭhāsi.",
  "atk-s0402a22:25_10": "Tissāmaccopi ‘‘mama ayyaputte passante bhuñjituṁ na sakkhissāmī’’ti attano koṭṭhāsaṁ therasseva patte ākiri.",
  "atk-s0402a22:25_11": "Vaḷavāpi cintesi –",
  "atk-s0402a22:25_12": "‘‘mayhampi koṭṭhāsaṁ therasseva dātuṁ vaṭṭatī’’ti.",
  "atk-s0402a22:25_13": "Rājā vaḷavaṁ oloketvā ‘‘ayampi attano koṭṭhāsaṁ therasseva patte pakkhipanaṁ paccāsīsatī’’ti ñatvā tampi",
  "atk-s0402a22:25_14": "tattheva pakkhipitvā theraṁ vanditvā uyyojesi.",
  "atk-s0402a22:25_15": "Thero taṁ bhattaṁ ādāya gantvā ādito paṭṭhāya bhikkhusaṅghassa ālopasaṅkhepena adāsi.",
  "atk-s0402a22:26_0": "Rājāpi cintesi –",
  "atk-s0402a22:26_1": "‘‘ativiyamhā jighacchitā,",
  "atk-s0402a22:26_2": "sādhu vatassa sace atirekabhattasitthāni pahiṇeyyā’’ti.",
  "atk-s0402a22:26_3": "Thero rañño cittaṁ ñatvā atirekabhattaṁ etesaṁ yāpanamattaṁ katvā pattaṁ ākāse khipi,",
  "atk-s0402a22:26_4": "patto āgantvā rañño hatthe patiṭṭhāsi.",
  "atk-s0402a22:26_5": "Bhattaṁ tiṇṇampi janānaṁ yāvadatthaṁ ahosi.",
  "atk-s0402a22:26_6": "Atha rājā pattaṁ dhovitvā ‘‘tucchapattaṁ na pesissāmī’’ti uttarisāṭakaṁ mocetvā udakaṁ puñchitvā sāṭakaṁ",
  "atk-s0402a22:26_7": "patte ṭhapetvā ‘‘patto gantvā mama ayyassa hatthe patiṭṭhātū’’ti ākāse khipi.",
  "atk-s0402a22:26_8": "Patto gantvā therassa hatthe patiṭṭhāsi.",
  "atk-s0402a22:27_0": "Aparabhāge rañño tathāgatassa sarīradhātūnaṁ aṭṭhamabhāgaṁ patiṭṭhāpetvā vīsaratanasatikaṁ mahācetiyaṁ",
  "atk-s0402a22:27_1": "kārentassa apariniṭṭhiteyeva cetiye kālakiriyāsamayo anuppatto.",
  "atk-s0402a22:27_2": "Athassa mahācetiyassa dakkhiṇapasse nipannassa pañcanikāyavasena bhikkhusaṅghe sajjhāyaṁ karonte chahi",
  "atk-s0402a22:27_3": "devalokehi cha rathā āgantvā purato ākāse aṭṭhaṁsu.",
  "atk-s0402a22:27_4": "Rājā ‘‘puññapotthakaṁ āharathā’’ti ādito paṭṭhāya puññapotthakaṁ vācāpesi.",
  "atk-s0402a22:27_5": "Atha naṁ kiñci kammaṁ na paritosesi.",
  "atk-s0402a22:27_6": "So ‘‘parato vācethā’’ti āha.",
  "atk-s0402a22:27_7": "Potthakavācako ‘‘cūḷaṅgaṇiyayuddhe parājitena te deva aṭaviṁ pavisitvā nisinnena ekaṁ sarakabhattaṁ cattāro",
  "atk-s0402a22:27_8": "koṭṭhāse kāretvā bodhimātumahātissattherassa bhikkhā dinnā’’ti āha.",
  "atk-s0402a22:27_9": "Rājā ‘‘ṭhapehī’’ti vatvā bhikkhusaṅghaṁ pucchi, ‘‘bhante,",
  "atk-s0402a22:27_10": "kataro devaloko ramaṇīyo’’ti?",
  "atk-s0402a22:27_11": "Sabbabodhisattānaṁ vasanaṭṭhānaṁ tusitabhavanaṁ mahārājāti.",
  "atk-s0402a22:27_12": "Rājā kālaṁ katvā tusitabhavanato āgataratheva patiṭṭhāya tusitabhavanaṁ agamāsi.",
  "atk-s0402a22:27_13": "Idaṁ balavakammassa vipākadāne vatthu.",
  "atk-s0402a22:28_0": "Yaṁ pana kusalākusalesu āsannamaraṇe anussarituṁ sakkoti,",
  "atk-s0402a22:28_1": "taṁ yadāsannaṁ nāma.",
  "atk-s0402a22:28_2": "Tadetaṁ yathā nāma gogaṇaparipuṇṇassa vajassa dvāre vivaṭe parabhāge dammagavabalavagavesu santesupi",
  "atk-s0402a22:28_3": "yo vajadvārassa āsanno hoti antamaso dubbalajaraggavopi,",
  "atk-s0402a22:28_4": "so eva paṭhamataraṁ nikkhamati,",
  "atk-s0402a22:28_5": "evameva aññesu kusalākusalesu santesupi maraṇakālassa āsannattā vipākaṁ deti.",
  "atk-s0402a22:29_0": "Tatrimāni vatthūni –",
  "atk-s0402a22:29_1": "madhuaṅgaṇagāme kira eko damiḷadovāriko pātova baḷisaṁ ādāya gantvā macche vadhitvā tayo koṭṭhāse katvā ekena taṇḍulaṁ gaṇhāti,",
  "atk-s0402a22:29_2": "ekena dadhiṁ,",
  "atk-s0402a22:29_3": "ekaṁ pacati.",
  "atk-s0402a22:29_4": "Iminā nīhārena paññāsa vassāni pāṇātipātakammaṁ katvā aparabhāge mahallako anuṭṭhānaseyyaṁ upagacchati.",
  "atk-s0402a22:29_5": "Tasmiṁ khaṇe girivihāravāsī cūḷapiṇḍapātikatissatthero ‘‘mā ayaṁ satto mayi passante nassatū’’ti gantvā tassa gehadvāre aṭṭhāsi.",
  "atk-s0402a22:29_6": "Athassa bhariyā, ‘‘sāmi,",
  "atk-s0402a22:29_7": "thero āgato’’ti ārocesi.",
  "atk-s0402a22:29_8": "Ahaṁ paññāsa vassāni therassa santikaṁ na gatapubbo,",
  "atk-s0402a22:29_9": "katarena me guṇena thero āgamissati,",
  "atk-s0402a22:29_10": "gacchāti naṁ vadathāti.",
  "atk-s0402a22:29_11": "Sā ‘‘aticchatha,",
  "atk-s0402a22:29_12": "bhante’’ti āha.",
  "atk-s0402a22:29_13": "Thero ‘‘upāsakassa kā sarīrappavattī’’ti pucchi. Dubbalo, bhanteti.",
  "atk-s0402a22:29_14": "Thero gharaṁ pavisitvā satiṁ uppādetvā ‘‘sīlaṁ gaṇhissasī’’ti āha. Āma, bhante, dethāti.",
  "atk-s0402a22:29_15": "Thero tīṇi saraṇāni datvā pañca sīlāni dātuṁ ārabhi.",
  "atk-s0402a22:29_16": "Tassa pañca sīlānīti vacanakāleyeva jivhā papati.",
  "atk-s0402a22:29_17": "Thero ‘‘vaṭṭissati ettaka’’nti nikkhamitvā gato.",
  "atk-s0402a22:29_18": "Sopi kālaṁ katvā cātumahārājikabhavane nibbatti.",
  "atk-s0402a22:29_19": "Nibbattakkhaṇeyeva ca ‘‘kiṁ nu kho kammaṁ katvā mayā idaṁ laddha’’nti āvajjento theraṁ nissāya laddhabhāvaṁ",
  "atk-s0402a22:29_20": "ñatvā devalokato āgantvā theraṁ vanditvā ekamantaṁ aṭṭhāsi.",
  "atk-s0402a22:29_21": "‘‘Ko eso’’ti ca vutte ‘‘ahaṁ, bhante,",
  "atk-s0402a22:29_22": "damiḷadovāriko’’ti āha.",
  "atk-s0402a22:29_23": "Kuhiṁ nibbattosīti?",
  "atk-s0402a22:29_24": "Cātumahārājikesu, bhante,",
  "atk-s0402a22:29_25": "sace me ayyo pañca sīlāni adassa,",
  "atk-s0402a22:29_26": "upari devaloke nibbatto assaṁ.",
  "atk-s0402a22:29_27": "Ahaṁ kiṁ karissāmi,",
  "atk-s0402a22:29_28": "tvaṁ gaṇhituṁ nāsakkhi,",
  "atk-s0402a22:29_29": "puttakāti.",
  "atk-s0402a22:29_30": "So theraṁ vanditvā devalokameva gato.",
  "atk-s0402a22:29_31": "Idaṁ tāva kusalakamme vatthu.",
  "atk-s0402a22:30_0": "Antaragaṅgāya pana mahāvācakālaupāsako nāma ahosi.",
  "atk-s0402a22:30_1": "So tiṁsa vassāni sotāpattimaggatthāya dvattiṁsākāraṁ sajjhāyitvā ‘‘ahaṁ evaṁ dvattiṁsākāraṁ sajjhāyanto obhāsamattampi nibbattetuṁ nāsakkhiṁ,",
  "atk-s0402a22:30_2": "buddhasāsanaṁ aniyyānikaṁ bhavissatī’’ti diṭṭhivipallāsaṁ patvā kālakiriyaṁ katvā mahāgaṅgāya navausabhiko susumārapeto hutvā nibbatti.",
  "atk-s0402a22:30_3": "Ekaṁ samayaṁ kacchakatitthena saṭṭhi pāsāṇatthambhasakaṭāni agamaṁsu.",
  "atk-s0402a22:30_4": "So sabbepi te goṇe ca pāsāṇe ca khādi.",
  "atk-s0402a22:30_5": "Idaṁ akusalakamme vatthu.",
  "atk-s0402a22:31_0": "Etehi pana tīhi muttaṁ aññāṇavasena kataṁ kaṭattā vā pana kammaṁ nāma.",
  "atk-s0402a22:31_1": "Taṁ yathā nāma ummattakena khittadaṇḍaṁ yattha vā tattha vā gacchati,",
  "atk-s0402a22:31_2": "evameva tesaṁ abhāve yattha katthaci vipākaṁ deti.",
  "atk-s0402a22:32_0": "Janakaṁ nāma ekaṁ paṭisandhiṁ janetvā pavattiṁ na janeti,",
  "atk-s0402a22:32_1": "pavatte aññaṁ kammaṁ vipākaṁ nibbatteti.",
  "atk-s0402a22:32_2": "Yathā hi mātā janetiyeva,",
  "atk-s0402a22:32_3": "dhātiyeva pana jaggati;",
  "atk-s0402a22:32_4": "evamevaṁ mātā viya paṭisandhinibbattakaṁ janakakammaṁ,",
  "atk-s0402a22:32_5": "dhāti viya pavatte sampattakammaṁ.",
  "atk-s0402a22:32_6": "Upatthambhakaṁ nāma kusalepi labbhati akusalepi.",
  "atk-s0402a22:32_7": "Ekacco hi kusalaṁ katvā sugatibhave nibbattati.",
  "atk-s0402a22:32_8": "So tattha ṭhito punappunaṁ kusalaṁ katvā taṁ kammaṁ upatthambhetvā anekāni vassasatasahassāni sugatibhavasmiṁyeva vicarati.",
  "atk-s0402a22:32_9": "Ekacco akusalaṁ katvā duggatibhave nibbattati.",
  "atk-s0402a22:32_10": "So tattha ṭhito punappunaṁ akusalaṁ katvā taṁ kammaṁ upatthambhetvā bahūni vassasatasahassāni duggatibhavasmiṁyeva vicarati.",
  "atk-s0402a22:33_0": "Aparo nayo –",
  "atk-s0402a22:33_1": "janakaṁ nāma kusalampi hoti akusalampi.",
  "atk-s0402a22:33_2": "Taṁ paṭisandhiyampi pavattepi rūpārūpavipākakkhandhe janeti.",
  "atk-s0402a22:33_3": "Upatthambhakaṁ pana vipākaṁ janetuṁ na sakkoti,",
  "atk-s0402a22:33_4": "aññena kammena dinnāya paṭisandhiyā janite vipāke uppajjanakasukhadukkhaṁ upatthambheti,",
  "atk-s0402a22:33_5": "addhānaṁ pavatteti.",
  "atk-s0402a22:33_6": "Upapīḷakaṁ nāma aññena kammena dinnāya paṭisandhiyā janite vipāke uppajjanakasukhadukkhaṁ pīḷeti bādheti,",
  "atk-s0402a22:33_7": "addhānaṁ pavattituṁ na deti.",
  "atk-s0402a22:33_8": "Tatrāyaṁ nayo –",
  "atk-s0402a22:33_9": "kusalakamme vipaccamāne akusalakammaṁ upapīḷakaṁ hutvā tassa vipaccituṁ na deti.",
  "atk-s0402a22:33_10": "Akusalakamme vipaccamāne kusalakammaṁ upapīḷakaṁ hutvā tassa vipaccituṁ na deti.",
  "atk-s0402a22:33_11": "Yathā vaḍḍhamānakaṁ rukkhaṁ vā gacchaṁ vā lataṁ vā kocideva daṇḍena vā satthena vā bhindeyya vā chindeyya vā,",
  "atk-s0402a22:33_12": "atha so rukkho vā gaccho vā latā vā vaḍḍhituṁ na sakkuṇeyya;",
  "atk-s0402a22:33_13": "evamevaṁ kusalaṁ vipaccamānaṁ akusalena upapīḷitaṁ,",
  "atk-s0402a22:33_14": "akusalaṁ vā pana vipaccamānaṁ kusalena upapīḷitaṁ vipaccituṁ na sakkoti.",
  "atk-s0402a22:33_15": "Tattha sunakkhattassa akusalakammaṁ kusalaṁ upapīḷesi,",
  "atk-s0402a22:33_16": "coraghātakassa kusalakammaṁ akusalaṁ upapīḷesi.",
  "atk-s0402a22:34_0": "Rājagahe kira vātakāḷako paññāsa vassāni coraghātakammaṁ akāsi.",
  "atk-s0402a22:34_1": "Atha naṁ rañño ārocesuṁ – ‘‘deva,",
  "atk-s0402a22:34_2": "vātakāḷako mahallako core ghātetuṁ na sakkotī’’ti.",
  "atk-s0402a22:34_3": "‘‘Apanetha naṁ tasmā ṭhānantarāti.",
  "atk-s0402a22:34_4": "Amaccā naṁ apanetvā aññaṁ tasmiṁ ṭhāne ṭhapayiṁsu.",
  "atk-s0402a22:34_5": "Vātakāḷakopi yāva taṁ kammaṁ akāsi,",
  "atk-s0402a22:34_6": "tāva ahatavatthāni vā acchādituṁ surabhipupphāni vā piḷandhituṁ pāyāsaṁ vā bhuñjituṁ ucchādananhāpanaṁ vā paccanubhotuṁ nālattha.",
  "atk-s0402a22:34_7": "So ‘‘dīgharattaṁ me kiliṭṭhavesena carita’’nti ‘‘pāyāsaṁ me pacāhī’’ti bhariyaṁ āṇāpetvā nhānīyasambhārāni",
  "atk-s0402a22:34_8": "gāhāpetvā nhānatitthaṁ gantvā sīsaṁ nhatvā ahatavatthāni acchādetvā gandhe vilimpitvā pupphāni piḷandhitvā",
  "atk-s0402a22:34_9": "gharaṁ āgacchanto sāriputtattheraṁ disvā ‘‘saṁkiliṭṭhakammato camhi apagato,",
  "atk-s0402a22:34_10": "ayyo ca me diṭṭho’’ti tuṭṭhamānaso theraṁ gharaṁ netvā navasappisakkaracuṇṇābhisaṅkhatena pāyāsena parivisi.",
  "atk-s0402a22:34_11": "Thero tassa anumodanamakāsi.",
  "atk-s0402a22:34_12": "So anumodanaṁ sutvā anulomikakhantiṁ paṭilabhitvā theraṁ anugantvā nivattamāno antarāmagge taruṇavacchāya",
  "atk-s0402a22:34_13": "gāviyā madditvā jīvitakkhayaṁ pāpito gantvā tāvatiṁsabhavane nibbatti.",
  "atk-s0402a22:34_14": "Bhikkhū tathāgataṁ pucchiṁsu – ‘‘bhante,",
  "atk-s0402a22:34_15": "coraghātako ajjeva kiliṭṭhakammato apanīto,",
  "atk-s0402a22:34_16": "ajjeva kālaṅkato,",
  "atk-s0402a22:34_17": "kahaṁ nu kho nibbatto’’ti?",
  "atk-s0402a22:34_18": "Tāvatiṁsabhavane,",
  "atk-s0402a22:34_19": "bhikkhaveti. Bhante,",
  "atk-s0402a22:34_20": "coraghātako dīgharattaṁ purise ghātesi,",
  "atk-s0402a22:34_21": "tumhe ca evaṁ vadetha,",
  "atk-s0402a22:34_22": "natthi nu kho pāpakammassa phalanti. Mā,",
  "atk-s0402a22:34_23": "bhikkhave,",
  "atk-s0402a22:34_24": "evaṁ avacuttha,",
  "atk-s0402a22:34_25": "balavakalyāṇamittūpanissayaṁ labhitvā dhammasenāpatissa piṇḍapātaṁ datvā anumodanaṁ sutvā anulomikakhantiṁ paṭilabhitvā so tattha nibbattoti.",
  "atk-s0402a22:35_0": "‘‘Subhāsitaṁ suṇitvāna, nāgariyo coraghātako;",
  "atk-s0402a22:36_0": "Anulomakhantiṁ laddhāna, modatī tidivaṁ gato’’ti.",
  "atk-s0402a22:37_0": "Upaghātakaṁ pana sayaṁ kusalampi akusalampi samānaṁ aññaṁ dubbalakammaṁ ghātetvā tassa vipākaṁ paṭibāhitvā attano vipākassa okāsaṁ karoti.",
  "atk-s0402a22:37_1": "Evaṁ pana kammena kate okāse taṁ vipākaṁ uppannaṁ nāma vuccati.",
  "atk-s0402a22:37_2": "Upacchedakantipi etasseva nāmaṁ.",
  "atk-s0402a22:37_3": "Tatrāyaṁ nayo –",
  "atk-s0402a22:37_4": "kusalakammassa vipaccanakāle ekaṁ akusalakammaṁ uṭṭhāya taṁ kammaṁ chinditvā pāteti.",
  "atk-s0402a22:37_5": "Akusalakammassapi vipaccanakāle ekaṁ kusalakammaṁ uṭṭhāya taṁ kammaṁ chinditvā pāteti.",
  "atk-s0402a22:37_6": "Idaṁ upacchedakaṁ nāma.",
  "atk-s0402a22:37_7": "Tattha ajātasattuno kammaṁ kusalacchedakaṁ ahosi,",
  "atk-s0402a22:37_8": "aṅgulimālattherassa akusalacchedakanti.",
  "atk-s0402a22:37_9": "Evaṁ suttantikapariyāyena ekādasa kammāni vibhattāni.",
  "atk-s0402a22:38_0": "Abhidhammapariyāyena pana soḷasa kammāni vibhattāni,",
  "atk-s0402a22:38_1": "seyyathidaṁ –",
  "atk-s0402a22:38_2": "‘‘atthekaccāni pāpakāni kammasamādānāni gatisampattipaṭibāḷhāni na vipaccanti,",
  "atk-s0402a22:38_3": "atthekaccāni pāpakāni kammasamādānāni upadhisampattipaṭibāḷhāni na vipaccanti,",
  "atk-s0402a22:38_4": "atthekaccāni pāpakāni kammasamādānāni kālasampattipaṭibāḷhāni na vipaccanti,",
  "atk-s0402a22:38_5": "atthekaccāni pāpakāni kammasamādānāni payogasampattipaṭibāḷhāni na vipaccanti .",
  "atk-s0402a22:38_6": "Atthekaccāni pāpakāni kammasamādānāni gativipattiṁ āgamma vipaccanti,",
  "atk-s0402a22:38_7": "upadhivipattiṁ,",
  "atk-s0402a22:38_8": "kālavipattiṁ,",
  "atk-s0402a22:38_9": "payogavipattiṁ āgamma vipaccanti.",
  "atk-s0402a22:38_10": "Atthekaccāni kalyāṇāni kammasamādānāni gativipattipaṭibāḷhāni na vipaccanti,",
  "atk-s0402a22:38_11": "upadhivipatti,",
  "atk-s0402a22:38_12": "kālavipatti,",
  "atk-s0402a22:38_13": "payogavipattipaṭibāḷhāni na vipaccanti.",
  "atk-s0402a22:38_14": "Atthekaccāni kalyāṇāni kammasamādānāni gatisampattiṁ āgamma vipaccanti,",
  "atk-s0402a22:38_15": "upadhisampattiṁ,",
  "atk-s0402a22:38_16": "kālasampattiṁ,",
  "atk-s0402a22:38_17": "payogasampattiṁ āgamma vipaccantī’’ti (vibha. 810).",
  "atk-s0402a22:39_0": "Tattha pāpakānīti lāmakāni.",
  "atk-s0402a22:39_1": "Kammasamādānānīti kammaggahaṇāni.",
  "atk-s0402a22:39_2": "Gahitasamādinnānaṁ kammānametaṁ adhivacanaṁ.",
  "atk-s0402a22:39_3": "Gatisampattipaṭibāḷhāni na vipaccantītiādīsu aniṭṭhārammaṇānubhavanārahe kamme vijjamāneyeva sugatibhave",
  "atk-s0402a22:39_4": "nibbattassa taṁ kammaṁ gatisampattipaṭibāḷhaṁ na vipaccati nāma.",
  "atk-s0402a22:39_5": "Gatisampattiyā patibāhitaṁ hutvā na vipaccatīti attho.",
  "atk-s0402a22:39_6": "Yo pana pāpakammena dāsiyā vā kammakāriyā vā kucchiyaṁ nibbattitvā upadhisampanno hoti,",
  "atk-s0402a22:39_7": "attabhāvasamiddhiyaṁ tiṭṭhati.",
  "atk-s0402a22:39_8": "Athassa sāmikā tassa rūpasampattiṁ disvā ‘‘nāyaṁ kiliṭṭhakammassānucchaviko’’ti cittaṁ uppādetvā attano",
  "atk-s0402a22:39_9": "jātaputtaṁ viya bhaṇḍāgārikādiṭṭhānesu ṭhapetvā sampattiṁ yojetvā pariharanti.",
  "atk-s0402a22:39_10": "Evarūpassa kammaṁ upadhisampattipaṭibāḷhaṁ na vipaccati nāma.",
  "atk-s0402a22:39_11": "Yo pana paṭhamakappikakālasadise sulabhasampannarasabhojane subhikkhakāle nibbattati,",
  "atk-s0402a22:39_12": "tassa vijjamānampi pāpakammaṁ kālasampattipaṭibāḷhaṁ na vipaccati nāma.",
  "atk-s0402a22:39_13": "Yo pana sammāpayogaṁ nissāya jīvati,",
  "atk-s0402a22:39_14": "upasaṅkamitabbayuttakāle upasaṅkamati,",
  "atk-s0402a22:39_15": "paṭikkamitabbayuttakāle paṭikkamati,",
  "atk-s0402a22:39_16": "palāyitabbayuttakāle palāyati.",
  "atk-s0402a22:39_17": "Lañjadānayuttakāle lañjaṁ deti,",
  "atk-s0402a22:39_18": "corikayuttakāle corikaṁ karoti,",
  "atk-s0402a22:39_19": "evarūpassa pāpakammaṁ payogasampattipaṭibāḷhaṁ na vipaccati nāma.",
  "atk-s0402a22:40_0": "Duggatibhave nibbattassa pana pāpakammaṁ gativipattiṁ āgamma vipaccati nāma.",
  "atk-s0402a22:40_1": "Yo pana dāsiyā vā kammakāriyā vā kucchismiṁ nibbatto dubbaṇṇo hoti dussaṇṭhāno,",
  "atk-s0402a22:40_2": "‘‘yakkho nu kho manusso nu kho’’ti vimatiṁ uppādeti.",
  "atk-s0402a22:40_3": "So sace puriso hoti,",
  "atk-s0402a22:40_4": "atha naṁ ‘‘nāyaṁ aññassa kammassa anucchaviko’’ti hatthiṁ vā rakkhāpenti assaṁ vā goṇe vā,",
  "atk-s0402a22:40_5": "tiṇakaṭṭhādīni vā āharāpenti,",
  "atk-s0402a22:40_6": "kheḷasarakaṁ vā gaṇhāpenti.",
  "atk-s0402a22:40_7": "Sace itthī hoti,",
  "atk-s0402a22:40_8": "atha naṁ hatthiassādīnaṁ bhattamāsādīni vā pacāpenti,",
  "atk-s0402a22:40_9": "kacavaraṁ vā chaḍḍāpenti,",
  "atk-s0402a22:40_10": "aññaṁ vā pana jigucchanīyakammaṁ kārenti.",
  "atk-s0402a22:40_11": "Evarūpassa pāpakammaṁ upadhivipattiṁ āgamma vipaccati nāma.",
  "atk-s0402a22:40_12": "Yo pana dubbhikkhakāle vā parihīnasampattikāle vā antarakappe vā nibbattati,",
  "atk-s0402a22:40_13": "tassa pāpakammaṁ kālavipattiṁ āgamma vipaccati nāma.",
  "atk-s0402a22:40_14": "Yo pana payogaṁ sampādetuṁ na jānāti,",
  "atk-s0402a22:40_15": "upasaṅkamitabbayuttakāle upasaṅkamituṁ na jānāti…pe…",
  "atk-s0402a22:40_16": "corikayuttakāle corikaṁ kātuṁ na jānāti,",
  "atk-s0402a22:40_17": "tassa pāpakammaṁ payogavipattiṁ āgamma vipaccati nāma.",
  "atk-s0402a22:41_0": "Yo pana iṭṭhārammaṇānubhavanārahe kamme vijjamāneyeva gantvā duggatibhave nibbattati,",
  "atk-s0402a22:41_1": "tassa taṁ kammaṁ gativipattipaṭibāḷhaṁ na vipaccati nāma.",
  "atk-s0402a22:41_2": "Yo pana puññānubhāvena rājarājamahāmattādīnaṁ gehe nibbattitvā kāṇo vā hoti kuṇī vā khañjo vā pakkhahato vā,",
  "atk-s0402a22:41_3": "tassa oparajjasenāpatibhaṇḍāgārikaṭṭhānādīni na anucchavikānīti na denti.",
  "atk-s0402a22:41_4": "Iccassa taṁ puññaṁ upadhivipattipaṭibāḷhaṁ na vipaccati nāma.",
  "atk-s0402a22:41_5": "Yo pana dubbhikkhakāle vā parihīnasampattikāle vā antarakappe vā manussesu nibbattati,",
  "atk-s0402a22:41_6": "tassa taṁ kalyāṇakammaṁ kālavipattipaṭibāḷhaṁ na vipaccati nāma.",
  "atk-s0402a22:41_7": "Yo heṭṭhā vuttanayeneva payogaṁ sampādetuṁ na jānāti,",
  "atk-s0402a22:41_8": "tassa kalyāṇakammaṁ payogavipattipaṭibāḷhaṁ na vipaccati nāma.",
  "atk-s0402a22:42_0": "Kalyāṇakammena pana sugatibhave nibbattassa taṁ kammaṁ gatisampattiṁ āgamma vipaccati nāma .",
  "atk-s0402a22:42_1": "Rājarājamahāmattādīnaṁ kule nibbattitvā upadhisampattiṁ pattassa attabhāvasamiddhiyaṁ ṭhitassa devanagare",
  "atk-s0402a22:42_2": "samussitaratanatoraṇasadisaṁ attabhāvaṁ disvā ‘‘imassa oparajjasenāpatibhaṇḍāgārikaṭṭhānādīni anucchavikānī’’ti",
  "atk-s0402a22:42_3": "daharasseva sato tāni ṭhānantarāni denti,",
  "atk-s0402a22:42_4": "evarūpassa kalyāṇakammaṁ upadhisampattiṁ āgamma vipaccati nāma.",
  "atk-s0402a22:42_5": "Yo paṭhamakappikesu vā sulabhannapānakāle vā nibbattati,",
  "atk-s0402a22:42_6": "tassa kalyāṇakammaṁ kālasampattiṁ āgamma vipaccati nāma.",
  "atk-s0402a22:42_7": "Yo vuttanayeneva payogaṁ sampādetuṁ jānāti,",
  "atk-s0402a22:42_8": "tassa kammaṁ payogasampattiṁ āgamma vipaccati nāma.",
  "atk-s0402a22:42_9": "Evaṁ abhidhammapariyāyena soḷasa kammāni vibhattāni.",
  "atk-s0402a22:43_0": "Aparānipi paṭisambhidāmaggapariyāyena dvādasa kammāni vibhattāni.",
  "atk-s0402a22:43_1": "Seyyathidaṁ –",
  "atk-s0402a22:43_2": "‘‘ahosi kammaṁ ahosi kammavipāko,",
  "atk-s0402a22:43_3": "ahosi kammaṁ nāhosi kammavipāko,",
  "atk-s0402a22:43_4": "ahosi kammaṁ atthi kammavipāko,",
  "atk-s0402a22:43_5": "ahosi kammaṁ natthi kammavipāko,",
  "atk-s0402a22:43_6": "ahosi kammaṁ bhavissati kammavipāko,",
  "atk-s0402a22:43_7": "ahosi kammaṁ na bhavissati kammavipāko,",
  "atk-s0402a22:43_8": "atthi kammaṁ atthi kammavipāko,",
  "atk-s0402a22:43_9": "atthi kammaṁ natthi kammavipāko,",
  "atk-s0402a22:43_10": "atthi kammaṁ bhavissati kammavipāko,",
  "atk-s0402a22:43_11": "atthi kammaṁ na bhavissati kammavipāko,",
  "atk-s0402a22:43_12": "bhavissati kammaṁ bhavissati kammavipāko,",
  "atk-s0402a22:43_13": "bhavissati kammaṁ na bhavissati kammavipāko’’ti (paṭi. ma. 1.234).",
  "atk-s0402a22:44_0": "Tattha yaṁ kammaṁ atīte āyūhitaṁ atīteyeva vipākavāraṁ labhi,",
  "atk-s0402a22:44_1": "paṭisandhijanakaṁ paṭisandhiṁ janesi,",
  "atk-s0402a22:44_2": "rūpajanakaṁ rūpaṁ,",
  "atk-s0402a22:44_3": "taṁ ahosi kammaṁ ahosi kammavipākoti vuttaṁ.",
  "atk-s0402a22:44_4": "Yaṁ pana vipākavāraṁ na labhi,",
  "atk-s0402a22:44_5": "paṭisandhijanakaṁ paṭisandhiṁ rūpajanakaṁ vā rūpaṁ janetuṁ nāsakkhi,",
  "atk-s0402a22:44_6": "taṁ ahosi kammaṁ nāhosi kammavipākoti vuttaṁ.",
  "atk-s0402a22:44_7": "Yaṁ pana atīte āyūhitaṁ etarahi laddhavipākavāraṁ paṭisandhijanakaṁ paṭisandhiṁ janetvā rūpajanakaṁ rūpaṁ janetvā ṭhitaṁ,",
  "atk-s0402a22:44_8": "taṁ ahosi kammaṁ atthi kammavipākoti vuttaṁ.",
  "atk-s0402a22:44_9": "Yaṁ aladdhavipākavāraṁ paṭisandhijanakaṁ vā paṭisandhiṁ rūpajanakaṁ vā rūpaṁ janetuṁ nāsakkhi,",
  "atk-s0402a22:44_10": "taṁ ahosi kammaṁ natthi kammavipākoti vuttaṁ.",
  "atk-s0402a22:44_11": "Yaṁ pana atīte āyūhitaṁ anāgate vipākavāraṁ labhissati,",
  "atk-s0402a22:44_12": "paṭisandhijanakaṁ paṭisandhiṁ rūpajanakaṁ rūpaṁ janetuṁ sakkhissati,",
  "atk-s0402a22:44_13": "taṁ ahosi kammaṁ bhavissati kammavipākoti vuttaṁ.",
  "atk-s0402a22:44_14": "Yaṁ anāgate vipākavāraṁ na labhissati,",
  "atk-s0402a22:44_15": "paṭisandhijanakaṁ paṭisandhiṁ rūpajanakaṁ vā rūpaṁ janetuṁ na sakkhissati,",
  "atk-s0402a22:44_16": "taṁ ahosi kammaṁ na bhavissati kammavipākoti vuttaṁ.",
  "atk-s0402a22:45_0": "Yaṁ pana etarahi āyūhitaṁ etarahiyeva vipākavāraṁ labhati,",
  "atk-s0402a22:45_1": "taṁ atthi kammaṁ atthi kammavipākoti vuttaṁ.",
  "atk-s0402a22:45_2": "Yaṁ pana etarahi vipākavāraṁ na labhati,",
  "atk-s0402a22:45_3": "taṁ atthi kammaṁ natthi kammavipākoti vuttaṁ.",
  "atk-s0402a22:45_4": "Yaṁ pana etarahi āyūhitaṁ anāgate vipākavāraṁ labhissati,",
  "atk-s0402a22:45_5": "paṭisandhijanakaṁ paṭisandhiṁ rūpajanakaṁ rūpaṁ janetuṁ sakkhissati,",
  "atk-s0402a22:45_6": "taṁ atthi kammaṁ bhavissati kammavipākoti vuttaṁ.",
  "atk-s0402a22:45_7": "Yaṁ pana vipākavāraṁ na labhissati,",
  "atk-s0402a22:45_8": "paṭisandhijanakaṁ paṭisandhiṁ rūpajanakaṁ vā rūpaṁ janetuṁ sakkhissati,",
  "atk-s0402a22:45_9": "taṁ atthi kammaṁ na bhavissati kammavipākoti vuttaṁ.",
  "atk-s0402a22:46_0": "Yaṁ panānāgate āyūhissati,",
  "atk-s0402a22:46_1": "anāgateyeva vipākavāraṁ labhissati,",
  "atk-s0402a22:46_2": "paṭisandhijanakaṁ paṭisandhiṁ rūpajanakaṁ vā rūpaṁ janessati,",
  "atk-s0402a22:46_3": "taṁ bhavissati kammaṁ bhavissati kammavipākoti vuttaṁ.",
  "atk-s0402a22:46_4": "Yaṁ pana vipākavāraṁ na labhissati,",
  "atk-s0402a22:46_5": "paṭisandhijanakaṁ paṭisandhiṁ rūpajanakaṁ vā rūpaṁ janetuṁ na sakkhissati,",
  "atk-s0402a22:46_6": "taṁ bhavissati kammaṁ na bhavissati kammavipākoti vuttaṁ.",
  "atk-s0402a22:46_7": "Evaṁ paṭisambhidāmaggapariyāyena dvādasa kammāni vibhattāni.",
  "atk-s0402a22:47_0": "Iti imāni ceva dvādasa abhidhammapariyāyena vibhattāni ca soḷasa kammāni attano ṭhānā osakkitvā suttantikapariyāyena",
  "atk-s0402a22:47_1": "vuttāni ekādasa kammāniyeva bhavanti.",
  "atk-s0402a22:47_2": "Tānipi tato osakkitvā tīṇiyeva kammāni honti diṭṭhadhammavedanīyaṁ,",
  "atk-s0402a22:47_3": "upapajjavedanīyaṁ ,",
  "atk-s0402a22:47_4": "aparapariyāyavedanīyanti.",
  "atk-s0402a22:47_5": "Tesaṁ saṅkamanaṁ natthi,",
  "atk-s0402a22:47_6": "yathāṭhāneyeva tiṭṭhanti.",
  "atk-s0402a22:47_7": "Yadi hi diṭṭhadhammavedanīyaṁ kammaṁ upapajjavedanīyaṁ vā aparapariyāyavedanīyaṁ vā bhaveyya,",
  "atk-s0402a22:47_8": "‘‘diṭṭhe vā dhamme’’ti satthā na vadeyya.",
  "atk-s0402a22:47_9": "Sacepi upapajjavedanīyaṁ diṭṭhadhammavedanīyaṁ vā aparapariyāyavedanīyaṁ vā bhaveyya,",
  "atk-s0402a22:47_10": "‘‘upapajja vā’’ti satthā na vadeyya.",
  "atk-s0402a22:47_11": "Athāpi aparapariyāyavedanīyaṁ diṭṭhadhammavedanīyaṁ vā upapajjavedanīyaṁ vā bhaveyya,",
  "atk-s0402a22:47_12": "‘‘apare vā pariyāye’’ti satthā na vadeyya.",
  "atk-s0402a22:48_0": "Sukkapakkhepi imināva nayena attho veditabbo.",
  "atk-s0402a22:48_1": "Ettha pana lobhe vigateti lobhe apagate niruddhe.",
  "atk-s0402a22:48_2": "Tālavatthukatanti tālavatthu viya kataṁ,",
  "atk-s0402a22:48_3": "matthakacchinnatālo viya puna aviruḷhisabhāvaṁ katanti attho.",
  "atk-s0402a22:48_4": "Anabhāvaṁ katanti anuabhāvaṁ kataṁ,",
  "atk-s0402a22:48_5": "yathā puna nuppajjati,",
  "atk-s0402a22:48_6": "evaṁ katanti attho.",
  "atk-s0402a22:48_7": "Evassūti evaṁ bhaveyyuṁ.",
  "atk-s0402a22:48_8": "Evameva khoti ettha bījāni viya kusalākusalaṁ kammaṁ daṭṭhabbaṁ,",
  "atk-s0402a22:48_9": "tāni agginā ḍahanapuriso viya yogāvacaro,",
  "atk-s0402a22:48_10": "aggi viya maggañāṇaṁ ,",
  "atk-s0402a22:48_11": "aggiṁ datvā bījānaṁ ḍahanakālo viya maggañāṇena kilesānaṁ daḍḍhakālo,",
  "atk-s0402a22:48_12": "masikatakālo viya pañcannaṁ khandhānaṁ chinnamūlake katvā ṭhapitakālo,",
  "atk-s0402a22:48_13": "mahāvāte opunitvā nadiyā vā pavāhetvā appavattikatakālo viya upādinnakasantānassa nirodhena chinnamūlakānaṁ",
  "atk-s0402a22:48_14": "pañcannaṁ khandhānaṁ appaṭisandhikabhāvena nirujjhitvā puna bhavasmiṁ paṭisandhiṁ aggahitakālo veditabbo.",
  "atk-s0402a22:49_0": "Mohajañcāpaviddasūti mohajañcāpi aviddasu.",
  "atk-s0402a22:49_1": "Idaṁ vuttaṁ hoti –",
  "atk-s0402a22:49_2": "yaṁ so avidū andhabālo lobhajañca dosajañca mohajañcāti kammaṁ karoti,",
  "atk-s0402a22:49_3": "evaṁ karontena yaṁ tena pakataṁ kammaṁ appaṁ vā yadi vā bahuṁ.",
  "atk-s0402a22:49_4": "Idheva taṁ vedaniyanti taṁ kammaṁ tena bālena idha sake attabhāveyeva vedanīyaṁ,",
  "atk-s0402a22:49_5": "tasseva taṁ attabhāve vipaccatīti attho.",
  "atk-s0402a22:49_6": "Vatthuṁ aññaṁ na vijjatīti tassa kammassa vipaccanatthāya aññaṁ vatthu natthi.",
  "atk-s0402a22:49_7": "Na hi aññena kataṁ kammaṁ aññassa attabhāve vipaccati.",
  "atk-s0402a22:49_8": "Tasmā lobhañca dosañca,",
  "atk-s0402a22:49_9": "mohajañcāpi viddasūti tasmā yo vidū medhāvī paṇḍito taṁ lobhajādibhedaṁ kammaṁ na karoti,",
  "atk-s0402a22:49_10": "so vijjaṁ uppādayaṁ bhikkhu,",
  "atk-s0402a22:49_11": "sabbā duggatiyo jahe,",
  "atk-s0402a22:49_12": "arahattamaggavijjaṁ uppādetvā taṁ vā pana vijjaṁ uppādento sabbā duggatiyo jahati.",
  "atk-s0402a22:49_13": "Desanāsīsamevetaṁ,",
  "atk-s0402a22:49_14": "sugatiyopi pana so khīṇāsavo jahatiyeva.",
  "atk-s0402a22:49_15": "Yampi cetaṁ ‘‘tasmā lobhañca dosañcā’’ti vuttaṁ,",
  "atk-s0402a22:49_16": "etthāpi lobhadosasīsena lobhajañca dosajañca kammameva niddiṭṭhanti veditabbaṁ.",
  "atk-s0402a22:49_17": "Evaṁ suttantesupi gāthāyapi vaṭṭavivaṭṭameva kathitanti.",
  "atk-s0402a22:50_0": "5. Hatthakasuttavaṇṇanā",
  "atk-s0402a22:51_0": "35.",
  "atk-s0402a22:51_1": "Pañcame āḷaviyanti āḷaviraṭṭhe.",
  "atk-s0402a22:51_2": "Gomaggeti gunnaṁ gamanamagge.",
  "atk-s0402a22:51_3": "Paṇṇasanthareti sayaṁ patitapaṇṇasanthare.",
  "atk-s0402a22:51_4": "Athāti evaṁ gunnaṁ gamanamaggaṁ ujuṁ mahāpathaṁ nissāya siṁsapāvane sayaṁ patitapaṇṇāni saṅkaḍḍhitvā",
  "atk-s0402a22:51_5": "katasanthare sugatamahācīvaraṁ pattharitvā pallaṅkaṁ ābhujitvā nisinne tathāgate.",
  "atk-s0402a22:51_6": "Hatthako āḷavakoti hatthato hatthaṁ gatattā evaṁladdhanāmo āḷavako rājaputto.",
  "atk-s0402a22:51_7": "Etadavocāti etaṁ ‘‘kacci, bhante ,",
  "atk-s0402a22:51_8": "bhagavā’’tiādivacanaṁ avoca.",
  "atk-s0402a22:51_9": "Kasmā pana sammāsambuddho taṁ ṭhānaṁ gantvā nisinno,",
  "atk-s0402a22:51_10": "kasmā rājakumāro tattha gatoti?",
  "atk-s0402a22:51_11": "Sammāsambuddho tāva aṭṭhuppattikāya dhammadesanāya samuṭṭhānaṁ disvā tattha nisinno,",
  "atk-s0402a22:51_12": "rājakumāropi pātova uṭṭhāya pañcahi upāsakasatehi parivuto buddhupaṭṭhānaṁ gacchanto mahāmaggā okkamma",
  "atk-s0402a22:51_13": "gopathaṁ gahetvā ‘‘buddhānaṁ pūjanatthāya missakamālaṁ ocinissāmī’’ti gacchanto satthāraṁ disvā upasaṅkamitvā",
  "atk-s0402a22:51_14": "vanditvā ekamantaṁ nisīdi,",
  "atk-s0402a22:51_15": "evaṁ so tattha gatoti.",
  "atk-s0402a22:51_16": "Sukhamasayitthāti sukhaṁ sayittha.",
  "atk-s0402a22:52_0": "Antaraṭṭhakoti māghaphagguṇānaṁ antare aṭṭhadivasaparimāṇo kālo.",
  "atk-s0402a22:52_1": "Māghassa hi avasāne cattāro divasā,",
  "atk-s0402a22:52_2": "phagguṇassa ādimhi cattāroti ayaṁ ‘‘antaraṭṭhako’’ti vuccati.",
  "atk-s0402a22:52_3": "Himapātasamayoti himassa patanasamayo.",
  "atk-s0402a22:52_4": "Kharāti pharusā kakkhaḷā vā.",
  "atk-s0402a22:52_5": "Gokaṇṭakahatāti navavuṭṭhe deve gāvīnaṁ akkantakkantaṭṭhāne khurantarehi kaddamo uggantvā tiṭṭhati,",
  "atk-s0402a22:52_6": "so vātātapena sukkho kakacadantasadiso hoti dukkhasamphasso.",
  "atk-s0402a22:52_7": "Taṁ sandhāyāha –",
  "atk-s0402a22:52_8": "‘‘gokaṇṭakahatā bhūmī’’ti.",
  "atk-s0402a22:52_9": "Gunnaṁ khurantarehi chinnātipi attho.",
  "atk-s0402a22:52_10": "Verambho vāto vāyatīti catūhi disāhi vāyanto vāto vāyati.",
  "atk-s0402a22:52_11": "Ekāya disāya vā dvīhi vā disāhi tīhi vā disāhi vāyanto vāto verambhoti na vuccati.",
  "atk-s0402a22:53_0": "Tena hi rājakumārāti idaṁ satthā ‘‘ayaṁ rājakumāro lokasmiṁ neva sukhavāsino,",
  "atk-s0402a22:53_1": "na dukkhavāsino jānāti,",
  "atk-s0402a22:53_2": "jānāpessāmi na’’nti upari desanaṁ vaḍḍhento āha.",
  "atk-s0402a22:53_3": "Tattha yathā te khameyyāti yathā tuyhaṁ rucceyya.",
  "atk-s0402a22:53_4": "Idhassāti imasmiṁ loke assa.",
  "atk-s0402a22:53_5": "Gonakatthatoti caturaṅgulādhikalomena kāḷakojavena atthato.",
  "atk-s0402a22:53_6": "Paṭikatthatoti uṇṇāmayena setattharaṇena atthato.",
  "atk-s0402a22:53_7": "Paṭalikatthatoti ghanapupphena uṇṇāmayaattharaṇena atthato.",
  "atk-s0402a22:53_8": "Kadalimigapavarapaccattharaṇoti kadalimigacammamayena uttamapaccattharaṇena atthato.",
  "atk-s0402a22:53_9": "Taṁ kira paccattharaṇaṁ setavatthassa upari kadalimigacammaṁ attharitvā sibbitvā karonti.",
  "atk-s0402a22:53_10": "Sauttaracchadoti saha uttaracchadena,",
  "atk-s0402a22:53_11": "upari baddhena rattavitānena saddhinti attho.",
  "atk-s0402a22:53_12": "Ubhatolohitakūpadhānoti sīsūpadhānañca pādūpadhānañcāti pallaṅkassa ubhato ṭhapitalohitakūpadhāno.",
  "atk-s0402a22:53_13": "Pajāpatiyoti bhariyāyo.",
  "atk-s0402a22:53_14": "Manāpenapaccupaṭṭhitā assūti manāpena upaṭṭhānavidhānena paccupaṭṭhitā bhaveyyuṁ.",
  "atk-s0402a22:54_0": "Kāyikāti pañcadvārakāyaṁ khobhayamānā.",
  "atk-s0402a22:54_1": "Cetasikāti manodvāraṁ khobhayamānā.",
  "atk-s0402a22:54_2": "So rāgo tathāgatassa pahīnoti tathārūpo rāgo tathāgatassa pahīnoti attho.",
  "atk-s0402a22:54_3": "Yo pana tassa rāgo,",
  "atk-s0402a22:54_4": "na so tathāgatassa pahīno nāma.",
  "atk-s0402a22:54_5": "Dosamohesupi eseva nayo.",
  "atk-s0402a22:55_0": "Brāhmaṇoti bāhitapāpo khīṇāsavabrāhmaṇo.",
  "atk-s0402a22:55_1": "Parinibbutoti kilesaparinibbānena parinibbuto .",
  "atk-s0402a22:55_2": "Na limpati kāmesūti vatthukāmesu ca kilesakāmesu ca taṇhādiṭṭhilepehi na limpati.",
  "atk-s0402a22:55_3": "Sītibhūtoti abbhantare tāpanakilesānaṁ abhāvena sītibhūto.",
  "atk-s0402a22:55_4": "Nirūpadhīti kilesūpadhīnaṁ abhāvena nirūpadhi.",
  "atk-s0402a22:55_5": "Sabbā āsattiyo chetvāti āsattiyo vuccanti taṇhāyo,",
  "atk-s0402a22:55_6": "tā sabbāpi rūpādīsu ārammaṇesu āsattavisattā āsattiyo chinditvā.",
  "atk-s0402a22:55_7": "Vineyya hadaye daranti hadayanissitaṁ darathaṁ vinayitvā vūpasametvā.",
  "atk-s0402a22:55_8": "Santiṁ pappuyya cetasoti cittassa kilesanibbānaṁ pāpuṇitvā.",
  "atk-s0402a22:55_9": "Karaṇavacanaṁ vā etaṁ ‘‘sabbacetaso samannāharitvā’’tiādīsu viya,",
  "atk-s0402a22:55_10": "cetasā nibbānaṁ pāpuṇitvāti attho.",
  "atk-s0402a22:56_0": "6. Devadūtasuttavaṇṇanā",
  "atk-s0402a22:57_0": "36.",
  "atk-s0402a22:57_1": "Chaṭṭhe devadūtānīti devadūtā.",
  "atk-s0402a22:57_2": "Ayaṁ panettha vacanattho –",
  "atk-s0402a22:57_3": "devoti maccu,",
  "atk-s0402a22:57_4": "tassa dūtāti devadūtā.",
  "atk-s0402a22:57_5": "Jiṇṇabyādhimatā hi saṁvegajananaṭṭhena ‘‘idāni te maccusamīpaṁ gantabba’’nti codenti viya,",
  "atk-s0402a22:57_6": "tasmā devadūtāti vuccanti.",
  "atk-s0402a22:57_7": "Devā viya dūtātipi devadūtā.",
  "atk-s0402a22:57_8": "Yathā hi alaṅkatapaṭiyattāya devatāya ākāse ṭhatvā ‘‘tvaṁ asukadivase marissasī’’ti vutte tassā vacanaṁ saddhātabbaṁ hoti;",
  "atk-s0402a22:57_9": "evamevaṁ jiṇṇabyādhimatāpi dissamānā ‘‘tvampi evaṁdhammo’’ti codenti viya,",
  "atk-s0402a22:57_10": "tesañca taṁ vacanaṁ anaññathābhāvitāya devatāya byākaraṇasadisameva hotīti devā viya dūtāti devadūtā.",
  "atk-s0402a22:57_11": "Visuddhidevānaṁ dūtātipi devadūtā.",
  "atk-s0402a22:57_12": "Sabbabodhisattā hi jiṇṇabyādhimatapabbajite disvāva saṁvegaṁ āpajjitvā nikkhamma pabbajiṁsu.",
  "atk-s0402a22:57_13": "Evaṁ visuddhidevānaṁ dūtātipi devadūtā.",
  "atk-s0402a22:57_14": "Idha pana liṅgavipallāsena ‘‘devadūtānī’’ti vuttaṁ.",
  "atk-s0402a22:58_0": "Kāyenaduccaritantiādi kasmā āraddhaṁ?",
  "atk-s0402a22:58_1": "Devadūtānuyuñjanaṭṭhānupakkamakammadassanatthaṁ.",
  "atk-s0402a22:58_2": "Iminā hi kammena ayaṁ satto niraye nibbattati,",
  "atk-s0402a22:58_3": "atha naṁ tattha yamo rājā devadūte samanuyuñjati.",
  "atk-s0402a22:58_4": "Tattha kāyena duccaritaṁ caratīti kāyadvārena tividhaṁ duccaritaṁ carati.",
  "atk-s0402a22:58_5": "Vācāyāti vacīdvārena catubbidhaṁ duccaritaṁ carati.",
  "atk-s0402a22:58_6": "Manasāti manodvārena tividhaṁ duccaritaṁ carati.",
  "atk-s0402a22:59_0": "Tamenaṁ,",
  "atk-s0402a22:59_1": "bhikkhave,",
  "atk-s0402a22:59_2": "nirayapālāti ettha ekacce therā ‘‘nirayapālā nāma natthi,",
  "atk-s0402a22:59_3": "yantarūpaṁ viya kammameva kāraṇaṁ kāretī’’ti vadanti.",
  "atk-s0402a22:59_4": "Taṁ ‘‘atthi niraye nirayapālāti, āmantā.",
  "atk-s0402a22:59_5": "Atthi ca kāraṇikā’’tiādinā nayena abhidhamme (kathā.",
  "atk-s0402a22:59_6": "866) paṭisedhitameva.",
  "atk-s0402a22:59_7": "Yathā hi manussaloke kammakāraṇakārakā atthi,",
  "atk-s0402a22:59_8": "evameva niraye nirayapālā atthīti.",
  "atk-s0402a22:59_9": "Yamassaraññoti yamarājā nāma vemānikapetarājā.",
  "atk-s0402a22:59_10": "Ekasmiṁ kāle dibbavimāne dibbakapparukkhadibbauyyānadibbanāṭakādisabbasampattiṁ anubhavati,",
  "atk-s0402a22:59_11": "ekasmiṁ kāle kammavipākaṁ,",
  "atk-s0402a22:59_12": "dhammiko rājā,",
  "atk-s0402a22:59_13": "na cesa ekova hoti,",
  "atk-s0402a22:59_14": "catūsu pana dvāresu cattāro janā honti.",
  "atk-s0402a22:59_15": "Amatteyyoti mātu hito matteyyo,",
  "atk-s0402a22:59_16": "mātari sammā paṭipannoti attho.",
  "atk-s0402a22:59_17": "Na matteyyoti amatteyyo,",
  "atk-s0402a22:59_18": "mātari micchā paṭipannoti attho.",
  "atk-s0402a22:59_19": "Sesapadesupi eseva nayo.",
  "atk-s0402a22:59_20": "Abrahmaññoti ettha ca khīṇāsavā brāhmaṇā nāma,",
  "atk-s0402a22:59_21": "tesu micchā paṭipanno abrahmañño nāma.",
  "atk-s0402a22:60_0": "Samanuyuñjatīti anuyogavattaṁ āropento pucchati,",
  "atk-s0402a22:60_1": "laddhiṁ patiṭṭhāpento pana samanuggāhati nāma,",
  "atk-s0402a22:60_2": "kāraṇaṁ pucchanto samanubhāsati nāma.",
  "atk-s0402a22:60_3": "Nāddasanti attano santike pahitassa kassaci devadūtassa abhāvaṁ sandhāya evaṁ vadati.",
  "atk-s0402a22:61_0": "Atha naṁ yamo ‘‘nāyaṁ bhāsitassa atthaṁ sallakkhetī’’ti ñatvā atthaṁ sallakkhāpetukāmo ambhotiādimāha.",
  "atk-s0402a22:61_1": "Tattha jiṇṇanti jarājiṇṇaṁ.",
  "atk-s0402a22:61_2": "Gopānasivaṅkanti gopānasī viya vaṅkaṁ.",
  "atk-s0402a22:61_3": "Bhogganti bhaggaṁ.",
  "atk-s0402a22:61_4": "Imināpissa vaṅkabhāvameva dīpeti.",
  "atk-s0402a22:61_5": "Daṇḍaparāyaṇanti daṇḍapaṭisaraṇaṁ daṇḍadutiyaṁ.",
  "atk-s0402a22:61_6": "Pavedhamānanti kampamānaṁ.",
  "atk-s0402a22:61_7": "Āturanti jarāturaṁ.",
  "atk-s0402a22:61_8": "Khaṇḍadantanti jarānubhāvena khaṇḍitadantaṁ.",
  "atk-s0402a22:61_9": "Palitakesanti paṇḍarakesaṁ.",
  "atk-s0402a22:61_10": "Vilūnanti luñcitvā gahitakesaṁ viya khallāṭaṁ.",
  "atk-s0402a22:61_11": "Khalitasiranti mahākhallāṭasīsaṁ.",
  "atk-s0402a22:61_12": "Valitanti sañjātavaliṁ.",
  "atk-s0402a22:61_13": "Tilakāhatagattanti setatilakakāḷatilakehi vikiṇṇasarīraṁ.",
  "atk-s0402a22:61_14": "Jarādhammoti jarāsabhāvo,",
  "atk-s0402a22:61_15": "aparimutto jarāya,",
  "atk-s0402a22:61_16": "jarā nāma mayhaṁ abbhantareyeva pavattatīti.",
  "atk-s0402a22:61_17": "Parato byādhidhammo maraṇadhammoti padadvayepi eseva nayo.",
  "atk-s0402a22:62_0": "Paṭhamaṁ devadūtaṁ samanuyuñjitvāti ettha jarājiṇṇasatto atthato evaṁ vadati nāma –",
  "atk-s0402a22:62_1": "‘‘passatha, bho,",
  "atk-s0402a22:62_2": "ahampi tumhe viya taruṇo ahosiṁ ūrubalī bāhubalī javasampanno,",
  "atk-s0402a22:62_3": "tassa me tā balajavasampattiyo antarahitā,",
  "atk-s0402a22:62_4": "vijjamānāpi me hatthapādā hatthapādakiccaṁ na karonti,",
  "atk-s0402a22:62_5": "jarāyamhi aparimuttatāya ediso jāto.",
  "atk-s0402a22:62_6": "Na kho panāhameva,",
  "atk-s0402a22:62_7": "tumhepi jarāya aparimuttāva.",
  "atk-s0402a22:62_8": "Yatheva hi mayhaṁ,",
  "atk-s0402a22:62_9": "evaṁ tumhākampi jarā āgamissati.",
  "atk-s0402a22:62_10": "Iti tassā pure āgamanāva kalyāṇaṁ karothā’’ti .",
  "atk-s0402a22:62_11": "Tenevesa devadūto nāma jāto.",
  "atk-s0402a22:62_12": "Ābādhikanti bādhikaṁ.",
  "atk-s0402a22:62_13": "Dukkhitanti dukkhappattaṁ.",
  "atk-s0402a22:62_14": "Bāḷhagilānanti adhimattagilānaṁ.",
  "atk-s0402a22:63_0": "Dutiyaṁ devadūtanti etthapi gilānasatto atthato evaṁ vadati nāma –",
  "atk-s0402a22:63_1": "‘‘passatha, bho,",
  "atk-s0402a22:63_2": "ahampi tumhe viya nirogo ahosiṁ,",
  "atk-s0402a22:63_3": "somhi etarahi byādhinā abhihato,",
  "atk-s0402a22:63_4": "sake muttakarīse palipanno,",
  "atk-s0402a22:63_5": "uṭṭhātumpi na sakkomi.",
  "atk-s0402a22:63_6": "Vijjamānāpi me hatthapādā hatthapādakiccaṁ na karonti,",
  "atk-s0402a22:63_7": "byādhitomhi aparimuttatāya ediso jāto.",
  "atk-s0402a22:63_8": "Na kho panāhameva,",
  "atk-s0402a22:63_9": "tumhepi byādhito aparimuttāva.",
  "atk-s0402a22:63_10": "Yatheva hi mayhaṁ,",
  "atk-s0402a22:63_11": "evaṁ tumhākampi byādhi āgamissati.",
  "atk-s0402a22:63_12": "Iti tassa pure āgamanāva kalyāṇaṁ karothā’’ti.",
  "atk-s0402a22:63_13": "Tenevesa devadūto nāma jāto.",
  "atk-s0402a22:64_0": "Ekāhamatantiādīsu ekāhaṁ matassa assāti ekāhamato,",
  "atk-s0402a22:64_1": "taṁ ekāhamataṁ.",
  "atk-s0402a22:64_2": "Parato padadvayepi eseva nayo.",
  "atk-s0402a22:64_3": "Bhastā viya vāyunā uddhaṁ jīvitapariyādānā yathākkamaṁ samuggatena sūnabhāvena uddhumātattā uddhumātakaṁ.",
  "atk-s0402a22:64_4": "Vinīlo vuccati viparibhinnavaṇṇo,",
  "atk-s0402a22:64_5": "vinīlova vinīlako,",
  "atk-s0402a22:64_6": "taṁ vinīlakaṁ.",
  "atk-s0402a22:64_7": "Paṭikūlattā vā kucchitaṁ vinīlanti vinīlakaṁ.",
  "atk-s0402a22:64_8": "Vipubbakanti vissandamānapubbakaṁ,",
  "atk-s0402a22:64_9": "paribhinnaṭṭhāne hi paggharitena pubbena palimakkhitanti attho.",
  "atk-s0402a22:65_0": "Tatiyaṁdevadūtanti ettha matakasatto atthato evaṁ vadati nāma –",
  "atk-s0402a22:65_1": "‘‘passatha, bho,",
  "atk-s0402a22:65_2": "maṁ āmakasusāne chaḍḍitaṁ uddhumātakādibhāvappattaṁ,",
  "atk-s0402a22:65_3": "maraṇatomhi aparimuttatāya ediso jāto.",
  "atk-s0402a22:65_4": "Na kho panāhameva,",
  "atk-s0402a22:65_5": "tumhepi maraṇato aparimuttā.",
  "atk-s0402a22:65_6": "Yatheva hi mayhaṁ,",
  "atk-s0402a22:65_7": "evaṁ tumhākampi maraṇaṁ āgamissati.",
  "atk-s0402a22:65_8": "Iti tassa pure āgamanāva kalyāṇaṁ karothā’’ti.",
  "atk-s0402a22:65_9": "Tenevassa devadūto nāma jāto.",
  "atk-s0402a22:66_0": "Imaṁ pana devadūtānuyogaṁ ko labhati,",
  "atk-s0402a22:66_1": "ko na labhati?",
  "atk-s0402a22:66_2": "Yena tāva bahuṁ pāpaṁ kataṁ,",
  "atk-s0402a22:66_3": "so gantvā niraye nibbattatiyeva.",
  "atk-s0402a22:66_4": "Yena pana parittaṁ pāpaṁ kataṁ,",
  "atk-s0402a22:66_5": "so labhati.",
  "atk-s0402a22:66_6": "Yathā hi sabhaṇḍaṁ coraṁ gahetvā kattabbameva karonti na vinicchinanti.",
  "atk-s0402a22:66_7": "Anuvijjitvā gahitaṁ pana vinicchayaṭṭhānaṁ nayanti,",
  "atk-s0402a22:66_8": "so vinicchayaṁ labhati.",
  "atk-s0402a22:66_9": "Evaṁsampadametaṁ.",
  "atk-s0402a22:66_10": "Parittapāpakammā hi attano dhammatāyapi saranti,",
  "atk-s0402a22:66_11": "sārīyamānāpi saranti.",
  "atk-s0402a22:67_0": "Tattha dīghajayantadamiḷo nāma attano dhammatāya sari.",
  "atk-s0402a22:67_1": "So kira damiḷo sumanagirimahāvihāre ākāsacetiyaṁ rattapaṭena pūjesi,",
  "atk-s0402a22:67_2": "atha niraye ussadasāmante nibbatto aggijālasaddaṁ sutvāva attanā pūjitapaṭaṁ anussari,",
  "atk-s0402a22:67_3": "so gantvā sagge nibbatto.",
  "atk-s0402a22:67_4": "Aparopi puttassa daharabhikkhuno khalisāṭakaṁ dento pādamūle ṭhapesi,",
  "atk-s0402a22:67_5": "maraṇakālamhi paṭapaṭāti sadde nimittaṁ gaṇhi ,",
  "atk-s0402a22:67_6": "sopi ussadasāmante nibbatto jālasaddena taṁ sāṭakaṁ anussaritvā sagge nibbatto.",
  "atk-s0402a22:67_7": "Evaṁ tāva attano dhammatāya kusalaṁ kammaṁ saritvā sagge nibbattatīti.",
  "atk-s0402a22:68_0": "Attano dhammatāya asarante pana tayo devadūte pucchati.",
  "atk-s0402a22:68_1": "Tattha koci paṭhamena devadūtena sarati,",
  "atk-s0402a22:68_2": "koci dutiyatatiyehi,",
  "atk-s0402a22:68_3": "koci tīhipi nassarati.",
  "atk-s0402a22:68_4": "Taṁ yamo rājā disvā sayaṁ sāreti.",
  "atk-s0402a22:68_5": "Eko kira amacco sumanapupphakumbhena mahācetiyaṁ pūjetvā yamassa pattiṁ adāsi,",
  "atk-s0402a22:68_6": "taṁ akusalakammena niraye nibbattaṁ yamassa santikaṁ nayiṁsu.",
  "atk-s0402a22:68_7": "Tasmiṁ tīhipi devadūtehi kusalaṁ asarante yamo sayaṁ olokento disvā –",
  "atk-s0402a22:68_8": "‘‘nanu tvaṁ mahācetiyaṁ sumanapupphakumbhena pūjetvā mayhaṁ pattiṁ adāsī’’ti sāresi,",
  "atk-s0402a22:68_9": "so tasmiṁ kāle saritvā devalokaṁ gato .",
  "atk-s0402a22:68_10": "Yamo pana sayaṁ oloketvāpi apassanto –",
  "atk-s0402a22:68_11": "‘‘mahādukkhaṁ nāma anubhavissati ayaṁ satto’’ti tuṇhī ahosi.",
  "atk-s0402a22:69_0": "Tattaṁ ayokhilanti tigāvutaṁ attabhāvaṁ sampajjalitāya lohapathaviyā uttānakaṁ nipajjāpetvā dakkhiṇahatthe tālappamāṇaṁ ayasūlaṁ pavesenti,",
  "atk-s0402a22:69_1": "tathā vāmahatthādīsu.",
  "atk-s0402a22:69_2": "Yathā ca taṁ uttānakaṁ nipajjāpetvā,",
  "atk-s0402a22:69_3": "evaṁ urenapi vāmapassenapi dakkhiṇapassenapi nipajjāpetvā te taṁ kammakāraṇaṁ karontiyeva.",
  "atk-s0402a22:69_4": "Saṁvesetvāti jalitāya lohapathaviyā tigāvutaṁ attabhāvaṁ nipajjāpetvā.",
  "atk-s0402a22:69_5": "Kuṭhārīhīti mahatīhi gehassa ekapakkhacchadanamattāhi kuṭhārīhi tacchanti,",
  "atk-s0402a22:69_6": "lohitaṁ nadī hutvā sandati,",
  "atk-s0402a22:69_7": "lohapathavito jālā uṭṭhahitvā tacchitaṭṭhānaṁ gaṇhāti,",
  "atk-s0402a22:69_8": "mahādukkhaṁ uppajjati.",
  "atk-s0402a22:69_9": "Tacchantā pana suttāhataṁ karitvā dāruṁ viya aṭṭhaṁsampi chaḷaṁsampi karonti.",
  "atk-s0402a22:69_10": "Vāsīhīti mahāsuppappamāṇāhi vāsīhi.",
  "atk-s0402a22:69_11": "Rathe yojetvāti saddhiṁ yugayottapakkharathacakkakubbarapājanehi sabbato pajjalite rathe yojetvā.",
  "atk-s0402a22:69_12": "Mahantanti mahākūṭāgārappamāṇaṁ.",
  "atk-s0402a22:69_13": "Āropentīti sampajjalitehi ayamuggarehi pothentā āropenti.",
  "atk-s0402a22:69_14": "Sakimpi uddhanti supakkuthitāya ukkhaliyā pakkhittataṇḍulā viya uddhamadhotiriyañca gacchati.",
  "atk-s0402a22:69_15": "Mahānirayeti avīcimahānirayamhi.",
  "atk-s0402a22:70_0": "Bhāgasomitoti bhāge ṭhapetvā vibhatto.",
  "atk-s0402a22:70_1": "Pariyantoti parikkhitto.",
  "atk-s0402a22:70_2": "Ayasāti upari ayapaṭṭena chādito.",
  "atk-s0402a22:70_3": "Samantā yojanasataṁ,",
  "atk-s0402a22:70_4": "pharitvā tiṭṭhatīti evaṁ pharitvā tiṭṭhati,",
  "atk-s0402a22:70_5": "yathā taṁ samantā yojanasate ṭhatvā olokentassa akkhīni yamakagoḷakā viya nikkhamanti.",
  "atk-s0402a22:71_0": "Hīnakāyūpagāti hīnaṁ kāyaṁ upagatā hutvā.",
  "atk-s0402a22:71_1": "Upādāneti taṇhādiṭṭhiggahaṇe.",
  "atk-s0402a22:71_2": "Jātimaraṇasambhaveti jātiyā ca maraṇassa ca kāraṇabhūte.",
  "atk-s0402a22:71_3": "Anupādāti catūhi upādānehi anupādiyitvā.",
  "atk-s0402a22:71_4": "Jātimaraṇasaṅkhayeti jātimaraṇasaṅkhayasaṅkhāte nibbāne vimuccanti.",
  "atk-s0402a22:71_5": "Diṭṭhadhammābhinibbutāti diṭṭhadhamme imasmiṁyeva attabhāve sabbakilesanibbānena nibbutā.",
  "atk-s0402a22:71_6": "Sabbadukkhaṁ upaccagunti sakalavaṭṭadukkhaṁ atikkantā.",
  "atk-s0402a22:72_0": "7. Catumahārājasuttavaṇṇanā",
  "atk-s0402a22:73_0": "37.",
  "atk-s0402a22:73_1": "Sattame amaccā pārisajjāti paricārikadevatā.",
  "atk-s0402a22:73_2": "Imaṁ lokaṁ anuvicarantīti aṭṭhamīdivase kira sakko devarājā cattāro mahārājāno āṇāpeti – ‘‘tātā,",
  "atk-s0402a22:73_3": "ajja aṭṭhamīdivase manussalokaṁ anuvicaritvā puññāni karontānaṁ nāmagottaṁ uggaṇhitvā āgacchathā’’ti.",
  "atk-s0402a22:73_4": "Te gantvā attano paricārake pesenti –",
  "atk-s0402a22:73_5": "‘‘gacchatha, tātā,",
  "atk-s0402a22:73_6": "manussalokaṁ vicaritvā puññakārakānaṁ nāmagottāni suvaṇṇapaṭṭe likhitvā ānethā’’ti.",
  "atk-s0402a22:73_7": "Te tathā karonti.",
  "atk-s0402a22:73_8": "Tena vuttaṁ –",
  "atk-s0402a22:73_9": "‘‘imaṁ lokaṁ anuvicarantī’’ti.",
  "atk-s0402a22:73_10": "Kaccibahūtiādi tesaṁ upaparikkhākāradassanatthaṁ vuttaṁ.",
  "atk-s0402a22:73_11": "Evaṁ upaparikkhantā hi te anuvicaranti.",
  "atk-s0402a22:73_12": "Tattha uposathaṁ upavasantīti māsassa aṭṭhavāre uposathaṅgāni adhiṭṭhahanti.",
  "atk-s0402a22:73_13": "Paṭijāgarontīti paṭijāgarauposathakammaṁ nāma karonti.",
  "atk-s0402a22:73_14": "Taṁ karontā ekasmiṁ addhamāse catunnaṁ uposathadivasānaṁ paccuggamanānuggamanavasena karonti.",
  "atk-s0402a22:73_15": "Pañcamīuposathaṁ paccuggacchantā catutthiyaṁ uposathikā honti,",
  "atk-s0402a22:73_16": "anugacchantā chaṭṭhiyaṁ.",
  "atk-s0402a22:73_17": "Aṭṭhamīuposathaṁ paccuggacchantā sattamiyaṁ,",
  "atk-s0402a22:73_18": "anugacchantā navamiyaṁ.",
  "atk-s0402a22:73_19": "Cātuddasiṁ paccuggacchantā terasiyaṁ,",
  "atk-s0402a22:73_20": "pannarasīuposathaṁ anugacchantā pāṭipade uposathikā honti.",
  "atk-s0402a22:73_21": "Puññāni karontīti saraṇagamananiccasīlapupphapūjādhammassavanapadīpasahassaāropanavihārakaraṇādīni nānappakārāni puññāni karonti.",
  "atk-s0402a22:73_22": "Te evaṁ anuvicaritvā puññakammakārakānaṁ nāmagottāni sovaṇṇamaye paṭṭe likhitvā āharitvā catunnaṁ mahārājānaṁ denti.",
  "atk-s0402a22:73_23": "Puttā imaṁ lokaṁ anuvicarantīti catūhi mahārājehi purimanayeneva pahitattā anuvicaranti.",
  "atk-s0402a22:73_24": "Tadahūti taṁdivasaṁ.",
  "atk-s0402a22:73_25": "Uposatheti uposathadivase.",
  "atk-s0402a22:74_0": "Sace,",
  "atk-s0402a22:74_1": "bhikkhave,",
  "atk-s0402a22:74_2": "appakā hontīti catunnaṁ mahārājānaṁ amaccā pārisajjā tā tā gāmanigamarājadhāniyo upasaṅkamanti,",
  "atk-s0402a22:74_3": "tato taṁ upanissāya adhivatthā devatā ‘‘mahārājānaṁ amaccā āgatā’’ti paṇṇākāraṁ gahetvā tesaṁ santikaṁ gacchanti.",
  "atk-s0402a22:74_4": "Te paṇṇākāraṁ gahetvā ‘‘kacci nu kho mārisā bahū manussā matteyyā’’ti vuttanayena manussānaṁ puññapaṭipattiṁ pucchitvā ‘‘āma, mārisa,",
  "atk-s0402a22:74_5": "imasmiṁ gāme asuko ca asuko ca puññāni karontī’’ti vutte tesaṁ nāmagottaṁ likhitvā aññattha gacchanti.",
  "atk-s0402a22:74_6": "Atha cātuddasiyaṁ catunnaṁ mahārājānaṁ puttāpi tameva suvaṇṇapaṭṭaṁ gahetvā teneva nayena anuvicarantā nāmagottāni likhanti.",
  "atk-s0402a22:74_7": "Tadahuposathe pannarase cattāropi mahārājāno teneva nayena tasmiṁyeva suvaṇṇapaṭṭe nāmagottāni likhanti.",
  "atk-s0402a22:74_8": "Te suvaṇṇapaṭṭaparimāṇeneva –",
  "atk-s0402a22:74_9": "‘‘imasmiṁ kāle manussā appakā,",
  "atk-s0402a22:74_10": "imasmiṁ kāle bahukā’’ti jānanti.",
  "atk-s0402a22:74_11": "Taṁ sandhāya ‘‘sace,",
  "atk-s0402a22:74_12": "bhikkhave,",
  "atk-s0402a22:74_13": "appakā honti manussā’’tiādi vuttaṁ.",
  "atk-s0402a22:74_14": "Devānaṁ tāvatiṁsānanti paṭhamaṁ abhinibbatte tettiṁsa devaputte upādāya evaṁladdhanāmānaṁ.",
  "atk-s0402a22:74_15": "Tesaṁ pana uppattikathā dīghanikāye sakkapañhasuttavaṇṇanāya vitthāritā.",
  "atk-s0402a22:74_16": "Tenāti tena ārocanena,",
  "atk-s0402a22:74_17": "tena vā puññakārakānaṁ appakabhāvena.",
  "atk-s0402a22:74_18": "Dibbā vata, bho,",
  "atk-s0402a22:74_19": "kāyā parihāyissantīti navanavānaṁ devaputtānaṁ apātubhāvena devakāyā parihāyissanti,",
  "atk-s0402a22:74_20": "ramaṇīyaṁ dasayojanasahassaṁ devanagaraṁ suññaṁ bhavissati.",
  "atk-s0402a22:74_21": "Paripūrissanti asurakāyāti cattāro apāyā paripūrissanti.",
  "atk-s0402a22:74_22": "Iminā ‘‘mayaṁ paripuṇṇe devanagare devasaṅghamajjhe nakkhattaṁ kīḷituṁ na labhissāmā’’ti anattamanā honti.",
  "atk-s0402a22:74_23": "Sukkapakkhepi imināva upāyena attho veditabbo.",
  "atk-s0402a22:75_0": "Bhūtapubbaṁ,",
  "atk-s0402a22:75_1": "bhikkhave,",
  "atk-s0402a22:75_2": "sakko devānamindoti attano sakkadevarājakālaṁ sandhāya katheti.",
  "atk-s0402a22:75_3": "Ekassa vā sakkassa ajjhāsayaṁ gahetvā kathetīti vuttaṁ.",
  "atk-s0402a22:75_4": "Anunayamānoti anubodhayamāno.",
  "atk-s0402a22:75_5": "Tāyaṁ velāyanti tasmiṁ kāle.",
  "atk-s0402a22:76_0": "Pāṭihāriyapakkhañcāti ettha pāṭihāriyapakkho nāma antovasse temāsaṁ nibaddhuposatho,",
  "atk-s0402a22:76_1": "taṁ asakkontassa dvinnaṁ pavāraṇānaṁ antare ekamāsaṁ nibaddhuposatho,",
  "atk-s0402a22:76_2": "tampi asakkontassa paṭhamapavāraṇato paṭṭhāya eko addhamāso pāṭihāriyapakkhoyeva nāma.",
  "atk-s0402a22:76_3": "Aṭṭhaṅgasusamāgatanti aṭṭhahi guṇaṅgehi samannāgataṁ.",
  "atk-s0402a22:76_4": "Yopissamādiso naroti yopi satto mādiso bhaveyya.",
  "atk-s0402a22:76_5": "Sakkopi kira vuttappakārassa uposathakammassa guṇaṁ jānitvā dve devalokasampattiyo pahāya māsassa aṭṭha vāre uposathaṁ upavasati.",
  "atk-s0402a22:76_6": "Tasmā evamāha.",
  "atk-s0402a22:76_7": "Aparo nayo –",
  "atk-s0402a22:76_8": "yopissa mādiso naroti yopi satto mādiso assa,",
  "atk-s0402a22:76_9": "mayā pattaṁ sampattiṁ pāpuṇituṁ iccheyyāti attho.",
  "atk-s0402a22:76_10": "Sakkā hi evarūpena uposathakammena sakkasampattiṁ pāpuṇitunti ayamettha adhippāyo.",
  "atk-s0402a22:77_0": "Vusitavāti vutthavāso.",
  "atk-s0402a22:77_1": "Katakaraṇīyoti catūhi maggehi kattabbakiccaṁ katvā ṭhito.",
  "atk-s0402a22:77_2": "Ohitabhāroti khandhabhārakilesabhāraabhisaṅkhārabhāre otāretvā ṭhito.",
  "atk-s0402a22:77_3": "Anuppattasadatthoti sadattho vuccati arahattaṁ,",
  "atk-s0402a22:77_4": "taṁ anuppatto.",
  "atk-s0402a22:77_5": "Parikkhīṇabhavasaṁyojanoti yena saṁyojanena baddho bhavesu ākaḍḍhīyati,",
  "atk-s0402a22:77_6": "tassa khīṇattā parikkhīṇabhavasaṁyojano.",
  "atk-s0402a22:77_7": "Sammadaññā vimuttoti hetunā nayena kāraṇena jānitvā vimutto.",
  "atk-s0402a22:77_8": "Kallaṁ vacanāyāti yuttaṁ vattuṁ.",
  "atk-s0402a22:78_0": "Yopissa mādiso naroti yopi mādiso khīṇāsavo assa,",
  "atk-s0402a22:78_1": "sopi evarūpaṁ uposathaṁ upavaseyyāti uposathakammassa guṇaṁ jānanto evaṁ vadeyya.",
  "atk-s0402a22:78_2": "Aparo nayo yopissa mādiso naroti yopi satto mādiso assa,",
  "atk-s0402a22:78_3": "mayā pattaṁ sampattiṁ pāpuṇituṁ iccheyyāti attho.",
  "atk-s0402a22:78_4": "Sakkā hi evarūpena uposathakammena khīṇāsavasampattiṁ pāpuṇitunti ayamettha adhippāyo.",
  "atk-s0402a22:78_5": "Aṭṭhamaṁ uttānatthameva.",
  "atk-s0402a22:79_0": "9. Sukhumālasuttavaṇṇanā",
  "atk-s0402a22:80_0": "39.",
  "atk-s0402a22:80_1": "Navame sukhumāloti niddukkho.",
  "atk-s0402a22:80_2": "Paramasukhumāloti paramaniddukkho.",
  "atk-s0402a22:80_3": "Accantasukhumāloti satataniddukkho.",
  "atk-s0402a22:80_4": "Imaṁ bhagavā kapilapure nibbattakālato paṭṭhāya niddukkhabhāvaṁ gahetvā āha,",
  "atk-s0402a22:80_5": "cariyakāle pana tena anubhūtadukkhassa anto natthīti.",
  "atk-s0402a22:80_6": "Ekatthāti ekissā pokkharaṇiyā.",
  "atk-s0402a22:80_7": "Uppalaṁ vappatīti uppalaṁ ropeti.",
  "atk-s0402a22:80_8": "Sā nīluppalavanasañchannā hoti.",
  "atk-s0402a22:80_9": "Padumanti paṇḍarapadumaṁ.",
  "atk-s0402a22:80_10": "Puṇḍarīkanti rattapadumaṁ.",
  "atk-s0402a22:80_11": "Evaṁ itarāpi dve padumapuṇḍarīkavanehi sañchannā honti.",
  "atk-s0402a22:80_12": "Bodhisattassa kira sattaṭṭhavassikakāle rājā amacce pucchi –",
  "atk-s0402a22:80_13": "‘‘taruṇadārakā katarakīḷikaṁ piyāyantī’’ti?",
  "atk-s0402a22:80_14": "Udakakīḷikaṁ devāti.",
  "atk-s0402a22:80_15": "Tato rājā kuddālakammakārake sannipātetvā pokkharaṇiṭṭhānāni gaṇhāpesi.",
  "atk-s0402a22:80_16": "Atha sakko devarājā āvajjento taṁ pavattiṁ ñatvā –",
  "atk-s0402a22:80_17": "‘‘na yutto mahāsattassa mānusakaparibhogo,",
  "atk-s0402a22:80_18": "dibbaparibhogo yutto’’ti vissakammaṁ āmantetvā – ‘‘gaccha, tāta,",
  "atk-s0402a22:80_19": "mahāsattassa kīḷābhūmiyaṁ pokkharaṇiyo māpehī’’ti āha.",
  "atk-s0402a22:80_20": "Kīdisā hontu , devāti?",
  "atk-s0402a22:80_21": "Apagatakalalakaddamā hontu vippakiṇṇamaṇimuttapavāḷikā sattaratanamayapākāraparikkhittā pavāḷamayauṇhīsehi",
  "atk-s0402a22:80_22": "maṇimayasopānabāhukehi suvaṇṇarajatamaṇimayaphalakehi sopānehi samannāgatā.",
  "atk-s0402a22:80_23": "Suvaṇṇarajatamaṇipavāḷamayā cettha nāvā hontu,",
  "atk-s0402a22:80_24": "suvaṇṇanāvāya rajatapallaṅko hotu,",
  "atk-s0402a22:80_25": "rajatanāvāya suvaṇṇapallaṅko,",
  "atk-s0402a22:80_26": "maṇināvāya pavāḷapallaṅko,",
  "atk-s0402a22:80_27": "pavāḷanāvāya maṇipallaṅko,",
  "atk-s0402a22:80_28": "suvaṇṇarajatamaṇipavāḷamayāva udakasecananāḷikā hontu,",
  "atk-s0402a22:80_29": "pañcavaṇṇehi ca padumehi sañchannā hontūti. ‘‘Sādhu,",
  "atk-s0402a22:80_30": "devā’’ti vissakammadevaputto sakkassa paṭissutvā rattibhāge otaritvā rañño gāhāpitapokkharaṇiṭṭhānesuyeva teneva niyāmena pokkharaṇiyo māpesi.",
  "atk-s0402a22:81_0": "Nanu cetā apagatakalalakaddamā,",
  "atk-s0402a22:81_1": "kathamettha padumāni pupphiṁsūti?",
  "atk-s0402a22:81_2": "So kira tāsu pokkharaṇīsu tattha tattha suvaṇṇarajatamaṇipavāḷamayā khuddakanāvāyo māpetvā ‘‘etā kalalakaddamapūritā ca hontu,",
  "atk-s0402a22:81_3": "pañcavaṇṇāni cettha padumāni pupphantū’’ti adhiṭṭhāsi.",
  "atk-s0402a22:81_4": "Evaṁ pañcavaṇṇāni padumāni pupphiṁsu,",
  "atk-s0402a22:81_5": "reṇuvaṭṭiyo uggantvā udakapiṭṭhaṁ ajjhottharitvā vicaranti.",
  "atk-s0402a22:81_6": "Pañcavidhā bhamaragaṇā upakūjantā vicaranti.",
  "atk-s0402a22:81_7": "Evaṁ tā māpetvā vissakammo devapurameva gato.",
  "atk-s0402a22:81_8": "Tato vibhātāya rattiyā mahājano disvā ‘‘mahāpurissassa māpitā bhavissantī’’ti gantvā rañño ārocesi.",
  "atk-s0402a22:81_9": "Rājā mahājanaparivāro gantvā pokkharaṇiyo disvā ‘‘mama puttassa puññiddhiyā devatāhi māpitā bhavissantī’’ti attamano ahosi.",
  "atk-s0402a22:81_10": "Tato paṭṭhāya mahāpuriso udakakīḷikaṁ agamāsi.",
  "atk-s0402a22:82_0": "Yāvadeva mamatthāyāti ettha yāvadevāti payojanāvadhiniyāmavacanaṁ,",
  "atk-s0402a22:82_1": "yāva mameva atthāya,",
  "atk-s0402a22:82_2": "natthettha aññaṁ kāraṇanti attho.",
  "atk-s0402a22:82_3": "Na kho panassāhanti na kho panassa ahaṁ.",
  "atk-s0402a22:82_4": "Akāsikaṁ candananti asaṇhaṁ candanaṁ. Kāsikaṁ,",
  "atk-s0402a22:82_5": "bhikkhave,",
  "atk-s0402a22:82_6": "su me taṁ veṭhananti,",
  "atk-s0402a22:82_7": "bhikkhave,",
  "atk-s0402a22:82_8": "veṭhanampi me kāsikaṁ hoti.",
  "atk-s0402a22:82_9": "Ettha hi suiti ca tanti ca nipātamattaṁ,",
  "atk-s0402a22:82_10": "meti sāmivacanaṁ.",
  "atk-s0402a22:82_11": "Veṭhanampi me saṇhameva hotīti dasseti.",
  "atk-s0402a22:82_12": "Kāsikā kañcukāti pārupanakañcukopi saṇhakañcukova.",
  "atk-s0402a22:82_13": "Setacchattaṁ dhārīyatīti mānusakasetacchattampi dibbasetacchattampi uparidhāritameva hoti.",
  "atk-s0402a22:82_14": "Mā naṁ phusi sītaṁ vāti mā etaṁ bodhisattaṁ sītaṁ vā uṇhādīsu vā aññataraṁ phusatūti attho.",
  "atk-s0402a22:83_0": "Tayopāsādā ahesunti bodhisatte kira soḷasavassuddesike jāte suddhodanamahārājā ‘‘puttassa vasanakapāsāde",
  "atk-s0402a22:83_1": "kāressāmī’’ti vaḍḍhakino sannipātāpetvā bhaddakena nakkhattamuhuttena navabhūmikataparikammaṁ kāretvā",
  "atk-s0402a22:83_2": "tayo pāsāde kārāpesi.",
  "atk-s0402a22:83_3": "Te sandhāyetaṁ vuttaṁ.",
  "atk-s0402a22:83_4": "Hemantikotiādīsu yattha sukhaṁ hemante vasituṁ,",
  "atk-s0402a22:83_5": "ayaṁ hemantiko.",
  "atk-s0402a22:83_6": "Itaresupi eseva nayo.",
  "atk-s0402a22:83_7": "Ayaṁ panettha vacanattho –",
  "atk-s0402a22:83_8": "hemante vāso hemantaṁ,",
  "atk-s0402a22:83_9": "hemantaṁ arahatīti hemantiko.",
  "atk-s0402a22:83_10": "Itaresupi eseva nayo.",
  "atk-s0402a22:84_0": "Tattha hemantiko pāsādo navabhūmako ahosi,",
  "atk-s0402a22:84_1": "bhūmiyo panassa uṇhautuggāhāpanatthāya nīcā ahesuṁ.",
  "atk-s0402a22:84_2": "Tattha dvāravātapānāni suphusitakavāṭāni ahesuṁ nibbivarāni.",
  "atk-s0402a22:84_3": "Cittakammampi karontā tattha tattha pajjalite aggikkhandheyeva akaṁsu.",
  "atk-s0402a22:84_4": "Bhūmattharaṇaṁ panettha kambalamayaṁ,",
  "atk-s0402a22:84_5": "tathā sāṇivitānanivāsanapārupanaveṭhanāni.",
  "atk-s0402a22:84_6": "Vātapānāni uṇhaggāhāpanatthaṁ divā vivaṭāni rattiṁ pihitāni honti.",
  "atk-s0402a22:85_0": "Gimhiko pana pañcabhūmako ahosi.",
  "atk-s0402a22:85_1": "Sītautuggāhāpanatthaṁ panettha bhūmiyo uccā asambādhā ahesuṁ.",
  "atk-s0402a22:85_2": "Dvāravātapānāni nātiphusitāni savivarāni sajālāni ahesuṁ.",
  "atk-s0402a22:85_3": "Cittakamme uppalāni padumāni puṇḍarīkāniyeva akaṁsu.",
  "atk-s0402a22:85_4": "Bhūmattharaṇaṁ panettha dukūlamayaṁ,",
  "atk-s0402a22:85_5": "tathā sāṇivitānanivāsanapārupanaveṭhanāni.",
  "atk-s0402a22:85_6": "Vātapānasamīpesu cettha nava cāṭiyo ṭhapetvā udakassa pūretvā nīluppalādīhi sañchādenti.",
  "atk-s0402a22:85_7": "Tesu tesu padesesu udakayantāni karonti,",
  "atk-s0402a22:85_8": "yehi deve vassante viya udakadhārā nikkhamanti.",
  "atk-s0402a22:85_9": "Antopāsāde tattha tattha kalalapūrā doṇiyo ṭhapetvā pañcavaṇṇāni padumāni ropayiṁsu.",
  "atk-s0402a22:85_10": "Pāsādamatthake sukkhamahiṁsacammaṁ bandhitvā yantaṁ parivattetvā yāva chadanapiṭṭhiyā pāsāṇe āropetvā tasmiṁ vissajjenti.",
  "atk-s0402a22:85_11": "Tesaṁ camme pavaṭṭantānaṁ saddo meghagajjitaṁ viya hoti.",
  "atk-s0402a22:85_12": "Dvāravātapānāni panettha divā pihitāni honti rattiṁ vivaṭāni.",
  "atk-s0402a22:86_0": "Vassiko sattabhūmako ahosi.",
  "atk-s0402a22:86_1": "Bhūmiyo panettha dvinnampi utūnaṁ gāhāpanatthāya nātiuccā nātinīcā akaṁsu.",
  "atk-s0402a22:86_2": "Ekaccāni dvāravātapānāni suphusitāni,",
  "atk-s0402a22:86_3": "ekaccāni savivarāni.",
  "atk-s0402a22:86_4": "Tattha cittakammampi kesuci ṭhānesu pajjalitaaggikkhandhavasena,",
  "atk-s0402a22:86_5": "kesuci jātassaravasena kataṁ.",
  "atk-s0402a22:86_6": "Bhūmattharaṇādīni panettha kambaladukūlavasena ubhayamissakāni.",
  "atk-s0402a22:86_7": "Ekacce dvāravātapānā rattiṁ vivaṭā divā pihitā,",
  "atk-s0402a22:86_8": "ekacce divā vivaṭā rattiṁ pihitā.",
  "atk-s0402a22:86_9": "Tayopi pāsādā ubbedhena samappamāṇā.",
  "atk-s0402a22:86_10": "Bhūmikāsu pana nānattaṁ ahosi.",
  "atk-s0402a22:87_0": "Evaṁ niṭṭhitesu pāsādesu rājā cintesi –",
  "atk-s0402a22:87_1": "‘‘putto me vayappatto,",
  "atk-s0402a22:87_2": "chattamassa ussāpetvā rajjasiriṁ passissāmī’’ti.",
  "atk-s0402a22:87_3": "So sākiyānaṁ paṇṇāni pahiṇi –",
  "atk-s0402a22:87_4": "‘‘putto me vayappatto,",
  "atk-s0402a22:87_5": "rajje naṁ patiṭṭhāpessāmi,",
  "atk-s0402a22:87_6": "sabbe attano attano gehesu vayappattā,",
  "atk-s0402a22:87_7": "dārikā imaṁ gehaṁ pesentū’’ti.",
  "atk-s0402a22:87_8": "Te sāsanaṁ sutvā –",
  "atk-s0402a22:87_9": "‘‘kumāro kevalaṁ dassanakkhamo rūpasampanno,",
  "atk-s0402a22:87_10": "na kiñci sippaṁ jānāti,",
  "atk-s0402a22:87_11": "dārabharaṇaṁ kātuṁ na sakkhissati,",
  "atk-s0402a22:87_12": "na mayaṁ dhītaro dassāmā’’ti āhaṁsu.",
  "atk-s0402a22:87_13": "Rājā taṁ pavattiṁ sutvā puttassa santikaṁ gantvā ārocesi.",
  "atk-s0402a22:87_14": "Bodhisatto ‘‘kiṁ sippaṁ dassetuṁ vaṭṭati,",
  "atk-s0402a22:87_15": "tātā’’ti āha.",
  "atk-s0402a22:87_16": "Sahassathāmadhanuṁ āropetuṁ vaṭṭati, tātāti.",
  "atk-s0402a22:87_17": "Tena hi āharāpethāti.",
  "atk-s0402a22:87_18": "Rājā āharāpetvā adāsi.",
  "atk-s0402a22:87_19": "Dhanuṁ purisasahassaṁ āropeti,",
  "atk-s0402a22:87_20": "purisasahassaṁ oropeti.",
  "atk-s0402a22:87_21": "Mahāpuriso dhanuṁ āharāpetvā pallaṅke nisinnova jiyaṁ pādaṅguṭṭhake veṭhetvā kaḍḍhanto pādaṅguṭṭhakeneva",
  "atk-s0402a22:87_22": "dhanuṁ āropetvā vāmena hatthena daṇḍe gahetvā dakkhiṇena hatthena kaḍḍhitvā jiyaṁ pothesi.",
  "atk-s0402a22:87_23": "Sakalanagaraṁ uppatanākārappattaṁ ahosi.",
  "atk-s0402a22:87_24": "‘‘Kiṁ saddo eso’’ti ca vutte ‘‘devo gajjatī’’ti āhaṁsu.",
  "atk-s0402a22:87_25": "Athaññe ‘‘tumhe na jānātha,",
  "atk-s0402a22:87_26": "na devo gajjati,",
  "atk-s0402a22:87_27": "aṅgīrasassa kumārassa sahassathāmadhanuṁ āropetvā jiyaṁ pothentassa jiyappahārasaddo eso’’ti āhaṁsu.",
  "atk-s0402a22:87_28": "Sākiyā tāvatakeneva āraddhacittā ahesuṁ.",
  "atk-s0402a22:88_0": "Mahāpuriso ‘‘aññaṁ kiṁ kātuṁ vaṭṭatī’’ti āha.",
  "atk-s0402a22:88_1": "Aṭṭhaṅgulamattabahalaṁ ayopaṭṭaṁ kaṇḍena vinivijjhituṁ vaṭṭatīti.",
  "atk-s0402a22:88_2": "Taṁ vinivijjhitvā ‘‘aññaṁ kiṁ kātuṁ vaṭṭatī’’ti āha.",
  "atk-s0402a22:88_3": "Caturaṅgulabahalaṁ asanaphalakaṁ vinivijjhituṁ vaṭṭatīti.",
  "atk-s0402a22:88_4": "Taṁ vinivijjhitvā ‘‘aññaṁ kiṁ kātuṁ vaṭṭatī’’ti āha.",
  "atk-s0402a22:88_5": "Vidatthibahalaṁ udumbaraphalakaṁ vinivijjhituṁ vaṭṭatīti.",
  "atk-s0402a22:88_6": "Taṁ vinivijjhitvā ‘‘aññaṁ kiṁ kātuṁ vaṭṭatī’’ti.",
  "atk-s0402a22:88_7": "Yante baddhaṁ phalakasataṁ vinivijjhituṁ vaṭṭatīti.",
  "atk-s0402a22:88_8": "Taṁ vinivijjhitvā ‘‘aññaṁ kiṁ kātuṁ vaṭṭatī’’ti āha.",
  "atk-s0402a22:88_9": "Saṭṭhipaṭalaṁ sukkhamahiṁsacammaṁ vinivijjhituṁ vaṭṭatīti.",
  "atk-s0402a22:88_10": "Tampi vinivijjhitvā ‘‘aññaṁ kiṁ kātuṁ vaṭṭatī’’ti āha.",
  "atk-s0402a22:88_11": "Tato vālikasakaṭādīni ācikkhiṁsu.",
  "atk-s0402a22:88_12": "Mahāsatto vālikasakaṭampi palālasakaṭampi vinivijjhitvā udake ekusabhappamāṇaṁ kaṇḍaṁ pesesi,",
  "atk-s0402a22:88_13": "thale aṭṭhausabhappamāṇaṁ.",
  "atk-s0402a22:88_14": "Atha naṁ ‘‘idāni vātiṅgaṇasaññāya vālaṁ vijjhituṁ vaṭṭatī’’ti āhaṁsu.",
  "atk-s0402a22:88_15": "Tena hi bandhāpethāti.",
  "atk-s0402a22:88_16": "Saddantare bajjhatu, tātāti.",
  "atk-s0402a22:88_17": "Purato gacchantu,",
  "atk-s0402a22:88_18": "gāvutantare bandhantūti.",
  "atk-s0402a22:88_19": "Purato gacchantu,",
  "atk-s0402a22:88_20": "addhayojane bandhantūti .",
  "atk-s0402a22:88_21": "Purato gacchantu yojane bandhantūti.",
  "atk-s0402a22:88_22": "Bandhāpetha,",
  "atk-s0402a22:88_23": "tātāti yojanamatthake vātiṅgaṇasaññāya vālaṁ bandhāpetvā rattandhakāre meghapaṭalacchannāsu disāsu kaṇḍaṁ khipi,",
  "atk-s0402a22:88_24": "taṁ gantvā yojanamatthake vālaṁ phāletvā pathaviṁ pāvisi.",
  "atk-s0402a22:88_25": "Na kevalañca ettakameva,",
  "atk-s0402a22:88_26": "taṁ divasaṁ pana mahāsatto loke vattamānasippaṁ sabbameva sandassesi.",
  "atk-s0402a22:88_27": "Sakyarājāno attano attano dhītaro alaṅkaritvā pesayiṁsu,",
  "atk-s0402a22:88_28": "cattālīsasahassanāṭakitthiyo ahesuṁ.",
  "atk-s0402a22:88_29": "Mahāpuriso tīsu pāsādesu devo maññe paricārento mahāsampattiṁ anubhavati.",
  "atk-s0402a22:89_0": "Nippurisehīti purisavirahitehi.",
  "atk-s0402a22:89_1": "Na kevalaṁ cettha tūriyāneva nippurisāni,",
  "atk-s0402a22:89_2": "sabbaṭṭhānānipi nippurisāneva.",
  "atk-s0402a22:89_3": "Dovārikāpi itthiyova,",
  "atk-s0402a22:89_4": "nhāpanādiparikammakarāpi itthiyova .",
  "atk-s0402a22:89_5": "Rājā kira ‘‘tathārūpaṁ issariyasukhasampattiṁ anubhavamānassa purisaṁ disvā parisaṅkā uppajjati,",
  "atk-s0402a22:89_6": "sā me puttassa mā ahosī’’ti sabbakiccesu itthiyova ṭhapesi.",
  "atk-s0402a22:89_7": "Paricārayamānoti modamāno.",
  "atk-s0402a22:89_8": "Na heṭṭhāpāsādaṁ orohāmīti pāsādato heṭṭhā na otarāmi.",
  "atk-s0402a22:89_9": "Iti maṁ cattāro māse añño sikhābaddho puriso nāma passituṁ nālattha.",
  "atk-s0402a22:89_10": "Yathāti yena niyāmena.",
  "atk-s0402a22:89_11": "Dāsakammakaraporisassāti dāsānañceva devasikabhattavetanābhatānaṁ kammakarānañca nissāya jīvamānapurisānañca.",
  "atk-s0402a22:89_12": "Kaṇājakanti sakuṇḍakabhattaṁ.",
  "atk-s0402a22:89_13": "Bilaṅgadutiyanti kañjikadutiyaṁ.",
  "atk-s0402a22:90_0": "Evarūpāya iddhiyāti evaṁjātikāya puññiddhiyā samannāgatassa.",
  "atk-s0402a22:90_1": "Evarūpena ca sukhumālenāti evaṁjātikena ca niddukkhabhāvena.",
  "atk-s0402a22:90_2": "Sokhumālenātipi pāṭho.",
  "atk-s0402a22:90_3": "Evaṁ tathāgato ettakena ṭhānena attano sirisampattiṁ kathesi.",
  "atk-s0402a22:90_4": "Kathento ca na uppilāvitabhāvatthaṁ kathesi,",
  "atk-s0402a22:90_5": "‘‘evarūpāyapi pana sampattiyā ṭhito pamādaṁ akatvā appamattova ahosi’’nti appamādalakkhaṇasseva dīpanatthaṁ kathesi.",
  "atk-s0402a22:90_6": "Teneva assutavā kho puthujjanotiādimāha.",
  "atk-s0402a22:90_7": "Tattha paranti parapuggalaṁ.",
  "atk-s0402a22:90_8": "Jiṇṇanti jarājiṇṇaṁ.",
  "atk-s0402a22:90_9": "Aṭṭīyatīti aṭṭo pīḷito hoti.",
  "atk-s0402a22:90_10": "Harāyatīti hiriṁ karoti lajjati.",
  "atk-s0402a22:90_11": "Jigucchatīti asuciṁ viya disvā jigucchaṁ uppādeti.",
  "atk-s0402a22:90_12": "Attānaṁyeva atisitvāti jarādhammampi samānaṁ attānaṁ atikkamitvā aṭṭīyati harāyatīti attho.",
  "atk-s0402a22:90_13": "Jarādhammoti jarāsabhāvo.",
  "atk-s0402a22:90_14": "Jaraṁ anatītoti jaraṁ anatikkanto,",
  "atk-s0402a22:90_15": "anto jarāya vattāmi.",
  "atk-s0402a22:90_16": "Iti paṭisañcikkhatoti evaṁ paccavekkhantassa.",
  "atk-s0402a22:90_17": "Yobbanamadoti yobbanaṁ nissāya uppajjanako mānamado.",
  "atk-s0402a22:90_18": "Sabbasopahīyīti sabbākārena pahīno.",
  "atk-s0402a22:90_19": "Maggena pahīnasadiso katvā dassito.",
  "atk-s0402a22:90_20": "Na panesa maggena pahīno,",
  "atk-s0402a22:90_21": "paṭisaṅkhānena pahīnova kathitoti veditabbo.",
  "atk-s0402a22:90_22": "Bodhisattassa hi devatā jarāpattaṁ dassesuṁ.",
  "atk-s0402a22:90_23": "Tato paṭṭhāya yāva arahattā antarā mahāsattassa yobbanamado nāma na uppajjati.",
  "atk-s0402a22:90_24": "Sesapadadvayepi eseva nayo.",
  "atk-s0402a22:90_25": "Ettha pana ārogyamadoti ahaṁ nirogoti ārogyaṁ nissāya uppajjanako mānamado.",
  "atk-s0402a22:90_26": "Jīvitamadoti ahaṁ ciraṁ jīvīti taṁ nissāya uppajjanako mānamado.",
  "atk-s0402a22:90_27": "Sikkhaṁ paccakkhāyāti sikkhaṁ paṭikkhipitvā.",
  "atk-s0402a22:90_28": "Hīnāyāvattatīti hīnāya lāmakāya gihibhāvāya āvattati.",
  "atk-s0402a22:91_0": "Yathādhammāti byādhiādīhi yathāsabhāvā.",
  "atk-s0402a22:91_1": "Tathāsantāti yathā santā eva aviparītabyādhiādisabhāvāva hutvāti attho.",
  "atk-s0402a22:91_2": "Jigucchantīti parapuggalaṁ jigucchanti.",
  "atk-s0402a22:91_3": "Mama evaṁ vihārinoti mayhaṁ evaṁ jigucchāvihārena viharantassa evaṁ jigucchanaṁ nappatirūpaṁ bhaveyya nānucchavikaṁ.",
  "atk-s0402a22:91_4": "Sohaṁ evaṁ viharantoti so ahaṁ evaṁ paraṁ jigucchamāno viharanto,",
  "atk-s0402a22:91_5": "evaṁ vā iminā paṭisaṅkhānavihārena viharanto.",
  "atk-s0402a22:91_6": "Ñatvā dhammaṁ nirūpadhinti sabbūpadhivirahitaṁ nibbānadhammaṁ ñatvā.",
  "atk-s0402a22:91_7": "Sabbe made abhibhosmīti sabbe tayopi made abhibhaviṁ samatikkamiṁ.",
  "atk-s0402a22:91_8": "Nekkhamme daṭṭhu khematanti nibbāne khemabhāvaṁ disvā.",
  "atk-s0402a22:91_9": "Nekkhammaṁ daṭṭhu khematotipi pāṭho,",
  "atk-s0402a22:91_10": "nibbānaṁ khemato disvāti attho.",
  "atk-s0402a22:91_11": "Tassame ahu ussāhoti tassa mayhaṁ taṁ nekkhammasaṅkhātaṁ nibbānaṁ abhipassantassa ussāho ahu,",
  "atk-s0402a22:91_12": "vāyāmo ahosīti attho.",
  "atk-s0402a22:91_13": "Nāhaṁbhabbo etarahi,",
  "atk-s0402a22:91_14": "kāmāni paṭisevitunti ahaṁ dāni duvidhepi kāme paṭisevituṁ abhabbo.",
  "atk-s0402a22:91_15": "Anivatti bhavissāmīti pabbajjato ca sabbaññutaññāṇato ca na nivattissāmi,",
  "atk-s0402a22:91_16": "anivattako bhavissāmi.",
  "atk-s0402a22:91_17": "Brahmacariyaparāyaṇoti maggabrahmacariyaparāyaṇo jātosmīti attho.",
  "atk-s0402a22:91_18": "Iti imāhi gāthāhi mahābodhipallaṅke attano āgamanīyavīriyaṁ kathesi.",
  "atk-s0402a22:92_0": "10. Ādhipateyyasuttavaṇṇanā",
  "atk-s0402a22:93_0": "40.",
  "atk-s0402a22:93_1": "Dasame ādhipateyyānīti jeṭṭhakakāraṇato nibbattāni.",
  "atk-s0402a22:93_2": "Attādhipateyyantiādīsu attānaṁ jeṭṭhakaṁ katvā nibbattitaṁ guṇajātaṁ attādhipateyyaṁ.",
  "atk-s0402a22:93_3": "Lokaṁ jeṭṭhakaṁ katvā nibbattitaṁ lokādhipateyyaṁ.",
  "atk-s0402a22:93_4": "Navavidhaṁ lokuttaradhammaṁ jeṭṭhakaṁ katvā nibbattitaṁ dhammādhipateyyaṁ.",
  "atk-s0402a22:93_5": "Na iti bhavābhavahetūti iti bhavo,",
  "atk-s0402a22:93_6": "iti bhavoti evaṁ āyatiṁ,",
  "atk-s0402a22:93_7": "na tassa tassa sampattibhavassa hetu.",
  "atk-s0402a22:93_8": "Otiṇṇoti anupaviṭṭho.",
  "atk-s0402a22:93_9": "Yassa hi jāti antopaviṭṭhā,",
  "atk-s0402a22:93_10": "so jātiyā otiṇṇo nāma.",
  "atk-s0402a22:93_11": "Jarādīsupi eseva nayo.",
  "atk-s0402a22:93_12": "Kevalassa dukkhakkhandhassāti sakalassa vaṭṭadukkharāsissa.",
  "atk-s0402a22:93_13": "Antakiriyāpaññāyethāti antakaraṇaṁ paricchedaparivaṭumakaraṇaṁ paññāyeyya.",
  "atk-s0402a22:93_14": "Ohāyāti pahāya.",
  "atk-s0402a22:93_15": "Pāpiṭṭhatareti lāmakatare.",
  "atk-s0402a22:93_16": "Āraddhanti paggahitaṁ paripuṇṇaṁ,",
  "atk-s0402a22:93_17": "āraddhattāva asallīnaṁ.",
  "atk-s0402a22:93_18": "Upaṭṭhitāti catusatipaṭṭhānavasena upaṭṭhitā.",
  "atk-s0402a22:93_19": "Upaṭṭhitattāva asammuṭṭhā.",
  "atk-s0402a22:93_20": "Passaddho kāyoti nāmakāyo ca karajakāyo ca passaddho vūpasantadaratho.",
  "atk-s0402a22:93_21": "Passaddhattāva asāraddho.",
  "atk-s0402a22:93_22": "Samāhitaṁ cittanti ārammaṇe cittaṁ sammā āhitaṁ suṭṭhu ṭhapitaṁ.",
  "atk-s0402a22:93_23": "Sammā āhitattāva ekaggaṁ.",
  "atk-s0402a22:93_24": "Adhipatiṁ karitvāti jeṭṭhakaṁ katvā.",
  "atk-s0402a22:93_25": "Suddhaṁattānaṁ pariharatīti suddhaṁ nimmalaṁ katvā attānaṁ pariharati paṭijaggati,",
  "atk-s0402a22:93_26": "gopāyatīti attho.",
  "atk-s0402a22:93_27": "Ayañca yāva arahattamaggā pariyāyena suddhamattānaṁ pariharati nāma,",
  "atk-s0402a22:93_28": "phalappattova pana nippariyāyena suddhamattānaṁ pariharati.",
  "atk-s0402a22:94_0": "Svākkhātotiādīni visuddhimagge (visuddhi.",
  "atk-s0402a22:94_1": "1.147) vitthāritāni.",
  "atk-s0402a22:94_2": "Jānaṁ passaṁ viharantīti taṁ dhammaṁ jānantā passantā viharanti.",
  "atk-s0402a22:94_3": "Imāni kho,",
  "atk-s0402a22:94_4": "bhikkhave,",
  "atk-s0402a22:94_5": "tīṇi ādhipateyyānīti ettāvatā tīṇi ādhipateyyāni lokiyalokuttaramissakāni kathitāni.",
  "atk-s0402a22:95_0": "Pakubbatoti karontassa.",
  "atk-s0402a22:95_1": "Attā te purisa jānāti,",
  "atk-s0402a22:95_2": "saccaṁ vā yadi vā musāti yaṁ tvaṁ karosi,",
  "atk-s0402a22:95_3": "taṁ yadi vā yathāsabhāvaṁ yadi vā no yathāsabhāvanti tava attāva jānāti.",
  "atk-s0402a22:95_4": "Iminā ca kāraṇena veditabbaṁ ‘‘pāpakammaṁ karontassa loke paṭicchannaṭṭhānaṁ nāma natthī’’ti.",
  "atk-s0402a22:95_5": "Kalyāṇanti sundaraṁ.",
  "atk-s0402a22:95_6": "Atimaññasīti atikkamitvā maññasi.",
  "atk-s0402a22:95_7": "Attānaṁ parigūhasīti yathā me attāpi na jānāti,",
  "atk-s0402a22:95_8": "evaṁ naṁ parigūhāmīti vāyamasi.",
  "atk-s0402a22:95_9": "Attādhipateyyakoti attajeṭṭhako.",
  "atk-s0402a22:95_10": "Lokādhipoti lokajeṭṭhako.",
  "atk-s0402a22:95_11": "Nipakoti paññavā.",
  "atk-s0402a22:95_12": "Jhāyīti jhāyanto.",
  "atk-s0402a22:95_13": "Dhammādhipoti dhammajeṭṭhako.",
  "atk-s0402a22:95_14": "Saccaparakkamoti thiraparakkamo bhūtaparakkamo.",
  "atk-s0402a22:95_15": "Pasayha māranti māraṁ pasahitvā.",
  "atk-s0402a22:95_16": "Abhibhuyya antakanti idaṁ tasseva vevacanaṁ.",
  "atk-s0402a22:95_17": "Yo ca phusī jātikkhayaṁ padhānavāti yo jhāyī padhānavā māraṁ abhibhavitvā jātikkhayaṁ arahattaṁ phusi.",
  "atk-s0402a22:95_18": "Sotādisoti so tathāvidho tathāsaṇṭhito.",
  "atk-s0402a22:95_19": "Lokavidūti tayo loke vidite pākaṭe katvā ṭhito.",
  "atk-s0402a22:95_20": "Sumedhoti supañño.",
  "atk-s0402a22:95_21": "Sabbesu dhammesu atammayo munīti sabbe tebhūmakadhamme taṇhāsaṅkhātāya tammayatāya abhāvena atammayo",
  "atk-s0402a22:95_22": "khīṇāsavamuni kadāci katthaci na hīyati na parihīyatīti vuttaṁ hotīti.",
  "atk-s0402a22:96_0": "Devadūtavaggo catuttho."
}