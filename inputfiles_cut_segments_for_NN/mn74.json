{
  "mn74:0.1_0": "Majjhima Nikāya 74 ",
  "mn74:0.2_0": "Dīghanakhasutta ",
  "mn74:1.1_0": "Evaṁ me sutaṁ—",
  "mn74:1.2_0": "ekaṁ samayaṁ bhagavā rājagahe viharati gijjhakūṭe pabbate sūkarakhatāyaṁ. ",
  "mn74:2.1_0": "Atha kho dīghanakho paribbājako yena bhagavā tenupasaṅkami;",
  "mn74:2.1_1": "upasaṅkamitvā bhagavatā saddhiṁ sammodi.",
  "mn74:2.2_0": "Sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi.",
  "mn74:2.2_1": "Ekamantaṁ ṭhito kho dīghanakho paribbājako bhagavantaṁ etadavoca:",
  "mn74:2.3_0": "“ahañhi, bho gotama, evaṁvādī evaṁdiṭṭhi: ",
  "mn74:2.4_0": "‘sabbaṁ me nakkhamatī’”ti. ",
  "mn74:2.5_0": "“Yāpi kho te esā, aggivessana, diṭṭhi: ",
  "mn74:2.6_0": "‘sabbaṁ me nakkhamatī’ti, esāpi te diṭṭhi nakkhamatī”ti? ",
  "mn74:2.7_0": "“Esā ce me, bho gotama, diṭṭhi khameyya, taṁpassa tādisameva, taṁpassa tādisamevā”ti. ",
  "mn74:3.1_0": "“Ato kho te, aggivessana, bahū hi bahutarā lokasmiṁ ye evamāhaṁsu: ",
  "mn74:3.2_0": "‘taṁpassa tādisameva, taṁpassa tādisamevā’ti. ",
  "mn74:3.3_0": "Te tañceva diṭṭhiṁ nappajahanti aññañca diṭṭhiṁ upādiyanti. ",
  "mn74:3.4_0": "Ato kho te, aggivessana, tanū hi tanutarā lokasmiṁ ye evamāhaṁsu: ",
  "mn74:3.5_0": "‘taṁpassa tādisameva, taṁpassa tādisamevā’ti. ",
  "mn74:3.6_0": "Te tañceva diṭṭhiṁ pajahanti aññañca diṭṭhiṁ na upādiyanti. ",
  "mn74:4.1_0": "Santaggivessana, eke samaṇabrāhmaṇā evaṁvādino evaṁdiṭṭhino: ",
  "mn74:4.2_0": "‘sabbaṁ me khamatī’ti; ",
  "mn74:4.3_0": "santaggivessana, eke samaṇabrāhmaṇā evaṁvādino evaṁdiṭṭhino: ",
  "mn74:4.4_0": "‘sabbaṁ me nakkhamatī’ti; ",
  "mn74:4.5_0": "santaggivessana, eke samaṇabrāhmaṇā evaṁvādino evaṁdiṭṭhino: ",
  "mn74:4.6_0": "‘ekaccaṁ me khamati, ekaccaṁ me nakkhamatī’ti. ",
  "mn74:4.7_0": "Tatraggivessana, ye te samaṇabrāhmaṇā evaṁvādino evaṁdiṭṭhino: ‘sabbaṁ me khamatī’ti ",
  "mn74:4.8_0": "tesamayaṁ diṭṭhi sārāgāya santike,",
  "mn74:4.8_1": "saññogāya santike,",
  "mn74:4.8_2": "abhinandanāya santike,",
  "mn74:4.8_3": "ajjhosānāya santike,",
  "mn74:4.8_4": "upādānāya santike;",
  "mn74:4.9_0": "tatraggivessana ye te samaṇabrāhmaṇā evaṁvādino evaṁdiṭṭhino: ‘sabbaṁ me nakkhamatī’ti ",
  "mn74:4.10_0": "tesamayaṁ diṭṭhi asārāgāya santike,",
  "mn74:4.10_1": "asaññogāya santike,",
  "mn74:4.10_2": "anabhinandanāya santike,",
  "mn74:4.10_3": "anajjhosānāya santike,",
  "mn74:4.10_4": "anupādānāya santike”ti.",
  "mn74:5.1_0": "Evaṁ vutte, dīghanakho paribbājako bhagavantaṁ etadavoca: ",
  "mn74:5.2_0": "“ukkaṁseti me bhavaṁ gotamo diṭṭhigataṁ, samukkaṁseti me bhavaṁ gotamo diṭṭhigatan”ti. ",
  "mn74:5.3_0": "“Tatraggivessana, ye te samaṇabrāhmaṇā evaṁvādino evaṁdiṭṭhino: ",
  "mn74:5.4_0": "‘ekaccaṁ me khamati, ekaccaṁ me nakkhamatī’ti. ",
  "mn74:5.5_0": "Yā hi tesaṁ khamati sāyaṁ diṭṭhi sārāgāya santike,",
  "mn74:5.5_1": "saññogāya santike,",
  "mn74:5.5_2": "abhinandanāya santike,",
  "mn74:5.5_3": "ajjhosānāya santike,",
  "mn74:5.5_4": "upādānāya santike;",
  "mn74:5.6_0": "yā hi tesaṁ nakkhamati sāyaṁ diṭṭhi asārāgāya santike,",
  "mn74:5.6_1": "asaññogāya santike,",
  "mn74:5.6_2": "anabhinandanāya santike,",
  "mn74:5.6_3": "anajjhosānāya santike,",
  "mn74:5.6_4": "anupādānāya santike.",
  "mn74:6.1_0": "Tatraggivessana, ye te samaṇabrāhmaṇā evaṁvādino evaṁdiṭṭhino: ",
  "mn74:6.2_0": "‘sabbaṁ me khamatī’ti ",
  "mn74:6.3_0": "tattha viññū puriso iti paṭisañcikkhati: ",
  "mn74:6.4_0": "‘yā kho me ayaṁ diṭṭhi—",
  "mn74:6.5_0": "sabbaṁ me khamatīti, ",
  "mn74:6.6_0": "imañce ahaṁ diṭṭhiṁ thāmasā parāmāsā abhinivissa vohareyyaṁ—",
  "mn74:6.7_0": "idameva saccaṁ moghamaññanti; ",
  "mn74:6.8_0": "dvīhi me assa viggaho—",
  "mn74:6.9_0": "yo cāyaṁ samaṇo vā brāhmaṇo vā evaṁvādī evaṁdiṭṭhi—sabbaṁ me nakkhamatīti, ",
  "mn74:6.10_0": "yo cāyaṁ samaṇo vā brāhmaṇo vā evaṁvādī evaṁdiṭṭhi—ekaccaṁ me khamati, ekaccaṁ me nakkhamatīti—",
  "mn74:6.11_0": "imehi assa dvīhi viggaho. ",
  "mn74:6.12_0": "Iti viggahe sati vivādo, vivāde sati vighāto, vighāte sati vihesā’. ",
  "mn74:6.13_0": "Iti so viggahañca vivādañca vighātañca vihesañca attani sampassamāno tañceva diṭṭhiṁ pajahati aññañca diṭṭhiṁ na upādiyati. ",
  "mn74:6.14_0": "Evametāsaṁ diṭṭhīnaṁ pahānaṁ hoti, evametāsaṁ diṭṭhīnaṁ paṭinissaggo hoti. ",
  "mn74:7.1_0": "Tatraggivessana, ye te samaṇabrāhmaṇā evaṁvādino evaṁdiṭṭhino: ",
  "mn74:7.2_0": "‘sabbaṁ me nakkhamatī’ti ",
  "mn74:7.3_0": "tattha viññū puriso iti paṭisañcikkhati: ",
  "mn74:7.4_0": "‘yā kho me ayaṁ diṭṭhi—",
  "mn74:7.5_0": "sabbaṁ me nakkhamatīti, ",
  "mn74:7.6_0": "imañce ahaṁ diṭṭhiṁ thāmasā parāmāsā abhinivissa vohareyyaṁ—",
  "mn74:7.7_0": "idameva saccaṁ moghamaññanti; ",
  "mn74:7.8_0": "dvīhi me assa viggaho—",
  "mn74:7.9_0": "yo cāyaṁ samaṇo vā brāhmaṇo vā evaṁvādī evaṁdiṭṭhi—sabbaṁ me khamatīti, ",
  "mn74:7.10_0": "yo cāyaṁ samaṇo vā brāhmaṇo vā evaṁvādī evaṁdiṭṭhi—ekaccaṁ me khamati ekaccaṁ me nakkhamatīti—",
  "mn74:7.11_0": "imehi assa dvīhi viggaho. ",
  "mn74:7.12_0": "Iti viggahe sati vivādo, vivāde sati vighāto, vighāte sati vihesā’. ",
  "mn74:7.13_0": "Iti so viggahañca vivādañca vighātañca vihesañca attani sampassamāno tañceva diṭṭhiṁ pajahati aññañca diṭṭhiṁ na upādiyati. ",
  "mn74:7.14_0": "Evametāsaṁ diṭṭhīnaṁ pahānaṁ hoti, evametāsaṁ diṭṭhīnaṁ paṭinissaggo hoti. ",
  "mn74:8.1_0": "Tatraggivessana, ye te samaṇabrāhmaṇā evaṁvādino evaṁdiṭṭhino: ",
  "mn74:8.2_0": "‘ekaccaṁ me khamati, ekaccaṁ me nakkhamatī’ti ",
  "mn74:8.3_0": "tattha viññū puriso iti paṭisañcikkhati: ",
  "mn74:8.4_0": "‘yā kho me ayaṁ diṭṭhi—",
  "mn74:8.5_0": "ekaccaṁ me khamati, ekaccaṁ me nakkhamatīti, ",
  "mn74:8.6_0": "imañce ahaṁ diṭṭhiṁ thāmasā parāmāsā abhinivissa vohareyyaṁ—",
  "mn74:8.7_0": "idameva saccaṁ moghamaññanti; ",
  "mn74:8.8_0": "dvīhi me assa viggaho—",
  "mn74:8.9_0": "yo cāyaṁ samaṇo vā brāhmaṇo vā evaṁvādī evaṁdiṭṭhi—sabbaṁ me khamatīti, ",
  "mn74:8.10_0": "yo cāyaṁ samaṇo vā brāhmaṇo vā evaṁvādī evaṁdiṭṭhi—sabbaṁ me nakkhamatīti—",
  "mn74:8.11_0": "imehi assa dvīhi viggaho. ",
  "mn74:8.12_0": "Iti viggahe sati vivādo, vivāde sati vighāto, vighāte sati vihesā’. ",
  "mn74:8.13_0": "Iti so viggahañca vivādañca vighātañca vihesañca attani sampassamāno tañceva diṭṭhiṁ pajahati aññañca diṭṭhiṁ na upādiyati. ",
  "mn74:8.14_0": "Evametāsaṁ diṭṭhīnaṁ pahānaṁ hoti, evametāsaṁ diṭṭhīnaṁ paṭinissaggo hoti. ",
  "mn74:9.1_0": "Ayaṁ kho panaggivessana,",
  "mn74:9.1_1": "kāyo rūpī cātumahābhūtiko mātāpettikasambhavo odanakummāsūpacayo aniccucchādanaparimaddanabhedanaviddhaṁsanadhammo,",
  "mn74:9.1_2": "aniccato dukkhato rogato gaṇḍato sallato aghato ābādhato parato palokato suññato anattato samanupassitabbo.",
  "mn74:9.2_0": "Tassimaṁ kāyaṁ aniccato dukkhato rogato gaṇḍato sallato aghato ābādhato parato palokato suññato anattato",
  "mn74:9.2_1": "samanupassato yo kāyasmiṁ kāyachando kāyasneho kāyanvayatā sā pahīyati.",
  "mn74:10.1_0": "Tisso kho imā, aggivessana, vedanā—",
  "mn74:10.2_0": "sukhā vedanā, dukkhā vedanā, adukkhamasukhā vedanā. ",
  "mn74:10.3_0": "Yasmiṁ,",
  "mn74:10.3_1": "aggivessana,",
  "mn74:10.3_2": "samaye sukhaṁ vedanaṁ vedeti,",
  "mn74:10.3_3": "neva tasmiṁ samaye dukkhaṁ vedanaṁ vedeti,",
  "mn74:10.3_4": "na adukkhamasukhaṁ vedanaṁ vedeti;",
  "mn74:10.4_0": "sukhaṁyeva tasmiṁ samaye vedanaṁ vedeti. ",
  "mn74:10.5_0": "Yasmiṁ,",
  "mn74:10.5_1": "aggivessana,",
  "mn74:10.5_2": "samaye dukkhaṁ vedanaṁ vedeti,",
  "mn74:10.5_3": "neva tasmiṁ samaye sukhaṁ vedanaṁ vedeti,",
  "mn74:10.5_4": "na adukkhamasukhaṁ vedanaṁ vedeti;",
  "mn74:10.6_0": "dukkhaṁyeva tasmiṁ samaye vedanaṁ vedeti. ",
  "mn74:10.7_0": "Yasmiṁ,",
  "mn74:10.7_1": "aggivessana,",
  "mn74:10.7_2": "samaye adukkhamasukhaṁ vedanaṁ vedeti,",
  "mn74:10.7_3": "neva tasmiṁ samaye sukhaṁ vedanaṁ vedeti,",
  "mn74:10.7_4": "na dukkhaṁ vedanaṁ vedeti;",
  "mn74:10.8_0": "adukkhamasukhaṁyeva tasmiṁ samaye vedanaṁ vedeti. ",
  "mn74:11.1_0": "Sukhāpi kho,",
  "mn74:11.1_1": "aggivessana,",
  "mn74:11.1_2": "vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā;",
  "mn74:11.2_0": "dukkhāpi kho,",
  "mn74:11.2_1": "aggivessana,",
  "mn74:11.2_2": "vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā;",
  "mn74:11.3_0": "adukkhamasukhāpi kho,",
  "mn74:11.3_1": "aggivessana,",
  "mn74:11.3_2": "vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā.",
  "mn74:12.1_0": "Evaṁ passaṁ,",
  "mn74:12.1_1": "aggivessana,",
  "mn74:12.1_2": "sutavā ariyasāvako sukhāyapi vedanāya nibbindati,",
  "mn74:12.1_3": "dukkhāyapi vedanāya nibbindati,",
  "mn74:12.1_4": "adukkhamasukhāyapi vedanāya nibbindati;",
  "mn74:12.2_0": "nibbindaṁ virajjati, virāgā vimuccati. Vimuttasmiṁ, vimuttamiti ñāṇaṁ hoti. ",
  "mn74:12.3_0": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "mn74:13.1_0": "Evaṁ vimuttacitto kho,",
  "mn74:13.1_1": "aggivessana,",
  "mn74:13.1_2": "bhikkhu na kenaci saṁvadati,",
  "mn74:13.1_3": "na kenaci vivadati,",
  "mn74:13.1_4": "yañca loke vuttaṁ tena voharati,",
  "mn74:13.1_5": "aparāmasan”ti.",
  "mn74:14.1_0": "Tena kho pana samayena āyasmā sāriputto bhagavato piṭṭhito ṭhito hoti bhagavantaṁ bījayamāno. ",
  "mn74:14.2_0": "Atha kho āyasmato sāriputtassa etadahosi: ",
  "mn74:14.3_0": "“tesaṁ tesaṁ kira no bhagavā dhammānaṁ abhiññā pahānamāha,",
  "mn74:14.3_1": "tesaṁ tesaṁ kira no sugato dhammānaṁ abhiññā paṭinissaggamāhā”ti.",
  "mn74:14.4_0": "Iti hidaṁ āyasmato sāriputtassa paṭisañcikkhato anupādāya āsavehi cittaṁ vimucci. ",
  "mn74:15.1_0": "Dīghanakhassa pana paribbājakassa virajaṁ vītamalaṁ dhammacakkhuṁ udapādi: ",
  "mn74:15.2_0": "“yaṁ kiñci samudayadhammaṁ sabbaṁ taṁ nirodhadhamman”ti. ",
  "mn74:15.3_0": "Atha kho dīghanakho paribbājako diṭṭhadhammo pattadhammo viditadhammo pariyogāḷhadhammo tiṇṇavicikiccho",
  "mn74:15.3_1": "vigatakathaṅkatho vesārajjappatto aparappaccayo satthusāsane bhagavantaṁ etadavoca:",
  "mn74:16.1_0": "“abhikkantaṁ, bho gotama, abhikkantaṁ, bho gotama. ",
  "mn74:16.2_0": "Seyyathāpi,",
  "mn74:16.2_1": "bho gotama,",
  "mn74:16.2_2": "nikkujjitaṁ vā ukkujjeyya,",
  "mn74:16.2_3": "paṭicchannaṁ vā vivareyya,",
  "mn74:16.2_4": "mūḷhassa vā maggaṁ ācikkheyya,",
  "mn74:16.2_5": "andhakāre vā telapajjotaṁ dhāreyya:",
  "mn74:16.2_6": "‘cakkhumanto rūpāni dakkhantī’ti;",
  "mn74:16.2_7": "evameva kho bhotā gotamena anekapariyāyena dhammo pakāsito.",
  "mn74:16.3_0": "Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca. ",
  "mn74:16.4_0": "Upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "mn74:16.5_0": "Dīghanakhasuttaṁ niṭṭhitaṁ catutthaṁ. "
}