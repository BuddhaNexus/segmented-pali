{
  "atk-vin02a37:0_0": "8. Vattakkhandhakaṁ",
  "atk-vin02a37:1_0": "Āgantukavattakathā",
  "atk-vin02a37:2_0": "357.",
  "atk-vin02a37:2_1": "Vattakkhandhake idāni ārāmaṁ pavisissāmīti iminā upacārasīmasamīpaṁ dasseti;",
  "atk-vin02a37:2_2": "tasmā upacārasīmaṁ patvā upāhanāomuñcanādi sabbaṁ kātabbaṁ.",
  "atk-vin02a37:2_3": "Gahetvāti upāhanadaṇḍakena gahetvā.",
  "atk-vin02a37:2_4": "Paṭikkamantīti sannipatanti.",
  "atk-vin02a37:2_5": "Vissajjetabbanti pattharitabbaṁ.",
  "atk-vin02a37:2_6": "Gocaro pucchitabboti ‘‘gocaragāmo āsanne udāhu dūre,",
  "atk-vin02a37:2_7": "kālasseva piṇḍāya caritabbaṁ udāhu divā’’ti evaṁ bhikkhācāro pucchitabbo.",
  "atk-vin02a37:2_8": "Agocaro nāma micchādiṭṭhikānaṁ vā gāmo paricchinnabhikkho vā gāmo;",
  "atk-vin02a37:2_9": "yattha ekassa vā dvinnaṁ vā bhikkhā diyyati,",
  "atk-vin02a37:2_10": "sopi pucchitabbo.",
  "atk-vin02a37:2_11": "Pānīyaṁ pucchitabbanti ‘‘kiṁ imissā pokkharaṇiyā pānīyaṁyeva pivanti,",
  "atk-vin02a37:2_12": "nahānādiparibhogampi karontī’’ti evaṁ pānīyañceva paribhojanīyañca pucchitabbaṁ.",
  "atk-vin02a37:2_13": "Kesuci ṭhānesu vāḷamigā vā amanussā vā honti,",
  "atk-vin02a37:2_14": "tasmā ‘‘kaṁ kālaṁ pavisitabbaṁ,",
  "atk-vin02a37:2_15": "kaṁ kālaṁ nikkhamitabba’’nti pucchitabbaṁ.",
  "atk-vin02a37:3_0": "Bahi ṭhitenāti bahi nikkhamantassa ahino vā amanussassa vā maggaṁ datvā ṭhitena nilloketabbo.",
  "atk-vin02a37:3_1": "Sace ussahati sodhetabboti yadi sakkoti,",
  "atk-vin02a37:3_2": "sabbo vihāro sodhetabbo.",
  "atk-vin02a37:3_3": "Asakkontena attano vasanokāso jaggitabbo.",
  "atk-vin02a37:3_4": "Sabbaṁ sodhetuṁ sakkontassa pana dassite vihārasodhanavatte vinicchayo mahākhandhake vuttanayeneva veditabbo.",
  "atk-vin02a37:4_0": "Āgantukavattakathā niṭṭhitā.",
  "atk-vin02a37:5_0": "Āvāsikavattakathā",
  "atk-vin02a37:6_0": "359.",
  "atk-vin02a37:6_1": "Āvāsikavatte –",
  "atk-vin02a37:6_2": "āsanaṁ paññapetabbanti evamādi sabbaṁ vuḍḍhatare āgate cīvarakammaṁ vā navakammaṁ vā ṭhapetvāpi kātabbaṁ.",
  "atk-vin02a37:6_3": "Cetiyaṅgaṇaṁ sammajjantena sammajjaniṁ nikkhipitvā tassa vattaṁ kātuṁ ārabhitabbaṁ.",
  "atk-vin02a37:6_4": "Paṇḍito hi āgantuko ‘‘sammajjāhi tāva cetiyaṅgaṇa’’nti vakkhati.",
  "atk-vin02a37:6_5": "Gilānabhesajjaṁ karontena pana sace nātiāturo gilāno hoti,",
  "atk-vin02a37:6_6": "bhesajjaṁ akatvā vattameva kātabbaṁ.",
  "atk-vin02a37:6_7": "Mahāgilānassa pana bhesajjameva kātabbaṁ.",
  "atk-vin02a37:6_8": "Paṇḍito hi āgantuko ‘‘karohi tāva bhesajja’’nti vakkhati.",
  "atk-vin02a37:6_9": "Pānīyena pucchantena sace sakiṁ ānītaṁ pānīyaṁ sabbaṁ pivati ,",
  "atk-vin02a37:6_10": "‘‘puna ānemī’’ti pucchitabboyeva.",
  "atk-vin02a37:6_11": "Apica bījanenapi bījitabbo,",
  "atk-vin02a37:6_12": "bījantena sakiṁ pādapiṭṭhiyaṁ bījitvā sakiṁ majjhe sakiṁ sīse bījitabbaṁ,",
  "atk-vin02a37:6_13": "‘‘alaṁ hotū’’ti vuttena tato mandataraṁ bījitabbaṁ.",
  "atk-vin02a37:6_14": "Puna ‘‘ala’’nti vuttena tato mandataraṁ bījitabbaṁ.",
  "atk-vin02a37:6_15": "Tatiyavāraṁ vuttena bījanī ṭhapetabbā.",
  "atk-vin02a37:6_16": "Pādāpissa dhovitabbā,",
  "atk-vin02a37:6_17": "dhovitvā sace attano telaṁ atthi,",
  "atk-vin02a37:6_18": "tena makkhetabbā.",
  "atk-vin02a37:6_19": "No ce atthi,",
  "atk-vin02a37:6_20": "tassa santakena makkhetabbā.",
  "atk-vin02a37:6_21": "Upāhanāpuñchanaṁ pana attano rucivasena kātabbaṁ.",
  "atk-vin02a37:6_22": "Teneva hettha ‘‘sace ussahatī’’ti vuttaṁ.",
  "atk-vin02a37:6_23": "Tasmā upāhanā apuñchantassāpi anāpatti.",
  "atk-vin02a37:6_24": "‘‘Kattha mayhaṁ senāsanaṁ pāpuṇātī’’ti pucchitena senāsanaṁ paññapetabbaṁ,",
  "atk-vin02a37:6_25": "‘‘etaṁ tumhākaṁ senāsanaṁ pāpuṇātī’’ti evaṁ ācikkhitabbanti attho.",
  "atk-vin02a37:6_26": "Papphoṭetvā hi pattharituṁ pana vaṭṭatiyeva.",
  "atk-vin02a37:7_0": "Navakassa vatte –",
  "atk-vin02a37:7_1": "pānīyaṁ ācikkhitabbanti ‘‘etaṁ pānīyaṁ gahetvā pivāhī’’ti ācikkhitabbaṁ.",
  "atk-vin02a37:7_2": "Paribhojanīyepi eseva nayo.",
  "atk-vin02a37:7_3": "Sesaṁ purimasadisameva.",
  "atk-vin02a37:7_4": "Mahāāvāsepi attano santikaṁ sampattassa āgantukassa vattaṁ akātuṁ na labhati.",
  "atk-vin02a37:8_0": "Āvāsikavattakathā niṭṭhitā.",
  "atk-vin02a37:9_0": "Gamikavattakathā",
  "atk-vin02a37:10_0": "360.",
  "atk-vin02a37:10_1": "Gamikavattesu dārubhaṇḍanti senāsanakkhandhake vuttaṁ mañcapīṭhādi.",
  "atk-vin02a37:10_2": "Mattikābhaṇḍampi rajanabhājanādi sabbaṁ tattha vuttappabhedameva.",
  "atk-vin02a37:10_3": "Taṁ sabbaṁ aggisālāya vā aññatarasmiṁ vā guttaṭṭhāne paṭisāmetvā gantabbaṁ.",
  "atk-vin02a37:10_4": "Anovassake pabbhārepi ṭhapetuṁ vaṭṭati.",
  "atk-vin02a37:10_5": "Senāsanaṁ āpucchitabbanti ettha yaṁ pāsāṇapiṭṭhiyaṁ vā pāsāṇatthambhesu vā katasenāsanaṁ,",
  "atk-vin02a37:10_6": "yattha upacikā nārohanti,",
  "atk-vin02a37:10_7": "taṁ anāpucchantassāpi anāpatti.",
  "atk-vin02a37:10_8": "Catūsu pāsāṇakesūtiādi upacikānaṁ uppattiṭṭhāne paṇṇasālādisenāsane kattabbākāradassanatthaṁ vuttaṁ.",
  "atk-vin02a37:10_9": "Appeva nāma aṅgānipi seseyyunti ayaṁ ajjhokāse ṭhapitamhi ānisaṁso.",
  "atk-vin02a37:10_10": "Ovassakagehe pana tiṇesu ca mattikāpiṇḍesu ca upari patantesu mañcapīṭhānaṁ aṅgānipi vinassanti.",
  "atk-vin02a37:11_0": "Gamikavattakathā niṭṭhitā.",
  "atk-vin02a37:12_0": "Anumodanavattakathā",
  "atk-vin02a37:13_0": "362.",
  "atk-vin02a37:13_1": "Anumodanavatthusmiṁ iddhaṁ ahosīti sampannaṁ ahosi.",
  "atk-vin02a37:13_2": "Catūhi pañcahīti saṅghattherena anumodanatthāya nisinne heṭṭhā paṭipāṭiyā catūhi nisīditabbaṁ.",
  "atk-vin02a37:13_3": "Anuthere nisinne mahātherena ca heṭṭhā ca tīhi nisīditabbaṁ.",
  "atk-vin02a37:13_4": "Pañcame nisinne upari catūhi nisīditabbaṁ.",
  "atk-vin02a37:13_5": "Saṅghattherena heṭṭhā daharabhikkhusmiṁ ajjhiṭṭhepi saṅghattherato paṭṭhāya catūhi nisīditabbameva.",
  "atk-vin02a37:13_6": "Sace pana anumodako bhikkhu ‘‘gacchatha bhante,",
  "atk-vin02a37:13_7": "āgametabbakiccaṁ natthī’’ti vadati,",
  "atk-vin02a37:13_8": "gantuṁ vaṭṭati.",
  "atk-vin02a37:13_9": "Mahātherena ‘‘gacchāma āvuso’’ti vutte ‘‘gacchathā’’ti vadati,",
  "atk-vin02a37:13_10": "evampi vaṭṭati.",
  "atk-vin02a37:13_11": "‘‘Bahigāme āgamessāmā’’ti ābhogaṁ katvāpi bahigāmaṁ gantvā attano nissitake ‘‘tumhe tassa āgamanaṁ āgamethā’’ti vatvāpi gantuṁ vaṭṭatiyeva.",
  "atk-vin02a37:13_12": "Sace pana manussā attano rucikena ekena anumodanaṁ kārenti,",
  "atk-vin02a37:13_13": "neva tassa anumodato āpatti,",
  "atk-vin02a37:13_14": "na mahātherassa bhāro hoti.",
  "atk-vin02a37:13_15": "Upanisinnakathāyameva hi manussesu kathāpentesu mahāthero āpucchitabbo,",
  "atk-vin02a37:13_16": "mahātherena ca anumodanāya ajjhiṭṭhova āgametabboti idamettha lakkhaṇaṁ.",
  "atk-vin02a37:13_17": "Vaccitoti sañjātavacco;",
  "atk-vin02a37:13_18": "vaccapīḷitoti adhippāyo.",
  "atk-vin02a37:14_0": "Anumodanavattakathā niṭṭhitā.",
  "atk-vin02a37:15_0": "Bhattaggavattakathā",
  "atk-vin02a37:16_0": "364.",
  "atk-vin02a37:16_1": "Bhattaggavatte ‘‘antogāmo vā hotu vihāro vā,",
  "atk-vin02a37:16_2": "manussānaṁ parivesanaṭṭhānaṁ gacchantena cīvaraṁ pārupitvā kāyabandhanaṁ bandhanameva vaṭṭatī’’ti aṭṭhakathāsu vuttaṁ.",
  "atk-vin02a37:16_3": "Na there bhikkhū anupakhajjāti there bhikkhū atiallīyitvā na nisīditabbaṁ.",
  "atk-vin02a37:16_4": "Sace mahātherassa nisinnāsanena samakaṁ āsanaṁ hoti,",
  "atk-vin02a37:16_5": "bahūsu āsanesu sati ekaṁ dve āsanāni ṭhapetvā nisīditabbaṁ.",
  "atk-vin02a37:16_6": "Bhikkhū gaṇetvā paññattāsanesu anisīditvā mahātherena nisīdāti vuttena nisīditabbaṁ.",
  "atk-vin02a37:16_7": "No ce mahāthero vadati, ‘‘idaṁ, bhante,",
  "atk-vin02a37:16_8": "āsanaṁ ucca’’nti vattabbaṁ.",
  "atk-vin02a37:16_9": "‘‘Nisīdā’’ti vutte nisīditabbaṁ.",
  "atk-vin02a37:16_10": "Sace pana evaṁ āpucchitepi na vadati,",
  "atk-vin02a37:16_11": "nisīdantassa anāpatti;",
  "atk-vin02a37:16_12": "mahātherasseva āpatti.",
  "atk-vin02a37:16_13": "Navako hi evarūpe āsane anāpucchā nisīdanto āpajjati,",
  "atk-vin02a37:16_14": "thero āpucchite ananujānanto.",
  "atk-vin02a37:16_15": "Na saṅghāṭiṁ ottharitvāti na saṅghāṭiṁ avattharitvā nisīditabbaṁ.",
  "atk-vin02a37:17_0": "Ubhohihatthehīti pattadhovanaudakaṁ sandhāya vuttaṁ.",
  "atk-vin02a37:17_1": "Dakkhiṇodakaṁ pana purato ādhārake pattaṁ ṭhapetvā gahetabbaṁ.",
  "atk-vin02a37:17_2": "Sādhukanti udakasaddaṁ akarontena.",
  "atk-vin02a37:18_0": "Sūpassa okāsoti yathā sūpassa okāso hoti;",
  "atk-vin02a37:18_1": "evaṁ mattāya odano gaṇhitabboti attho.",
  "atk-vin02a37:18_2": "Samakaṁ sampādehīti idaṁ na kevalaṁ sappiādīsuyeva odanepi vattabbaṁ.",
  "atk-vin02a37:18_3": "Sappiādīsu pana yaṁ appaṁ hoti ekassa vā dvinnaṁ vā anurūpakaṁ,",
  "atk-vin02a37:18_4": "taṁ sabbesaṁ samakaṁ sampādehīti vutte manussānaṁ vihasā hoti,",
  "atk-vin02a37:18_5": "tasmā tādisaṁ sakiṁ vā dvikkhattuṁ vā gahetvā sesaṁ na gahetabbaṁ.",
  "atk-vin02a37:19_0": "Na tāva therena bhuñjitabbanti idaṁ yaṁ paricchinnabhikkhukaṁ bhattaggaṁ,",
  "atk-vin02a37:19_1": "yattha manussā sabbesaṁ pāpetvā dātukāmā honti,",
  "atk-vin02a37:19_2": "taṁ sandhāya vuttaṁ.",
  "atk-vin02a37:19_3": "Yaṁ pana mahābhattaggaṁ hoti,",
  "atk-vin02a37:19_4": "yattha ekasmiṁ padese bhuñjanti,",
  "atk-vin02a37:19_5": "ekasmiṁ padese udakaṁ diyyati,",
  "atk-vin02a37:19_6": "tattha yathāsukhaṁ bhuñjitabbaṁ.",
  "atk-vin02a37:20_0": "Na tāva udakanti idaṁ hatthadhovanaudakaṁ sandhāya vuttaṁ.",
  "atk-vin02a37:20_1": "Antarā pipāsitena pana gale vilaggāmisena vā pānīyaṁ pivitvā hatthā na dhovitabbā.",
  "atk-vin02a37:20_2": "Sace manussā ‘‘dhovatha bhante pattañca hatthe cā’’ti vadanti,",
  "atk-vin02a37:20_3": "bhikkhū vā ‘‘tumhe udakaṁ gaṇhathā’’ti vadanti, vaṭṭati.",
  "atk-vin02a37:21_0": "Nivattantenāti bhattaggato uṭṭhāya nivattantena saṅghena evaṁ nivattitabbanti dasseti. Kathaṁ?",
  "atk-vin02a37:21_1": "‘‘Navakehī’’ti sabbaṁ daṭṭhabbaṁ.",
  "atk-vin02a37:21_2": "Sambādhesu hi gharesu mahātherānaṁ nikkhamanokāso na hoti,",
  "atk-vin02a37:21_3": "tasmā evaṁ vuttaṁ.",
  "atk-vin02a37:21_4": "Evaṁ nivattantehi pana navakehi gehadvāre ṭhatvā theresu nikkhantesu paṭipāṭiyā gantabbaṁ.",
  "atk-vin02a37:21_5": "Sace pana mahātherā dhure nisinnā honti,",
  "atk-vin02a37:21_6": "navakā antogehe ,",
  "atk-vin02a37:21_7": "therāsanato paṭṭhāya paṭipāṭiyā eva nikkhamitabbaṁ.",
  "atk-vin02a37:21_8": "Kāyena kāyaṁ aghaṭṭentena yathā antarena manussā gantuṁ sakkonti,",
  "atk-vin02a37:21_9": "evaṁ viraḷāya paṭipāṭiyā gantabbaṁ.",
  "atk-vin02a37:22_0": "Bhattaggavattakathā niṭṭhitā.",
  "atk-vin02a37:23_0": "Piṇḍacārikavattakathā",
  "atk-vin02a37:24_0": "366.",
  "atk-vin02a37:24_1": "Piṇḍacārikavatte –",
  "atk-vin02a37:24_2": "kammaṁ vā nikkhipatīti kappāsaṁ vā suppaṁ vā musalaṁ vā yaṁ gahetvā kammaṁ karonti,",
  "atk-vin02a37:24_3": "ṭhitā vā nisinnā vā honti,",
  "atk-vin02a37:24_4": "taṁ nikkhipati .",
  "atk-vin02a37:24_5": "Na ca bhikkhādāyikāyāti itthī vā hotu puriso vā,",
  "atk-vin02a37:24_6": "bhikkhādānasamaye mukhaṁ na ulloketabbaṁ.",
  "atk-vin02a37:25_0": "Piṇḍacārikavattakathā niṭṭhitā.",
  "atk-vin02a37:26_0": "Āraññikavattakathā",
  "atk-vin02a37:27_0": "368. Āraññikavatte – senāsanā otaritabbanti vasanaṭṭhānato nikkhamitabbaṁ.",
  "atk-vin02a37:28_0": "Pattaṁ thavikāya pakkhipitvāti ettha sace bahigāme udakaṁ natthi,",
  "atk-vin02a37:28_1": "antogāmeyeva bhattakiccaṁ katvā atha bahigāme atthi,",
  "atk-vin02a37:28_2": "bahigāme bhattakiccaṁ katvā patto dhovitvā vodako katvā thavikāya pakkhipitabbo.",
  "atk-vin02a37:29_0": "Paribhojanīyaṁ upaṭṭhāpetabbanti sace bhājanāni nappahonti,",
  "atk-vin02a37:29_1": "pānīyameva paribhojanīyampi katvā upaṭṭhāpetabbaṁ.",
  "atk-vin02a37:29_2": "Bhājanaṁ alabhantena veḷunāḷikāyapi upaṭṭhāpetabbaṁ.",
  "atk-vin02a37:29_3": "Tampi alabhantassa yathā samīpe udakaāvāṭo hoti,",
  "atk-vin02a37:29_4": "evaṁ kātabbaṁ.",
  "atk-vin02a37:29_5": "Araṇisahite sati aggiṁ akātumpi vaṭṭati .",
  "atk-vin02a37:29_6": "Yathā ca āraññikassa,",
  "atk-vin02a37:29_7": "evaṁ kantārappaṭipannassāpi araṇisahitaṁ icchitabbaṁ.",
  "atk-vin02a37:29_8": "Gaṇavāsino pana tena vināpi vaṭṭati.",
  "atk-vin02a37:29_9": "Nakkhattāneva nakkhattapadāni.",
  "atk-vin02a37:30_0": "Āraññikavattakathā niṭṭhitā.",
  "atk-vin02a37:31_0": "Senāsanavattakathā",
  "atk-vin02a37:32_0": "369.",
  "atk-vin02a37:32_1": "Senāsanavatte –",
  "atk-vin02a37:32_2": "dvāraṁ nāma yasmā mahāvaḷañjaṁ,",
  "atk-vin02a37:32_3": "tasmā tattha āpucchanakiccaṁ natthi,",
  "atk-vin02a37:32_4": "sesāni pana uddesadānādīni āpucchitvāva kātabbāni.",
  "atk-vin02a37:32_5": "Devasikampi āpucchituṁ vaṭṭati.",
  "atk-vin02a37:32_6": "Athāpi ‘‘bhante āpucchitameva hotū’’ti vutte vuḍḍhataro ‘‘sādhū’’ti sampaṭicchati,",
  "atk-vin02a37:32_7": "sayameva vā ‘‘tvaṁ yathāsukhaṁ viharāhī’’ti vadati;",
  "atk-vin02a37:32_8": "evampi vaṭṭati.",
  "atk-vin02a37:32_9": "Sabhāgassa vissāsenāpi vaṭṭatiyeva.",
  "atk-vin02a37:32_10": "Yena vuḍḍho tena parivattitabbanti vuḍḍhābhimukhena parivattitabbaṁ.",
  "atk-vin02a37:32_11": "Bhojanasālādīsupi evameva paṭipajjitabbaṁ.",
  "atk-vin02a37:33_0": "Senāsanavattakathā niṭṭhitā.",
  "atk-vin02a37:34_0": "Jantāgharavattādikathā",
  "atk-vin02a37:35_0": "371. Jantāgharavatte – paribhaṇḍanti bahijagati.",
  "atk-vin02a37:36_0": "373.",
  "atk-vin02a37:36_1": "Ācamanavatthusmiṁ –",
  "atk-vin02a37:36_2": "sati udaketi ettha sace udakaṁ atthi,",
  "atk-vin02a37:36_3": "paṭicchannaṭṭhānaṁ pana natthi,",
  "atk-vin02a37:36_4": "bhājanena nīharitvā ācamitabbaṁ.",
  "atk-vin02a37:36_5": "Bhājane asati pattena nīharitabbaṁ.",
  "atk-vin02a37:36_6": "Pattepi asati asantaṁ nāma hoti.",
  "atk-vin02a37:36_7": "‘‘Idaṁ ativivaṭaṁ purato aññaṁ udakaṁ bhavissatī’’ti gatassa udakaṁ alabhantasseva bhikkhācāravelā hoti,",
  "atk-vin02a37:36_8": "kaṭṭhena vā kenaci vā puñchitvā gantabbaṁ,",
  "atk-vin02a37:36_9": "bhuñjitumpi anumodanampi kātuṁ vaṭṭati.",
  "atk-vin02a37:36_10": "Āgatapaṭipāṭiyāti vaccakuṭiyaṁ passāvaṭṭhāne nhānatittheti tīsupi āgatapaṭipāṭiyeva pamāṇaṁ.",
  "atk-vin02a37:37_0": "374.",
  "atk-vin02a37:37_1": "Vaccakuṭivatte –",
  "atk-vin02a37:37_2": "na dantakaṭṭhaṁ khādantenāti ayaṁ vaccakuṭiyāpi avaccakuṭiyāpi sabbattheva paṭikkhepo.",
  "atk-vin02a37:37_3": "Na pharusena kaṭṭhenāti phālitakaṭṭhena vā kharena vā gaṇṭhikena vā kaṇṭakena vā susirena vā pūtinā vā na avalekhitabbaṁ.",
  "atk-vin02a37:37_4": "Avalekhanakaṭṭhaṁ pana aggahetvā paviṭṭhassa āpatti natthi.",
  "atk-vin02a37:38_0": "Na ācamanasarāvaketi sabbasādhāraṇaṭṭhānaṁ sandhāyetaṁ vuttaṁ.",
  "atk-vin02a37:38_1": "Tatra hi aññe aññe āgacchanti,",
  "atk-vin02a37:38_2": "tasmā udakaṁ na sesetabbaṁ.",
  "atk-vin02a37:38_3": "Yaṁ pana saṅghikepi vihāre ekadese nibaddhagamanatthāya kataṁ ṭhānaṁ hoti puggalikaṭṭhānaṁ vā,",
  "atk-vin02a37:38_4": "tasmiṁ vaṭṭati.",
  "atk-vin02a37:38_5": "Virecanaṁ pivitvā punappunaṁ pavisantassāpi vaṭṭatiyeva.",
  "atk-vin02a37:39_0": "Ūhatāti ūhaditā;",
  "atk-vin02a37:39_1": "bahi vaccamakkhitāti attho.",
  "atk-vin02a37:39_2": "Dhovitabbāti udakaṁ āharitvā dhovitabbā.",
  "atk-vin02a37:39_3": "Udakaṁ atthi,",
  "atk-vin02a37:39_4": "bhājanaṁ natthi,",
  "atk-vin02a37:39_5": "asantaṁ nāma hoti.",
  "atk-vin02a37:39_6": "Bhājanaṁ atthi,",
  "atk-vin02a37:39_7": "udakaṁ natthi,",
  "atk-vin02a37:39_8": "etampi asantaṁ.",
  "atk-vin02a37:39_9": "Ubhaye pana asati asantameva,",
  "atk-vin02a37:39_10": "kaṭṭhena vā kenaci vā puñchitvā gantabbaṁ.",
  "atk-vin02a37:39_11": "Sesaṁ sabbattha uttānamevāti.",
  "atk-vin02a37:40_0": "Jantāgharavattādikathā niṭṭhitā.",
  "atk-vin02a37:41_0": "Vattakkhandhakavaṇṇanā niṭṭhitā."
}