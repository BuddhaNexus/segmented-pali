{
  "ps2.6:0.1_0": "Paṭisambhidāmagga",
  "ps2.6:0.2_0": "2 Yuganaddhavagga",
  "ps2.6:0.3_0": "2.6. Paṭisambhidākathā",
  "ps2.6:1.0_0": "2.6.1. Dhammacakkapavattanavāra",
  "ps2.6:1.1_0": "Evaṁ me sutaṁ—",
  "ps2.6:1.2_0": "ekaṁ samayaṁ bhagavā bārāṇasiyaṁ viharati isipatane migadāye.",
  "ps2.6:1.3_0": "Tatra kho bhagavā pañcavaggiye bhikkhū āmantesi—",
  "ps2.6:2.1_0": "“Dveme, bhikkhave, antā pabbajitena na sevitabbā.",
  "ps2.6:2.2_0": "Katame dve?",
  "ps2.6:2.3_0": "Yo cāyaṁ kāmesu kāmasukhallikānuyogo hīno gammo pothujjaniko anariyo anatthasaṁhito;",
  "ps2.6:2.4_0": "yo cāyaṁ attakilamathānuyogo dukkho anariyo anatthasaṁhito.",
  "ps2.6:2.5_0": "Ete kho,",
  "ps2.6:2.5_1": "bhikkhave,",
  "ps2.6:2.5_2": "ubho ante anupagamma majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.",
  "ps2.6:3.1_0": "Katamā ca sā,",
  "ps2.6:3.1_1": "bhikkhave,",
  "ps2.6:3.1_2": "majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati?",
  "ps2.6:3.2_0": "Ayameva ariyo aṭṭhaṅgiko maggo, seyyathidaṁ—",
  "ps2.6:3.3_0": "sammādiṭṭhi …pe… sammāsamādhi.",
  "ps2.6:3.4_0": "Ayaṁ kho sā,",
  "ps2.6:3.4_1": "bhikkhave,",
  "ps2.6:3.4_2": "majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.",
  "ps2.6:4.1_0": "Idaṁ kho pana, bhikkhave, dukkhaṁ ariyasaccaṁ.",
  "ps2.6:4.2_0": "Jātipi dukkhā,",
  "ps2.6:4.2_1": "jarāpi dukkhā,",
  "ps2.6:4.2_2": "byādhipi dukkho,",
  "ps2.6:4.2_3": "maraṇampi dukkhaṁ,",
  "ps2.6:4.2_4": "appiyehi sampayogo dukkho,",
  "ps2.6:4.2_5": "piyehi vippayogo dukkho,",
  "ps2.6:4.2_6": "yampicchaṁ na labhati tampi dukkhaṁ;",
  "ps2.6:4.3_0": "saṅkhittena pañcupādānakkhandhā dukkhā.",
  "ps2.6:4.4_0": "Idaṁ kho pana, bhikkhave, dukkhasamudayaṁ ariyasaccaṁ—",
  "ps2.6:4.5_0": "yāyaṁ taṇhā ponobhavikā nandirāgasahagatā tatratatrābhinandinī, seyyathidaṁ—",
  "ps2.6:4.6_0": "kāmataṇhā, bhavataṇhā, vibhavataṇhā.",
  "ps2.6:4.7_0": "Idaṁ kho pana, bhikkhave, dukkhanirodhaṁ ariyasaccaṁ—",
  "ps2.6:4.8_0": "yo tassāyeva taṇhāya asesavirāganirodho cāgo paṭinissaggo mutti anālayo.",
  "ps2.6:4.9_0": "Idaṁ kho pana, bhikkhave, dukkhanirodhagāminī paṭipadā ariyasaccaṁ—",
  "ps2.6:4.10_0": "ayameva ariyo aṭṭhaṅgiko maggo, seyyathidaṁ—",
  "ps2.6:4.11_0": "sammādiṭṭhi …pe… sammāsamādhi.",
  "ps2.6:5.1_0": "‘Idaṁ dukkhaṁ ariyasaccan’ti me,",
  "ps2.6:5.1_1": "bhikkhave,",
  "ps2.6:5.1_2": "pubbe ananussutesu dhammesu cakkhuṁ udapādi,",
  "ps2.6:5.1_3": "ñāṇaṁ udapādi,",
  "ps2.6:5.1_4": "paññā udapādi,",
  "ps2.6:5.1_5": "vijjā udapādi,",
  "ps2.6:5.1_6": "āloko udapādi.",
  "ps2.6:5.2_0": "‘Taṁ kho panidaṁ dukkhaṁ ariyasaccaṁ pariññeyyan’ti me, bhikkhave …pe…",
  "ps2.6:5.3_0": "pariññātanti me,",
  "ps2.6:5.3_1": "bhikkhave,",
  "ps2.6:5.3_2": "pubbe ananussutesu dhammesu cakkhuṁ udapādi,",
  "ps2.6:5.3_3": "ñāṇaṁ udapādi,",
  "ps2.6:5.3_4": "paññā udapādi,",
  "ps2.6:5.3_5": "vijjā udapādi,",
  "ps2.6:5.3_6": "āloko udapādi.",
  "ps2.6:6.1_0": "‘Idaṁ dukkhasamudayaṁ ariyasaccan’ti me,",
  "ps2.6:6.1_1": "bhikkhave,",
  "ps2.6:6.1_2": "pubbe ananussutesu dhammesu cakkhuṁ udapādi,",
  "ps2.6:6.1_3": "ñāṇaṁ udapādi,",
  "ps2.6:6.1_4": "paññā udapādi,",
  "ps2.6:6.1_5": "vijjā udapādi,",
  "ps2.6:6.1_6": "āloko udapādi.",
  "ps2.6:6.2_0": "‘Taṁ kho panidaṁ dukkhasamudayaṁ ariyasaccaṁ pahātabban’ti me, bhikkhave …pe…",
  "ps2.6:6.3_0": "pahīnanti me,",
  "ps2.6:6.3_1": "bhikkhave,",
  "ps2.6:6.3_2": "pubbe ananussutesu dhammesu cakkhuṁ udapādi,",
  "ps2.6:6.3_3": "ñāṇaṁ udapādi,",
  "ps2.6:6.3_4": "paññā udapādi,",
  "ps2.6:6.3_5": "vijjā udapādi,",
  "ps2.6:6.3_6": "āloko udapādi.",
  "ps2.6:7.1_0": "‘Idaṁ dukkhanirodhaṁ ariyasaccan’ti me,",
  "ps2.6:7.1_1": "bhikkhave,",
  "ps2.6:7.1_2": "pubbe ananussutesu dhammesu cakkhuṁ udapādi,",
  "ps2.6:7.1_3": "ñāṇaṁ udapādi,",
  "ps2.6:7.1_4": "paññā udapādi,",
  "ps2.6:7.1_5": "vijjā udapādi,",
  "ps2.6:7.1_6": "āloko udapādi.",
  "ps2.6:7.2_0": "‘Taṁ kho panidaṁ dukkhanirodhaṁ ariyasaccaṁ sacchikātabban’ti me, bhikkhave …pe…",
  "ps2.6:7.3_0": "sacchikatanti me,",
  "ps2.6:7.3_1": "bhikkhave,",
  "ps2.6:7.3_2": "pubbe ananussutesu dhammesu cakkhuṁ udapādi,",
  "ps2.6:7.3_3": "ñāṇaṁ udapādi,",
  "ps2.6:7.3_4": "paññā udapādi,",
  "ps2.6:7.3_5": "vijjā udapādi,",
  "ps2.6:7.3_6": "āloko udapādi.",
  "ps2.6:8.1_0": "‘Idaṁ dukkhanirodhagāminī paṭipadā ariyasaccan’ti me,",
  "ps2.6:8.1_1": "bhikkhave,",
  "ps2.6:8.1_2": "pubbe ananussutesu dhammesu cakkhuṁ udapādi,",
  "ps2.6:8.1_3": "ñāṇaṁ udapādi,",
  "ps2.6:8.1_4": "paññā udapādi,",
  "ps2.6:8.1_5": "vijjā udapādi,",
  "ps2.6:8.1_6": "āloko udapādi.",
  "ps2.6:8.2_0": "‘Taṁ kho panidaṁ dukkhanirodhagāminī paṭipadā ariyasaccaṁ bhāvetabban’ti me, bhikkhave …pe…",
  "ps2.6:8.3_0": "bhāvitanti me,",
  "ps2.6:8.3_1": "bhikkhave,",
  "ps2.6:8.3_2": "pubbe ananussutesu dhammesu cakkhuṁ udapādi,",
  "ps2.6:8.3_3": "ñāṇaṁ udapādi,",
  "ps2.6:8.3_4": "paññā udapādi,",
  "ps2.6:8.3_5": "vijjā udapādi,",
  "ps2.6:8.3_6": "āloko udapādi.",
  "ps2.6:9.1_0": "Yāvakīvañca me,",
  "ps2.6:9.1_1": "bhikkhave,",
  "ps2.6:9.1_2": "imesu catūsu ariyasaccesu evaṁ tiparivaṭṭaṁ dvādasākāraṁ yathābhūtaṁ ñāṇadassanaṁ na suvisuddhaṁ ahosi,",
  "ps2.6:9.1_3": "neva tāvāhaṁ,",
  "ps2.6:9.1_4": "bhikkhave,",
  "ps2.6:9.1_5": "sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṁ sammāsambodhiṁ abhisambuddho’ti paccaññāsiṁ.",
  "ps2.6:10.1_0": "Yato ca kho me,",
  "ps2.6:10.1_1": "bhikkhave,",
  "ps2.6:10.1_2": "imesu catūsu ariyasaccesu evaṁ tiparivaṭṭaṁ dvādasākāraṁ yathābhūtaṁ ñāṇadassanaṁ suvisuddhaṁ ahosi, athāhaṁ,",
  "ps2.6:10.1_3": "bhikkhave,",
  "ps2.6:10.1_4": "sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṁ sammāsambodhiṁ abhisambuddho’ti paccaññāsiṁ.",
  "ps2.6:10.2_0": "Ñāṇañca pana me dassanaṁ udapādi—",
  "ps2.6:10.3_0": "‘akuppā me vimutti, ayamantimā jāti, natthi dāni punabbhavo’”ti.",
  "ps2.6:11.1_0": "Idamavoca bhagavā.",
  "ps2.6:11.2_0": "Attamanā pañcavaggiyā bhikkhū bhagavato bhāsitaṁ abhinandunti.",
  "ps2.6:12.1_0": "Imasmiñca pana veyyākaraṇasmiṁ bhaññamāne āyasmato koṇḍaññassa virajaṁ vītamalaṁ dhammacakkhuṁ udapādi—",
  "ps2.6:12.2_0": "“yaṁ kiñci samudayadhammaṁ, sabbaṁ taṁ nirodhadhamman”ti.",
  "ps2.6:13.1_0": "Pavattite ca pana bhagavatā dhammacakke bhummā devā saddamanussāvesuṁ—",
  "ps2.6:13.2_0": "“etaṁ bhagavatā bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena",
  "ps2.6:13.2_1": "vā brāhmaṇena vā devena vā mārena vā brahmunā vā kenaci vā lokasmin”ti.",
  "ps2.6:13.3_0": "Bhummānaṁ devānaṁ saddaṁ sutvā cātumahārājikā devā saddamanussāvesuṁ …",
  "ps2.6:13.4_0": "cātumahārājikānaṁ devānaṁ saddaṁ sutvā tāvatiṁsā devā …pe…",
  "ps2.6:13.5_0": "yāmā devā …pe…",
  "ps2.6:13.6_0": "tusitā devā …pe…",
  "ps2.6:13.7_0": "nimmānaratī devā …pe…",
  "ps2.6:13.8_0": "paranimmitavasavattī devā …pe…",
  "ps2.6:13.9_0": "brahmakāyikā devā saddamanussāvesuṁ—",
  "ps2.6:13.10_0": "“etaṁ bhagavatā bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena",
  "ps2.6:13.10_1": "vā brāhmaṇena vā devena vā mārena vā brahmunā vā kenaci vā lokasmin”ti.",
  "ps2.6:14.1_0": "Itiha tena khaṇena tena layena tena muhuttena yāva brahmalokā saddo abbhuggacchi.",
  "ps2.6:14.2_0": "Ayañca dasasahassī lokadhātu saṅkampi sampakampi sampavedhi,",
  "ps2.6:14.2_1": "appamāṇo ca uḷāro obhāso loke pāturahosi atikkamma devānaṁ devānubhāvanti.",
  "ps2.6:15.1_0": "Atha kho bhagavā imaṁ udānaṁ udānesi—",
  "ps2.6:15.2_0": "“aññāsi vata bho koṇḍañño;",
  "ps2.6:15.3_0": "aññāsi vata bho koṇḍañño”ti.",
  "ps2.6:15.4_0": "Iti hidaṁ āyasmato koṇḍaññassa “aññāsikoṇḍañño”tveva nāmaṁ ahosi.",
  "ps2.6:16.1_0": "“‘**Idaṁ dukkhaṁ ariyasaccan’**ti pubbe ananussutesu dhammesu cakkhuṁ udapādi,",
  "ps2.6:16.1_1": "ñāṇaṁ udapādi,",
  "ps2.6:16.1_2": "paññā udapādi,",
  "ps2.6:16.1_3": "vijjā udapādi,",
  "ps2.6:16.1_4": "āloko udapādi”.",
  "ps2.6:17.1_0": "Cakkhuṁ udapādīti—",
  "ps2.6:17.2_0": "kenaṭṭhena?",
  "ps2.6:17.3_0": "Ñāṇaṁ udapādīti—",
  "ps2.6:17.4_0": "kenaṭṭhena?",
  "ps2.6:17.5_0": "Paññā udapādīti—",
  "ps2.6:17.6_0": "kenaṭṭhena?",
  "ps2.6:17.7_0": "Vijjā udapādīti—",
  "ps2.6:17.8_0": "kenaṭṭhena?",
  "ps2.6:17.9_0": "Āloko udapādīti—",
  "ps2.6:17.10_0": "kenaṭṭhena?",
  "ps2.6:17.11_0": "**Cakkhuṁ udapādī**ti—",
  "ps2.6:17.12_0": "dassanaṭṭhena.",
  "ps2.6:17.13_0": "**Ñāṇaṁ udapādī**ti—",
  "ps2.6:17.14_0": "ñātaṭṭhena.",
  "ps2.6:17.15_0": "**Paññā udapādī**ti—",
  "ps2.6:17.16_0": "pajānanaṭṭhena.",
  "ps2.6:17.17_0": "**Vijjā udapādī**ti—",
  "ps2.6:17.18_0": "paṭivedhaṭṭhena.",
  "ps2.6:17.19_0": "**Āloko udapādī**ti—",
  "ps2.6:17.20_0": "obhāsaṭṭhena.",
  "ps2.6:18.1_0": "Cakkhuṁ dhammo, ñāṇaṁ dhammo, paññā dhammo, vijjā dhammo, āloko dhammo.",
  "ps2.6:18.2_0": "Ime pañca dhammā dhammapaṭisambhidāya ārammaṇā ceva honti gocarā ca.",
  "ps2.6:18.3_0": "Ye tassā ārammaṇā te tassā gocarā.",
  "ps2.6:18.4_0": "Ye tassā gocarā te tassā ārammaṇā.",
  "ps2.6:18.5_0": "Tena vuccati—",
  "ps2.6:18.6_0": "“dhammesu ñāṇaṁ dhammapaṭisambhidā”.",
  "ps2.6:19.1_0": "Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho.",
  "ps2.6:19.2_0": "Ime pañca atthā atthapaṭisambhidāya ārammaṇā ceva honti gocarā ca.",
  "ps2.6:19.3_0": "Ye tassā ārammaṇā te tassā gocarā.",
  "ps2.6:19.4_0": "Ye tassā gocarā te tassā ārammaṇā.",
  "ps2.6:19.5_0": "Tena vuccati—",
  "ps2.6:19.6_0": "“atthesu ñāṇaṁ atthapaṭisambhidā”.",
  "ps2.6:20.1_0": "Pañca dhamme sandassetuṁ byañjananiruttābhilāpā, pañca atthe sandassetuṁ byañjananiruttābhilāpā.",
  "ps2.6:20.2_0": "Imā dasa niruttiyo niruttipaṭisambhidāya ārammaṇā ceva honti gocarā ca.",
  "ps2.6:20.3_0": "Ye tassā ārammaṇā te tassā gocarā.",
  "ps2.6:20.4_0": "Ye tassā gocarā te tassā ārammaṇā.",
  "ps2.6:20.5_0": "Tena vuccati—",
  "ps2.6:20.6_0": "“niruttīsu ñāṇaṁ niruttipaṭisambhidā”.",
  "ps2.6:21.1_0": "Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni.",
  "ps2.6:21.2_0": "Imāni vīsati ñāṇāni paṭibhānapaṭisambhidāya ārammaṇā ceva honti gocarā ca.",
  "ps2.6:21.3_0": "Ye tassā ārammaṇā te tassā gocarā.",
  "ps2.6:21.4_0": "Ye tassā gocarā te tassā ārammaṇā.",
  "ps2.6:21.5_0": "Tena vuccati—",
  "ps2.6:21.6_0": "“paṭibhānesu ñāṇaṁ paṭibhānapaṭisambhidā”.",
  "ps2.6:22.1_0": "“‘Taṁ kho panidaṁ dukkhaṁ ariyasaccaṁ pariññeyyan’ti …pe…",
  "ps2.6:22.2_0": "pariññātanti pubbe ananussutesu dhammesu cakkhuṁ udapādi,",
  "ps2.6:22.2_1": "ñāṇaṁ udapādi,",
  "ps2.6:22.2_2": "paññā udapādi,",
  "ps2.6:22.2_3": "vijjā udapādi,",
  "ps2.6:22.2_4": "āloko udapādi”.",
  "ps2.6:23.1_0": "Cakkhuṁ udapādīti—",
  "ps2.6:23.2_0": "kenaṭṭhena?",
  "ps2.6:23.3_0": "Ñāṇaṁ udapādīti—",
  "ps2.6:23.4_0": "kenaṭṭhena?",
  "ps2.6:23.5_0": "Paññā udapādīti—",
  "ps2.6:23.6_0": "kenaṭṭhena?",
  "ps2.6:23.7_0": "Vijjā udapādīti—",
  "ps2.6:23.8_0": "kenaṭṭhena?",
  "ps2.6:23.9_0": "Āloko udapādīti—",
  "ps2.6:23.10_0": "kenaṭṭhena?",
  "ps2.6:23.11_0": "**Cakkhuṁ udapādī**ti—",
  "ps2.6:23.12_0": "dassanaṭṭhena.",
  "ps2.6:23.13_0": "**Ñāṇaṁ udapādī**ti—",
  "ps2.6:23.14_0": "ñātaṭṭhena.",
  "ps2.6:23.15_0": "**Paññā udapādī**ti—",
  "ps2.6:23.16_0": "pajānanaṭṭhena.",
  "ps2.6:23.17_0": "**Vijjā udapādī**ti—",
  "ps2.6:23.18_0": "paṭivedhaṭṭhena.",
  "ps2.6:23.19_0": "**Āloko udapādī**ti—",
  "ps2.6:23.20_0": "obhāsaṭṭhena.",
  "ps2.6:24.1_0": "Cakkhuṁ dhammo, ñāṇaṁ dhammo, paññā dhammo, vijjā dhammo, āloko dhammo.",
  "ps2.6:24.2_0": "Ime pañca dhammā dhammapaṭisambhidāya ārammaṇā ceva honti gocarā ca.",
  "ps2.6:24.3_0": "Ye tassā ārammaṇā te tassā gocarā.",
  "ps2.6:24.4_0": "Ye tassā gocarā te tassā ārammaṇā.",
  "ps2.6:24.5_0": "Tena vuccati—",
  "ps2.6:24.6_0": "“dhammesu ñāṇaṁ dhammapaṭisambhidā”.",
  "ps2.6:25.1_0": "Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho.",
  "ps2.6:25.2_0": "Ime pañca atthā atthapaṭisambhidāya ārammaṇā ceva honti gocarā ca.",
  "ps2.6:25.3_0": "Ye tassā ārammaṇā te tassā gocarā.",
  "ps2.6:25.4_0": "Ye tassā gocarā te tassā ārammaṇā.",
  "ps2.6:25.5_0": "Tena vuccati—",
  "ps2.6:25.6_0": "“atthesu ñāṇaṁ atthapaṭisambhidā”.",
  "ps2.6:26.1_0": "Pañca dhamme sandassetuṁ byañjananiruttābhilāpā, pañca atthe sandassetuṁ byañjananiruttābhilāpā.",
  "ps2.6:26.2_0": "Imā dasa niruttiyo niruttipaṭisambhidāya ārammaṇā ceva honti gocarā ca.",
  "ps2.6:26.3_0": "Ye tassā ārammaṇā te tassā gocarā.",
  "ps2.6:26.4_0": "Ye tassā gocarā te tassā ārammaṇā.",
  "ps2.6:26.5_0": "Tena vuccati—",
  "ps2.6:26.6_0": "“niruttīsu ñāṇaṁ niruttipaṭisambhidā”.",
  "ps2.6:27.1_0": "Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni.",
  "ps2.6:27.2_0": "Imāni vīsati ñāṇāni paṭibhānapaṭisambhidāya ārammaṇā ceva honti gocarā ca.",
  "ps2.6:27.3_0": "Ye tassā ārammaṇā te tassā gocarā.",
  "ps2.6:27.4_0": "Ye tassā gocarā te tassā ārammaṇā.",
  "ps2.6:27.5_0": "Tena vuccati—",
  "ps2.6:27.6_0": "“paṭibhānesu ñāṇaṁ paṭibhānapaṭisambhidā”.",
  "ps2.6:28.1_0": "Dukkhe ariyasacce pannarasa dhammā, pannarasa atthā, tiṁsa niruttiyo, saṭṭhi ñāṇāni.",
  "ps2.6:29.1_0": "“‘**Idaṁ dukkhasamudayaṁ ariyasaccan**’ti pubbe ananussutesu dhammesu cakkhuṁ udapādi …pe…",
  "ps2.6:29.2_0": "āloko udapādi.",
  "ps2.6:29.3_0": "‘Taṁ kho panidaṁ dukkhasamudayaṁ ariyasaccaṁ pahātabban’ti …pe…",
  "ps2.6:29.4_0": "pahīnanti pubbe ananussutesu dhammesu cakkhuṁ udapādi …pe…",
  "ps2.6:29.5_0": "āloko udapādi …pe… ”.",
  "ps2.6:30.1_0": "Dukkhasamudaye ariyasacce pannarasa dhammā, pannarasa atthā, tiṁsa niruttiyo, saṭṭhi ñāṇāni.",
  "ps2.6:31.1_0": "“‘**Idaṁ dukkhanirodhaṁ ariyasaccan**’ti pubbe ananussutesu dhammesu cakkhuṁ udapādi …pe…",
  "ps2.6:31.2_0": "āloko udapādi.",
  "ps2.6:31.3_0": "‘Taṁ kho panidaṁ dukkhanirodhaṁ ariyasaccaṁ sacchikātabban’ti …pe…",
  "ps2.6:31.4_0": "sacchikatanti pubbe ananussutesu dhammesu cakkhuṁ udapādi …pe…",
  "ps2.6:31.5_0": "āloko udapādi …pe… ”.",
  "ps2.6:32.1_0": "Dukkhanirodhe ariyasacce pannarasa dhammā, pannarasa atthā, tiṁsa niruttiyo, saṭṭhi ñāṇāni.",
  "ps2.6:33.1_0": "“‘**Idaṁ dukkhanirodhagāminī paṭipadā ariyasaccan**’ti pubbe ananussutesu dhammesu cakkhuṁ udapādi …pe…",
  "ps2.6:33.2_0": "āloko udapādi.",
  "ps2.6:33.3_0": "‘Taṁ kho panidaṁ dukkhanirodhagāminī paṭipadā ariyasaccaṁ bhāvetabban’ti …pe…",
  "ps2.6:33.4_0": "bhāvitanti pubbe ananussutesu dhammesu cakkhuṁ udapādi …pe…",
  "ps2.6:33.5_0": "āloko udapādi …pe… ”.",
  "ps2.6:34.1_0": "Dukkhanirodhagāminiyā paṭipadāya ariyasacce pannarasa dhammā,",
  "ps2.6:34.1_1": "pannarasa atthā,",
  "ps2.6:34.1_2": "tiṁsa niruttiyo,",
  "ps2.6:34.1_3": "saṭṭhi ñāṇāni.",
  "ps2.6:35.1_0": "Catūsu ariyasaccesu saṭṭhi dhammā,",
  "ps2.6:35.1_1": "saṭṭhi atthā,",
  "ps2.6:35.1_2": "vīsatisataniruttiyo,",
  "ps2.6:35.1_3": "cattālīsañca dve ca ñāṇasatāni.",
  "ps2.6:36.0_0": "2.6.2. Satipaṭṭhānavāra",
  "ps2.6:36.1_0": "“‘Ayaṁ kāye kāyānupassanā’ti me, bhikkhave, pubbe ananussutesu dhammesu cakkhuṁ udapādi …pe…",
  "ps2.6:36.2_0": "āloko udapādi.",
  "ps2.6:36.3_0": "Sā kho panāyaṁ kāye kāyānupassanā bhāvetabbāti me, bhikkhave …pe…",
  "ps2.6:36.4_0": "bhāvitāti me, bhikkhave, pubbe ananussutesu dhammesu cakkhuṁ udapādi …pe…",
  "ps2.6:36.5_0": "āloko udapādi”.",
  "ps2.6:37.1_0": "“Ayaṁ vedanāsu …pe…",
  "ps2.6:37.2_0": "ayaṁ citte …pe…",
  "ps2.6:37.3_0": "ayaṁ dhammesu dhammānupassanāti me, bhikkhave, pubbe ananussutesu dhammesu cakkhuṁ udapādi …pe…",
  "ps2.6:37.4_0": "āloko udapādi.",
  "ps2.6:37.5_0": "Sā kho panāyaṁ dhammesu dhammānupassanā bhāvetabbāti …pe…",
  "ps2.6:37.6_0": "bhāvitāti me, bhikkhave, pubbe ananussutesu dhammesu cakkhuṁ udapādi …pe…",
  "ps2.6:37.7_0": "āloko udapādi”.",
  "ps2.6:38.1_0": "“‘**Ayaṁ kāye kāyānupassanā**’ti pubbe ananussutesu dhammesu cakkhuṁ udapādi …pe…",
  "ps2.6:38.2_0": "āloko udapādi …pe…",
  "ps2.6:38.3_0": "sā kho panāyaṁ kāye kāyānupassanā bhāvetabbāti …pe…",
  "ps2.6:38.4_0": "bhāvitāti pubbe ananussutesu dhammesu cakkhuṁ udapādi,",
  "ps2.6:38.4_1": "ñāṇaṁ udapādi,",
  "ps2.6:38.4_2": "paññā udapādi,",
  "ps2.6:38.4_3": "vijjā udapādi,",
  "ps2.6:38.4_4": "āloko udapādi”.",
  "ps2.6:39.1_0": "Cakkhuṁ udapādīti—",
  "ps2.6:39.2_0": "kenaṭṭhena?",
  "ps2.6:39.3_0": "Ñāṇaṁ udapādīti—",
  "ps2.6:39.4_0": "kenaṭṭhena?",
  "ps2.6:39.5_0": "Paññā udapādīti—",
  "ps2.6:39.6_0": "kenaṭṭhena?",
  "ps2.6:39.7_0": "Vijjā udapādīti—",
  "ps2.6:39.8_0": "kenaṭṭhena?",
  "ps2.6:39.9_0": "Āloko udapādīti—",
  "ps2.6:39.10_0": "kenaṭṭhena?",
  "ps2.6:39.11_0": "**Cakkhuṁ udapādī**ti—",
  "ps2.6:39.12_0": "dassanaṭṭhena.",
  "ps2.6:39.13_0": "**Ñāṇaṁ udapādī**ti—",
  "ps2.6:39.14_0": "ñātaṭṭhena.",
  "ps2.6:39.15_0": "**Paññā udapādī**ti—",
  "ps2.6:39.16_0": "pajānanaṭṭhena.",
  "ps2.6:39.17_0": "**Vijjā udapādī**ti—",
  "ps2.6:39.18_0": "paṭivedhaṭṭhena.",
  "ps2.6:39.19_0": "**Āloko udapādī**ti—",
  "ps2.6:39.20_0": "obhāsaṭṭhena.",
  "ps2.6:40.1_0": "Cakkhuṁ dhammo, ñāṇaṁ dhammo, paññā dhammo, vijjā dhammo, āloko dhammo.",
  "ps2.6:40.2_0": "Ime pañca dhammā dhammapaṭisambhidāya ārammaṇā ceva honti gocarā ca.",
  "ps2.6:40.3_0": "Ye tassā ārammaṇā te tassā gocarā.",
  "ps2.6:40.4_0": "Ye tassā gocarā te tassā ārammaṇā.",
  "ps2.6:40.5_0": "Tena vuccati—",
  "ps2.6:40.6_0": "“dhammesu ñāṇaṁ dhammapaṭisambhidā”.",
  "ps2.6:41.1_0": "Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho.",
  "ps2.6:41.2_0": "Ime pañca atthā atthapaṭisambhidāya ārammaṇā ceva honti gocarā ca.",
  "ps2.6:41.3_0": "Ye tassā ārammaṇā te tassā gocarā.",
  "ps2.6:41.4_0": "Ye tassā gocarā te tassā ārammaṇā.",
  "ps2.6:41.5_0": "Tena vuccati—",
  "ps2.6:41.6_0": "“atthesu ñāṇaṁ atthapaṭisambhidā”.",
  "ps2.6:42.1_0": "Pañca dhamme sandassetuṁ byañjananiruttābhilāpā, pañca atthe sandassetuṁ byañjananiruttābhilāpā.",
  "ps2.6:42.2_0": "Imā dasa niruttiyo niruttipaṭisambhidāya ārammaṇā ceva honti gocarā ca.",
  "ps2.6:42.3_0": "Ye tassā ārammaṇā te tassā gocarā.",
  "ps2.6:42.4_0": "Ye tassā gocarā te tassā ārammaṇā.",
  "ps2.6:42.5_0": "Tena vuccati—",
  "ps2.6:42.6_0": "“niruttīsu ñāṇaṁ niruttipaṭisambhidā”.",
  "ps2.6:43.1_0": "Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni.",
  "ps2.6:43.2_0": "Imāni vīsati ñāṇāni paṭibhānapaṭisambhidāya ārammaṇā ceva honti gocarā ca.",
  "ps2.6:43.3_0": "Ye tassā ārammaṇā te tassā gocarā.",
  "ps2.6:43.4_0": "Ye tassā gocarā te tassā ārammaṇā.",
  "ps2.6:43.5_0": "Tena vuccati—",
  "ps2.6:43.6_0": "“paṭibhānesu ñāṇaṁ paṭibhānapaṭisambhidā”.",
  "ps2.6:44.1_0": "Kāye kāyānupassanāsatipaṭṭhāne pannarasa dhammā, pannarasa atthā, tiṁsa niruttiyo, saṭṭhi ñāṇāni.",
  "ps2.6:45.1_0": "“**Ayaṁ vedanāsu** …pe…",
  "ps2.6:45.2_0": "**ayaṁ citte** …pe…",
  "ps2.6:45.3_0": "**ayaṁ dhammesu dhammānupassanā**ti pubbe ananussutesu dhammesu cakkhuṁ udapādi …pe…",
  "ps2.6:45.4_0": "āloko udapādi …pe…",
  "ps2.6:45.5_0": "sā kho panāyaṁ dhammesu dhammānupassanā bhāvetabbāti …pe…",
  "ps2.6:45.6_0": "bhāvitāti pubbe ananussutesu dhammesu cakkhuṁ udapādi …pe…",
  "ps2.6:45.7_0": "āloko udapādi …pe… ”.",
  "ps2.6:46.1_0": "Dhammesu dhammānupassanā satipaṭṭhāne pannarasa dhammā,",
  "ps2.6:46.1_1": "pannarasa atthā,",
  "ps2.6:46.1_2": "tiṁsa niruttiyo,",
  "ps2.6:46.1_3": "saṭṭhi ñāṇāni.",
  "ps2.6:47.1_0": "Catūsu satipaṭṭhānesu saṭṭhi dhammā,",
  "ps2.6:47.1_1": "saṭṭhi atthā,",
  "ps2.6:47.1_2": "vīsatisataniruttiyo,",
  "ps2.6:47.1_3": "cattālīsañca dve ca ñāṇasatāni.",
  "ps2.6:48.0_0": "2.6.3. Iddhipādavāra",
  "ps2.6:48.1_0": "“Ayaṁ chandasamādhipadhānasaṅkhārasamannāgato iddhipādoti me,",
  "ps2.6:48.1_1": "bhikkhave,",
  "ps2.6:48.1_2": "pubbe ananussutesu dhammesu cakkhuṁ udapādi …pe…",
  "ps2.6:48.2_0": "āloko udapādi.",
  "ps2.6:48.3_0": "So kho panāyaṁ chandasamādhipadhānasaṅkhārasamannāgato iddhipādo bhāvetabboti me, bhikkhave …pe…",
  "ps2.6:48.4_0": "bhāvitoti me, bhikkhave, pubbe ananussutesu dhammesu cakkhuṁ udapādi …pe…",
  "ps2.6:48.5_0": "āloko udapādi.",
  "ps2.6:49.1_0": "Ayaṁ vīriyasamādhi …pe…",
  "ps2.6:49.2_0": "ayaṁ cittasamādhi …pe…",
  "ps2.6:49.3_0": "ayaṁ vīmaṁsāsamādhipadhānasaṅkhārasamannāgato iddhipādoti me,",
  "ps2.6:49.3_1": "bhikkhave,",
  "ps2.6:49.3_2": "pubbe ananussutesu dhammesu cakkhuṁ udapādi …pe…",
  "ps2.6:49.4_0": "āloko udapādi.",
  "ps2.6:49.5_0": "So kho panāyaṁ vīmaṁsāsamādhipadhānasaṅkhārasamannāgato iddhipādo bhāvetabboti me,",
  "ps2.6:49.5_1": "bhikkhave,",
  "ps2.6:49.5_2": "pubbe ananussutesu dhammesu cakkhuṁ udapādi …pe…",
  "ps2.6:49.6_0": "āloko udapādi”.",
  "ps2.6:50.1_0": "“‘Ayaṁ **chandasamādhipadhānasaṅkhārasamannāgato iddhipādo**’ti pubbe ananussutesu dhammesu cakkhuṁ udapādi …pe…",
  "ps2.6:50.2_0": "āloko udapādi …pe…",
  "ps2.6:50.3_0": "so kho panāyaṁ chandasamādhipadhānasaṅkhārasamannāgato iddhipādo bhāvetabboti …pe…",
  "ps2.6:50.4_0": "bhāvitoti pubbe ananussutesu dhammesu cakkhuṁ udapādi,",
  "ps2.6:50.4_1": "ñāṇaṁ udapādi,",
  "ps2.6:50.4_2": "paññā udapādi,",
  "ps2.6:50.4_3": "vijjā udapādi,",
  "ps2.6:50.4_4": "āloko udapādi”.",
  "ps2.6:51.1_0": "Cakkhuṁ udapādīti—",
  "ps2.6:51.2_0": "kenaṭṭhena?",
  "ps2.6:51.3_0": "Ñāṇaṁ udapādīti—",
  "ps2.6:51.4_0": "kenaṭṭhena?",
  "ps2.6:51.5_0": "Paññā udapādīti—",
  "ps2.6:51.6_0": "kenaṭṭhena?",
  "ps2.6:51.7_0": "Vijjā udapādīti—",
  "ps2.6:51.8_0": "kenaṭṭhena?",
  "ps2.6:51.9_0": "Āloko udapādīti—",
  "ps2.6:51.10_0": "kenaṭṭhena?",
  "ps2.6:51.11_0": "**Cakkhuṁ udapādī**ti—",
  "ps2.6:51.12_0": "dassanaṭṭhena.",
  "ps2.6:51.13_0": "**Ñāṇaṁ udapādī**ti—",
  "ps2.6:51.14_0": "ñātaṭṭhena.",
  "ps2.6:51.15_0": "**Paññā udapādī**ti—",
  "ps2.6:51.16_0": "pajānanaṭṭhena.",
  "ps2.6:51.17_0": "**Vijjā udapādī**ti—",
  "ps2.6:51.18_0": "paṭivedhaṭṭhena.",
  "ps2.6:51.19_0": "**Āloko udapādī**ti—",
  "ps2.6:51.20_0": "obhāsaṭṭhena.",
  "ps2.6:52.1_0": "Cakkhuṁ dhammo, ñāṇaṁ dhammo, paññā dhammo, vijjā dhammo, āloko dhammo.",
  "ps2.6:52.2_0": "Ime pañca dhammā dhammapaṭisambhidāya ārammaṇā ceva honti gocarā ca.",
  "ps2.6:52.3_0": "Ye tassā ārammaṇā te tassā gocarā.",
  "ps2.6:52.4_0": "Ye tassā gocarā te tassā ārammaṇā.",
  "ps2.6:52.5_0": "Tena vuccati—",
  "ps2.6:52.6_0": "“dhammesu ñāṇaṁ dhammapaṭisambhidā”.",
  "ps2.6:53.1_0": "Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho.",
  "ps2.6:53.2_0": "Ime pañca atthā atthapaṭisambhidāya ārammaṇā ceva honti gocarā ca.",
  "ps2.6:53.3_0": "Ye tassā ārammaṇā te tassā gocarā.",
  "ps2.6:53.4_0": "Ye tassā gocarā te tassā ārammaṇā.",
  "ps2.6:53.5_0": "Tena vuccati—",
  "ps2.6:53.6_0": "“atthesu ñāṇaṁ atthapaṭisambhidā”.",
  "ps2.6:54.1_0": "Pañca dhamme sandassetuṁ byañjananiruttābhilāpā, pañca atthe sandassetuṁ byañjananiruttābhilāpā.",
  "ps2.6:54.2_0": "Imā dasa niruttiyo niruttipaṭisambhidāya ārammaṇā ceva honti gocarā ca.",
  "ps2.6:54.3_0": "Ye tassā ārammaṇā te tassā gocarā.",
  "ps2.6:54.4_0": "Ye tassā gocarā te tassā ārammaṇā.",
  "ps2.6:54.5_0": "Tena vuccati—",
  "ps2.6:54.6_0": "“niruttīsu ñāṇaṁ niruttipaṭisambhidā”.",
  "ps2.6:55.1_0": "Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni.",
  "ps2.6:55.2_0": "Imāni vīsati ñāṇāni paṭibhānapaṭisambhidāya ārammaṇā ceva honti gocarā ca.",
  "ps2.6:55.3_0": "Ye tassā ārammaṇā te tassā gocarā.",
  "ps2.6:55.4_0": "Ye tassā gocarā te tassā ārammaṇā.",
  "ps2.6:55.5_0": "Tena vuccati—",
  "ps2.6:55.6_0": "“paṭibhānesu ñāṇaṁ paṭibhānapaṭisambhidā”.",
  "ps2.6:56.1_0": "Chandasamādhipadhānasaṅkhārasamannāgate iddhipāde pannarasa dhammā,",
  "ps2.6:56.1_1": "pannarasa atthā,",
  "ps2.6:56.1_2": "tiṁsa niruttiyo,",
  "ps2.6:56.1_3": "saṭṭhi ñāṇāni.",
  "ps2.6:57.1_0": "“Ayaṁ **vīriyasamādhi** …pe…",
  "ps2.6:57.2_0": "ayaṁ **cittasamādhi** …pe…",
  "ps2.6:57.3_0": "ayaṁ **vīmaṁsāsamādhipadhānasaṅkhārasamannāgato iddhipādo**ti pubbe ananussutesu dhammesu cakkhuṁ udapādi …pe…",
  "ps2.6:57.4_0": "āloko udapādi …pe…",
  "ps2.6:57.5_0": "so kho panāyaṁ vīmaṁsāsamādhipadhānasaṅkhārasamannāgato iddhipādo bhāvetabboti …pe…",
  "ps2.6:57.6_0": "bhāvitoti pubbe ananussutesu dhammesu cakkhuṁ udapādi …pe…",
  "ps2.6:57.7_0": "āloko udapādi …pe… ”.",
  "ps2.6:58.1_0": "Vīmaṁsāsamādhipadhānasaṅkhārasamannāgate iddhipāde pannarasa dhammā,",
  "ps2.6:58.1_1": "pannarasa atthā,",
  "ps2.6:58.1_2": "tiṁsa niruttiyo,",
  "ps2.6:58.1_3": "saṭṭhi ñāṇāni.",
  "ps2.6:59.1_0": "Catūsu iddhipādesu saṭṭhi dhammā, saṭṭhi atthā, vīsatisataniruttiyo, cattālīsañca dve ca ñāṇasatāni.",
  "ps2.6:60.0_0": "2.6.4. Sattabodhisattavāra",
  "ps2.6:60.1_0": "“‘Samudayo samudayo’ti kho,",
  "ps2.6:60.1_1": "bhikkhave,",
  "ps2.6:60.1_2": "vipassissa bodhisattassa pubbe ananussutesu dhammesu cakkhuṁ udapādi …pe…",
  "ps2.6:60.2_0": "āloko udapādi.",
  "ps2.6:60.3_0": "‘Nirodho nirodho’ti kho,",
  "ps2.6:60.3_1": "bhikkhave,",
  "ps2.6:60.3_2": "vipassissa bodhisattassa pubbe ananussutesu dhammesu cakkhuṁ udapādi …pe…",
  "ps2.6:60.4_0": "āloko udapādi”.",
  "ps2.6:60.5_0": "Vipassissa bodhisattassa veyyākaraṇe dasa dhammā, dasa atthā, vīsati niruttiyo, cattālīsaṁ ñāṇāni.",
  "ps2.6:61.1_0": "“‘Samudayo samudayo’ti kho, bhikkhave, sikhissa bodhisattassa …pe…",
  "ps2.6:61.2_0": "vessabhussa bodhisattassa …pe…",
  "ps2.6:61.3_0": "kakusandhassa bodhisattassa …pe…",
  "ps2.6:61.4_0": "koṇāgamanassa bodhisattassa …pe…",
  "ps2.6:61.5_0": "kassapassa bodhisattassa pubbe ananussutesu dhammesu cakkhuṁ udapādi …pe…",
  "ps2.6:61.6_0": "āloko udapādi.",
  "ps2.6:61.7_0": "‘Nirodho nirodho’ti kho,",
  "ps2.6:61.7_1": "bhikkhave,",
  "ps2.6:61.7_2": "kassapassa bodhisattassa pubbe ananussutesu dhammesu cakkhuṁ udapādi …pe…",
  "ps2.6:61.8_0": "āloko udapādi”.",
  "ps2.6:61.9_0": "Kassapassa bodhisattassa veyyākaraṇe dasa dhammā, dasa atthā, vīsati niruttiyo, cattālīsaṁ ñāṇāni.",
  "ps2.6:62.1_0": "“‘Samudayo samudayo’ti kho,",
  "ps2.6:62.1_1": "bhikkhave,",
  "ps2.6:62.1_2": "gotamassa bodhisattassa pubbe ananussutesu dhammesu cakkhuṁ udapādi …pe…",
  "ps2.6:62.2_0": "āloko udapādi.",
  "ps2.6:62.3_0": "‘Nirodho nirodho’ti kho,",
  "ps2.6:62.3_1": "bhikkhave,",
  "ps2.6:62.3_2": "gotamassa bodhisattassa pubbe ananussutesu dhammesu cakkhuṁ udapādi …pe…",
  "ps2.6:62.4_0": "āloko udapādi”.",
  "ps2.6:62.5_0": "Gotamassa bodhisattassa veyyākaraṇe dasa dhammā, dasa atthā, vīsati niruttiyo, cattālīsaṁ ñāṇāni.",
  "ps2.6:63.1_0": "Sattannaṁ bodhisattānaṁ sattasu veyyākaraṇesu sattati dhammā,",
  "ps2.6:63.1_1": "sattati atthā,",
  "ps2.6:63.1_2": "cattālīsasataṁ niruttiyo,",
  "ps2.6:63.1_3": "asīti ca dve ca ñāṇasatāni.",
  "ps2.6:64.0_0": "2.6.5. Abhiññādivāra",
  "ps2.6:64.1_0": "“‘Yāvatā abhiññāya abhiññaṭṭho ñāto diṭṭho vidito sacchikato phassito paññāya.",
  "ps2.6:64.2_0": "Aphassito paññāya abhiññaṭṭho natthī’ti—",
  "ps2.6:64.3_0": "cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi”.",
  "ps2.6:64.4_0": "Abhiññāya abhiññaṭṭhe pañcavīsati dhammā, pañcavīsati atthā, paññāsaṁ niruttiyo, sataṁ ñāṇāni.",
  "ps2.6:65.1_0": "“‘Yāvatā pariññāya pariññaṭṭho …pe…",
  "ps2.6:65.2_0": "yāvatā pahānassa pahānaṭṭho …pe…",
  "ps2.6:65.3_0": "yāvatā bhāvanāya bhāvanaṭṭho …pe…",
  "ps2.6:65.4_0": "yāvatā sacchikiriyāya sacchikiriyaṭṭho ñāto diṭṭho vidito sacchikato phassito paññāya.",
  "ps2.6:65.5_0": "Aphassito paññāya sacchikiriyaṭṭho natthī’ti—",
  "ps2.6:65.6_0": "cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi”.",
  "ps2.6:65.7_0": "Sacchikiriyāya sacchikiriyaṭṭhe pañcavīsati dhammā,",
  "ps2.6:65.7_1": "pañcavīsati atthā,",
  "ps2.6:65.7_2": "paññāsaṁ niruttiyo,",
  "ps2.6:65.7_3": "sataṁ ñāṇāni.",
  "ps2.6:66.1_0": "Abhiññāya abhiññaṭṭhe,",
  "ps2.6:66.1_1": "pariññāya pariññaṭṭhe,",
  "ps2.6:66.1_2": "pahānāya pahānaṭṭhe,",
  "ps2.6:66.1_3": "bhāvanāya bhāvanaṭṭhe,",
  "ps2.6:66.1_4": "sacchikiriyāya sacchikiriyaṭṭhe pañcavīsasataṁ dhammā,",
  "ps2.6:66.1_5": "pañcavīsasataṁ atthā,",
  "ps2.6:66.1_6": "aḍḍhateyyāni niruttisatāni,",
  "ps2.6:66.1_7": "pañca ñāṇasatāni.",
  "ps2.6:67.0_0": "2.6.6. Khandhādivāra",
  "ps2.6:67.1_0": "“‘Yāvatā khandhānaṁ khandhaṭṭho, ñāto diṭṭho vidito sacchikato phassito paññāya.",
  "ps2.6:67.2_0": "Aphassito paññāya khandhaṭṭho natthī’ti—",
  "ps2.6:67.3_0": "cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi”.",
  "ps2.6:67.4_0": "Khandhānaṁ khandhaṭṭhe pañcavīsati dhammā, pañcavīsati atthā, paññāsaṁ niruttiyo, sataṁ ñāṇāni.",
  "ps2.6:68.1_0": "“‘Yāvatā dhātūnaṁ dhātuṭṭho …pe…",
  "ps2.6:68.2_0": "yāvatā āyatanānaṁ āyatanaṭṭho …pe…",
  "ps2.6:68.3_0": "yāvatā saṅkhatānaṁ saṅkhataṭṭho …pe…",
  "ps2.6:68.4_0": "yāvatā asaṅkhatassa asaṅkhataṭṭho ñāto diṭṭho vidito sacchikato phassito paññāya.",
  "ps2.6:68.5_0": "Aphassito paññāya asaṅkhataṭṭho natthī’ti—",
  "ps2.6:68.6_0": "cakkhuṁ udapādi …pe…",
  "ps2.6:68.7_0": "āloko udapādi”.",
  "ps2.6:68.8_0": "Asaṅkhatassa asaṅkhataṭṭhe pañcavīsati dhammā, pañcavīsati atthā, paññāsaṁ niruttiyo, sataṁ ñāṇāni.",
  "ps2.6:69.1_0": "Khandhānaṁ khandhaṭṭhe,",
  "ps2.6:69.1_1": "dhātūnaṁ dhātuṭṭhe,",
  "ps2.6:69.1_2": "āyatanānaṁ āyatanaṭṭhe saṅkhatānaṁ saṅkhataṭṭhe,",
  "ps2.6:69.1_3": "asaṅkhatassa asaṅkhataṭṭhe pañcavīsatisataṁ dhammā,",
  "ps2.6:69.1_4": "pañcavīsatisataṁ atthā,",
  "ps2.6:69.1_5": "aḍḍhateyyāni niruttisatāni,",
  "ps2.6:69.1_6": "pañca ñāṇasatāni.",
  "ps2.6:70.0_0": "2.6.7. Saccavāra",
  "ps2.6:70.1_0": "“‘Yāvatā dukkhassa dukkhaṭṭho, ñāto diṭṭho vidito sacchikato phassito paññāya.",
  "ps2.6:70.2_0": "Aphassito paññāya dukkhaṭṭho natthī’ti—",
  "ps2.6:70.3_0": "cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi”.",
  "ps2.6:70.4_0": "Dukkhassa dukkhaṭṭhe pañcavīsati dhammā, pañcavīsati atthā, paññāsaṁ niruttiyo, sataṁ ñāṇāni.",
  "ps2.6:71.1_0": "“‘Yāvatā samudayassa samudayaṭṭho …pe…",
  "ps2.6:71.2_0": "yāvatā nirodhassa nirodhaṭṭho …pe…",
  "ps2.6:71.3_0": "yāvatā maggassa maggaṭṭho ñāto diṭṭho vidito sacchikato phassito paññāya.",
  "ps2.6:71.4_0": "Aphassito paññāya maggaṭṭho natthī’ti—",
  "ps2.6:71.5_0": "cakkhuṁ udapādi …pe…",
  "ps2.6:71.6_0": "āloko udapādi”.",
  "ps2.6:71.7_0": "Maggassa maggaṭṭhe pañcavīsati dhammā, pañcavīsati atthā, paññāsaṁ niruttiyo, sataṁ ñāṇāni.",
  "ps2.6:72.1_0": "Catūsu ariyasaccesu sataṁ dhammā, sataṁ atthā, dve niruttisatāni, cattāri ñāṇasatāni.",
  "ps2.6:73.0_0": "2.6.8. Paṭisambhidāvāra",
  "ps2.6:73.1_0": "“‘Yāvatā atthapaṭisambhidāya atthapaṭisambhidaṭṭho, ñāto diṭṭho vidito sacchikato phassito paññāya.",
  "ps2.6:73.2_0": "Aphassito paññāya atthapaṭisambhidaṭṭho natthī’ti—",
  "ps2.6:73.3_0": "cakkhuṁ udapādi …pe…",
  "ps2.6:73.4_0": "āloko udapādi”.",
  "ps2.6:73.5_0": "Atthapaṭisambhidāya atthapaṭisambhidaṭṭhe pañcavīsati dhammā,",
  "ps2.6:73.5_1": "pañcavīsati atthā,",
  "ps2.6:73.5_2": "paññāsaṁ niruttiyo,",
  "ps2.6:73.5_3": "sataṁ ñāṇāni.",
  "ps2.6:74.1_0": "“‘Yāvatā dhammapaṭisambhidāya dhammapaṭisambhidaṭṭho …pe…",
  "ps2.6:74.2_0": "yāvatā niruttipaṭisambhidāya niruttipaṭisambhidaṭṭho …pe…",
  "ps2.6:74.3_0": "yāvatā paṭibhānapaṭisambhidāya paṭibhānapaṭisambhidaṭṭho,",
  "ps2.6:74.3_1": "ñāto diṭṭho vidito sacchikato phassito paññāya.",
  "ps2.6:74.4_0": "Aphassito paññāya paṭibhānapaṭisambhidaṭṭho natthī’ti—",
  "ps2.6:74.5_0": "cakkhuṁ udapādi …pe…",
  "ps2.6:74.6_0": "āloko udapādi”.",
  "ps2.6:74.7_0": "Paṭibhānapaṭisambhidaṭṭhe pañcavīsati dhammā, pañcavīsati atthā, paññāsaṁ niruttiyo, sataṁ ñāṇāni.",
  "ps2.6:75.1_0": "Catūsu paṭisambhidāsu sataṁ dhammā, sataṁ atthā, dve niruttisatāni, cattāri ñāṇasatāni.",
  "ps2.6:76.0_0": "2.6.9. Chabuddhadhammavāra",
  "ps2.6:76.1_0": "“‘Yāvatā indriyaparopariyattañāṇaṁ, ñātaṁ diṭṭhaṁ viditaṁ sacchikataṁ phassitaṁ paññāya.",
  "ps2.6:76.2_0": "Aphassitaṁ paññāya indriyaparopariyattañāṇaṁ natthī’ti—",
  "ps2.6:76.3_0": "cakkhuṁ udapādi …pe…",
  "ps2.6:76.4_0": "āloko udapādi”.",
  "ps2.6:76.5_0": "Indriyaparopariyattañāṇe pañcavīsati dhammā, pañcavīsati atthā, paññāsaṁ niruttiyo, sataṁ ñāṇāni.",
  "ps2.6:77.1_0": "“‘Yāvatā sattānaṁ āsayānusaye ñāṇaṁ …pe…",
  "ps2.6:77.2_0": "yāvatā yamakapāṭihīre ñāṇaṁ …pe…",
  "ps2.6:77.3_0": "yāvatā mahākaruṇāsamāpattiyā ñāṇaṁ …pe…",
  "ps2.6:77.4_0": "yāvatā sabbaññutaññāṇaṁ …pe…",
  "ps2.6:77.5_0": "yāvatā anāvaraṇaṁ ñāṇaṁ, ñātaṁ diṭṭhaṁ viditaṁ sacchikataṁ phassitaṁ paññāya.",
  "ps2.6:77.6_0": "Aphassitaṁ paññāya anāvaraṇaṁ ñāṇaṁ natthī’ti—",
  "ps2.6:77.7_0": "cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi”.",
  "ps2.6:77.8_0": "Anāvaraṇe ñāṇe pañcavīsati dhammā, pañcavīsati atthā, paññāsaṁ niruttiyo, sataṁ ñāṇāni.",
  "ps2.6:78.1_0": "Chasu buddhadhammesu diyaḍḍhasataṁ dhammā, diyaḍḍhasataṁ atthā, tīṇi niruttisatāni, cha ñāṇasatāni.",
  "ps2.6:79.1_0": "Paṭisambhidādhikaraṇe aḍḍhanavadhammasatāni,",
  "ps2.6:79.1_1": "aḍḍhanavaatthasatāni,",
  "ps2.6:79.1_2": "niruttisahassañca satta ca niruttisatāni,",
  "ps2.6:79.1_3": "tīṇi ca ñāṇasahassāni,",
  "ps2.6:79.1_4": "cattāri ca ñāṇasatānīti.",
  "ps2.6:79.2_0": "Paṭisambhidākathā niṭṭhitā."
}