{
  "anya-e0102n8:0_0": "20. Maggāmaggañāṇadassanavisuddhiniddeso",
  "anya-e0102n8:1_0": "Sammasanañāṇakathā",
  "anya-e0102n8:2_0": "692.",
  "anya-e0102n8:2_1": "Ayaṁ maggo,",
  "anya-e0102n8:2_2": "ayaṁ na maggoti evaṁ maggañca amaggañca ñatvā ṭhitaṁ ñāṇaṁ pana maggāmaggañāṇadassanavisuddhi nāma.",
  "anya-e0102n8:3_0": "Taṁ sampādetukāmena kalāpasammasanasaṅkhātāya nayavipassanāya tāva yogo karaṇīyo. Kasmā?",
  "anya-e0102n8:3_1": "Āraddhavipassakassa obhāsādisambhave maggāmaggañāṇasambhavato.",
  "anya-e0102n8:3_2": "Āraddhavipassakassa hi obhāsādīsu sambhūtesu maggāmaggañāṇaṁ hoti,",
  "anya-e0102n8:3_3": "vipassanāya ca kalāpasammasanaṁ ādi.",
  "anya-e0102n8:3_4": "Tasmā etaṁ kaṅkhāvitaraṇānantaraṁ uddiṭṭhaṁ.",
  "anya-e0102n8:3_5": "Apica yasmā tīraṇapariññāya vattamānāya maggāmaggañāṇaṁ uppajjati,",
  "anya-e0102n8:3_6": "tīraṇapariññā ca ñātapariññānantarā,",
  "anya-e0102n8:3_7": "tasmāpi taṁ maggāmaggañāṇadassanavisuddhiṁ sampādetukāmena kalāpasammasane tāva yogo kātabbo.",
  "anya-e0102n8:4_0": "693.",
  "anya-e0102n8:4_1": "Tatrāyaṁ vinicchayo –",
  "anya-e0102n8:4_2": "tisso hi lokiyapariññā ñātapariññā tīraṇapariññā pahānapariññā ca.",
  "anya-e0102n8:4_3": "Yā sandhāya vuttaṁ ‘‘abhiññāpaññā ñātaṭṭhe ñāṇaṁ.",
  "anya-e0102n8:4_4": "Pariññāpaññā tīraṇaṭṭhe ñāṇaṁ.",
  "anya-e0102n8:4_5": "Pahānapaññā pariccāgaṭṭhe ñāṇa’’nti (paṭi. ma. 1.75).",
  "anya-e0102n8:4_6": "Tattha ‘‘ruppanalakkhaṇaṁ rūpaṁ,",
  "anya-e0102n8:4_7": "vedayitalakkhaṇā vedanā’’ti evaṁ tesaṁ tesaṁ dhammānaṁ paccattalakkhaṇasallakkhaṇavasena pavattā paññā ñātapariññā nāma.",
  "anya-e0102n8:4_8": "‘‘Rūpaṁ aniccaṁ,",
  "anya-e0102n8:4_9": "vedanā aniccā’’tiādinā nayena tesaṁyeva dhammānaṁ sāmaññalakkhaṇaṁ āropetvā pavattā lakkhaṇārammaṇikavipassanā paññā tīraṇapariññā nāma.",
  "anya-e0102n8:4_10": "Tesuyeva pana dhammesu niccasaññādipajahanavasena pavattā lakkhaṇārammaṇikavipassanā paññā pahānapariññā nāma.",
  "anya-e0102n8:5_0": "Tattha saṅkhāraparicchedato paṭṭhāya yāva paccayapariggahā ñātapariññāya bhūmi.",
  "anya-e0102n8:5_1": "Etasmiṁ hi antare dhammānaṁ paccattalakkhaṇapaṭivedhasseva ādhipaccaṁ hoti.",
  "anya-e0102n8:5_2": "Kalāpasammasanato pana paṭṭhāya yāva udayabbayānupassanā tīraṇapariññāya bhūmi.",
  "anya-e0102n8:5_3": "Etasmiṁ hi antare sāmaññalakkhaṇapaṭivedhasseva ādhipaccaṁ hoti.",
  "anya-e0102n8:5_4": "Bhaṅgānupassanaṁ ādiṁ katvā upari pahānapariññāya bhūmi .",
  "anya-e0102n8:5_5": "Tato paṭṭhāya hi aniccato anupassanto niccasaññaṁ pajahati,",
  "anya-e0102n8:5_6": "dukkhato anupassanto sukhasaññaṁ,",
  "anya-e0102n8:5_7": "anattato anupassanto attasaññaṁ,",
  "anya-e0102n8:5_8": "nibbindanto nandiṁ,",
  "anya-e0102n8:5_9": "virajjanto rāgaṁ,",
  "anya-e0102n8:5_10": "nirodhento samudayaṁ,",
  "anya-e0102n8:5_11": "paṭinissajjanto ādānaṁ pajahatīti (paṭi. ma.",
  "anya-e0102n8:5_12": "1.52) evaṁ niccasaññādipahānasādhikānaṁ sattannaṁ anupassanānaṁ ādhipaccaṁ.",
  "anya-e0102n8:5_13": "Iti imāsu tīsu pariññāsu saṅkhāraparicchedassa ceva paccayapariggahassa ca sādhitattā iminā yoginā ñātapariññāva adhigatā hoti,",
  "anya-e0102n8:5_14": "itarā ca adhigantabbā.",
  "anya-e0102n8:5_15": "Tena vuttaṁ ‘‘yasmā tīraṇapariññāya vattamānāya maggāmaggañāṇaṁ uppajjati,",
  "anya-e0102n8:5_16": "tīraṇapariññā ca ñātapariññānantarā,",
  "anya-e0102n8:5_17": "tasmāpi taṁ maggāmaggañāṇadassanavisuddhiṁ sampādetukāmena kalāpasammasane tāva yogo kātabbo’’ti.",
  "anya-e0102n8:6_0": "694. Tatrāyaṁ pāḷi –",
  "anya-e0102n8:7_0": "‘‘Kathaṁ atītānāgatapaccuppannānaṁ dhammānaṁ saṅkhipitvā vavatthāne paññā sammasane ñāṇaṁ?",
  "anya-e0102n8:7_1": "Yaṁkiñci rūpaṁ atītānāgatapaccuppannaṁ ajjhattaṁ vā…pe…",
  "anya-e0102n8:7_2": "yaṁ dūre santike vā,",
  "anya-e0102n8:7_3": "sabbaṁ rūpaṁ aniccato vavatthapeti,",
  "anya-e0102n8:7_4": "ekaṁ sammasanaṁ.",
  "anya-e0102n8:7_5": "Dukkhato vavatthapeti,",
  "anya-e0102n8:7_6": "ekaṁ sammasanaṁ.",
  "anya-e0102n8:7_7": "Anattato vavatthapeti,",
  "anya-e0102n8:7_8": "ekaṁ sammasanaṁ.",
  "anya-e0102n8:7_9": "Yā kāci vedanā…pe…",
  "anya-e0102n8:7_10": "yaṁkiñci viññāṇaṁ…pe…",
  "anya-e0102n8:7_11": "anattato vavatthapeti,",
  "anya-e0102n8:7_12": "ekaṁ sammasanaṁ.",
  "anya-e0102n8:8_0": "‘‘Cakkhuṁ…pe…",
  "anya-e0102n8:8_1": "jarāmaraṇaṁ atītānāgatapaccuppannaṁ aniccato vavatthapeti,",
  "anya-e0102n8:8_2": "ekaṁ sammasanaṁ.",
  "anya-e0102n8:8_3": "Dukkhato anattato vavatthapeti,",
  "anya-e0102n8:8_4": "ekaṁ sammasanaṁ.",
  "anya-e0102n8:9_0": "‘‘Rūpaṁ atītānāgatapaccuppannaṁ aniccaṁ khayaṭṭhena,",
  "anya-e0102n8:9_1": "dukkhaṁ bhayaṭṭhena,",
  "anya-e0102n8:9_2": "anattā asārakaṭṭhenāti saṅkhipitvā vavatthāne paññā sammasane ñāṇaṁ. Vedanaṁ… viññāṇaṁ…",
  "anya-e0102n8:9_3": "cakkhuṁ…pe…",
  "anya-e0102n8:9_4": "jarāmaraṇaṁ…pe…",
  "anya-e0102n8:9_5": "sammasane ñāṇaṁ.",
  "anya-e0102n8:10_0": "‘‘Rūpaṁ atītānāgatapaccuppannaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ",
  "anya-e0102n8:10_1": "nirodhadhammanti saṅkhipitvā vavatthāne paññā sammasane ñāṇaṁ. Vedanaṁ… viññāṇaṁ… cakkhuṁ…",
  "anya-e0102n8:10_2": "jarāmaraṇaṁ atītānāgatapaccuppannaṁ aniccaṁ saṅkhataṁ…pe…",
  "anya-e0102n8:10_3": "nirodhadhammanti saṅkhipitvā vavatthāne paññā sammasane ñāṇaṁ.",
  "anya-e0102n8:11_0": "‘‘Jātipaccayā jarāmaraṇaṁ,",
  "anya-e0102n8:11_1": "asati jātiyā natthi jarāmaraṇanti saṅkhipitvā vavatthāne paññā sammasane ñāṇaṁ.",
  "anya-e0102n8:11_2": "Atītampi addhānaṁ,",
  "anya-e0102n8:11_3": "anāgatampi addhānaṁ jātipaccayā jarāmaraṇaṁ,",
  "anya-e0102n8:11_4": "asati jātiyā natthi jarāmaraṇanti saṅkhipitvā vavatthāne paññā sammasane ñāṇaṁ.",
  "anya-e0102n8:11_5": "Bhavapaccayā jāti…pe…",
  "anya-e0102n8:11_6": "avijjāpaccayā saṅkhārā,",
  "anya-e0102n8:11_7": "asati avijjāya natthi saṅkhārāti saṅkhipitvā vavatthāne paññā sammasane ñāṇaṁ.",
  "anya-e0102n8:11_8": "Atītampi addhānaṁ,",
  "anya-e0102n8:11_9": "anāgatampi addhānaṁ avijjāpaccayā saṅkhārā,",
  "anya-e0102n8:11_10": "asati avijjāya natthi saṅkhārāti saṅkhipitvā vavatthāne paññā sammasane ñāṇaṁ.",
  "anya-e0102n8:12_0": "‘‘Taṁ ñātaṭṭhena ñāṇaṁ.",
  "anya-e0102n8:12_1": "Pajānanaṭṭhena paññā.",
  "anya-e0102n8:12_2": "Tena vuccati atītānāgatapaccuppannānaṁ dhammānaṁ saṅkhipitvā vavatthāne paññā sammasane ñāṇa’’nti (paṭi. ma. 1.48).",
  "anya-e0102n8:13_0": "Ettha ca cakkhuṁ…pe…",
  "anya-e0102n8:13_1": "jarāmaraṇanti iminā peyyālena dvārārammaṇehi saddhiṁ dvārappavattā dhammā,",
  "anya-e0102n8:13_2": "pañcakkhandhā,",
  "anya-e0102n8:13_3": "cha dvārāni,",
  "anya-e0102n8:13_4": "cha ārammaṇāni,",
  "anya-e0102n8:13_5": "cha viññāṇāni,",
  "anya-e0102n8:13_6": "cha phassā,",
  "anya-e0102n8:13_7": "cha vedanā,",
  "anya-e0102n8:13_8": "cha saññā,",
  "anya-e0102n8:13_9": "cha cetanā,",
  "anya-e0102n8:13_10": "cha taṇhā,",
  "anya-e0102n8:13_11": "cha vitakkā,",
  "anya-e0102n8:13_12": "cha vicārā,",
  "anya-e0102n8:13_13": "cha dhātuyo,",
  "anya-e0102n8:13_14": "dasa kasiṇāni,",
  "anya-e0102n8:13_15": "dvattiṁsakoṭṭhāsā,",
  "anya-e0102n8:13_16": "dvādasāyatanāni,",
  "anya-e0102n8:13_17": "aṭṭhārasa dhātuyo,",
  "anya-e0102n8:13_18": "bāvīsati indriyāni,",
  "anya-e0102n8:13_19": "tisso dhātuyo,",
  "anya-e0102n8:13_20": "nava bhavā,",
  "anya-e0102n8:13_21": "cattāri jhānāni,",
  "anya-e0102n8:13_22": "catasso appamaññā,",
  "anya-e0102n8:13_23": "catasso samāpattiyo,",
  "anya-e0102n8:13_24": "dvādasa paṭiccasamuppādaṅgānīti ime dhammarāsayo saṁkhittāti veditabbā.",
  "anya-e0102n8:14_0": "Vuttaṁ hetaṁ abhiññeyyaniddese –",
  "anya-e0102n8:15_0": "‘‘Sabbaṁ,",
  "anya-e0102n8:15_1": "bhikkhave,",
  "anya-e0102n8:15_2": "abhiññeyyaṁ. Kiñca,",
  "anya-e0102n8:15_3": "bhikkhave,",
  "anya-e0102n8:15_4": "sabbaṁ abhiññeyyaṁ? Cakkhu,",
  "anya-e0102n8:15_5": "bhikkhave,",
  "anya-e0102n8:15_6": "abhiññeyyaṁ. Rūpā…",
  "anya-e0102n8:15_7": "cakkhuviññāṇaṁ…",
  "anya-e0102n8:15_8": "cakkhusamphasso…",
  "anya-e0102n8:15_9": "yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā,",
  "anya-e0102n8:15_10": "tampi abhiññeyyaṁ. Sotaṁ…pe…",
  "anya-e0102n8:15_11": "yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā,",
  "anya-e0102n8:15_12": "tampi abhiññeyyaṁ.",
  "anya-e0102n8:16_0": "‘‘Rūpaṁ…pe… viññāṇaṁ…",
  "anya-e0102n8:16_1": "cakkhu…pe… mano… rūpā…pe… dhammā…",
  "anya-e0102n8:16_2": "cakkhuviññāṇaṁ…pe…",
  "anya-e0102n8:16_3": "manoviññāṇaṁ…",
  "anya-e0102n8:16_4": "cakkhusamphasso…pe…",
  "anya-e0102n8:16_5": "manosamphasso….",
  "anya-e0102n8:17_0": "‘‘Cakkhusamphassajā vedanā…pe…",
  "anya-e0102n8:17_1": "manosamphassajā vedanā…",
  "anya-e0102n8:17_2": "rūpasaññā…pe…",
  "anya-e0102n8:17_3": "dhammasaññā…",
  "anya-e0102n8:17_4": "rūpasañcetanā…pe…",
  "anya-e0102n8:17_5": "dhammasañcetanā…",
  "anya-e0102n8:17_6": "rūpataṇhā…pe…",
  "anya-e0102n8:17_7": "dhammataṇhā…",
  "anya-e0102n8:17_8": "rūpavitakko…pe…",
  "anya-e0102n8:17_9": "dhammavitakko…",
  "anya-e0102n8:17_10": "rūpavicāro…pe…",
  "anya-e0102n8:17_11": "dhammavicāro….",
  "anya-e0102n8:18_0": "‘‘Pathavīdhātu…pe… viññāṇadhātu… pathavīkasiṇaṁ…pe… viññāṇakasiṇaṁ… kesā…pe… muttaṁ… matthaluṅgaṁ….",
  "anya-e0102n8:19_0": "‘‘Cakkhāyatanaṁ…pe…",
  "anya-e0102n8:19_1": "dhammāyatanaṁ…",
  "anya-e0102n8:19_2": "cakkhudhātu…pe…",
  "anya-e0102n8:19_3": "manodhātu…",
  "anya-e0102n8:19_4": "manoviññāṇadhātu…",
  "anya-e0102n8:19_5": "cakkhundriyaṁ…pe…",
  "anya-e0102n8:19_6": "aññātāvindriyaṁ….",
  "anya-e0102n8:20_0": "‘‘Kāmadhātu…",
  "anya-e0102n8:20_1": "rūpadhātu…",
  "anya-e0102n8:20_2": "arūpadhātu…",
  "anya-e0102n8:20_3": "kāmabhavo…",
  "anya-e0102n8:20_4": "rūpabhavo…",
  "anya-e0102n8:20_5": "arūpabhavo…",
  "anya-e0102n8:20_6": "saññābhavo…",
  "anya-e0102n8:20_7": "asaññābhavo…",
  "anya-e0102n8:20_8": "nevasaññānāsaññābhavo…",
  "anya-e0102n8:20_9": "ekavokārabhavo…",
  "anya-e0102n8:20_10": "catuvokārabhavo…",
  "anya-e0102n8:20_11": "pañcavokārabhavo….",
  "anya-e0102n8:21_0": "‘‘Paṭhamaṁ jhānaṁ…pe…",
  "anya-e0102n8:21_1": "catutthaṁ jhānaṁ…",
  "anya-e0102n8:21_2": "mettācetovimutti…pe…",
  "anya-e0102n8:21_3": "upekkhācetovimutti…",
  "anya-e0102n8:21_4": "ākāsānañcāyatanasamāpatti…pe…",
  "anya-e0102n8:21_5": "nevasaññānāsaññāyatanasamāpatti…",
  "anya-e0102n8:21_6": "avijjā abhiññeyyā…pe…",
  "anya-e0102n8:21_7": "jarāmaraṇaṁ abhiññeyya’’nti (paṭi. ma. 1.3; saṁ. ni. 4.46).",
  "anya-e0102n8:22_0": "Taṁ tattha evaṁ vitthārena vuttattā idha sabbaṁ peyyālena saṁkhittaṁ.",
  "anya-e0102n8:22_1": "Evaṁ saṁkhitte panettha ye lokuttarā dhammā āgatā,",
  "anya-e0102n8:22_2": "te asammasanupagattā imasmiṁ adhikāre na gahetabbā.",
  "anya-e0102n8:22_3": "Yepi ca sammasanupagā ,",
  "anya-e0102n8:22_4": "tesu ye yassa pākaṭā honti sukhena pariggahaṁ gacchanti,",
  "anya-e0102n8:22_5": "tesu tena sammasanaṁ ārabhitabbaṁ.",
  "anya-e0102n8:23_0": "695.",
  "anya-e0102n8:23_1": "Tatrāyaṁ khandhavasena ārabbhavidhānayojanā –",
  "anya-e0102n8:23_2": "yaṁkiñci rūpaṁ…pe…",
  "anya-e0102n8:23_3": "sabbaṁ rūpaṁ aniccato vavatthapeti,",
  "anya-e0102n8:23_4": "ekaṁ sammasanaṁ.",
  "anya-e0102n8:23_5": "Dukkhato anattato vavatthapeti,",
  "anya-e0102n8:23_6": "ekaṁ sammasananti.",
  "anya-e0102n8:23_7": "Ettāvatā ayaṁ bhikkhu ‘‘yaṁkiñci rūpa’’nti evaṁ aniyamaniddiṭṭhaṁ sabbampi rūpaṁ atītattikena ceva catūhi",
  "anya-e0102n8:23_8": "ca ajjhattādidukehīti ekādasahi okāsehi paricchinditvā sabbaṁ rūpaṁ aniccato vavatthapeti,",
  "anya-e0102n8:23_9": "aniccanti sammasati.",
  "anya-e0102n8:24_0": "Kathaṁ ?",
  "anya-e0102n8:24_1": "Parato vuttanayena.",
  "anya-e0102n8:24_2": "Vuttañhetaṁ –",
  "anya-e0102n8:24_3": "‘‘rūpaṁ atītānāgatapaccuppannaṁ aniccaṁ khayaṭṭhenā’’ti (paṭi. ma. 1.48).",
  "anya-e0102n8:25_0": "Tasmā esa yaṁ atītaṁ rūpaṁ,",
  "anya-e0102n8:25_1": "taṁ yasmā atīteyeva khīṇaṁ,",
  "anya-e0102n8:25_2": "nayimaṁ bhavaṁ sampattanti aniccaṁ khayaṭṭhena.",
  "anya-e0102n8:26_0": "Yaṁ anāgataṁ anantarabhave nibbattissati,",
  "anya-e0102n8:26_1": "tampi tattheva khīyissati,",
  "anya-e0102n8:26_2": "na tato paraṁ bhavaṁ gamissatīti aniccaṁ khayaṭṭhena.",
  "anya-e0102n8:27_0": "Yaṁ paccuppannaṁ rūpaṁ, tampi idheva khīyati, na ito gacchatīti aniccaṁ khayaṭṭhena.",
  "anya-e0102n8:28_0": "Yaṁ ajjhattaṁ, tampi ajjhattameva khīyati, na bahiddhābhāvaṁ gacchatīti aniccaṁ khayaṭṭhena.",
  "anya-e0102n8:29_0": "Yaṁ bahiddhā…pe…",
  "anya-e0102n8:29_1": "oḷārikaṁ…pe…",
  "anya-e0102n8:29_2": "sukhumaṁ…pe… hīnaṁ…pe…",
  "anya-e0102n8:29_3": "paṇītaṁ…pe… dūre…pe… santike,",
  "anya-e0102n8:29_4": "tampi tattheva khīyati,",
  "anya-e0102n8:29_5": "na dūrabhāvaṁ gacchatīti aniccaṁ khayaṭṭhenāti sammasati.",
  "anya-e0102n8:30_0": "Idaṁ sabbampi ‘‘aniccaṁ khayaṭṭhenā’’ti etassa vasena ekaṁ sammasanaṁ.",
  "anya-e0102n8:30_1": "Bhedato pana ekādasavidhaṁ hoti.",
  "anya-e0102n8:31_0": "Sabbameva ca taṁ dukkhaṁ bhayaṭṭhena.",
  "anya-e0102n8:31_1": "Bhayaṭṭhenāti sappaṭibhayatāya.",
  "anya-e0102n8:31_2": "Yañhi aniccaṁ,",
  "anya-e0102n8:31_3": "taṁ bhayāvahaṁ hoti sīhopamasutte (saṁ. ni. 3.78; a. ni.",
  "anya-e0102n8:31_4": "4.33) devānaṁ viya.",
  "anya-e0102n8:31_5": "Iti idampi ‘‘dukkhaṁ bhayaṭṭhenā’’ti etassa vasena ekaṁ sammasanaṁ.",
  "anya-e0102n8:31_6": "Bhedato pana ekādasavidhaṁ hoti.",
  "anya-e0102n8:32_0": "Yathā ca dukkhaṁ,",
  "anya-e0102n8:32_1": "evaṁ sabbampi taṁ anattā asārakaṭṭhena.",
  "anya-e0102n8:32_2": "Asārakaṭṭhenāti ‘‘attā nivāsī kārako vedako sayaṁvasī’’ti evaṁ parikappitassa attasārassa abhāvena.",
  "anya-e0102n8:32_3": "Yañhi aniccaṁ, dukkhaṁ,",
  "anya-e0102n8:32_4": "taṁ attanopi aniccataṁ vā udayabbayapīḷanaṁ vā vāretuṁ na sakkoti,",
  "anya-e0102n8:32_5": "kuto tassa kārakādibhāvo. Tenāha –",
  "anya-e0102n8:32_6": "‘‘rūpañca hidaṁ,",
  "anya-e0102n8:32_7": "bhikkhave,",
  "anya-e0102n8:32_8": "attā abhavissa.",
  "anya-e0102n8:32_9": "Nayidaṁ rūpaṁ ābādhāya saṁvatteyyā’’tiādi (saṁ. ni. 3.59).",
  "anya-e0102n8:32_10": "Iti idampi ‘‘anattā asārakaṭṭhenā’’ti etassa vasena ekaṁ sammasanaṁ.",
  "anya-e0102n8:32_11": "Bhedato pana ekādasavidhaṁ hoti.",
  "anya-e0102n8:32_12": "Esa nayo vedanādīsu.",
  "anya-e0102n8:33_0": "696.",
  "anya-e0102n8:33_1": "Yaṁ pana aniccaṁ,",
  "anya-e0102n8:33_2": "taṁ yasmā niyamato saṅkhatādibhedaṁ hoti.",
  "anya-e0102n8:33_3": "Tenassa pariyāyadassanatthaṁ,",
  "anya-e0102n8:33_4": "nānākārehi vā manasikārappavattidassanatthaṁ ‘‘rūpaṁ atītānāgatapaccuppannaṁ aniccaṁ saṅkhataṁ paṭiccasamuppannaṁ",
  "anya-e0102n8:33_5": "khayadhammaṁ vayadhammaṁ virāgadhammaṁ nirodhadhamma’’nti puna pāḷi vuttā.",
  "anya-e0102n8:33_6": "Esa nayo vedanādīsūti.",
  "anya-e0102n8:34_0": "Cattārīsākāraanupassanākathā",
  "anya-e0102n8:35_0": "697.",
  "anya-e0102n8:35_1": "So tasseva pañcasu khandhesu aniccadukkhānattasammasanassa thirabhāvatthāya,",
  "anya-e0102n8:35_2": "yaṁ taṁ bhagavatā ‘‘katamehi cattārīsāya ākārehi anulomikaṁ khantiṁ paṭilabhati,",
  "anya-e0102n8:35_3": "katamehi cattārīsāya ākārehi sammattaniyāmaṁ okkamatī’’ti etassa vibhaṅge –",
  "anya-e0102n8:36_0": "‘‘Pañcakkhandhe aniccato, dukkhato, rogato, gaṇḍato, sallato, aghato, ābādhato, parato, palokato, ītito,",
  "anya-e0102n8:36_1": "upaddavato, bhayato,",
  "anya-e0102n8:36_2": "upasaggato, calato,",
  "anya-e0102n8:36_3": "pabhaṅguto,",
  "anya-e0102n8:36_4": "addhuvato, atāṇato, aleṇato,",
  "anya-e0102n8:36_5": "asaraṇato, rittato, tucchato, suññato, anattato,",
  "anya-e0102n8:36_6": "ādīnavato,",
  "anya-e0102n8:36_7": "vipariṇāmadhammato,",
  "anya-e0102n8:36_8": "asārakato,",
  "anya-e0102n8:36_9": "aghamūlato,",
  "anya-e0102n8:36_10": "vadhakato,",
  "anya-e0102n8:36_11": "vibhavato, sāsavato,",
  "anya-e0102n8:36_12": "saṅkhatato,",
  "anya-e0102n8:36_13": "mārāmisato,",
  "anya-e0102n8:36_14": "jātidhammato,",
  "anya-e0102n8:36_15": "jarādhammato,",
  "anya-e0102n8:36_16": "byādhidhammato,",
  "anya-e0102n8:36_17": "maraṇadhammato ,",
  "anya-e0102n8:36_18": "sokadhammato,",
  "anya-e0102n8:36_19": "paridevadhammato,",
  "anya-e0102n8:36_20": "upāyāsadhammato,",
  "anya-e0102n8:36_21": "saṁkilesikadhammato’’ti (paṭi. ma. 3.37) –",
  "anya-e0102n8:37_0": "Cattārīsāya ākārehi,",
  "anya-e0102n8:38_0": "‘‘Pañcakkhandhe aniccato passanto anulomikaṁ khantiṁ paṭilabhati.",
  "anya-e0102n8:38_1": "Pañcannaṁ khandhānaṁ nirodho niccaṁ nibbānanti passanto sammattaniyāmaṁ okkamatī’’tiādinā (paṭi. ma.",
  "anya-e0102n8:38_2": "3.38) nayena,",
  "anya-e0102n8:39_0": "Anulomañāṇaṁ vibhajantena pabhedato aniccādisammasanaṁ vuttaṁ.",
  "anya-e0102n8:39_1": "Tassāpi vasena ime pañcakkhandhe sammasati.",
  "anya-e0102n8:40_0": "698. Kathaṁ ?",
  "anya-e0102n8:40_1": "So hi ekekaṁ khandhaṁ anaccantikatāya,",
  "anya-e0102n8:40_2": "ādiantavantatāya ca aniccato.",
  "anya-e0102n8:40_3": "Uppādavayapaṭipīḷanatāya,",
  "anya-e0102n8:40_4": "dukkhavatthutāya ca dukkhato.",
  "anya-e0102n8:40_5": "Paccayayāpanīyatāya,",
  "anya-e0102n8:40_6": "rogamūlatāya ca rogato.",
  "anya-e0102n8:40_7": "Dukkhatāsūlayogitāya,",
  "anya-e0102n8:40_8": "kilesāsucipaggharaṇatāya,",
  "anya-e0102n8:40_9": "uppādajarābhaṅgehi uddhumātaparipakkapabhinnatāya ca gaṇḍato.",
  "anya-e0102n8:40_10": "Pīḷājanakatāya,",
  "anya-e0102n8:40_11": "antotudanatāya,",
  "anya-e0102n8:40_12": "dunnīharaṇīyatāya ca sallato.",
  "anya-e0102n8:40_13": "Vigarahaṇīyatāya,",
  "anya-e0102n8:40_14": "avaḍḍhiāvahanatāya,",
  "anya-e0102n8:40_15": "aghavatthutāya ca aghato.",
  "anya-e0102n8:40_16": "Aseribhāvajanakatāya,",
  "anya-e0102n8:40_17": "ābādhapadaṭṭhānatāya ca ābādhato.",
  "anya-e0102n8:40_18": "Avasatāya,",
  "anya-e0102n8:40_19": "avidheyyatāya ca parato.",
  "anya-e0102n8:40_20": "Byādhijarāmaraṇehi palujjanatāya palokato.",
  "anya-e0102n8:40_21": "Anekabyasanāvahanatāya ītito.",
  "anya-e0102n8:40_22": "Aviditānaṁyeva vipulānaṁ anatthānaṁ āvahanato,",
  "anya-e0102n8:40_23": "sabbupaddavavatthutāya ca upaddavato.",
  "anya-e0102n8:40_24": "Sabbabhayānaṁ ākaratāya,",
  "anya-e0102n8:40_25": "dukkhavūpasamasaṅkhātassa paramassāsassa paṭipakkhabhūtatāya ca bhayato.",
  "anya-e0102n8:40_26": "Anekehi anatthehi anubaddhatāya,",
  "anya-e0102n8:40_27": "dosūpasaṭṭhatāya,",
  "anya-e0102n8:40_28": "upasaggo viya anadhivāsanārahatāya ca upasaggato.",
  "anya-e0102n8:40_29": "Byādhijarāmaraṇehi ceva lābhālābhādīhi ca lokadhammehi pacalitatāya calato.",
  "anya-e0102n8:40_30": "Upakkamena ceva sarasena ca pabhaṅgupagamanasīlatāya pabhaṅguto.",
  "anya-e0102n8:40_31": "Sabbāvatthanipātitāya,",
  "anya-e0102n8:40_32": "thirabhāvassa ca abhāvatāya addhuvato.",
  "anya-e0102n8:40_33": "Atāyanatāya ceva,",
  "anya-e0102n8:40_34": "alabbhaneyyakhematāya ca atāṇato.",
  "anya-e0102n8:40_35": "Allīyituṁ anarahatāya,",
  "anya-e0102n8:40_36": "allīnānampi ca leṇakiccākāritāya aleṇato.",
  "anya-e0102n8:40_37": "Nissitānaṁ bhayasārakattābhāvena asaraṇato.",
  "anya-e0102n8:40_38": "Yathāparikappitehi dhuvasubhasukhattabhāvehi rittatāya rittato.",
  "anya-e0102n8:40_39": "Rittatāyeva tucchato appakattā vā,",
  "anya-e0102n8:40_40": "appakampi hi loke tucchanti vuccati.",
  "anya-e0102n8:40_41": "Sāmi-nivāsi-kāraka-vedakādhiṭṭhāyakavirahitatāya suññato.",
  "anya-e0102n8:40_42": "Sayañca assāmikabhāvāditāya anattato.",
  "anya-e0102n8:40_43": "Pavattidukkhatāya,",
  "anya-e0102n8:40_44": "dukkhassa ca ādīnavatāya ādīnavato,",
  "anya-e0102n8:40_45": "atha vā ādīnaṁ vāti gacchati pavattatīti ādīnavo,",
  "anya-e0102n8:40_46": "kapaṇamanussassetaṁ adhivacanaṁ,",
  "anya-e0102n8:40_47": "khandhāpi ca kapaṇāyevāti ādīnavasadisatāya ādīnavato.",
  "anya-e0102n8:40_48": "Jarāya ceva maraṇena cāti dvedhā pariṇāmapakatitāya vipariṇāmadhammato.",
  "anya-e0102n8:40_49": "Dubbalatāya,",
  "anya-e0102n8:40_50": "pheggu viya sukhabhañjanīyatāya ca asārakato.",
  "anya-e0102n8:40_51": "Aghahetutāya aghamūlato.",
  "anya-e0102n8:40_52": "Mittamukhasapatto viya vissāsaghātitāya vadhakato.",
  "anya-e0102n8:40_53": "Vigatabhavatāya,",
  "anya-e0102n8:40_54": "vibhavasambhūtatāya ca vibhavato.",
  "anya-e0102n8:40_55": "Āsavapadaṭṭhānatāya sāsavato.",
  "anya-e0102n8:40_56": "Hetupaccayehi abhisaṅkhatatāya saṅkhatato.",
  "anya-e0102n8:40_57": "Maccumārakilesamārānaṁ āmisabhūtatāya mārāmisato.",
  "anya-e0102n8:40_58": "Jāti-jarā-byādhimaraṇapakatitāya jāti-jarā-byādhi-maraṇadhammato.",
  "anya-e0102n8:40_59": "Soka-parideva-upāyāsahetutāya soka-paridevaupāyāsadhammato.",
  "anya-e0102n8:40_60": "Taṇhādiṭṭhiduccaritasaṁkilesānaṁ visayadhammatāya saṁkilesikadhammatoti evaṁ pabhedato vuttassa aniccādisammasanassa vasena sammasati.",
  "anya-e0102n8:41_0": "Ettha hi aniccato, palokato, calato,",
  "anya-e0102n8:41_1": "pabhaṅguto,",
  "anya-e0102n8:41_2": "addhuvato,",
  "anya-e0102n8:41_3": "vipariṇāmadhammato,",
  "anya-e0102n8:41_4": "asārakato,",
  "anya-e0102n8:41_5": "vibhavato,",
  "anya-e0102n8:41_6": "saṅkhatato,",
  "anya-e0102n8:41_7": "maraṇadhammatoti ekekasmiṁ khandhe dasa dasa katvā paññāsa aniccānupassanāni. Parato, rittato, tucchato, suññato,",
  "anya-e0102n8:41_8": "anattatoti ekekasmiṁ khandhe pañca pañca katvā pañcavīsati anattānupassanāni.",
  "anya-e0102n8:41_9": "Sesāni dukkhato,",
  "anya-e0102n8:41_10": "rogatotiādīni ekekasmiṁ khandhe pañcavīsati pañcavīsati katvā pañcavīsatisataṁ dukkhānupassanānīti.",
  "anya-e0102n8:42_0": "Iccassa iminā dvisatabhedena aniccādisammasanena pañcakkhandhe sammasato taṁ nayavipassanāsaṅkhātaṁ aniccadukkhānattasammasanaṁ thiraṁ hoti.",
  "anya-e0102n8:42_1": "Idaṁ tāvettha pāḷinayānusārena sammasanārambhavidhānaṁ.",
  "anya-e0102n8:43_0": "Indriyatikkhakāraṇanavakakathā",
  "anya-e0102n8:44_0": "699.",
  "anya-e0102n8:44_1": "Yassa pana evaṁ nayavipassanāya yogaṁ karotopi nayavipassanā na sampajjati,",
  "anya-e0102n8:44_2": "tena ‘‘navahākārehi indriyāni tikkhāni bhavanti –",
  "anya-e0102n8:44_3": "uppannuppannānaṁ saṅkhārānaṁ khayameva passati,",
  "anya-e0102n8:44_4": "tattha ca sakkaccakiriyāya sampādeti,",
  "anya-e0102n8:44_5": "sātaccakiriyāya sampādeti,",
  "anya-e0102n8:44_6": "sappāyakiriyāya sampādeti,",
  "anya-e0102n8:44_7": "samādhissa ca nimittaggāhena,",
  "anya-e0102n8:44_8": "bojjhaṅgānañca anupavattanatāya,",
  "anya-e0102n8:44_9": "kāye ca jīvite ca anapekkhataṁ upaṭṭhāpeti,",
  "anya-e0102n8:44_10": "tattha ca abhibhuyya nekkhammena,",
  "anya-e0102n8:44_11": "antarā ca abyosānenā’’ti evaṁ vuttānaṁ navannaṁ ākārānaṁ vasena indriyāni tikkhāni katvā pathavīkasiṇaniddese",
  "anya-e0102n8:44_12": "vuttanayena satta asappāyāni vajjetvā satta sappāyāni sevamānena kālena rūpaṁ sammasitabbaṁ,",
  "anya-e0102n8:44_13": "kālena arūpaṁ.",
  "anya-e0102n8:44_14": "Rūpaṁ sammasantena rūpassa nibbatti passitabbā.",
  "anya-e0102n8:45_0": "Rūpanibbattipassanākārakathā",
  "anya-e0102n8:46_0": "700.",
  "anya-e0102n8:46_1": "Seyyathidaṁ –",
  "anya-e0102n8:46_2": "idaṁ rūpaṁ nāma kammādivasena catūhi kāraṇehi nibbattati.",
  "anya-e0102n8:46_3": "Tattha sabbesaṁ sattānaṁ rūpaṁ nibbattamānaṁ paṭhamaṁ kammato nibbattati.",
  "anya-e0102n8:46_4": "Paṭisandhikkhaṇeyeva hi gabbhaseyyakānaṁ tāva tisantativasena vatthu-kāya-bhāvadasakasaṅkhātāni tiṁsa rūpāni nibbattanti,",
  "anya-e0102n8:46_5": "tāni ca kho paṭisandhicittassa uppādakkhaṇeyeva.",
  "anya-e0102n8:46_6": "Yathā ca uppādakkhaṇe,",
  "anya-e0102n8:46_7": "tathā ṭhitikkhaṇepi bhaṅgakkhaṇepi.",
  "anya-e0102n8:47_0": "Tattha rūpaṁ dandhanirodhaṁ garuparivatti,",
  "anya-e0102n8:47_1": "cittaṁ khippanirodhaṁ lahuparivatti. Tenāha – ‘‘nāhaṁ,",
  "anya-e0102n8:47_2": "bhikkhave,",
  "anya-e0102n8:47_3": "aññaṁ ekadhammampi samanupassāmi,",
  "anya-e0102n8:47_4": "yaṁ evaṁ lahuparivattaṁ yathayidaṁ,",
  "anya-e0102n8:47_5": "bhikkhave,",
  "anya-e0102n8:47_6": "citta’’nti (a. ni. 1.48).",
  "anya-e0102n8:47_7": "Rūpe dharanteyeva hi soḷasavāre bhavaṅgacittaṁ uppajjitvā nirujjhati.",
  "anya-e0102n8:47_8": "Cittassa uppādakkhaṇopi ṭhitikkhaṇopi bhaṅgakkhaṇopi ekasadisā.",
  "anya-e0102n8:47_9": "Rūpassa pana uppādabhaṅgakkhaṇāyeva lahukā,",
  "anya-e0102n8:47_10": "tehi sadisā.",
  "anya-e0102n8:47_11": "Ṭhitikkhaṇo pana mahā,",
  "anya-e0102n8:47_12": "yāva soḷasa cittāni uppajjitvā nirujjhanti,",
  "anya-e0102n8:47_13": "tāva vattati.",
  "anya-e0102n8:47_14": "Paṭisandhicittassa uppādakkhaṇe uppannaṁ ṭhānappattaṁ purejātaṁ vatthuṁ nissāya dutiyaṁ bhavaṅgaṁ uppajjati.",
  "anya-e0102n8:47_15": "Tena saddhiṁ uppannaṁ ṭhānappattaṁ purejātaṁ vatthuṁ nissāya tatiyaṁ bhavaṅgaṁ uppajjati.",
  "anya-e0102n8:47_16": "Iminā nayena yāvatāyukaṁ cittappavatti veditabbā.",
  "anya-e0102n8:47_17": "Āsannamaraṇassa pana ekameva ṭhānappattaṁ purejātaṁ vatthuṁ nissāya soḷasa cittāni uppajjanti.",
  "anya-e0102n8:48_0": "Paṭisandhicittassa uppādakkhaṇe uppannaṁ rūpaṁ paṭisandhicittato uddhaṁ soḷasamena cittena saddhiṁ nirujjhati.",
  "anya-e0102n8:48_1": "Ṭhānakkhaṇe uppannaṁ sattarasamassa uppādakkhaṇena saddhiṁ nirujjhati.",
  "anya-e0102n8:48_2": "Bhaṅgakkhaṇe uppannaṁ sattarasamassa ṭhānakkhaṇaṁ patvā nirujjhati.",
  "anya-e0102n8:48_3": "Yāva pavatti nāma atthi,",
  "anya-e0102n8:48_4": "evameva pavattati.",
  "anya-e0102n8:48_5": "Opapātikānampi sattasantativasena sattati rūpāni evameva pavattanti.",
  "anya-e0102n8:49_0": "701.",
  "anya-e0102n8:49_1": "Tattha kammaṁ,",
  "anya-e0102n8:49_2": "kammasamuṭṭhānaṁ,",
  "anya-e0102n8:49_3": "kammapaccayaṁ,",
  "anya-e0102n8:49_4": "kammapaccayacittasamuṭṭhānaṁ,",
  "anya-e0102n8:49_5": "kammapaccayaāhārasamuṭṭhānaṁ,",
  "anya-e0102n8:49_6": "kammapaccayautusamuṭṭhānanti esa vibhāgo veditabbo.",
  "anya-e0102n8:49_7": "Tattha kammaṁ nāma kusalākusalacetanā.",
  "anya-e0102n8:49_8": "Kammasamuṭṭhānaṁ nāma vipākakkhandhā ca,",
  "anya-e0102n8:49_9": "cakkhudasakādi samasattatirūpañca.",
  "anya-e0102n8:49_10": "Kammapaccayaṁ nāma tadeva,",
  "anya-e0102n8:49_11": "kammaṁ hi kammasamuṭṭhānassa upatthambhakapaccayopi hoti.",
  "anya-e0102n8:49_12": "Kammapaccayacittasamuṭṭhānaṁ nāma vipākacittasamuṭṭhānaṁ rūpaṁ.",
  "anya-e0102n8:49_13": "Kammapaccayaāhārasamuṭṭhānaṁ nāma kammasamuṭṭhānarūpesu ṭhānappattā ojā aññaṁ ojaṭṭhamakaṁ samuṭṭhāpeti,",
  "anya-e0102n8:49_14": "tatrāpi ojā ṭhānaṁ patvā aññanti evaṁ catasso vā pañca vā pavattiyo ghaṭeti.",
  "anya-e0102n8:49_15": "Kammapaccayautusamuṭṭhānaṁ nāma kammajatejodhātu ṭhānappattā utusamuṭṭhānaṁ ojaṭṭhamakaṁ samuṭṭhāpeti,",
  "anya-e0102n8:49_16": "tatrāpi utu aññaṁ ojaṭṭhamakanti evaṁ catasso vā pañca vā pavattiyo ghaṭeti.",
  "anya-e0102n8:49_17": "Evaṁ tāva kammajarūpassa nibbatti passitabbā.",
  "anya-e0102n8:50_0": "702.",
  "anya-e0102n8:50_1": "Cittajesupi cittaṁ,",
  "anya-e0102n8:50_2": "cittasamuṭṭhānaṁ,",
  "anya-e0102n8:50_3": "cittapaccayaṁ,",
  "anya-e0102n8:50_4": "cittapaccayaāhārasamuṭṭhānaṁ,",
  "anya-e0102n8:50_5": "cittapaccayautusamuṭṭhānanti esa vibhāgo veditabbo.",
  "anya-e0102n8:50_6": "Tattha cittaṁ nāma ekūnanavuticittāni.",
  "anya-e0102n8:51_0": "Tesu dvattiṁsa cittāni, chabbīsekūnavīsati;",
  "anya-e0102n8:52_0": "Soḷasa rūpiriyāpathaviññattijanakā matā.",
  "anya-e0102n8:53_0": "Kāmāvacarato hi aṭṭha kusalāni,",
  "anya-e0102n8:53_1": "dvādasākusalāni,",
  "anya-e0102n8:53_2": "manodhātuvajjā dasa kiriyā,",
  "anya-e0102n8:53_3": "kusalakiriyato dve abhiññācittānīti dvattiṁsa cittāni rūpaṁ,",
  "anya-e0102n8:53_4": "iriyāpathaṁ,",
  "anya-e0102n8:53_5": "viññattiñca janenti.",
  "anya-e0102n8:53_6": "Vipākavajjāni sesadasarūpāvacarāni,",
  "anya-e0102n8:53_7": "aṭṭha arūpāvacarāni,",
  "anya-e0102n8:53_8": "aṭṭha lokuttaracittānīti chabbīsati cittāni rūpaṁ,",
  "anya-e0102n8:53_9": "iriyāpathañca janayanti,",
  "anya-e0102n8:53_10": "na viññattiṁ.",
  "anya-e0102n8:53_11": "Kāmāvacare dasa bhavaṅgacittāni,",
  "anya-e0102n8:53_12": "rūpāvacare pañca,",
  "anya-e0102n8:53_13": "tisso manodhātuyo,",
  "anya-e0102n8:53_14": "ekā vipākāhetukamanoviññāṇadhātusomanassasahagatāti ekūnavīsati cittāni rūpameva janayanti,",
  "anya-e0102n8:53_15": "na iriyāpathaṁ,",
  "anya-e0102n8:53_16": "na viññattiṁ.",
  "anya-e0102n8:53_17": "Dvepañcaviññāṇāni,",
  "anya-e0102n8:53_18": "sabbasattānaṁ paṭisandhicittaṁ,",
  "anya-e0102n8:53_19": "khīṇāsavānaṁ cuticittaṁ,",
  "anya-e0102n8:53_20": "cattāri āruppavipākānīti soḷasa cittāni neva rūpaṁ janayanti,",
  "anya-e0102n8:53_21": "na iriyāpathaṁ,",
  "anya-e0102n8:53_22": "na viññattiṁ.",
  "anya-e0102n8:53_23": "Yāni cettha rūpaṁ janenti,",
  "anya-e0102n8:53_24": "tāni na ṭhitikkhaṇe,",
  "anya-e0102n8:53_25": "bhaṅgakkhaṇe vā,",
  "anya-e0102n8:53_26": "tadā hi cittaṁ dubbalaṁ hoti.",
  "anya-e0102n8:53_27": "Uppādakkhaṇe pana balavaṁ,",
  "anya-e0102n8:53_28": "tasmā taṁ tadā purejātaṁ vatthuṁ nissāya rūpaṁ samuṭṭhāpeti.",
  "anya-e0102n8:54_0": "Cittasamuṭṭhānaṁ nāma tayo arūpino khandhā,",
  "anya-e0102n8:54_1": "‘‘saddanavakaṁ,",
  "anya-e0102n8:54_2": "kāyaviññatti,",
  "anya-e0102n8:54_3": "vacīviññatti,",
  "anya-e0102n8:54_4": "ākāsadhātu, lahutā, mudutā,",
  "anya-e0102n8:54_5": "kammaññatā, upacayo,",
  "anya-e0102n8:54_6": "santatī’’ti sattarasavidhaṁ rūpañca.",
  "anya-e0102n8:54_7": "Cittapaccayaṁ nāma ‘‘pacchājātā cittacetasikā dhammā purejātassa imassa kāyassā’’ti (paṭṭhā.",
  "anya-e0102n8:54_8": "1.1.11) evaṁ vuttaṁ catusamuṭṭhānarūpaṁ.",
  "anya-e0102n8:54_9": "Cittapaccayaāhārasamuṭṭhānaṁ nāma cittasamuṭṭhānarūpesu ṭhānappattā ojā aññaṁ ojaṭṭhamakaṁ samuṭṭhāpeti,",
  "anya-e0102n8:54_10": "evaṁ dve tisso pavattiyo ghaṭeti.",
  "anya-e0102n8:54_11": "Cittapaccayautusamuṭṭhānaṁ nāma cittasamuṭṭhāno utu ṭhānappatto aññaṁ ojaṭṭhamakaṁ samuṭṭhāpeti,",
  "anya-e0102n8:54_12": "evaṁ dve tisso pavattiyo ghaṭeti.",
  "anya-e0102n8:54_13": "Evaṁ cittajarūpassa nibbatti passitabbā.",
  "anya-e0102n8:55_0": "703.",
  "anya-e0102n8:55_1": "Āhārajesupi āhāro,",
  "anya-e0102n8:55_2": "āhārasamuṭṭhānaṁ,",
  "anya-e0102n8:55_3": "āhārapaccayaṁ,",
  "anya-e0102n8:55_4": "āhārapaccayaāhārasamuṭṭhānaṁ,",
  "anya-e0102n8:55_5": "āhārapaccayautusamuṭṭhānanti esa vibhāgo veditabbo.",
  "anya-e0102n8:55_6": "Tattha āhāro nāma kabaḷīkāro āhāro.",
  "anya-e0102n8:55_7": "Āhārasamuṭṭhānaṁ nāma upādiṇṇaṁ kammajarūpaṁ paccayaṁ labhitvā tattha patiṭṭhāya ṭhānappattāya ojāya samuṭṭhāpitaṁ ojaṭṭhamakaṁ,",
  "anya-e0102n8:55_8": "ākāsadhātu, lahutā, mudutā,",
  "anya-e0102n8:55_9": "kammaññatā, upacayo,",
  "anya-e0102n8:55_10": "santatīti cuddasavidhaṁ rūpaṁ.",
  "anya-e0102n8:55_11": "Āhārapaccayaṁ nāma ‘‘kabaḷīkāro āhāro imassa kāyassa āhārapaccayena paccayo’’ti (paṭṭhā.",
  "anya-e0102n8:55_12": "1.1.15) evaṁ vuttaṁ catusamuṭṭhānarūpaṁ.",
  "anya-e0102n8:55_13": "Āhārapaccayaāhārasamuṭṭhānaṁ nāma āhārasamuṭṭhānesu rūpesu ṭhānappattā ojā aññaṁ ojaṭṭhamakaṁ samuṭṭhāpeti,",
  "anya-e0102n8:55_14": "tatrāpi ojā aññanti evaṁ dasadvādasavāre pavattiṁ ghaṭeti.",
  "anya-e0102n8:55_15": "Ekadivasaṁ paribhuttāhāro sattāhampi upatthambheti.",
  "anya-e0102n8:55_16": "Dibbā pana ojā ekamāsaṁ dvemāsampi upatthambheti.",
  "anya-e0102n8:55_17": "Mātarā paribhuttāhāropi dārakassa sarīraṁ pharitvā rūpaṁ samuṭṭhāpeti.",
  "anya-e0102n8:55_18": "Sarīre makkhitāhāropi rūpaṁ samuṭṭhāpeti.",
  "anya-e0102n8:55_19": "Kammajāhāro upādiṇṇakāhāro nāma.",
  "anya-e0102n8:55_20": "Sopi ṭhānappatto rūpaṁ samuṭṭhāpeti,",
  "anya-e0102n8:55_21": "tatrāpi ojā aññaṁ samuṭṭhāpetīti evaṁ catasso vā pañca vā pavattiyo ghaṭeti.",
  "anya-e0102n8:55_22": "Āhārapaccayautusamuṭṭhānaṁ nāma āhārasamuṭṭhānā tejodhātu ṭhānappattā utusamuṭṭhānaṁ ojaṭṭhamakaṁ samuṭṭhāpeti.",
  "anya-e0102n8:55_23": "Tatrāyaṁ āhāro āhārasamuṭṭhānānaṁ janako hutvā paccayo hoti,",
  "anya-e0102n8:55_24": "sesānaṁ nissayāhāraatthiavigatavasenāti evaṁ āhārajarūpassa nibbatti passitabbā.",
  "anya-e0102n8:56_0": "704.",
  "anya-e0102n8:56_1": "Utujesupi utu,",
  "anya-e0102n8:56_2": "utusamuṭṭhānaṁ,",
  "anya-e0102n8:56_3": "utupaccayaṁ,",
  "anya-e0102n8:56_4": "utupaccayautusamuṭṭhānaṁ,",
  "anya-e0102n8:56_5": "utupaccayaāhārasamuṭṭhānanti esa vibhāgo veditabbo.",
  "anya-e0102n8:56_6": "Tattha utu nāma catusamuṭṭhānā tejodhātu,",
  "anya-e0102n8:56_7": "uṇhautu sītautūti evaṁ panesa duvidho hoti.",
  "anya-e0102n8:56_8": "Utusamuṭṭhānaṁ nāma catusamuṭṭhāno utu upādiṇṇakaṁ paccayaṁ labhitvā ṭhānappatto sarīre rūpaṁ samuṭṭhāpeti.",
  "anya-e0102n8:56_9": "Taṁ saddanavakaṁ,",
  "anya-e0102n8:56_10": "ākāsadhātu , lahutā, mudutā,",
  "anya-e0102n8:56_11": "kammaññatā, upacayo,",
  "anya-e0102n8:56_12": "santatīti pannarasavidhaṁ hoti.",
  "anya-e0102n8:56_13": "Utupaccayaṁ nāma utu catusamuṭṭhānikarūpānaṁ pavattiyā ca vināsassa ca paccayo hoti.",
  "anya-e0102n8:56_14": "Utupaccayautusamuṭṭhānaṁ nāma utusamuṭṭhānā tejodhātu ṭhānappattā aññaṁ ojaṭṭhamakaṁ samuṭṭhāpeti,",
  "anya-e0102n8:56_15": "tatrāpi utu aññanti evaṁ dīghampi addhānaṁ anupādiṇṇapakkhe ṭhatvāpi utusamuṭṭhānaṁ pavattatiyeva.",
  "anya-e0102n8:56_16": "Utupaccayaāhārasamuṭṭhānaṁ nāma utusamuṭṭhānā ṭhānappattā ojā aññaṁ ojaṭṭhamakaṁ samuṭṭhāpeti,",
  "anya-e0102n8:56_17": "tatrāpi ojā aññanti evaṁ dasadvādasavāre pavattiṁ ghaṭeti.",
  "anya-e0102n8:56_18": "Tatrāyaṁ utu utusamuṭṭhānānaṁ janako hutvā paccayo hoti,",
  "anya-e0102n8:56_19": "sesānaṁ nissayaatthiavigatavasenāti evaṁ utujarūpassa nibbatti passitabbā.",
  "anya-e0102n8:56_20": "Evañhi rūpassa nibbattiṁ passanto kālena rūpaṁ sammasati nāma.",
  "anya-e0102n8:57_0": "Arūpanibbattipassanākārakathā",
  "anya-e0102n8:58_0": "705.",
  "anya-e0102n8:58_1": "Yathā ca rūpaṁ sammasantena rūpassa,",
  "anya-e0102n8:58_2": "evaṁ arūpaṁ sammasantenapi arūpassa nibbatti passitabbā.",
  "anya-e0102n8:58_3": "Sā ca kho ekāsīti lokiyacittuppādavaseneva.",
  "anya-e0102n8:59_0": "Seyyathidaṁ –",
  "anya-e0102n8:59_1": "idañhi arūpaṁ nāma purimabhave āyūhitakammavasena paṭisandhiyaṁ tāva ekūnavīsaticittuppādappabhedaṁ nibbattati.",
  "anya-e0102n8:59_2": "Nibbattanākāro panassa paṭiccasamuppādaniddese vuttanayeneva veditabbo.",
  "anya-e0102n8:59_3": "Tadeva paṭisandhicittassa anantaracittato paṭṭhāya bhavaṅgavasena,",
  "anya-e0102n8:59_4": "āyupariyosāne cutivasena.",
  "anya-e0102n8:59_5": "Yaṁ tattha kāmāvacaraṁ,",
  "anya-e0102n8:59_6": "taṁ chasu dvāresu balavārammaṇe tadārammaṇavasena.",
  "anya-e0102n8:60_0": "Pavatte pana asambhinnattā cakkhussa āpāthagatattā rūpānaṁ ālokasannissitaṁ manasikārahetukaṁ cakkhuviññāṇaṁ nibbattati saddhiṁ sampayuttadhammehi.",
  "anya-e0102n8:60_1": "Cakkhupasādassa hi ṭhitikkhaṇe ṭhitippattameva rūpaṁ cakkhuṁ ghaṭṭeti.",
  "anya-e0102n8:60_2": "Tasmiṁ ghaṭṭite dvikkhattuṁ bhavaṅgaṁ uppajjitvā nirujjhati.",
  "anya-e0102n8:60_3": "Tato tasmiṁyeva ārammaṇe kiriyamanodhātu āvajjanakiccaṁ sādhayamānā uppajjati.",
  "anya-e0102n8:60_4": "Tadanantaraṁ tadeva rūpaṁ passamānaṁ kusalavipākaṁ akusalavipākaṁ vā cakkhuviññāṇaṁ.",
  "anya-e0102n8:60_5": "Tato tadeva rūpaṁ sampaṭicchamānā vipākamanodhātu.",
  "anya-e0102n8:60_6": "Tato tadeva rūpaṁ santīrayamānā vipākāhetukamanoviññāṇadhātu.",
  "anya-e0102n8:60_7": "Tato tadeva rūpaṁ vavatthāpayamānā kiriyāhetukamanoviññāṇadhātu upekkhāsahagatā .",
  "anya-e0102n8:60_8": "Tato paraṁ kāmāvacarakusalākusalakiriyacittesu ekaṁ vā upekkhāsahagatāhetukaṁ cittaṁ pañca satta vā javanāni.",
  "anya-e0102n8:60_9": "Tato kāmāvacarasattānaṁ ekādasasu tadārammaṇacittesu javanānurūpaṁ yaṁkiñci tadārammaṇanti.",
  "anya-e0102n8:60_10": "Esa nayo sesadvāresupi.",
  "anya-e0102n8:60_11": "Manodvāre pana mahaggatacittānipi uppajjantīti.",
  "anya-e0102n8:60_12": "Evaṁ chasu dvāresu arūpassa nibbatti passitabbā.",
  "anya-e0102n8:60_13": "Evañhi arūpassa nibbattiṁ passanto kālena arūpaṁ sammasati nāma.",
  "anya-e0102n8:61_0": "Evaṁ kālena rūpaṁ kālena arūpaṁ sammasitvāpi tilakkhaṇaṁ āropetvā anukkamena paṭipajjamāno eko paññābhāvanaṁ sampādeti.",
  "anya-e0102n8:62_0": "Rūpasattakasammasanakathā",
  "anya-e0102n8:63_0": "706.",
  "anya-e0102n8:63_1": "Aparo rūpasattakaarūpasattakavasena tilakkhaṇaṁ āropetvā saṅkhāre sammasati.",
  "anya-e0102n8:63_2": "Tattha ādānanikkhepanato,",
  "anya-e0102n8:63_3": "vayovuḍḍhatthaṅgamato,",
  "anya-e0102n8:63_4": "āhāramayato,",
  "anya-e0102n8:63_5": "utumayato,",
  "anya-e0102n8:63_6": "kammajato,",
  "anya-e0102n8:63_7": "cittasamuṭṭhānato,",
  "anya-e0102n8:63_8": "dhammatārūpatoti imehi ākārehi āropetvā sammasanto rūpasattakavasena āropetvā sammasati nāma.",
  "anya-e0102n8:63_9": "Tenāhu porāṇā –",
  "anya-e0102n8:64_0": "‘‘Ādānanikkhepanato, vayovuḍḍhatthagāmito;",
  "anya-e0102n8:65_0": "Āhārato ca ututo, kammato cāpi cittato;",
  "anya-e0102n8:66_0": "Dhammatārūpato satta, vitthārena vipassatī’’ti.",
  "anya-e0102n8:67_0": "Tattha ādānanti paṭisandhi.",
  "anya-e0102n8:67_1": "Nikkhepananti cuti.",
  "anya-e0102n8:67_2": "Iti yogāvacaro imehi ādānanikkhepehi ekaṁ vassasataṁ paricchinditvā saṅkhāresu tilakkhaṇaṁ āropeti. Kathaṁ?",
  "anya-e0102n8:67_3": "Etthantare sabbe saṅkhārā aniccā. Kasmā?",
  "anya-e0102n8:67_4": "Uppādavayavattito,",
  "anya-e0102n8:67_5": "vipariṇāmato,",
  "anya-e0102n8:67_6": "tāvakālikato,",
  "anya-e0102n8:67_7": "niccapaṭikkhepato ca.",
  "anya-e0102n8:67_8": "Yasmā pana uppannā saṅkhārā ṭhitiṁ pāpuṇanti,",
  "anya-e0102n8:67_9": "ṭhitiyaṁ jarāya kilamanti,",
  "anya-e0102n8:67_10": "jaraṁ patvā avassaṁ bhijjanti,",
  "anya-e0102n8:67_11": "tasmā abhiṇhasampaṭipīḷanato,",
  "anya-e0102n8:67_12": "dukkhamato dukkhavatthuto,",
  "anya-e0102n8:67_13": "sukhapaṭikkhepato ca dukkhā.",
  "anya-e0102n8:67_14": "Yasmā ca ‘‘uppannā saṅkhārā ṭhitiṁ mā pāpuṇantu,",
  "anya-e0102n8:67_15": "ṭhānappattā mā jīrantu,",
  "anya-e0102n8:67_16": "jarappattā mā bhijjantū’’ti imesu tīsu ṭhānesu kassaci vasavattibhāvo natthi,",
  "anya-e0102n8:67_17": "suññā tena vasavattanākārena,",
  "anya-e0102n8:67_18": "tasmā suññato,",
  "anya-e0102n8:67_19": "assāmikato,",
  "anya-e0102n8:67_20": "avasavattito,",
  "anya-e0102n8:67_21": "attapaṭikkhepato ca anattāti.",
  "anya-e0102n8:68_0": "707.",
  "anya-e0102n8:68_1": "Evaṁ ādānanikkhepanavasena vassasataparicchinne rūpe tilakkhaṇaṁ āropetvā tato paraṁ vayovuḍḍhatthaṅgamato āropeti.",
  "anya-e0102n8:68_2": "Tattha vayovuḍḍhatthaṅgamo nāma vayavasena vuḍḍhassa vaḍḍhitassa rūpassa atthaṅgamo.",
  "anya-e0102n8:68_3": "Tassa vasena tilakkhaṇaṁ āropetīti attho.",
  "anya-e0102n8:69_0": "Kathaṁ?",
  "anya-e0102n8:69_1": "So tameva vassasataṁ paṭhamavayena majjhimavayena pacchimavayenāti tīhi vayehi paricchindati.",
  "anya-e0102n8:69_2": "Tattha ādito tettiṁsa vassāni paṭhamavayo nāma.",
  "anya-e0102n8:69_3": "Tato catuttiṁsa majjhimavayo nāma.",
  "anya-e0102n8:69_4": "Tato tettiṁsa pacchimavayo nāmāti.",
  "anya-e0102n8:69_5": "Iti imehi tīhi vayehi paricchinditvā,",
  "anya-e0102n8:69_6": "‘‘paṭhamavaye pavattaṁ rūpaṁ majjhimavayaṁ appatvā tattheva nirujjhati,",
  "anya-e0102n8:69_7": "tasmā taṁ aniccaṁ.",
  "anya-e0102n8:69_8": "Yadaniccaṁ,",
  "anya-e0102n8:69_9": "taṁ dukkhaṁ.",
  "anya-e0102n8:69_10": "Yaṁ dukkhaṁ,",
  "anya-e0102n8:69_11": "tadanattā.",
  "anya-e0102n8:69_12": "Majjhimavaye pavattarūpampi pacchimavayaṁ appatvā tattheva nirujjhati,",
  "anya-e0102n8:69_13": "tasmā tampi aniccaṁ dukkhamanattā.",
  "anya-e0102n8:69_14": "Pacchimavaye tettiṁsa vassāni pavattarūpampi maraṇato paraṁ gamanasamatthaṁ nāma natthi,",
  "anya-e0102n8:69_15": "tasmā tampi aniccaṁ dukkhamanattā’’ti tilakkhaṇaṁ āropeti.",
  "anya-e0102n8:70_0": "708.",
  "anya-e0102n8:70_1": "Evaṁ paṭhamavayādivasena vayovuḍḍhatthaṅgamato tilakkhaṇaṁ āropetvā puna ‘‘mandadasakaṁ,",
  "anya-e0102n8:70_2": "khiḍḍādasakaṁ,",
  "anya-e0102n8:70_3": "vaṇṇadasakaṁ,",
  "anya-e0102n8:70_4": "baladasakaṁ,",
  "anya-e0102n8:70_5": "paññādasakaṁ,",
  "anya-e0102n8:70_6": "hānidasakaṁ,",
  "anya-e0102n8:70_7": "pabbhāradasakaṁ,",
  "anya-e0102n8:70_8": "vaṅkadasakaṁ,",
  "anya-e0102n8:70_9": "momūhadasakaṁ,",
  "anya-e0102n8:70_10": "sayanadasaka’’nti imesaṁ dasannaṁ dasakānaṁ vasena vayovuḍḍhatthaṅgamato tilakkhaṇaṁ āropeti.",
  "anya-e0102n8:71_0": "Tattha dasakesu tāva vassasatajīvino puggalassa paṭhamāni dasa vassāni mandadasakaṁ nāma,",
  "anya-e0102n8:71_1": "tadā hi so mando hoti capalo kumārako.",
  "anya-e0102n8:71_2": "Tato parāni dasa khiḍḍādasakaṁ nāma,",
  "anya-e0102n8:71_3": "tadā hi so khiḍḍāratibahulo hoti.",
  "anya-e0102n8:71_4": "Tato parāni dasa vaṇṇadasakaṁ nāma,",
  "anya-e0102n8:71_5": "tadā hissa vaṇṇāyatanaṁ vepullaṁ pāpuṇāti.",
  "anya-e0102n8:71_6": "Tato parāni dasa baladasakaṁ nāma,",
  "anya-e0102n8:71_7": "tadā hissa balañca thāmo ca vepullaṁ pāpuṇāti.",
  "anya-e0102n8:71_8": "Tato parāni dasa paññādasakaṁ nāma,",
  "anya-e0102n8:71_9": "tadā hissa paññā suppatiṭṭhitā hoti,",
  "anya-e0102n8:71_10": "pakatiyā kira dubbalapaññassāpi tasmiṁ kāle appamattakā paññā uppajjatiyeva.",
  "anya-e0102n8:71_11": "Tato parāni dasa hānidasakaṁ nāma,",
  "anya-e0102n8:71_12": "tadā hissa khiḍḍārativaṇṇabalapaññā parihāyanti.",
  "anya-e0102n8:71_13": "Tato parāni dasa pabbhāradasakaṁ nāma,",
  "anya-e0102n8:71_14": "tadā hissa attabhāvo purato pabbhāro hoti.",
  "anya-e0102n8:71_15": "Tato parāni dasa vaṅkadasakaṁ nāma,",
  "anya-e0102n8:71_16": "tadā hissa attabhāvo naṅgalakoṭi viya vaṅko hoti.",
  "anya-e0102n8:71_17": "Tato parāni dasa momūhadasakaṁ nāma.",
  "anya-e0102n8:71_18": "Tadā hi so momūho hoti,",
  "anya-e0102n8:71_19": "kataṁ kataṁ pamussati.",
  "anya-e0102n8:71_20": "Tato parāni dasa sayanadasakaṁ nāma,",
  "anya-e0102n8:71_21": "vassasatiko hi sayanabahulova hoti.",
  "anya-e0102n8:72_0": "Tatrāyaṁ yogī etesaṁ dasakānaṁ vasena vayovuḍḍhatthaṅgamato tilakkhaṇaṁ āropetuṁ iti paṭisañcikkhati –",
  "anya-e0102n8:72_1": "‘‘paṭhamadasake pavattarūpaṁ dutiyadasakaṁ appatvā tattheva nirujjhati,",
  "anya-e0102n8:72_2": "tasmā taṁ aniccaṁ dukkhamanattā.",
  "anya-e0102n8:72_3": "Dutiyadasake…pe…",
  "anya-e0102n8:72_4": "navamadasake pavattarūpaṁ dasamadasakaṁ appatvā tattheva nirujjhati.",
  "anya-e0102n8:72_5": "Dasamadasake pavattarūpaṁ punabbhavaṁ appatvā idheva nirujjhati,",
  "anya-e0102n8:72_6": "tasmā tampi aniccaṁ dukkhamanattā’’ti tilakkhaṇaṁ āropeti.",
  "anya-e0102n8:73_0": "709.",
  "anya-e0102n8:73_1": "Evaṁ dasakavasena vayovuḍḍhatthaṅgamato tilakkhaṇaṁ āropetvā puna tadeva vassasataṁ pañcapañcavassavasena",
  "anya-e0102n8:73_2": "vīsatikoṭṭhāse katvā vayovuḍḍhatthaṅgamato tilakkhaṇaṁ āropeti. Kathaṁ?",
  "anya-e0102n8:73_3": "So hi iti paṭisañcikkhati –",
  "anya-e0102n8:73_4": "‘‘paṭhame vassapañcake pavattarūpaṁ dutiyaṁ vassapañcakaṁ appatvā tattheva nirujjhati,",
  "anya-e0102n8:73_5": "tasmā taṁ aniccaṁ dukkhamanattā.",
  "anya-e0102n8:73_6": "Dutiye vassapañcake pavattarūpaṁ tatiyaṁ…pe…",
  "anya-e0102n8:73_7": "ekūnavīsatime vassapañcake pavattarūpaṁ vīsatimaṁ vassapañcakaṁ appatvā tattheva nirujjhati.",
  "anya-e0102n8:73_8": "Vīsatime vassapañcake pavattarūpaṁ maraṇato paraṁ gamanasamatthaṁ nāma natthi,",
  "anya-e0102n8:73_9": "tasmā tampi aniccaṁ dukkhamanattā’’ti.",
  "anya-e0102n8:74_0": "Evaṁ vīsatikoṭṭhāsavasena vayovuḍḍhatthaṅgamato tilakkhaṇaṁ āropetvā puna pañcavīsati koṭṭhāse katvā catunnaṁ catunnaṁ vassānaṁ vasena āropeti.",
  "anya-e0102n8:74_1": "Tato tettiṁsa koṭṭhāse katvā tiṇṇaṁ tiṇṇaṁ vassānaṁ vasena,",
  "anya-e0102n8:74_2": "paññāsa koṭṭhāse katvā dvinnaṁ dvinnaṁ vassānaṁ vasena,",
  "anya-e0102n8:74_3": "sataṁ koṭṭhāse katvā ekekavassavasena.",
  "anya-e0102n8:74_4": "Tato ekaṁ vassaṁ tayo koṭṭhāse katvā vassānahemantagimhesu tīsu utūsu ekekautuvasena tasmiṁ vayovuḍḍhatthaṅgamarūpe tilakkhaṇaṁ āropeti.",
  "anya-e0102n8:75_0": "Kathaṁ?",
  "anya-e0102n8:75_1": "‘‘Vassāne catumāsaṁ pavattarūpaṁ hemantaṁ appatvā tattheva niruddhaṁ.",
  "anya-e0102n8:75_2": "Hemante pavattarūpaṁ gimhaṁ appatvā tattheva niruddhaṁ.",
  "anya-e0102n8:75_3": "Gimhe pavattarūpaṁ puna vassānaṁ appatvā tattheva niruddhaṁ,",
  "anya-e0102n8:75_4": "tasmā taṁ aniccaṁ dukkhamanattā’’ti.",
  "anya-e0102n8:75_5": "Evaṁ āropetvā puna ekaṁ vassaṁ cha koṭṭhāse katvā –",
  "anya-e0102n8:75_6": "‘‘vassāne dvemāsaṁ pavattarūpaṁ saradaṁ appatvā tattheva niruddhaṁ.",
  "anya-e0102n8:75_7": "Sarade pavattarūpaṁ hemantaṁ.",
  "anya-e0102n8:75_8": "Hemante pavattarūpaṁ sisiraṁ.",
  "anya-e0102n8:75_9": "Sisire pavattarūpaṁ vasantaṁ.",
  "anya-e0102n8:75_10": "Vasante pavattarūpaṁ gimhaṁ.",
  "anya-e0102n8:75_11": "Gimhe pavattarūpaṁ puna vassānaṁ appatvā tattheva niruddhaṁ,",
  "anya-e0102n8:75_12": "tasmā aniccaṁ dukkhamanattā’’ti evaṁ tasmiṁ vayovuḍḍhatthaṅgamarūpe tilakkhaṇaṁ āropeti.",
  "anya-e0102n8:76_0": "Evaṁ āropetvā tato kāḷajuṇhavasena –",
  "anya-e0102n8:76_1": "‘‘kāḷe pavattarūpaṁ juṇhaṁ appatvā.",
  "anya-e0102n8:76_2": "Juṇhe pavattarūpaṁ kāḷaṁ appatvā tattheva niruddhaṁ,",
  "anya-e0102n8:76_3": "tasmā aniccaṁ dukkhamanattā’’ti tilakkhaṇaṁ āropeti.",
  "anya-e0102n8:76_4": "Tato rattindivavasena –",
  "anya-e0102n8:76_5": "‘‘rattiṁ pavattarūpaṁ divasaṁ appatvā tattheva niruddhaṁ.",
  "anya-e0102n8:76_6": "Divasaṁ pavattarūpampi rattiṁ appatvā tattheva niruddhaṁ,",
  "anya-e0102n8:76_7": "tasmā aniccaṁ dukkhamanattā’’ti tilakkhaṇaṁ āropeti.",
  "anya-e0102n8:76_8": "Tato tadeva rattindivaṁ pubbaṇhādivasena cha koṭṭhāse katvā –",
  "anya-e0102n8:76_9": "‘‘pubbaṇhe pavattarūpaṁ majjhanhaṁ appatvā.",
  "anya-e0102n8:76_10": "Majjhanhe pavattarūpaṁ sāyanhaṁ.",
  "anya-e0102n8:76_11": "Sāyanhe pavattarūpaṁ paṭhamayāmaṁ.",
  "anya-e0102n8:76_12": "Paṭhamayāme pavattarūpaṁ majjhimayāmaṁ.",
  "anya-e0102n8:76_13": "Majjhimayāme pavattarūpaṁ pacchimayāmaṁ appatvā tattheva niruddhaṁ.",
  "anya-e0102n8:76_14": "Pacchimayāme pavattarūpaṁ puna pubbaṇhaṁ appatvā tattheva niruddhaṁ,",
  "anya-e0102n8:76_15": "tasmā aniccaṁ dukkhamanattā’’ti tilakkhaṇaṁ āropeti.",
  "anya-e0102n8:77_0": "710.",
  "anya-e0102n8:77_1": "Evaṁ āropetvā puna tasmiṁyeva rūpe abhikkamapaṭikkamaālokanavilokanasamiñjanapasāraṇavasena –",
  "anya-e0102n8:77_2": "‘‘abhikkame pavattarūpaṁ paṭikkamaṁ appatvā tattheva nirujjhati.",
  "anya-e0102n8:77_3": "Paṭikkame pavattarūpaṁ ālokanaṁ.",
  "anya-e0102n8:77_4": "Ālokane pavattarūpaṁ vilokanaṁ.",
  "anya-e0102n8:77_5": "Vilokane pavattarūpaṁ samiñjanaṁ.",
  "anya-e0102n8:77_6": "Samiñjane pavattarūpaṁ pasāraṇaṁ appatvā tattheva nirujjhati.",
  "anya-e0102n8:77_7": "Tasmā aniccaṁ dukkhamanattā’’ti tilakkhaṇaṁ āropeti.",
  "anya-e0102n8:78_0": "Tato ekapadavāraṁ uddharaṇa atiharaṇavītiharaṇavossajjanasannikkhepanasannirumbhanavasena cha koṭṭhāse karoti.",
  "anya-e0102n8:79_0": "Tattha uddharaṇaṁ nāma pādassa bhūmito ukkhipanaṁ.",
  "anya-e0102n8:79_1": "Atiharaṇaṁ nāma purato haraṇaṁ.",
  "anya-e0102n8:79_2": "Vītiharaṇaṁ nāma khāṇukaṇṭakadīghajātiādīsu kiñcideva disvā ito cito ca pādasañcāraṇaṁ.",
  "anya-e0102n8:79_3": "Vossajjanaṁ nāma pādassa heṭṭhā oropanaṁ.",
  "anya-e0102n8:79_4": "Sannikkhepanaṁ nāma pathavītale ṭhapanaṁ.",
  "anya-e0102n8:79_5": "Sannirumbhanaṁ nāma puna pāduddharaṇakāle pādassa pathaviyā saddhiṁ abhinippīḷanaṁ.",
  "anya-e0102n8:79_6": "Tattha uddharaṇe pathavīdhātu āpodhātūti dve dhātuyo omattā honti mandā,",
  "anya-e0102n8:79_7": "itarā dve adhimattā honti balavatiyo.",
  "anya-e0102n8:79_8": "Tathā atiharaṇavītiharaṇesu.",
  "anya-e0102n8:79_9": "Vossajjane tejodhātu vāyodhātūti dve dhātuyo omattā honti mandā,",
  "anya-e0102n8:79_10": "itarā dve adhimattā honti balavatiyo.",
  "anya-e0102n8:79_11": "Tathā sannikkhepanasannirumbhanesu.",
  "anya-e0102n8:79_12": "Evaṁ cha koṭṭhāse katvā tesaṁ vasena tasmiṁ vayovuḍḍhatthaṅgamarūpe tilakkhaṇaṁ āropeti.",
  "anya-e0102n8:80_0": "Kathaṁ?",
  "anya-e0102n8:80_1": "So iti paṭisañcikkhati –",
  "anya-e0102n8:80_2": "‘‘yā uddharaṇe pavattā dhātuyo,",
  "anya-e0102n8:80_3": "yāni ca tadupādāyarūpāni,",
  "anya-e0102n8:80_4": "sabbe te dhammā atiharaṇaṁ appatvā ettheva nirujjhanti,",
  "anya-e0102n8:80_5": "tasmā aniccā dukkhā anattā.",
  "anya-e0102n8:80_6": "Tathā atiharaṇe pavattā vītiharaṇaṁ.",
  "anya-e0102n8:80_7": "Vītiharaṇe pavattā vossajjanaṁ.",
  "anya-e0102n8:80_8": "Vossajjane pavattā sannikkhepanaṁ.",
  "anya-e0102n8:80_9": "Sannikkhepane pavattā sannirumbhanaṁ appatvā ettheva nirujjhanti.",
  "anya-e0102n8:80_10": "Iti tattha tattha uppannā itaraṁ itaraṁ koṭṭhāsaṁ appatvā tattha tattheva pabbaṁ pabbaṁ sandhi sandhi",
  "anya-e0102n8:80_11": "odhi odhi hutvā tattakapāle pakkhittatilā viya taṭataṭāyantā saṅkhārā bhijjanti.",
  "anya-e0102n8:80_12": "Tasmā aniccā dukkhā anattā’’ti.",
  "anya-e0102n8:80_13": "Tassevaṁ pabbapabbagate saṅkhāre vipassato rūpasammasanaṁ sukhumaṁ hoti.",
  "anya-e0102n8:81_0": "711.",
  "anya-e0102n8:81_1": "Sukhumatte ca panassa idaṁ opammaṁ.",
  "anya-e0102n8:81_2": "Eko kira dārutiṇukkādīsu kataparicayo adiṭṭhapubbapadīpo paccantavāsiko nagaramāgamma antarāpaṇe jalamānaṁ",
  "anya-e0102n8:81_3": "padīpaṁ disvā ekaṁ purisaṁ pucchi ambho ‘‘kiṁ nāmetaṁ evaṁ manāpa’’nti?",
  "anya-e0102n8:81_4": "Tamenaṁ so āha ‘‘kimettha manāpaṁ,",
  "anya-e0102n8:81_5": "padīpo nāmesa telakkhayena vaṭṭikkhayena ca gatamaggopissa na paññāyissatī’’ti.",
  "anya-e0102n8:81_6": "Tamañño evamāha ‘‘idaṁ oḷārikaṁ,",
  "anya-e0102n8:81_7": "imissā hi vaṭṭiyā anupubbena ḍayhamānāya tatiyabhāge tatiyabhāge jālā itarītaraṁ padesaṁ appatvāva nirujjhissatī’’ti.",
  "anya-e0102n8:81_8": "Tamañño evamāha ‘‘idampi oḷārikaṁ,",
  "anya-e0102n8:81_9": "imissā hi aṅgulaṅgulantare aḍḍhaṅgulaḍḍhaṅgulantare tantumhi tantumhi aṁsumhi aṁsumhi jālā itarītaraṁ aṁsuṁ appatvāva nirujjhissati.",
  "anya-e0102n8:81_10": "Aṁsuṁ pana muñcitvā na sakkā jālaṁ paññāpetu’’nti.",
  "anya-e0102n8:82_0": "Tattha ‘‘telakkhayena vaṭṭikkhayena ca padīpassa gatamaggopi na paññāyissatī’’ti purisassa ñāṇaṁ viya",
  "anya-e0102n8:82_1": "yogino ādānanikkhepanato vassasatena paricchinnarūpe tilakkhaṇāropanaṁ.",
  "anya-e0102n8:82_2": "‘‘Vaṭṭiyā tatiyabhāge tatiyabhāge jālā itarītaraṁ padesaṁ appatvāva nirujjhissatī’’ti purisassa ñāṇaṁ",
  "anya-e0102n8:82_3": "viya yogino vassasatassa tatiyakoṭṭhāsaparicchinne vayovuḍḍhatthaṅgamarūpe tilakkhaṇāropanaṁ.",
  "anya-e0102n8:82_4": "‘‘Aṅgulaṅgulantare jālā itarītaraṁ appatvāva nirujjhissatī’’ti purisassa ñāṇaṁ viya yogino dasavassa",
  "anya-e0102n8:82_5": "pañcavassa catuvassa tivassa dvivassa ekavassa paricchinne rūpe tilakkhaṇāropanaṁ.",
  "anya-e0102n8:82_6": "‘‘Aḍḍhaṅgulaḍḍhaṅgulantare jālā itarītaraṁ appatvāva nirujjhissatī’’ti purisassa ñāṇaṁ viya yogino ekekautuvasena ekaṁ vassaṁ tidhā,",
  "anya-e0102n8:82_7": "chadhā ca vibhajitvā catumāsa-dvimāsaparicchinne rūpe tilakkhaṇāropanaṁ.",
  "anya-e0102n8:82_8": "‘‘Tantumhi tantumhi jālā itarītaraṁ appatvāva nirujjhissatī’’ti purisassa ñāṇaṁ viya yogino kāḷajuṇhavasena,",
  "anya-e0102n8:82_9": "rattindivavasena,",
  "anya-e0102n8:82_10": "ekarattindivaṁ cha koṭṭhāse katvā pubbaṇhādivasena ca paricchinne rūpe tilakkhaṇāropanaṁ.",
  "anya-e0102n8:82_11": "‘‘Aṁsumhi aṁsumhi jālā itarītaraṁ appatvāva nirujjhissatī’’ti purisassa ñāṇaṁ viya yogino abhikkamādivasena",
  "anya-e0102n8:82_12": "ceva uddharaṇādīsu ca ekekakoṭṭhāsavasena paricchinne rūpe tilakkhaṇāropananti.",
  "anya-e0102n8:83_0": "712.",
  "anya-e0102n8:83_1": "So evaṁ nānākārehi vayovuḍḍhatthaṅgamarūpe tilakkhaṇaṁ āropetvā puna tadeva rūpaṁ visaṅkharitvā āhāramayādivasena",
  "anya-e0102n8:83_2": "cattāro koṭṭhāse katvā ekekakoṭṭhāse tilakkhaṇaṁ āropeti.",
  "anya-e0102n8:83_3": "Tatrāssa āhāramayaṁ rūpaṁ chātasuhitavasena pākaṭaṁ hoti.",
  "anya-e0102n8:83_4": "Chātakāle samuṭṭhitaṁ rūpaṁ hi jhattaṁ hoti kilantaṁ,",
  "anya-e0102n8:83_5": "jhāmakhāṇuko viya,",
  "anya-e0102n8:83_6": "aṅgārapacchiyaṁ nilīnakāko viya ca dubbaṇṇaṁ dussaṇṭhitaṁ.",
  "anya-e0102n8:83_7": "Suhitakāle samuṭṭhitaṁ dhātaṁ pīṇitaṁ mudu siniddhaṁ phassavantaṁ hoti.",
  "anya-e0102n8:83_8": "So taṁ pariggahetvā ‘‘chātakāle pavattarūpaṁ suhitakālaṁ appatvā ettheva nirujjhati.",
  "anya-e0102n8:83_9": "Suhitakāle samuṭṭhitampi chātakālaṁ appatvā ettheva nirujjhati,",
  "anya-e0102n8:83_10": "tasmā taṁ aniccaṁ dukkhamanattā’’ti evaṁ tattha tilakkhaṇaṁ āropeti.",
  "anya-e0102n8:84_0": "713.Utumayaṁ sītuṇhavasena pākaṭaṁ hoti.",
  "anya-e0102n8:84_1": "Uṇhakāle samuṭṭhitaṁ rūpaṁ hi jhattaṁ hoti kilantaṁ dubbaṇṇaṁ.",
  "anya-e0102n8:84_2": "Sītautunā samuṭṭhitaṁ rūpaṁ dhātaṁ pīṇitaṁ siniddhaṁ hoti.",
  "anya-e0102n8:84_3": "So taṁ pariggahetvā ‘‘uṇhakāle pavattarūpaṁ sītakālaṁ appatvā ettheva nirujjhati.",
  "anya-e0102n8:84_4": "Sītakāle pavattarūpaṁ uṇhakālaṁ appatvā ettheva nirujjhati,",
  "anya-e0102n8:84_5": "tasmā taṁ aniccaṁ dukkhamanattā’’ti evaṁ tattha tilakkhaṇaṁ āropeti.",
  "anya-e0102n8:85_0": "714.Kammajaṁ āyatanadvāravasena pākaṭaṁ hoti.",
  "anya-e0102n8:85_1": "Cakkhudvārasmiṁ hi cakkhukāyabhāvadasakavasena tiṁsa kammajarūpāni,",
  "anya-e0102n8:85_2": "upatthambhakāni pana tesaṁ utucittāhārasamuṭṭhānāni catuvīsatīti catupaṇṇāsa honti.",
  "anya-e0102n8:85_3": "Tathā sotaghānajivhādvāresu.",
  "anya-e0102n8:85_4": "Kāyadvāre kāyabhāvadasakavasena ceva utusamuṭṭhānādivasena ca catucattālīsa.",
  "anya-e0102n8:85_5": "Manodvāre hadayavatthukāyabhāvadasakavasena ceva utusamuṭṭhānādivasena ca catupaṇṇāsameva.",
  "anya-e0102n8:86_0": "So sabbampi taṁ rūpaṁ pariggahetvā ‘‘cakkhudvāre pavattarūpaṁ sotadvāraṁ appatvā ettheva nirujjhati.",
  "anya-e0102n8:86_1": "Sotadvāre pavattarūpaṁ ghānadvāraṁ.",
  "anya-e0102n8:86_2": "Ghānadvāre pavattarūpaṁ jivhādvāraṁ.",
  "anya-e0102n8:86_3": "Jivhādvāre pavattarūpaṁ kāyadvāraṁ.",
  "anya-e0102n8:86_4": "Kāyadvāre pavattarūpaṁ manodvāraṁ appatvā ettheva nirujjhati,",
  "anya-e0102n8:86_5": "tasmā taṁ aniccaṁ dukkhamanattā’’ti evaṁ tattha tilakkhaṇaṁ āropeti.",
  "anya-e0102n8:87_0": "715.Cittasamuṭṭhānaṁ somanassitadomanassitavasena pākaṭaṁ hoti,",
  "anya-e0102n8:87_1": "somanassitakāle uppannaṁ hi rūpaṁ siniddhaṁ mudu pīṇitaṁ phassavantaṁ hoti.",
  "anya-e0102n8:87_2": "Domanassitakāle uppannaṁ jhattaṁ kilantaṁ dubbaṇṇaṁ hoti.",
  "anya-e0102n8:87_3": "So taṁ pariggahetvā ‘‘somanassitakāle pavattarūpaṁ domanassitakālaṁ appatvā ettheva nirujjhati.",
  "anya-e0102n8:87_4": "Domanassitakāle pavattarūpaṁ somanassitakālaṁ appatvā ettheva nirujjhati,",
  "anya-e0102n8:87_5": "tasmā taṁ aniccaṁ dukkhamanattā’’ti evaṁ tattha tilakkhaṇaṁ āropeti.",
  "anya-e0102n8:88_0": "Tassevaṁ cittasamuṭṭhānarūpaṁ pariggahetvā tattha tilakkhaṇaṁ āropayato ayamattho pākaṭo hoti –",
  "anya-e0102n8:89_0": "Jīvitaṁ attabhāvo ca, sukhadukkhā ca kevalā;",
  "anya-e0102n8:90_0": "Ekacittasamāyuttā, lahuso vattate khaṇo.",
  "anya-e0102n8:91_0": "Cullāsīti sahassāni, kappaṁ tiṭṭhanti ye marū;",
  "anya-e0102n8:92_0": "Na tveva tepi tiṭṭhanti, dvīhi cittehi samohitā.",
  "anya-e0102n8:93_0": "Ye niruddhā marantassa, tiṭṭhamānassa vā idha;",
  "anya-e0102n8:94_0": "Sabbeva sadisā khandhā, gatā appaṭisandhikā.",
  "anya-e0102n8:95_0": "Anantarā ca ye bhaggā, ye ca bhaggā anāgate;",
  "anya-e0102n8:96_0": "Tadantarā niruddhānaṁ, vesamaṁ natthi lakkhaṇe.",
  "anya-e0102n8:97_0": "Anibbattena na jāto, paccuppannena jīvati;",
  "anya-e0102n8:98_0": "Cittabhaṅgā mato loko, paññatti paramatthiyā.",
  "anya-e0102n8:99_0": "Anidhānagatā bhaggā, puñjo natthi anāgate;",
  "anya-e0102n8:100_0": "Nibbattā yepi tiṭṭhanti, āragge sāsapūpamā.",
  "anya-e0102n8:101_0": "Nibbattānañca dhammānaṁ, bhaṅgo nesaṁ purakkhato;",
  "anya-e0102n8:102_0": "Palokadhammā tiṭṭhanti, purāṇehi amissitā.",
  "anya-e0102n8:103_0": "Adassanato āyanti, bhaggā gacchantudassanaṁ;",
  "anya-e0102n8:104_0": "Vijjuppādova ākāse, uppajjanti vayanti cāti. (mahāni. 10);",
  "anya-e0102n8:105_0": "716.",
  "anya-e0102n8:105_1": "Evaṁ āhāramayādīsu tilakkhaṇaṁ āropetvā puna dhammatārūpe tilakkhaṇaṁ āropeti.",
  "anya-e0102n8:105_2": "Dhammatārūpaṁ nāma bahiddhā anindriyabaddhaṁ ayalohatipusīsasuvaṇṇarajatamuttāmaṇiveḷuriyasaṅkhasilāpavāḷalohitaṅgamasāragallabhūmipāsāṇapabbatatiṇarukkhalatādibhedaṁ",
  "anya-e0102n8:105_3": "vivaṭṭakappato paṭṭhāya uppajjanakarūpaṁ.",
  "anya-e0102n8:105_4": "Tadassa asokaṅkurādivasena pākaṭaṁ hoti.",
  "anya-e0102n8:106_0": "Asokaṅkuraṁ hi āditova tanurattaṁ hoti,",
  "anya-e0102n8:106_1": "tato dvīhatīhaccayena ghanarattaṁ,",
  "anya-e0102n8:106_2": "puna dvīhatīhaccayena mandarattaṁ,",
  "anya-e0102n8:106_3": "tato taruṇapallavavaṇṇaṁ,",
  "anya-e0102n8:106_4": "tato pariṇatapallavavaṇṇaṁ,",
  "anya-e0102n8:106_5": "tato haritapaṇṇavaṇṇaṁ.",
  "anya-e0102n8:106_6": "Tato nīlapaṇṇavaṇṇaṁ.",
  "anya-e0102n8:106_7": "Tato nīlapaṇṇavaṇṇakālato paṭṭhāya sabhāgarūpasantatimanuppabandhāpayamānaṁ saṁvaccharamattena paṇḍupalāsaṁ hutvā vaṇṭato chijjitvā patati.",
  "anya-e0102n8:107_0": "So taṁ pariggahetvā ‘‘tanurattakāle pavattarūpaṁ ghanarattakālaṁ appatvā nirujjhati.",
  "anya-e0102n8:107_1": "Ghanarattakāle pavattarūpaṁ mandarattakālaṁ.",
  "anya-e0102n8:107_2": "Mandarattakāle pavattarūpaṁ taruṇapallavavaṇṇakālaṁ.",
  "anya-e0102n8:107_3": "Taruṇapallavavaṇṇakāle pavattaṁ pariṇatapallavavaṇṇakālaṁ.",
  "anya-e0102n8:107_4": "Pariṇatapallavavaṇṇakāle pavattaṁ haritapaṇṇavaṇṇakālaṁ .",
  "anya-e0102n8:107_5": "Haritapaṇṇakāle pavattaṁ nīlapaṇṇavaṇṇakālaṁ.",
  "anya-e0102n8:107_6": "Nīlapaṇṇavaṇṇakāle pavattaṁ paṇḍupalāsakālaṁ.",
  "anya-e0102n8:107_7": "Paṇḍupalāsakāle pavattaṁ vaṇṭato chijjitvā patanakālaṁ appatvāva nirujjhati,",
  "anya-e0102n8:107_8": "tasmā taṁ aniccaṁ dukkhamanattā’’ti tilakkhaṇaṁ āropeti,",
  "anya-e0102n8:107_9": "evaṁ tattha tilakkhaṇaṁ āropetvā iminā nayena sabbampi dhammatārūpaṁ sammasati.",
  "anya-e0102n8:108_0": "Evaṁ tāva rūpasattakavasena tilakkhaṇaṁ āropetvā saṅkhāre sammasati.",
  "anya-e0102n8:109_0": "Arūpasattakasammasanakathā",
  "anya-e0102n8:110_0": "717.",
  "anya-e0102n8:110_1": "Yaṁ pana vuttaṁ ‘‘arūpasattakavasenā’’ti,",
  "anya-e0102n8:110_2": "tattha ayaṁ mātikā – kalāpato, yamakato,",
  "anya-e0102n8:110_3": "khaṇikato,",
  "anya-e0102n8:110_4": "paṭipāṭito,",
  "anya-e0102n8:110_5": "diṭṭhiugghāṭanato,",
  "anya-e0102n8:110_6": "mānasamugghāṭanato,",
  "anya-e0102n8:110_7": "nikantipariyādānatoti.",
  "anya-e0102n8:111_0": "Tattha kalāpatoti phassapañcamakā dhammā.",
  "anya-e0102n8:111_1": "Kathaṁ kalāpato sammasatīti?",
  "anya-e0102n8:111_2": "Idha bhikkhu iti paṭisañcikkhati –",
  "anya-e0102n8:111_3": "‘‘ye ime ‘kesā aniccā dukkhā anattā’ti sammasane uppannā phassapañcamakā dhammā,",
  "anya-e0102n8:111_4": "ye ca ‘lomā…pe…",
  "anya-e0102n8:111_5": "matthaluṅgaṁ aniccaṁ dukkhamanattā’ti sammasane uppannā phassapañcamakā dhammā,",
  "anya-e0102n8:111_6": "sabbe te itarītaraṁ appatvā pabbaṁpabbaṁ odhiodhi hutvā tattakapāle pakkhittatilā viya taṭataṭāyantā vinaṭṭhā,",
  "anya-e0102n8:111_7": "tasmā aniccā dukkhā anattā’’ti.",
  "anya-e0102n8:111_8": "Ayaṁ tāva visuddhikathāyaṁ nayo.",
  "anya-e0102n8:112_0": "Ariyavaṁsakathāyaṁ pana ‘‘heṭṭhā rūpasattake sattasu ṭhānesu ‘rūpaṁ aniccaṁ dukkhamanattā’ti pavattaṁ",
  "anya-e0102n8:112_1": "cittaṁ aparena cittena ‘aniccaṁ dukkhamanattā’ti sammasanto ‘kalāpato sammasatī’ti’’ vuttaṁ,",
  "anya-e0102n8:112_2": "taṁ yuttataraṁ.",
  "anya-e0102n8:112_3": "Tasmā sesānipi teneva nayena vibhajissāma.",
  "anya-e0102n8:113_0": "718.Yamakatoti idha bhikkhu ādānanikkheparūpaṁ ‘‘aniccaṁ dukkhamanattā’’ti sammasitvā tampi cittaṁ aparena",
  "anya-e0102n8:113_1": "cittena ‘‘aniccaṁ dukkhamanattā’’ti sammasati.",
  "anya-e0102n8:113_2": "Vayovuḍḍhatthaṅgamarūpaṁ,",
  "anya-e0102n8:113_3": "āhāramayaṁ, utumayaṁ, kammajaṁ,",
  "anya-e0102n8:113_4": "cittasamuṭṭhānaṁ,",
  "anya-e0102n8:113_5": "dhammatārūpaṁ ‘‘aniccaṁ dukkhamanattā’’ti sammasitvā tampi cittaṁ aparena cittena ‘‘aniccaṁ dukkhamanattā’’ti sammasati.",
  "anya-e0102n8:113_6": "Evaṁ yamakato sammasati nāma.",
  "anya-e0102n8:114_0": "719.Khaṇikatoti idha bhikkhu ādānanikkheparūpaṁ ‘‘aniccaṁ dukkhamanattā’’ti sammasitvā taṁ paṭhamacittaṁ dutiyacittena,",
  "anya-e0102n8:114_1": "dutiyaṁ tatiyena,",
  "anya-e0102n8:114_2": "tatiyaṁ catutthena,",
  "anya-e0102n8:114_3": "catutthaṁ pañcamena ‘‘etampi aniccaṁ dukkhamanattā’’ti sammasati.",
  "anya-e0102n8:114_4": "Vayovuḍḍhatthaṅgamarūpaṁ,",
  "anya-e0102n8:114_5": "āhāramayaṁ, utumayaṁ, kammajaṁ,",
  "anya-e0102n8:114_6": "cittasamuṭṭhānaṁ,",
  "anya-e0102n8:114_7": "dhammatārūpaṁ ‘‘aniccaṁ dukkhamanattā’’ti sammasitvā taṁ paṭhamacittaṁ dutiyacittena,",
  "anya-e0102n8:114_8": "dutiyaṁ tatiyena,",
  "anya-e0102n8:114_9": "tatiyaṁ catutthena,",
  "anya-e0102n8:114_10": "catutthaṁ pañcamena ‘‘etampi aniccaṁ dukkhamanattā’’ti sammasati.",
  "anya-e0102n8:114_11": "Evaṁ rūpapariggāhakacittato paṭṭhāya cattāri cattāri cittāni sammasanto khaṇikato sammasati nāma.",
  "anya-e0102n8:115_0": "720.Paṭipāṭitoti ādānanikkheparūpaṁ ‘‘aniccaṁ dukkhamanattā’’ti sammasitvā taṁ paṭhamacittaṁ dutiyacittena,",
  "anya-e0102n8:115_1": "dutiyaṁ tatiyena,",
  "anya-e0102n8:115_2": "tatiyaṁ catutthena…pe…",
  "anya-e0102n8:115_3": "dasamaṁ ekādasamena ‘‘etampi aniccaṁ dukkhamanattā’’ti sammasati.",
  "anya-e0102n8:115_4": "Vayovuḍḍhatthaṅgamarūpaṁ,",
  "anya-e0102n8:115_5": "āhāramayaṁ, utumayaṁ, kammajaṁ,",
  "anya-e0102n8:115_6": "cittasamuṭṭhānaṁ,",
  "anya-e0102n8:115_7": "dhammatārūpaṁ ‘‘aniccaṁ dukkhamanattā’’ti sammasitvā taṁ paṭhamacittaṁ dutiyacittena,",
  "anya-e0102n8:115_8": "dutiyaṁ tatiyena,",
  "anya-e0102n8:115_9": "tatiyaṁ catutthena…pe…",
  "anya-e0102n8:115_10": "dasamaṁ ekādasamena ‘‘etampi aniccaṁ dukkhamanattā’’ti evaṁ vipassanā paṭipāṭiyā sakalampi divasabhāgaṁ sammasituṁ vaṭṭeyya.",
  "anya-e0102n8:115_11": "Yāva dasamacittasammasanā pana rūpakammaṭṭhānampi arūpakammaṭṭhānampi paguṇaṁ hoti.",
  "anya-e0102n8:115_12": "Tasmā dasameyeva ṭhapetabbanti vuttaṁ.",
  "anya-e0102n8:115_13": "Evaṁ sammasanto paṭipāṭito sammasati nāma.",
  "anya-e0102n8:116_0": "721.Diṭṭhiugghāṭanato mānaugghāṭanato nikantipariyādānatoti imesu tīsu visuṁ sammasananayo nāma natthi.",
  "anya-e0102n8:116_1": "Yaṁ panetaṁ heṭṭhā rūpaṁ,",
  "anya-e0102n8:116_2": "idha ca arūpaṁ pariggahitaṁ,",
  "anya-e0102n8:116_3": "taṁ passanto rūpārūpato uddhaṁ aññaṁ sattaṁ nāma na passati.",
  "anya-e0102n8:116_4": "Sattassa adassanato paṭṭhāya sattasaññā ugghāṭitā hoti.",
  "anya-e0102n8:116_5": "Sattasaññaṁ ugghāṭitacittena saṅkhāre pariggaṇhato diṭṭhi nuppajjati.",
  "anya-e0102n8:116_6": "Diṭṭhiyā anuppajjamānāya diṭṭhi ugghāṭitā nāma hoti.",
  "anya-e0102n8:116_7": "Diṭṭhiugghāṭitacittena saṅkhāre pariggaṇhato māno nuppajjati.",
  "anya-e0102n8:116_8": "Māne anuppajjante māno samugghāṭito nāma hoti.",
  "anya-e0102n8:116_9": "Mānasamugghāṭitacittena saṅkhāre pariggaṇhato taṇhā nuppajjati.",
  "anya-e0102n8:116_10": "Taṇhāya anuppajjantiyā nikanti pariyādiṇṇā nāma hotīti idaṁ tāva visuddhikathāyaṁ vuttaṁ.",
  "anya-e0102n8:117_0": "Ariyavaṁsakathāyaṁ pana ‘‘diṭṭhiugghāṭanato mānasamugghāṭanato nikantipariyādānato’’ti mātikaṁ ṭhapetvā ayaṁ nayo dassito.",
  "anya-e0102n8:118_0": "‘‘Ahaṁ vipassāmi,",
  "anya-e0102n8:118_1": "mama vipassanā’’ti gaṇhato hi diṭṭhisamugghāṭanaṁ nāma na hoti.",
  "anya-e0102n8:118_2": "‘‘Saṅkhārāva saṅkhāre vipassanti sammasanti vavatthapenti pariggaṇhanti paricchindantī’’ti gaṇhato pana diṭṭhiugghāṭanaṁ nāma hoti.",
  "anya-e0102n8:119_0": "‘‘Suṭṭhu vipassāmi,",
  "anya-e0102n8:119_1": "manāpaṁ vipassāmī’’ti gaṇhato mānasamugghāṭo nāma na hoti.",
  "anya-e0102n8:119_2": "‘‘Saṅkhārāva saṅkhāre vipassanti sammasanti vavatthapenti pariggaṇhanti paricchindantī’’ti gaṇhato pana mānasamugghāṭo nāma hoti.",
  "anya-e0102n8:120_0": "‘‘Vipassituṁ sakkomī’’ti vipassanaṁ assādentassa nikantipariyādānaṁ nāma na hoti.",
  "anya-e0102n8:120_1": "‘‘Saṅkhārāva saṅkhāre vipassanti sammasanti vavatthapenti pariggaṇhanti paricchindantī’’ti gaṇhato pana nikantipariyādānaṁ nāma hoti.",
  "anya-e0102n8:121_0": "Sace saṅkhārā attā bhaveyyuṁ,",
  "anya-e0102n8:121_1": "attāti gahetuṁ vaṭṭeyyuṁ,",
  "anya-e0102n8:121_2": "anattā ca pana attāti gahitā,",
  "anya-e0102n8:121_3": "tasmā te avasavattanaṭṭhena anattā,",
  "anya-e0102n8:121_4": "hutvā abhāvaṭṭhena aniccā,",
  "anya-e0102n8:121_5": "uppādavayapaṭipīḷanaṭṭhena dukkhāti passato diṭṭhiugghāṭanaṁ nāma hoti.",
  "anya-e0102n8:122_0": "Sace saṅkhārā niccā bhaveyyuṁ,",
  "anya-e0102n8:122_1": "niccāti gahetuṁ vaṭṭeyyuṁ,",
  "anya-e0102n8:122_2": "aniccā ca pana niccāti gahitā,",
  "anya-e0102n8:122_3": "tasmā te hutvā abhāvaṭṭhena aniccā,",
  "anya-e0102n8:122_4": "uppādavayapaṭipīḷanaṭṭhena dukkhā,",
  "anya-e0102n8:122_5": "avasavattanaṭṭhena anattāti passato mānasamugghāṭo nāma hoti.",
  "anya-e0102n8:123_0": "Sace saṅkhārā sukhā bhaveyyuṁ,",
  "anya-e0102n8:123_1": "sukhāti gahetuṁ vaṭṭeyyuṁ,",
  "anya-e0102n8:123_2": "dukkhā ca pana sukhāti gahitā,",
  "anya-e0102n8:123_3": "tasmā te uppādavayapaṭipīḷanaṭṭhena dukkhā,",
  "anya-e0102n8:123_4": "hutvā abhāvaṭṭhena aniccā,",
  "anya-e0102n8:123_5": "avasavattanaṭṭhena anattāti passato nikantipariyādānaṁ nāma hoti.",
  "anya-e0102n8:124_0": "Evaṁ saṅkhāre anattato passantassa diṭṭhisamugghāṭanaṁ nāma hoti.",
  "anya-e0102n8:124_1": "Aniccato passantassa mānasamugghāṭanaṁ nāma hoti.",
  "anya-e0102n8:124_2": "Dukkhato passantassa nikantipariyādānaṁ nāma hoti.",
  "anya-e0102n8:124_3": "Iti ayaṁ vipassanā attano attano ṭhāneyeva tiṭṭhatīti.",
  "anya-e0102n8:125_0": "Evaṁ arūpasattakavasenāpi tilakkhaṇaṁ āropetvā saṅkhāre sammasati.",
  "anya-e0102n8:125_1": "Ettāvatā panassa rūpakammaṭṭhānampi arūpakammaṭṭhānampi paguṇaṁ hoti.",
  "anya-e0102n8:126_0": "722.",
  "anya-e0102n8:126_1": "So evaṁ paguṇarūpārūpakammaṭṭhāno yā upari bhaṅgānupassanato paṭṭhāya pahānapariññāvasena sabbākārato pattabbā aṭṭhārasa mahāvipassanā,",
  "anya-e0102n8:126_2": "tāsaṁ idheva tāva ekadesaṁ paṭivijjhanto tappaṭipakkhe dhamme pajahati.",
  "anya-e0102n8:127_0": "Aṭṭhārasa mahāvipassanā nāma aniccānupassanādikā paññā.",
  "anya-e0102n8:127_1": "Yāsu aniccānupassanaṁ bhāvento niccasaññaṁ pajahati,",
  "anya-e0102n8:127_2": "dukkhānupassanaṁ bhāvento sukhasaññaṁ pajahati,",
  "anya-e0102n8:127_3": "anattānupassanaṁ bhāvento attasaññaṁ pajahati,",
  "anya-e0102n8:127_4": "nibbidānupassanaṁ bhāvento nandiṁ pajahati,",
  "anya-e0102n8:127_5": "virāgānupassanaṁ bhāvento rāgaṁ pajahati,",
  "anya-e0102n8:127_6": "nirodhānupassanaṁ bhāvento samudayaṁ pajahati,",
  "anya-e0102n8:127_7": "paṭinissaggānupassanaṁ bhāvento ādānaṁ pajahati,",
  "anya-e0102n8:127_8": "khayānupassanaṁ bhāvento ghanasaññaṁ pajahati,",
  "anya-e0102n8:127_9": "vayānupassanaṁ bhāvento āyūhanaṁ pajahati,",
  "anya-e0102n8:127_10": "vipariṇāmānupassanaṁ bhāvento dhuvasaññaṁ pajahati,",
  "anya-e0102n8:127_11": "animittānupassanaṁ bhāvento nimittaṁ pajahati,",
  "anya-e0102n8:127_12": "appaṇihitānupassanaṁ bhāvento paṇidhiṁ pajahati,",
  "anya-e0102n8:127_13": "suññatānupassanaṁ bhāvento abhinivesaṁ pajahati,",
  "anya-e0102n8:127_14": "adhipaññādhammavipassanaṁ bhāvento sārādānābhinivesaṁ pajahati,",
  "anya-e0102n8:127_15": "yathābhūtañāṇadassanaṁ bhāvento sammohābhinivesaṁ pajahati,",
  "anya-e0102n8:127_16": "ādīnavānupassanaṁ bhāvento ālayābhinivesaṁ pajahati,",
  "anya-e0102n8:127_17": "paṭisaṅkhānupassanaṁ bhāvento appaṭisaṅkhaṁ pajahati,",
  "anya-e0102n8:127_18": "vivaṭṭānupassanaṁ bhāvento saṁyogābhinivesaṁ pajahati.",
  "anya-e0102n8:128_0": "Tāsu yasmā iminā aniccādilakkhaṇattayavasena saṅkhārā diṭṭhā,",
  "anya-e0102n8:128_1": "tasmā anicca-dukkha-anattānupassanā paṭividdhā honti.",
  "anya-e0102n8:128_2": "Yasmā ca ‘‘yā ca aniccānupassanā yā ca animittānupassanā,",
  "anya-e0102n8:128_3": "ime dhammā ekatthā,",
  "anya-e0102n8:128_4": "byañjanameva nānaṁ’’.",
  "anya-e0102n8:128_5": "Tathā ‘‘yā ca dukkhānupassanā yā ca appaṇihitānupassanā,",
  "anya-e0102n8:128_6": "ime dhammā ekatthā,",
  "anya-e0102n8:128_7": "byañjanameva nānaṁ’’.",
  "anya-e0102n8:128_8": "‘‘Yā ca anattānupassanā yā ca suññatānupassanā,",
  "anya-e0102n8:128_9": "ime dhammā ekatthā,",
  "anya-e0102n8:128_10": "byañjanameva nāna’’nti (paṭi. ma.",
  "anya-e0102n8:128_11": "1.227) vuttaṁ.",
  "anya-e0102n8:128_12": "Tasmā tāpi paṭividdhā honti.",
  "anya-e0102n8:129_0": "Adhipaññādhammavipassanā pana sabbāpi vipassanā.",
  "anya-e0102n8:129_1": "Yathābhūtañāṇadassanaṁ kaṅkhāvitaraṇavisuddhiyā eva saṅgahitaṁ.",
  "anya-e0102n8:129_2": "Iti idampi dvayaṁ paṭividdhameva hoti.",
  "anya-e0102n8:129_3": "Sesesu vipassanāñāṇesu kiñci paṭividdhaṁ,",
  "anya-e0102n8:129_4": "kiñci appaṭividdhaṁ,",
  "anya-e0102n8:129_5": "tesaṁ vibhāgaṁ parato āvikarissāma.",
  "anya-e0102n8:130_0": "Yadeva hi paṭividdhaṁ,",
  "anya-e0102n8:130_1": "taṁ sandhāya idaṁ vuttaṁ ‘‘evaṁ paguṇarūpārūpakammaṭṭhāno yā upari bhaṅgānupassanato paṭṭhāya pahānapariññāvasena",
  "anya-e0102n8:130_2": "sabbākārato pattabbā aṭṭhārasa mahāvipassanā.",
  "anya-e0102n8:130_3": "Tāsaṁ idheva tāva ekadesaṁ paṭivijjhanto tappaṭipakkhe dhamme pajahatī’’ti.",
  "anya-e0102n8:131_0": "Udayabbayañāṇakathā",
  "anya-e0102n8:132_0": "723.",
  "anya-e0102n8:132_1": "So evaṁ aniccānupassanādipaṭipakkhānaṁ niccasaññādīnaṁ pahānena visuddhañāṇo sammasanañāṇassa pāraṁ gantvā,",
  "anya-e0102n8:132_2": "yaṁ taṁ sammasanañāṇānantaraṁ ‘‘paccuppannānaṁ dhammānaṁ vipariṇāmānupassane paññā udayabbayānupassane ñāṇa’’nti (paṭi. ma.",
  "anya-e0102n8:132_3": "mātikā 1.6) udayabbayānupassanaṁ vuttaṁ,",
  "anya-e0102n8:132_4": "tassa adhigamāya yogaṁ ārabhati.",
  "anya-e0102n8:132_5": "Ārabhamāno ca saṅkhepato tāva ārabhati.",
  "anya-e0102n8:132_6": "Tatrāyaṁ pāḷi –",
  "anya-e0102n8:133_0": "‘‘Kathaṁ paccuppannānaṁ dhammānaṁ vipariṇāmānupassane paññā udayabbayānupassane ñāṇaṁ?",
  "anya-e0102n8:133_1": "Jātaṁ rūpaṁ paccuppannaṁ,",
  "anya-e0102n8:133_2": "tassa nibbattilakkhaṇaṁ udayo,",
  "anya-e0102n8:133_3": "vipariṇāmalakkhaṇaṁ vayo,",
  "anya-e0102n8:133_4": "anupassanā ñāṇaṁ.",
  "anya-e0102n8:133_5": "Jātā vedanā… saññā… saṅkhārā… viññāṇaṁ…",
  "anya-e0102n8:133_6": "jātaṁ cakkhu…pe…",
  "anya-e0102n8:133_7": "jāto bhavo paccuppanno,",
  "anya-e0102n8:133_8": "tassa nibbattilakkhaṇaṁ udayo,",
  "anya-e0102n8:133_9": "vipariṇāmalakkhaṇaṁ vayo,",
  "anya-e0102n8:133_10": "anupassanā ñāṇa’’nti (paṭi. ma. 1.49).",
  "anya-e0102n8:134_0": "So iminā pāḷinayena jātassa nāmarūpassa nibbattilakkhaṇaṁ jātiṁ uppādaṁ abhinavākāraṁ ‘‘udayo’’ti,",
  "anya-e0102n8:134_1": "vipariṇāmalakkhaṇaṁ khayaṁ bhaṅgaṁ ‘‘vayo’’ti samanupassati.",
  "anya-e0102n8:134_2": "So evaṁ pajānāti ‘‘imassa nāmarūpassa uppattito pubbe anuppannassa rāsi vā nicayo vā natthi,",
  "anya-e0102n8:134_3": "uppajjamānassāpi rāsito vā nicayato vā āgamanaṁ nāma natthi,",
  "anya-e0102n8:134_4": "nirujjhamānassāpi disāvidisāgamanaṁ nāma natthi,",
  "anya-e0102n8:134_5": "niruddhassāpi ekasmiṁ ṭhāne rāsito nicayato nidhānato avaṭṭhānaṁ nāma natthi.",
  "anya-e0102n8:134_6": "Yathā pana vīṇāya vādiyamānāya uppannasaddassa neva uppattito pubbe sannicayo atthi,",
  "anya-e0102n8:134_7": "na uppajjamāno sannicayato āgato,",
  "anya-e0102n8:134_8": "na nirujjhamānassa disāvidisāgamanaṁ atthi,",
  "anya-e0102n8:134_9": "na niruddho katthaci sannicito tiṭṭhati,",
  "anya-e0102n8:134_10": "atha kho vīṇañca upavīṇañca purisassa ca tajjaṁ vāyāmaṁ paṭicca ahutvā sambhoti,",
  "anya-e0102n8:134_11": "hutvā paṭiveti.",
  "anya-e0102n8:134_12": "Evaṁ sabbepi rūpārūpino dhammā ahutvā sambhonti,",
  "anya-e0102n8:134_13": "hutvā paṭiventī’’ti.",
  "anya-e0102n8:135_0": "724. Evaṁ saṅkhepato udayabbayamanasikāraṁ katvā puna yāni etasseva udayabbayañāṇassa vibhaṅge –",
  "anya-e0102n8:136_0": "‘‘Avijjāsamudayā rūpasamudayoti paccayasamudayaṭṭhena rūpakkhandhassa udayaṁ passati.",
  "anya-e0102n8:136_1": "Taṇhāsamudayā…",
  "anya-e0102n8:136_2": "kammasamudayā…",
  "anya-e0102n8:136_3": "āhārasamudayā rūpasamudayoti paccayasamudayaṭṭhena rūpakkhandhassa udayaṁ passati.",
  "anya-e0102n8:136_4": "Nibbattilakkhaṇaṁ passantopi rūpakkhandhassa udayaṁ passati.",
  "anya-e0102n8:136_5": "Rūpakkhandhassa udayaṁ passanto imāni pañca lakkhaṇāni passati.",
  "anya-e0102n8:137_0": "‘‘Avijjānirodhā rūpanirodhoti paccayanirodhaṭṭhena rūpakkhandhassa vayaṁ passati.",
  "anya-e0102n8:137_1": "Taṇhānirodhā…",
  "anya-e0102n8:137_2": "kammanirodhā…",
  "anya-e0102n8:137_3": "āhāranirodhā rūpanirodhoti paccayanirodhaṭṭhena rūpakkhandhassa vayaṁ passati.",
  "anya-e0102n8:137_4": "Vipariṇāmalakkhaṇaṁ passantopi rūpakkhandhassa vayaṁ passati.",
  "anya-e0102n8:137_5": "Rūpakkhandhassa vayaṁ passantopi imāni pañca lakkhaṇāni passati’’ (paṭi. ma. 1.50).",
  "anya-e0102n8:138_0": "Tathā ‘‘avijjāsamudayā vedanāsamudayoti paccayasamudayaṭṭhena vedanākkhandhassa udayaṁ passati.",
  "anya-e0102n8:138_1": "Taṇhāsamudayā…",
  "anya-e0102n8:138_2": "kammasamudayā…",
  "anya-e0102n8:138_3": "phassasamudayā vedanāsamudayoti paccayasamudayaṭṭhena vedanākkhandhassa udayaṁ passati.",
  "anya-e0102n8:138_4": "Nibbattilakkhaṇaṁ passantopi vedanākkhandhassa udayaṁ passati.",
  "anya-e0102n8:138_5": "Vedanākkhandhassa udayaṁ passanto imāni pañca lakkhaṇāni passati.",
  "anya-e0102n8:138_6": "Avijjānirodhā…",
  "anya-e0102n8:138_7": "taṇhānirodhā…",
  "anya-e0102n8:138_8": "kammanirodhā…",
  "anya-e0102n8:138_9": "phassanirodhā vedanānirodhoti paccayanirodhaṭṭhena vedanākkhandhassa vayaṁ passati.",
  "anya-e0102n8:138_10": "Vipariṇāmalakkhaṇaṁ passantopi vedanākkhandhassa vayaṁ passati.",
  "anya-e0102n8:138_11": "Vedanākkhandhassa vayaṁ passanto imāni pañca lakkhaṇāni passati’’ (paṭi. ma. 1.50).",
  "anya-e0102n8:139_0": "Vedanākkhandhassa viya ca saññāsaṅkhāraviññāṇakkhandhānaṁ.",
  "anya-e0102n8:139_1": "Ayaṁ pana viseso,",
  "anya-e0102n8:139_2": "viññāṇakkhandhassa phassaṭṭhāne ‘‘nāmarūpasamudayā,",
  "anya-e0102n8:139_3": "nāmarūpanirodhā’’ti –",
  "anya-e0102n8:140_0": "Evaṁ ekekassa khandhassa udayabbayadassane dasa dasa katvā paññāsa lakkhaṇāni vuttāni.",
  "anya-e0102n8:140_1": "Tesaṁ vasena evampi rūpassa udayo evampi rūpassa vayo,",
  "anya-e0102n8:140_2": "evampi rūpaṁ udeti,",
  "anya-e0102n8:140_3": "evampi rūpaṁ vetīti paccayato ceva khaṇato ca vitthārena manasikāraṁ karoti.",
  "anya-e0102n8:141_0": "725.",
  "anya-e0102n8:141_1": "Tassevaṁ manasikaroto ‘‘iti kirime dhammā ahutvā sambhonti,",
  "anya-e0102n8:141_2": "hutvā paṭiventī’’ti ñāṇaṁ visadataraṁ hoti.",
  "anya-e0102n8:141_3": "Tassevaṁ paccayato ceva khaṇato ca dvedhā udayabbayaṁ passato saccapaṭiccasamuppādanayalakkhaṇabhedā pākaṭā honti.",
  "anya-e0102n8:142_0": "726.",
  "anya-e0102n8:142_1": "Yañhi so avijjādisamudayā khandhānaṁ samudayaṁ,",
  "anya-e0102n8:142_2": "avijjādinirodhā ca khandhānaṁ nirodhaṁ passati,",
  "anya-e0102n8:142_3": "idamassa paccayato udayabbayadassanaṁ.",
  "anya-e0102n8:142_4": "Yaṁ pana nibbattilakkhaṇavipariṇāmalakkhaṇāni passanto khandhānaṁ udayabbayaṁ passati,",
  "anya-e0102n8:142_5": "idamassa khaṇato udayabbayadassanaṁ,",
  "anya-e0102n8:142_6": "uppattikkhaṇeyeva hi nibbattilakkhaṇaṁ.",
  "anya-e0102n8:142_7": "Bhaṅgakkhaṇe ca vipariṇāmalakkhaṇaṁ.",
  "anya-e0102n8:143_0": "727.",
  "anya-e0102n8:143_1": "Iccassevaṁ paccayato ceva khaṇato ca dvedhā udayabbayaṁ passato paccayato udayadassanena samudayasaccaṁ pākaṭaṁ hoti janakāvabodhato.",
  "anya-e0102n8:143_2": "Khaṇato udayadassanena dukkhasaccaṁ pākaṭaṁ hoti jātidukkhāvabodhato.",
  "anya-e0102n8:143_3": "Paccayato vayadassanena nirodhasaccaṁ pākaṭaṁ hoti paccayānuppādena paccayavataṁ anuppādāvabodhato.",
  "anya-e0102n8:143_4": "Khaṇato vayadassanena dukkhasaccameva pākaṭaṁ hoti maraṇadukkhāvabodhato.",
  "anya-e0102n8:143_5": "Yañcassa udayabbayadassanaṁ,",
  "anya-e0102n8:143_6": "maggovāyaṁ lokikoti maggasaccaṁ pākaṭaṁ hoti tatra sammohavighātato.",
  "anya-e0102n8:144_0": "728.",
  "anya-e0102n8:144_1": "Paccayato cassa udayadassanena anulomo paṭiccasamuppādo pākaṭo hoti,",
  "anya-e0102n8:144_2": "‘‘imasmiṁ sati idaṁ hotī’’ti (ma. ni. 1.404; saṁ. ni. 2.21; udā.",
  "anya-e0102n8:144_3": "1) avabodhato.",
  "anya-e0102n8:144_4": "Paccayato vayadassanena paṭilomo paṭiccasamuppādo pākaṭo hoti,",
  "anya-e0102n8:144_5": "‘‘imassa nirodhā idaṁ nirujjhatī’’ti (ma. ni. 1.406; saṁ. ni. 2.21; udā.",
  "anya-e0102n8:144_6": "2) avabodhato .",
  "anya-e0102n8:144_7": "Khaṇato pana udayabbayadassanena paṭiccasamuppannā dhammā pākaṭā honti saṅkhatalakkhaṇāvabodhato.",
  "anya-e0102n8:144_8": "Udayabbayavanto hi saṅkhatā,",
  "anya-e0102n8:144_9": "te ca paṭiccasamuppannāti.",
  "anya-e0102n8:145_0": "729.",
  "anya-e0102n8:145_1": "Paccayato cassa udayadassanena ekattanayo pākaṭo hoti hetuphalasambandhena santānassa anupacchedāvabodhato.",
  "anya-e0102n8:145_2": "Atha suṭṭhutaraṁ ucchedadiṭṭhiṁ pajahati.",
  "anya-e0102n8:145_3": "Khaṇato udayadassanena nānattanayo pākaṭo hoti navanavānaṁ uppādāvabodhato.",
  "anya-e0102n8:145_4": "Atha suṭṭhutaraṁ sassatadiṭṭhiṁ pajahati.",
  "anya-e0102n8:145_5": "Paccayato cassa udayabbayadassanena abyāpāranayo pākaṭo hoti dhammānaṁ avasavattibhāvāvabodhato.",
  "anya-e0102n8:145_6": "Atha suṭṭhutaraṁ attadiṭṭhiṁ pajahati.",
  "anya-e0102n8:145_7": "Paccayato pana udayadassanena evaṁdhammatānayo pākaṭo hoti paccayānurūpena phalassa uppādāvabodhato.",
  "anya-e0102n8:145_8": "Atha suṭṭhutaraṁ akiriyadiṭṭhiṁ pajahati.",
  "anya-e0102n8:146_0": "730.",
  "anya-e0102n8:146_1": "Paccayato cassa udayadassanena anattalakkhaṇaṁ pākaṭaṁ hoti dhammānaṁ nirīhakattapaccayapaṭibaddhavuttitāvabodhato.",
  "anya-e0102n8:146_2": "Khaṇato udayabbayadassanena aniccalakkhaṇaṁ pākaṭaṁ hoti hutvā abhāvāvabodhato,",
  "anya-e0102n8:146_3": "pubbantāparantavivekāvabodhato ca.",
  "anya-e0102n8:146_4": "Dukkhalakkhaṇampi pākaṭaṁ hoti udayabbayehi paṭipīḷanāvabodhato.",
  "anya-e0102n8:146_5": "Sabhāvalakkhaṇampi pākaṭaṁ hoti udayabbayaparicchinnāvabodhato.",
  "anya-e0102n8:146_6": "Sabhāvalakkhaṇe saṅkhatalakkhaṇassa tāvakālikattampi pākaṭaṁ hoti udayakkhaṇe vayassa,",
  "anya-e0102n8:146_7": "vayakkhaṇe ca udayassa abhāvāvabodhatoti.",
  "anya-e0102n8:147_0": "731.",
  "anya-e0102n8:147_1": "Tassevaṁ pākaṭībhūtasaccapaṭiccasamuppādanayalakkhaṇabhedassa ‘‘evaṁ kira nāmime dhammā anuppannapubbā uppajjanti,",
  "anya-e0102n8:147_2": "uppannā nirujjhantī’’ti niccanavāva hutvā saṅkhārā upaṭṭhahanti.",
  "anya-e0102n8:147_3": "Na kevalañca niccanavā,",
  "anya-e0102n8:147_4": "sūriyuggamane ussāvabindu viya udakabubbuḷo viya udake daṇḍarāji viya āragge sāsapo viya vijjuppādo viya ca parittaṭṭhāyino.",
  "anya-e0102n8:147_5": "Māyāmarīcisupinantaalātacakkagandhabbanagarapheṇakadaliādayo viya assārā nissārāti cāpi upaṭṭhahanti.",
  "anya-e0102n8:148_0": "Ettāvatānena ‘‘vayadhammameva uppajjati,",
  "anya-e0102n8:148_1": "uppannañca vayaṁ upetī’’ti iminā ākārena samapaññāsa lakkhaṇāni paṭivijjhitvā ṭhitaṁ udayabbayānupassanaṁ nāma taruṇavipassanāñāṇaṁ adhigataṁ hoti,",
  "anya-e0102n8:148_2": "yassādhigamā āraddhavipassakoti saṅkhaṁ gacchati.",
  "anya-e0102n8:149_0": "Vipassanupakkilesakathā",
  "anya-e0102n8:150_0": "732.",
  "anya-e0102n8:150_1": "Athassa imāya taruṇavipassanāya āraddhavipassakassa dasa vipassanupakkilesā uppajjanti.",
  "anya-e0102n8:150_2": "Vipassanupakkilesā hi paṭivedhappattassa ariyasāvakassa ceva vippaṭipannakassa ca nikkhittakammaṭṭhānassa kusītapuggalassa nuppajjanti.",
  "anya-e0102n8:150_3": "Sammāpaṭipannakassa pana yuttapayuttassa āraddhavipassakassa kulaputtassa uppajjantiyeva.",
  "anya-e0102n8:151_0": "Katame pana te dasa upakkilesāti? Obhāso, ñāṇaṁ, pīti,",
  "anya-e0102n8:151_1": "passaddhi, sukhaṁ,",
  "anya-e0102n8:151_2": "adhimokkho, paggaho,",
  "anya-e0102n8:151_3": "upaṭṭhānaṁ, upekkhā,",
  "anya-e0102n8:151_4": "nikantīti.",
  "anya-e0102n8:151_5": "Vuttañhetaṁ –",
  "anya-e0102n8:152_0": "‘‘Kathaṁ dhammuddhaccaviggahitamānasaṁ hoti?",
  "anya-e0102n8:152_1": "Aniccato manasikaroto obhāso uppajjati,",
  "anya-e0102n8:152_2": "‘obhāso dhammo’ti obhāsaṁ āvajjati,",
  "anya-e0102n8:152_3": "tato vikkhepo uddhaccaṁ.",
  "anya-e0102n8:152_4": "Tena uddhaccena viggahitamānaso aniccato upaṭṭhānaṁ yathābhūtaṁ nappajānāti. Dukkhato…",
  "anya-e0102n8:152_5": "anattato upaṭṭhānaṁ yathābhūtaṁ nappajānāti’’.",
  "anya-e0102n8:153_0": "Tathā ‘‘aniccato manasikaroto ñāṇaṁ uppajjati…pe… pīti…",
  "anya-e0102n8:153_1": "passaddhi… sukhaṁ…",
  "anya-e0102n8:153_2": "adhimokkho… paggaho…",
  "anya-e0102n8:153_3": "upaṭṭhānaṁ… upekkhā…",
  "anya-e0102n8:153_4": "nikanti uppajjati,",
  "anya-e0102n8:153_5": "‘nikanti dhammo’ti nikantiṁ āvajjati,",
  "anya-e0102n8:153_6": "tato vikkhepo uddhaccaṁ.",
  "anya-e0102n8:153_7": "Tena uddhaccena viggahitamānaso aniccato upaṭṭhānaṁ yathābhūtaṁ nappajānāti. Dukkhato…",
  "anya-e0102n8:153_8": "anattato upaṭṭhānaṁ yathābhūtaṁ nappajānātī’’ti (paṭi. ma. 2.6).",
  "anya-e0102n8:154_0": "733.",
  "anya-e0102n8:154_1": "Tattha obhāsoti vipassanobhāso.",
  "anya-e0102n8:154_2": "Tasmiṁ uppanne yogāvacaro ‘‘na vata me ito pubbe evarūpo obhāso uppannapubbo,",
  "anya-e0102n8:154_3": "addhā maggappattosmi phalapattosmī’’ti amaggameva ‘‘maggo’’ti,",
  "anya-e0102n8:154_4": "aphalameva ca ‘‘phala’’nti gaṇhāti.",
  "anya-e0102n8:154_5": "Tassa amaggaṁ ‘‘maggo’’ti aphalaṁ ‘‘phala’’nti gaṇhato vipassanāvīthi ukkantā nāma hoti.",
  "anya-e0102n8:154_6": "So attano mūlakammaṭṭhānaṁ vissajjetvā obhāsameva assādento nisīdati.",
  "anya-e0102n8:155_0": "So kho panāyaṁ obhāso kassaci bhikkhuno pallaṅkaṭṭhānamattameva obhāsento uppajjati.",
  "anya-e0102n8:155_1": "Kassaci antogabbhaṁ.",
  "anya-e0102n8:155_2": "Kassaci bahigabbhampi.",
  "anya-e0102n8:155_3": "Kassaci sakalavihāraṁ, gāvutaṁ,",
  "anya-e0102n8:155_4": "aḍḍhayojanaṁ, yojanaṁ,",
  "anya-e0102n8:155_5": "dviyojanaṁ,",
  "anya-e0102n8:155_6": "tiyojanaṁ…pe…",
  "anya-e0102n8:155_7": "kassaci pathavītalato yāva akaniṭṭhabrahmalokā ekālokaṁ kurumāno.",
  "anya-e0102n8:155_8": "Bhagavato pana dasasahassilokadhātuṁ obhāsento udapādi.",
  "anya-e0102n8:156_0": "Evaṁ vemattatāya cassa idaṁ vatthu –",
  "anya-e0102n8:156_1": "cittalapabbate kira dvikuṭṭagehassa anto dve therā nisīdiṁsu.",
  "anya-e0102n8:156_2": "Taṁdivasañca kāḷapakkhuposatho hoti,",
  "anya-e0102n8:156_3": "meghapaṭalacchannā disā,",
  "anya-e0102n8:156_4": "rattibhāge caturaṅgasamannāgataṁ tamaṁ pavattati.",
  "anya-e0102n8:156_5": "Atheko thero āha – ‘‘bhante,",
  "anya-e0102n8:156_6": "mayhaṁ idāni cetiyaṅgaṇamhi sīhāsane pañcavaṇṇāni kusumāni paññāyantī’’ti.",
  "anya-e0102n8:156_7": "Taṁ itaro āha –",
  "anya-e0102n8:156_8": "‘‘anacchariyaṁ, āvuso, kathesi,",
  "anya-e0102n8:156_9": "mayhaṁ panetarahi mahāsamuddamhi yojanaṭṭhāne macchakacchapā paññāyantī’’ti.",
  "anya-e0102n8:157_0": "Ayaṁ pana vipassanupakkileso yebhuyyena samathavipassanālābhino uppajjati.",
  "anya-e0102n8:157_1": "So samāpattivikkhambhitānaṁ kilesānaṁ asamudācārato ‘‘arahā aha’’nti cittaṁ uppādeti uccavālikavāsī mahānāgatthero",
  "anya-e0102n8:157_2": "viya haṁkanakavāsī mahādattatthero viya cittalapabbate niṅkapeṇṇakapadhānagharavāsī cūḷasumanatthero viya ca.",
  "anya-e0102n8:158_0": "Tatridaṁ ekavatthuparidīpanaṁ –",
  "anya-e0102n8:158_1": "talaṅgaravāsī dhammadinnatthero kira nāma eko pabhinnapaṭisambhido mahākhīṇāsavo mahato bhikkhusaṅghassa ovādadāyako ahosi.",
  "anya-e0102n8:158_2": "So ekadivasaṁ attano divāṭṭhāne nisīditvā ‘‘kinnu kho amhākaṁ ācariyassa uccavālikavāsīmahānāgattherassa samaṇabhāvakiccaṁ matthakaṁ pattaṁ,",
  "anya-e0102n8:158_3": "no’’ti āvajjanto puthujjanabhāvamevassa disvā ‘‘mayi agacchante puthujjanakālakiriyameva karissatī’’ti",
  "anya-e0102n8:158_4": "ca ñatvā iddhiyā vehāsaṁ uppatitvā divāṭṭhāne nisinnassa therassa samīpe orohitvā vanditvā vattaṁ dassetvā",
  "anya-e0102n8:158_5": "ekamantaṁ nisīdi. ‘‘Kiṁ,",
  "anya-e0102n8:158_6": "āvuso dhammadinna,",
  "anya-e0102n8:158_7": "akāle āgatosī’’ti ca vutte ‘‘pañhaṁ, bhante,",
  "anya-e0102n8:158_8": "pucchituṁ āgatomhī’’ti āha.",
  "anya-e0102n8:158_9": "Tato ‘‘pucchāvuso,",
  "anya-e0102n8:158_10": "jānamānā kathayissāmā’’ti vutte pañhasahassaṁ pucchi.",
  "anya-e0102n8:159_0": "Thero pucchitapucchitaṁ asajjamānova kathesi.",
  "anya-e0102n8:159_1": "Tato ‘‘atitikkhaṁ vo, bhante, ñāṇaṁ,",
  "anya-e0102n8:159_2": "kadā tumhehi ayaṁ dhammo adhigato’’ti vutte ‘‘ito saṭṭhivassakāle,",
  "anya-e0102n8:159_3": "āvuso’’ti āha.",
  "anya-e0102n8:159_4": "Samādhimpi, bhante,",
  "anya-e0102n8:159_5": "vaḷañjethāti, na yidaṁ, āvuso,",
  "anya-e0102n8:159_6": "bhāriyanti. Tena hi, bhante,",
  "anya-e0102n8:159_7": "ekaṁ hatthiṁ māpethāti .",
  "anya-e0102n8:159_8": "Thero sabbasetaṁ hatthiṁ māpesi. Idāni, bhante,",
  "anya-e0102n8:159_9": "yathā ayaṁ hatthī añcitakaṇṇo pasāritanaṅguṭṭho soṇḍaṁ mukhe pakkhipitvā bheravaṁ koñcanādaṁ karonto tumhākaṁ abhimukho āgacchati,",
  "anya-e0102n8:159_10": "tathā naṁ karothāti.",
  "anya-e0102n8:159_11": "Thero tathā katvā vegena āgacchato hatthissa bheravaṁ ākāraṁ disvā uṭṭhāya palāyituṁ āraddho.",
  "anya-e0102n8:159_12": "Tamenaṁ khīṇāsavatthero hatthaṁ pasāretvā cīvarakaṇṇe gahetvā ‘‘bhante,",
  "anya-e0102n8:159_13": "khīṇāsavassa sārajjaṁ nāma hotī’’ti āha.",
  "anya-e0102n8:160_0": "So tamhi kāle attano puthujjanabhāvaṁ ñatvā ‘‘avassayo me, āvuso,",
  "anya-e0102n8:160_1": "dhammadinna hohī’’ti vatvā pādamūle ukkuṭikaṁ nisīdi. ‘‘Bhante,",
  "anya-e0102n8:160_2": "tumhākaṁ avassayo bhavissāmiccevāhaṁ āgato,",
  "anya-e0102n8:160_3": "mā cintayitthā’’ti kammaṭṭhānaṁ kathesi.",
  "anya-e0102n8:160_4": "Thero kammaṭṭhānaṁ gahetvā caṅkamaṁ āruyha tatiye padavāre aggaphalaṁ arahattaṁ pāpuṇi.",
  "anya-e0102n8:160_5": "Thero kira dosacarito ahosi.",
  "anya-e0102n8:160_6": "Evarūpā bhikkhū obhāse kampanti.",
  "anya-e0102n8:161_0": "734.Ñāṇanti vipassanāñāṇaṁ.",
  "anya-e0102n8:161_1": "Tassa kira rūpārūpadhamme tulayantassa tīrentassa vissaṭṭhaindavajiramiva avihatavegaṁ tikhiṇaṁ sūraṁ ativisadaṁ ñāṇaṁ uppajjati.",
  "anya-e0102n8:162_0": "Pītīti vipassanāpīti.",
  "anya-e0102n8:162_1": "Tassa kira tasmiṁ samaye khuddakāpīti,",
  "anya-e0102n8:162_2": "khaṇikāpīti,",
  "anya-e0102n8:162_3": "okkantikāpīti,",
  "anya-e0102n8:162_4": "ubbegāpīti,",
  "anya-e0102n8:162_5": "pharaṇāpītīti ayaṁ pañcavidhā pīti sakalasarīraṁ pūrayamānā uppajjati.",
  "anya-e0102n8:163_0": "Passaddhīti vipassanāpassaddhi.",
  "anya-e0102n8:163_1": "Tassa kira tasmiṁ samaye rattiṭṭhāne vā divāṭṭhāne vā nisinnassa kāyacittānaṁ neva daratho,",
  "anya-e0102n8:163_2": "na gāravaṁ,",
  "anya-e0102n8:163_3": "na kakkhaḷatā,",
  "anya-e0102n8:163_4": "na akammaññatā,",
  "anya-e0102n8:163_5": "na gelaññaṁ,",
  "anya-e0102n8:163_6": "na vaṅkatā hoti,",
  "anya-e0102n8:163_7": "atha kho panassa kāyacittāni passaddhāni lahūni mudūni kammaññāni suvisadāni ujukāniyeva honti.",
  "anya-e0102n8:163_8": "So imehi passaddhādīhi anuggahitakāyacitto tasmiṁ samaye amānusiṁ nāma ratiṁ anubhavati.",
  "anya-e0102n8:163_9": "Yaṁ sandhāya vuttaṁ –",
  "anya-e0102n8:164_0": "‘‘Suññāgāraṁ paviṭṭhassa, santacittassa bhikkhuno;",
  "anya-e0102n8:165_0": "Amānusī rati hoti, sammā dhammaṁ vipassato.",
  "anya-e0102n8:166_0": "‘‘Yato yato sammasati, khandhānaṁ udayabbayaṁ;",
  "anya-e0102n8:167_0": "Labhatī pītipāmojjaṁ, amataṁ taṁ vijānata’’nti. (dha. pa. 373-374);",
  "anya-e0102n8:168_0": "Evamassa imaṁ amānusiṁ ratiṁ sādhayamānā lahutādisampayuttā passaddhi uppajjati.",
  "anya-e0102n8:169_0": "Sukhanti vipassanāsukhaṁ.",
  "anya-e0102n8:169_1": "Tassa kira tasmiṁ samaye sakalasarīraṁ abhisandayamānaṁ atipaṇītaṁ sukhaṁ uppajjati.",
  "anya-e0102n8:170_0": "Adhimokkhoti saddhā.",
  "anya-e0102n8:170_1": "Vipassanāsampayuttāyeva hissa cittacetasikānaṁ atisayapasādabhūtā balavatī saddhā uppajjati.",
  "anya-e0102n8:171_0": "Paggahoti vīriyaṁ.",
  "anya-e0102n8:171_1": "Vipassanāsampayuttameva hissa asithilaṁ anaccāraddhaṁ supaggahitaṁ vīriyaṁ uppajjati.",
  "anya-e0102n8:172_0": "Upaṭṭhānanti sati.",
  "anya-e0102n8:172_1": "Vipassanāsampayuttāyeva hissa supaṭṭhitā supatiṭṭhitā nikhātā acalā pabbatarājasadisā sati uppajjati.",
  "anya-e0102n8:172_2": "So yaṁ yaṁ ṭhānaṁ āvajjati samannāharati manasikaroti paccavekkhati,",
  "anya-e0102n8:172_3": "taṁ taṁ ṭhānamassa okkhanditvā pakkhanditvā dibbacakkhuno paraloko viya satiyā upaṭṭhāti.",
  "anya-e0102n8:173_0": "Upekkhāti vipassanupekkhā ceva āvajjanupekkhā ca.",
  "anya-e0102n8:173_1": "Tasmiṁ hissa samaye sabbasaṅkhāresu majjhattabhūtā vipassanupekkhāpi balavatī uppajjati.",
  "anya-e0102n8:173_2": "Manodvāre āvajjanupekkhāpi.",
  "anya-e0102n8:173_3": "Sā hissa taṁ taṁ ṭhānaṁ āvajjantassa vissaṭṭhaindavajiramiva pattapuṭe pakkhitta tattanārāco viya ca sūrā tikhiṇā hutvā vahati.",
  "anya-e0102n8:174_0": "Nikantīti vipassanānikanti.",
  "anya-e0102n8:174_1": "Evaṁ obhāsādipaṭimaṇḍitāya hissa vipassanāya ālayaṁ kurumānā sukhumā santākārā nikanti uppajjati.",
  "anya-e0102n8:174_2": "Yā nikanti kilesoti pariggahetumpi na sakkā hoti.",
  "anya-e0102n8:175_0": "Yathā ca obhāse,",
  "anya-e0102n8:175_1": "evaṁ etesupi aññatarasmiṁ uppanne yogāvacaro ‘‘na vata me ito pubbe evarūpaṁ ñāṇaṁ uppannapubbaṁ,",
  "anya-e0102n8:175_2": "evarūpā pīti,",
  "anya-e0102n8:175_3": "passaddhi, sukhaṁ,",
  "anya-e0102n8:175_4": "adhimokkho, paggaho,",
  "anya-e0102n8:175_5": "upaṭṭhānaṁ, upekkhā,",
  "anya-e0102n8:175_6": "nikanti uppannapubbā,",
  "anya-e0102n8:175_7": "addhā maggappattosmi phalappattosmī’’ti amaggameva ‘‘maggo’’ti aphalameva ca ‘‘phala’’nti gaṇhāti.",
  "anya-e0102n8:175_8": "Tassa amaggaṁ ‘‘maggo’’ti aphalaṁ ‘‘phala’’nti gaṇhato vipassanāvīthi ukkantā nāma hoti.",
  "anya-e0102n8:175_9": "So attano mūlakammaṭṭhānaṁ vissajjetvā nikantimeva assādento nisīdatīti.",
  "anya-e0102n8:176_0": "735.",
  "anya-e0102n8:176_1": "Ettha ca obhāsādayo upakkilesavatthutāya upakkilesāti vuttā,",
  "anya-e0102n8:176_2": "na akusalattā.",
  "anya-e0102n8:176_3": "Nikanti pana upakkileso ceva upakkilesavatthu ca.",
  "anya-e0102n8:176_4": "Vatthuvaseneva cete dasa.",
  "anya-e0102n8:176_5": "Gāhavasena pana samatiṁsa honti. Kathaṁ?",
  "anya-e0102n8:176_6": "‘‘Mama obhāso uppanno’’ti gaṇhato hi diṭṭhigāho hoti,",
  "anya-e0102n8:176_7": "‘‘manāpo vata obhāso uppanno’’ti gaṇhato mānagāho,",
  "anya-e0102n8:176_8": "obhāsaṁ assādayato taṇhāgāho,",
  "anya-e0102n8:176_9": "iti obhāse diṭṭhimānataṇhāvasena tayo gāhā.",
  "anya-e0102n8:176_10": "Tathā sesesupīti evaṁ gāhavasena samatiṁsa upakkilesā honti.",
  "anya-e0102n8:176_11": "Tesaṁ vasena akusalo abyatto yogāvacaro obhāsādīsu kampati vikkhipati.",
  "anya-e0102n8:176_12": "Obhāsādīsu ekekaṁ ‘‘etaṁ mama,",
  "anya-e0102n8:176_13": "esohamasmi,",
  "anya-e0102n8:176_14": "eso me attā’’ti (ma. ni.",
  "anya-e0102n8:176_15": "1.241) samanupassati.",
  "anya-e0102n8:176_16": "Tenāhu porāṇā –",
  "anya-e0102n8:177_0": "‘‘Obhāse ceva ñāṇe ca, pītiyā ca vikampati;",
  "anya-e0102n8:178_0": "Passaddhiyā sukhe ceva, yehi cittaṁ pavedhati.",
  "anya-e0102n8:179_0": "‘‘Adhimokkhe ca paggāhe, upaṭṭhāne ca kampati;",
  "anya-e0102n8:180_0": "Upekkhāvajjanāyañca, upekkhāya nikantiyā’’ti. (paṭi. ma. 2.7);",
  "anya-e0102n8:181_0": "Maggāmaggavavatthānakathā",
  "anya-e0102n8:182_0": "736.",
  "anya-e0102n8:182_1": "Kusalo pana paṇḍito byatto buddhisampanno yogāvacaro obhāsādīsu uppannesu ‘‘ayaṁ kho me obhāso uppanno,",
  "anya-e0102n8:182_2": "so kho panāyaṁ anicco saṅkhato paṭiccasamuppanno khayadhammo vayadhammo virāgadhammo nirodhadhammo’’ti iti vā taṁ paññāya paricchindati upaparikkhati.",
  "anya-e0102n8:182_3": "Atha vā panassa evaṁ hoti,",
  "anya-e0102n8:182_4": "‘‘sace obhāso attā bhaveyya,",
  "anya-e0102n8:182_5": "‘attā’ti gahetuṁ vaṭṭeyya.",
  "anya-e0102n8:182_6": "Anattā ca panāyaṁ ‘attā’ti gahito.",
  "anya-e0102n8:182_7": "Tasmā so avasavattanaṭṭhena anattā,",
  "anya-e0102n8:182_8": "hutvā abhāvaṭṭhena anicco,",
  "anya-e0102n8:182_9": "uppādavayapaṭipīḷanaṭṭhena dukkho’’ti sabbaṁ arūpasattake vuttanayena vitthāretabbaṁ.",
  "anya-e0102n8:182_10": "Yathā ca obhāse,",
  "anya-e0102n8:182_11": "evaṁ sesesupi.",
  "anya-e0102n8:183_0": "So evaṁ upaparikkhitvā obhāsaṁ ‘‘netaṁ mama,",
  "anya-e0102n8:183_1": "nesohamasmi,",
  "anya-e0102n8:183_2": "na meso attā’’ti (ma. ni.",
  "anya-e0102n8:183_3": "1.241) samanupassati. Ñāṇaṁ…pe…",
  "anya-e0102n8:183_4": "nikantiṁ ‘‘netaṁ mama,",
  "anya-e0102n8:183_5": "nesohamasmi,",
  "anya-e0102n8:183_6": "na meso attā’’ti (ma. ni.",
  "anya-e0102n8:183_7": "1.241) samanupassati.",
  "anya-e0102n8:183_8": "Evaṁ samanupassanto obhāsādīsu na kampati na vedhati.",
  "anya-e0102n8:183_9": "Tenāhu porāṇā –",
  "anya-e0102n8:184_0": "‘‘Imāni dasa ṭhānāni, paññāyassa pariccitā;",
  "anya-e0102n8:185_0": "Dhammuddhaccakusalo hoti, na ca vikkhepaṁ gacchatī’’ti. (paṭi. ma. 2.7);",
  "anya-e0102n8:186_0": "So evaṁ vikkhepaṁ agacchanto taṁ samatiṁsavidhaṁ upakkilesajaṭaṁ vijaṭetvā obhāsādayo dhammā na maggo.",
  "anya-e0102n8:186_1": "Upakkilesavimuttaṁ pana vīthipaṭipannaṁ vipassanāñāṇaṁ maggoti maggañca amaggañca vavatthapeti.",
  "anya-e0102n8:186_2": "Tassevaṁ ‘‘ayaṁ maggo,",
  "anya-e0102n8:186_3": "ayaṁ na maggo’’ti maggañca amaggañca ñatvā ṭhitaṁ ñāṇaṁ maggāmaggañāṇadassanavisuddhīti veditabbaṁ.",
  "anya-e0102n8:187_0": "Ettāvatā ca pana tena tiṇṇaṁ saccānaṁ vavatthānaṁ kataṁ hoti. Kathaṁ?",
  "anya-e0102n8:187_1": "Diṭṭhivisuddhiyaṁ tāva nāmarūpassa vavatthāpanena dukkhasaccassa vavatthānaṁ kataṁ.",
  "anya-e0102n8:187_2": "Kaṅkhāvitaraṇavisuddhiyaṁ paccayapariggahaṇena samudayasaccassa vavatthānaṁ.",
  "anya-e0102n8:187_3": "Imissaṁ maggāmaggañāṇadassanavisuddhiyaṁ sammāmaggassa avadhāraṇena maggasaccassa vavatthānaṁ katanti,",
  "anya-e0102n8:187_4": "evaṁ lokiyeneva tāva ñāṇena tiṇṇaṁ saccānaṁ vavatthānaṁ kataṁ hoti.",
  "anya-e0102n8:188_0": "Iti sādhujanapāmojjatthāya kate visuddhimagge",
  "anya-e0102n8:189_0": "Paññābhāvanādhikāre",
  "anya-e0102n8:190_0": "Maggāmaggañāṇadassanavisuddhiniddeso nāma",
  "anya-e0102n8:191_0": "Vīsatimo paricchedo."
}