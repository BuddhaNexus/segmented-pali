{
  "atk-s0502a20:0_0": "20. Maggavaggo",
  "atk-s0502a20:1_0": "1. Pañcasatabhikkhuvatthu",
  "atk-s0502a20:2_0": "Maggānaṭṭhaṅgikoti imaṁ dhammadesanaṁ satthā jetavane viharanto pañcasate bhikkhū ārabbha kathesi.",
  "atk-s0502a20:3_0": "Te kira satthari janapadacārikaṁ caritvā puna sāvatthiṁ āgate upaṭṭhānasālāya nisīditvā ‘‘asukagāmato asukagāmassa maggo samo,",
  "atk-s0502a20:3_1": "asukagāmassa maggo visamo,",
  "atk-s0502a20:3_2": "sasakkharo,",
  "atk-s0502a20:3_3": "asakkharo’’tiādinā nayena attano vicaritamaggaṁ ārabbha maggakathaṁ kathesuṁ.",
  "atk-s0502a20:3_4": "Satthā tesaṁ arahattassūpanissayaṁ disvā taṁ ṭhānaṁ āgantvā paññattāsane nisinno ‘‘kāya nuttha,",
  "atk-s0502a20:3_5": "bhikkhave,",
  "atk-s0502a20:3_6": "etarahi kathāya sannisinnā’’ti pucchitvā ‘‘imāya nāmā’’ti vutte,",
  "atk-s0502a20:3_7": "‘‘bhikkhave,",
  "atk-s0502a20:3_8": "ayaṁ bāhirakamaggo,",
  "atk-s0502a20:3_9": "bhikkhunā nāma ariyamagge kammaṁ kātuṁ vaṭṭati,",
  "atk-s0502a20:3_10": "evañhi karonto bhikkhu sabbadukkhā pamuccatī’’ti vatvā imā gāthā abhāsi –",
  "atk-s0502a20:4_0": "273.",
  "atk-s0502a20:5_0": " ‘‘Maggānaṭṭhaṅgiko seṭṭho, saccānaṁ caturo padā;",
  "atk-s0502a20:6_0": "Virāgo seṭṭho dhammānaṁ, dvipadānañca cakkhumā.",
  "atk-s0502a20:7_0": "274.",
  "atk-s0502a20:8_0": " ‘‘Eseva maggo natthañño, dassanassa visuddhiyā;",
  "atk-s0502a20:9_0": "Etañhi tumhe paṭipajjatha, mārassetaṁ pamohanaṁ.",
  "atk-s0502a20:10_0": "275.",
  "atk-s0502a20:11_0": " ‘‘Etañhi tumhe paṭipannā, dukkhassantaṁ karissatha;",
  "atk-s0502a20:12_0": "Akkhāto vo mayā maggo, aññāya sallakantanaṁ.",
  "atk-s0502a20:13_0": "276.",
  "atk-s0502a20:14_0": " ‘‘Tumhehi kiccamātappaṁ, akkhātāro tathāgatā;",
  "atk-s0502a20:15_0": "Paṭipannā pamokkhanti, jhāyino mārabandhanā’’ti.",
  "atk-s0502a20:16_0": "Tattha maggānaṭṭhaṅgikoti jaṅghamaggādayo vā hontu dvāsaṭṭhi diṭṭhigatamaggā vā,",
  "atk-s0502a20:16_1": "tesaṁ sabbesampi maggānaṁ sammādiṭṭhiādīhi aṭṭhahi aṅgehi micchādiṭṭhiādīnaṁ aṭṭhannaṁ pahānaṁ karonto",
  "atk-s0502a20:16_2": "nirodhaṁ ārammaṇaṁ katvā catūsupi saccesu dukkhaparijānanādikiccaṁ sādhayamāno aṭṭhaṅgiko maggo seṭṭho uttamo.",
  "atk-s0502a20:16_3": "Saccānaṁ caturo padāti ‘‘saccaṁ bhaṇe na kujjheyyā’’ti (dha. pa.",
  "atk-s0502a20:16_4": "224) āgataṁ vacīsaccaṁ vā hotu,",
  "atk-s0502a20:16_5": "‘‘sacco brāhmaṇo sacco khattiyo’’tiādibhedaṁ sammutisaccaṁ vā ‘‘idameva saccaṁ moghamañña’’nti (dha. sa. 1144; ma. ni.",
  "atk-s0502a20:16_6": "2.187-188) diṭṭhisaccaṁ vā ‘‘dukkhaṁ ariyasacca’’ntiādibhedaṁ paramatthasaccaṁ vā hotu,",
  "atk-s0502a20:16_7": "sabbesampi imesaṁ saccānaṁ parijānitabbaṭṭhena sacchikātabbaṭṭhena pahātabbaṭṭhena bhāvetabbaṭṭhena ekapaṭivedhaṭṭhena",
  "atk-s0502a20:16_8": "ca tathapaṭivedhaṭṭhena ca dukkhaṁ ariyasaccantiādayo caturo padā seṭṭhā nāma.",
  "atk-s0502a20:16_9": "Virāgo seṭṭho dhammānanti ‘‘yāvatā,",
  "atk-s0502a20:16_10": "bhikkhave,",
  "atk-s0502a20:16_11": "dhammā saṅkhatā vā asaṅkhatā vā,",
  "atk-s0502a20:16_12": "virāgo tesaṁ aggamakkhāyatī’’ti (itivu. 90; a. ni.",
  "atk-s0502a20:16_13": "4.34) vacanato sabbadhammānaṁ nibbānasaṅkhāto virāgo seṭṭho.",
  "atk-s0502a20:16_14": "Dvipadānañca cakkhumāti sabbesaṁ devamanussādibhedānaṁ dvipadānaṁ pañcahi cakkhūhi cakkhumā tathāgatova seṭṭho.",
  "atk-s0502a20:16_15": "Ca-saddo sampiṇḍanattho,",
  "atk-s0502a20:16_16": "arūpadhamme sampiṇḍeti.",
  "atk-s0502a20:16_17": "Tasmā arūpadhammānampi tathāgato seṭṭho uttamo.",
  "atk-s0502a20:17_0": "Dassanassa visuddhiyāti maggaphaladassanassa visuddhatthaṁ yo mayā ‘‘seṭṭho’’ti vutto,",
  "atk-s0502a20:17_1": "esova maggo,",
  "atk-s0502a20:17_2": "natthañño.",
  "atk-s0502a20:17_3": "Etañhi tumheti tasmā tumhe etameva paṭipajjatha.",
  "atk-s0502a20:17_4": "Mārassetaṁ pamohananti etaṁ māramohanaṁ māramanthananti vuccati.",
  "atk-s0502a20:17_5": "Dukkhassantanti sakalassapi vaṭṭadukkhassa antaṁ paricchedaṁ karissathāti attho.",
  "atk-s0502a20:17_6": "Aññāya sallakantananti rāgasallādīnaṁ kantanaṁ nimmathanaṁ abbūhaṇaṁ etaṁ maggaṁ,",
  "atk-s0502a20:17_7": "mayā vinā anussavādīhi attapaccakkhato ñatvāva ayaṁ maggo akkhāto,",
  "atk-s0502a20:17_8": "idāni tumhehi kilesānaṁ ātāpanena ‘‘ātappa’’nti saṅkhaṁ gataṁ tassa adhigamatthāya sammappadhānavīriyaṁ kiccaṁ karaṇīyaṁ.",
  "atk-s0502a20:17_9": "Kevalañhi akkhātārova tathāgatā.",
  "atk-s0502a20:17_10": "Tasmā tehi akkhātavasena ye paṭipannā dvīhi jhānehi jhāyino,",
  "atk-s0502a20:17_11": "te tebhūmakavaṭṭasaṅkhātā mārabandhanā pamokkhantīti attho.",
  "atk-s0502a20:18_0": "Desanāvasāne te bhikkhū arahatte patiṭṭhahiṁsu, sampattānampi sātthikā dhammadesanā ahosīti.",
  "atk-s0502a20:19_0": "Pañcasatabhikkhuvatthu paṭhamaṁ.",
  "atk-s0502a20:20_0": "2. Aniccalakkhaṇavatthu",
  "atk-s0502a20:21_0": "Sabbesaṅkhārā aniccāti imaṁ dhammadesanaṁ satthā jetavane viharanto pañcasate bhikkhū ārabbha kathesi.",
  "atk-s0502a20:22_0": "Te kira satthu santike kammaṭṭhānaṁ gahetvā gantvā araññe vāyamantāpi arahattaṁ appatvā ‘‘visesetvā kammaṭṭhānaṁ",
  "atk-s0502a20:22_1": "uggaṇhissāmā’’ti satthu santikaṁ āgamiṁsu.",
  "atk-s0502a20:22_2": "Satthā ‘‘kiṁ nu kho imesaṁ sappāya’’nti vīmaṁsanto ‘‘ime kassapabuddhakāle vīsati vassasahassāni aniccalakkhaṇe anuyuñjiṁsu,",
  "atk-s0502a20:22_3": "tasmā aniccalakkhaṇeneva tesaṁ ekaṁ gāthaṁ desetuṁ vaṭṭatī’’ti cintetvā,",
  "atk-s0502a20:22_4": "‘‘bhikkhave,",
  "atk-s0502a20:22_5": "kāmabhavādīsu sabbepi saṅkhārā hutvā abhāvaṭṭhena aniccā evā’’ti vatvā imaṁ gāthamāha –",
  "atk-s0502a20:23_0": "277.",
  "atk-s0502a20:24_0": " ‘‘Sabbe saṅkhārā aniccāti, yadā paññāya passati;",
  "atk-s0502a20:25_0": "Atha nibbindati dukkhe, esa maggo visuddhiyā’’ti.",
  "atk-s0502a20:26_0": "Tattha sabbe saṅkhārāti kāmabhavādīsu uppannā khandhā tattha tattheva nirujjhanato aniccāti yadā vipassanāpaññāya passati,",
  "atk-s0502a20:26_1": "atha imasmiṁ khandhapariharaṇadukkhe nibbindati,",
  "atk-s0502a20:26_2": "nibbindanto dukkhaparijānanādivasena saccāni paṭivijjhati.",
  "atk-s0502a20:26_3": "Esa maggo visuddhiyāti visuddhatthāya vodānatthāya esa maggoti attho.",
  "atk-s0502a20:27_0": "Desanāvasāne te bhikkhū arahatte patiṭṭhahiṁsu, sampattaparisānampi sātthikā dhammadesanā ahosīti.",
  "atk-s0502a20:28_0": "Aniccalakkhaṇavatthu dutiyaṁ.",
  "atk-s0502a20:29_0": "3. Dukkhalakkhaṇavatthu",
  "atk-s0502a20:30_0": "Dutiyagāthāyapi evarūpameva vatthu.",
  "atk-s0502a20:30_1": "Tadā hi bhagavā tesaṁ bhikkhūnaṁ dukkhalakkhaṇe katābhiyogabhāvaṁ ñatvā,",
  "atk-s0502a20:30_2": "‘‘bhikkhave,",
  "atk-s0502a20:30_3": "sabbepi khandhā paṭipīḷanaṭṭhena dukkhā evā’’ti vatvā imaṁ gāthamāha –",
  "atk-s0502a20:31_0": "278.",
  "atk-s0502a20:32_0": " ‘‘Sabbe saṅkhārā dukkhāti, yadā paññāya passati;",
  "atk-s0502a20:33_0": "Atha nibbindati dukkhe, esa maggo visuddhiyā’’ti.",
  "atk-s0502a20:34_0": "Tattha dukkhāti paṭipīḷanaṭṭhena dukkhā. Sesaṁ purimasadisameva.",
  "atk-s0502a20:35_0": "Dukkhalakkhaṇavatthu tatiyaṁ.",
  "atk-s0502a20:36_0": "4. Anattalakkhaṇavatthu",
  "atk-s0502a20:37_0": "Tatiyagāthāyapi eseva nayo.",
  "atk-s0502a20:37_1": "Kevalañhi ettha bhagavā tesaṁ bhikkhūnaṁ pubbe anattalakkhaṇe anuyuttabhāvaṁ ñatvā,",
  "atk-s0502a20:37_2": "‘‘bhikkhave,",
  "atk-s0502a20:37_3": "sabbepi khandhā avasavattanaṭṭhena anattā evā’’ti vatvā imaṁ gāthamāha –",
  "atk-s0502a20:38_0": "279.",
  "atk-s0502a20:39_0": " ‘‘Sabbe dhammā anattāti, yadā paññāya passati;",
  "atk-s0502a20:40_0": "Atha nibbindati dukkhe, esa maggo visuddhiyā’’ti.",
  "atk-s0502a20:41_0": "Tattha sabbe dhammāti pañcakkhandhā eva adhippetā.",
  "atk-s0502a20:41_1": "Anattāti ‘‘mā jīyantu mā mīyantū’’ti vase vattetuṁ na sakkāti avasavattanaṭṭhena anattā attasuññā assāmikā anissarāti attho.",
  "atk-s0502a20:41_2": "Sesaṁ purimasadisamevāti.",
  "atk-s0502a20:42_0": "Anattalakkhaṇavatthu catutthaṁ.",
  "atk-s0502a20:43_0": "5. Padhānakammikatissattheravatthu",
  "atk-s0502a20:44_0": "Uṭṭhānakālamhīti imaṁ dhammadesanaṁ satthā jetavane viharanto padhānakammikatissattheraṁ ārabbha kathesi.",
  "atk-s0502a20:45_0": "Sāvatthivāsino kira pañcasatā kulaputtā satthu santike pabbajitvā kammaṭṭhānaṁ gahetvā araññaṁ agamaṁsu.",
  "atk-s0502a20:45_1": "Tesu eko tattheva ohīyi.",
  "atk-s0502a20:45_2": "Avasesā araññe samaṇadhammaṁ karontā arahattaṁ patvā ‘‘paṭiladdhaguṇaṁ satthu ārocessāmā’’ti puna sāvatthiṁ agamaṁsu.",
  "atk-s0502a20:45_3": "Te sāvatthito yojanamatte ekasmiṁ gāmake piṇḍāya carante disvā eko upāsako yāgubhattādīhi patimānetvā anumodanaṁ sutvā punadivasatthāyapi nimantesi.",
  "atk-s0502a20:45_4": "Te tadaheva sāvatthiṁ gantvā pattacīvaraṁ paṭisāmetvā sāyanhasamaye satthāraṁ upasaṅkamitvā vanditvā ekamantaṁ nisīdiṁsu.",
  "atk-s0502a20:45_5": "Satthā tehi saddhiṁ ativiya tuṭṭhiṁ pavedayamāno paṭisanthāraṁ akāsi.",
  "atk-s0502a20:46_0": "Atha nesaṁ tattha ohīno sahāyakabhikkhu cintesi –",
  "atk-s0502a20:46_1": "‘‘satthu imehi saddhiṁ paṭisanthāraṁ karontassa mukhaṁ nappahoti,",
  "atk-s0502a20:46_2": "mayhaṁ pana maggaphalābhāvena mayā saddhiṁ na katheti,",
  "atk-s0502a20:46_3": "ajjeva arahattaṁ patvā satthāraṁ upasaṅkamitvā mayā saddhiṁ kathāpessāmī’’ti.",
  "atk-s0502a20:46_4": "Tepi bhikkhū, ‘‘bhante,",
  "atk-s0502a20:46_5": "mayaṁ āgamanamagge ekena upāsakena svātanāya nimantitā,",
  "atk-s0502a20:46_6": "tattha pātova gamissāmā’’ti satthāraṁ apalokesuṁ.",
  "atk-s0502a20:46_7": "Atha nesaṁ sahāyako bhikkhu sabbarattiṁ caṅkamanto niddāvasena caṅkamakoṭiyaṁ ekasmiṁ pāsāṇaphalake pati,",
  "atk-s0502a20:46_8": "ūruṭṭhi bhijji.",
  "atk-s0502a20:46_9": "So mahāsaddena viravi.",
  "atk-s0502a20:46_10": "Tassa te sahāyakā bhikkhū saddaṁ sañjānitvā ito cito ca upadhāviṁsu.",
  "atk-s0502a20:46_11": "Tesaṁ dīpaṁ jāletvā tassa kattabbakiccaṁ karontānaṁyeva aruṇo uṭṭhahi,",
  "atk-s0502a20:46_12": "te taṁ gāmaṁ gantuṁ okāsaṁ na labhiṁsu.",
  "atk-s0502a20:46_13": "Atha ne satthā āha – ‘‘kiṁ,",
  "atk-s0502a20:46_14": "bhikkhave,",
  "atk-s0502a20:46_15": "bhikkhācāragāmaṁ na gamitthā’’ti. Te ‘‘āma,",
  "atk-s0502a20:46_16": "bhante’’ti taṁ pavattiṁ ārocesuṁ.",
  "atk-s0502a20:46_17": "Satthā ‘‘na,",
  "atk-s0502a20:46_18": "bhikkhave,",
  "atk-s0502a20:46_19": "esa idāneva tumhākaṁ lābhantarāyaṁ karoti,",
  "atk-s0502a20:46_20": "pubbepi akāsiyevā’’ti vatvā tehi yācito atītaṁ āharitvā –",
  "atk-s0502a20:47_0": "‘‘Yo pubbe karaṇīyāni, pacchā so kātumicchati;",
  "atk-s0502a20:48_0": "Varuṇakaṭṭhabhañjova, sa pacchā manutappatī’’ti. (jā. 1.1.71) –",
  "atk-s0502a20:49_0": "Jātakaṁ vitthāresi.",
  "atk-s0502a20:49_1": "Tadā kira te bhikkhū pañcasatā māṇavakā ahesuṁ,",
  "atk-s0502a20:49_2": "kusītamāṇavako ayaṁ bhikkhu ahosi,",
  "atk-s0502a20:49_3": "ācariyo pana tathāgatova ahosīti.",
  "atk-s0502a20:50_0": "Satthā imaṁ dhammadesanaṁ āharitvā,",
  "atk-s0502a20:50_1": "‘‘bhikkhave,",
  "atk-s0502a20:50_2": "yo hi uṭṭhānakāle uṭṭhānaṁ na karoti,",
  "atk-s0502a20:50_3": "saṁsannasaṅkappo hoti,",
  "atk-s0502a20:50_4": "kusīto so jhānādibhedaṁ visesaṁ nādhigacchatī’’ti vatvā imaṁ gāthamāha –",
  "atk-s0502a20:51_0": "280.",
  "atk-s0502a20:52_0": " ‘‘Uṭṭhānakālamhi anuṭṭhahāno,",
  "atk-s0502a20:53_0": "Yuvā balī ālasiyaṁ upeto;",
  "atk-s0502a20:54_0": "Saṁsannasaṅkappamano kusīto,",
  "atk-s0502a20:55_0": "Paññāya maggaṁ alaso na vindatī’’ti.",
  "atk-s0502a20:56_0": "Tattha anuṭṭhahānoti anuṭṭhahanto avāyamanto.",
  "atk-s0502a20:56_1": "Yuvā balīti paṭhamayobbane ṭhito balasampannopi hutvā alasabhāvena upeto hoti,",
  "atk-s0502a20:56_2": "bhutvā sayati.",
  "atk-s0502a20:56_3": "Saṁsannasaṅkappamanoti tīhi micchāvitakkehi suṭṭhu avasannasammāsaṅkappacitto.",
  "atk-s0502a20:56_4": "Kusītoti nibbīriyo.",
  "atk-s0502a20:56_5": "Alasoti mahāalaso paññāya daṭṭhabbaṁ ariyamaggaṁ apassanto na vindati,",
  "atk-s0502a20:56_6": "na paṭilabhatīti attho.",
  "atk-s0502a20:57_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a20:58_0": "Padhānakammikatissattheravatthu pañcamaṁ.",
  "atk-s0502a20:59_0": "6. Sūkarapetavatthu",
  "atk-s0502a20:60_0": "Vācānurakkhīti imaṁ dhammadesanaṁ satthā veḷuvane viharanto sūkarapetaṁ ārabbha kathesi.",
  "atk-s0502a20:61_0": "Ekasmiñhi divase mahāmoggallānatthero lakkhaṇattherena saddhiṁ gijjhakūṭā orohanto ekasmiṁ padese sitaṁ pātvākāsi.",
  "atk-s0502a20:61_1": "‘‘Ko nu kho, āvuso,",
  "atk-s0502a20:61_2": "hetu sitassa pātukammāyā’’ti lakkhaṇattherena puṭṭho ‘‘akālo, āvuso,",
  "atk-s0502a20:61_3": "imassa pañhassa,",
  "atk-s0502a20:61_4": "satthu santike maṁ puccheyyāthā’’ti vatvā lakkhaṇattherena saddhiṁyeva rājagahe piṇḍāya caritvā piṇḍapātapaṭikkanto",
  "atk-s0502a20:61_5": "veḷuvanaṁ gantvā satthāraṁ vanditvā nisīdi.",
  "atk-s0502a20:61_6": "Atha naṁ lakkhaṇatthero tamatthaṁ pucchi. So āha – ‘‘āvuso,",
  "atk-s0502a20:61_7": "ahaṁ ekaṁ petaṁ addasaṁ,",
  "atk-s0502a20:61_8": "tassa tigāvutappamāṇaṁ sarīraṁ,",
  "atk-s0502a20:61_9": "taṁ manussasarīrasadisaṁ.",
  "atk-s0502a20:61_10": "Sīsaṁ pana sūkarassa viya,",
  "atk-s0502a20:61_11": "tassa mukhe naṅguṭṭhaṁ jātaṁ,",
  "atk-s0502a20:61_12": "tato puḷavā paggharanti.",
  "atk-s0502a20:61_13": "Svāhaṁ ‘na me evarūpo satto diṭṭhapubbo’ti taṁ disvā sitaṁ pātvākāsi’’nti.",
  "atk-s0502a20:61_14": "Satthā ‘‘cakkhubhūtā vata,",
  "atk-s0502a20:61_15": "bhikkhave,",
  "atk-s0502a20:61_16": "mama sāvakā viharantī’’ti vatvā ‘‘ahampetaṁ sattaṁ bodhimaṇḍeyeva addasaṁ.",
  "atk-s0502a20:61_17": "‘Ye pana me na saddaheyyuṁ,",
  "atk-s0502a20:61_18": "tesaṁ ahitāya assā’ti paresaṁ anukampāya na kathesiṁ.",
  "atk-s0502a20:61_19": "Idāni moggallānaṁ sakkhiṁ katvā kathemi. Saccaṁ,",
  "atk-s0502a20:61_20": "bhikkhave,",
  "atk-s0502a20:61_21": "moggallāno āhā’’ti kathesi.",
  "atk-s0502a20:61_22": "Taṁ sutvā bhikkhū satthāraṁ pucchiṁsu –",
  "atk-s0502a20:61_23": "‘‘kiṁ pana, bhante,",
  "atk-s0502a20:61_24": "tassa pubbakamma’’nti.",
  "atk-s0502a20:61_25": "Satthā ‘‘tena hi,",
  "atk-s0502a20:61_26": "bhikkhave,",
  "atk-s0502a20:61_27": "suṇāthā’’ti atītaṁ āharitvā tassa pubbakammaṁ kathesi.",
  "atk-s0502a20:62_0": "Kassapabuddhakāle kira ekasmiṁ gāmakāvāse dve therā samaggavāsaṁ vasiṁsu.",
  "atk-s0502a20:62_1": "Tesu eko saṭṭhivasso,",
  "atk-s0502a20:62_2": "eko ekūnasaṭṭhivasso .",
  "atk-s0502a20:62_3": "Ekūnasaṭṭhivasso itarassa pattacīvaraṁ ādāya vicari,",
  "atk-s0502a20:62_4": "sāmaṇero viya sabbaṁ vattapaṭivattaṁ akāsi.",
  "atk-s0502a20:62_5": "Tesaṁ ekamātukucchiyaṁ vutthabhātūnaṁ viya samaggavāsaṁ vasantānaṁ vasanaṭṭhānaṁ eko dhammakathiko āgami.",
  "atk-s0502a20:62_6": "Tadā ca dhammassavanadivaso hoti.",
  "atk-s0502a20:62_7": "Therā naṁ saṅgaṇhitvā ‘‘dhammakathaṁ no kathehi sappurisā’’ti āhaṁsu.",
  "atk-s0502a20:62_8": "So dhammakathaṁ kathesi.",
  "atk-s0502a20:62_9": "Therā ‘‘dhammakathiko no laddho’’ti tuṭṭhacittā punadivase taṁ ādāya dhuragāmaṁ piṇḍāya pavisitvā tattha katabhattakiccā, ‘‘āvuso,",
  "atk-s0502a20:62_10": "hiyyo kathitaṭṭhānatova thokaṁ dhammaṁ kathehī’’ti manussānaṁ dhammaṁ kathāpesuṁ.",
  "atk-s0502a20:62_11": "Manussā dhammakathaṁ sutvā punadivasatthāyapi nimantayiṁsu.",
  "atk-s0502a20:62_12": "Evaṁ samantā bhikkhācāragāmesu dve dve divase taṁ ādāya piṇḍāya cariṁsu.",
  "atk-s0502a20:63_0": "Dhammakathiko cintesi –",
  "atk-s0502a20:63_1": "‘‘ime dvepi atimudukā,",
  "atk-s0502a20:63_2": "mayā ubhopete palāpetvā imasmiṁ vihāre vasituṁ vaṭṭatī’’ti.",
  "atk-s0502a20:63_3": "So sāyaṁ therūpaṭṭhānaṁ gantvā bhikkhūnaṁ uṭṭhāya gatakāle nivattitvā mahātheraṁ upasaṅkamitvā, ‘‘bhante,",
  "atk-s0502a20:63_4": "kiñci vattabbaṁ atthī’’ti vatvā ‘‘kathehi,",
  "atk-s0502a20:63_5": "āvuso’’ti vutte thokaṁ cintetvā, ‘‘bhante,",
  "atk-s0502a20:63_6": "kathā nāmesā mahāsāvajjā’’ti vatvā akathetvāva pakkāmi.",
  "atk-s0502a20:63_7": "Anutherassāpi santikaṁ gantvā tatheva akāsi.",
  "atk-s0502a20:63_8": "So dutiyadivase tatheva katvā tatiyadivase tesaṁ ativiya kotuhale uppanne mahātheraṁ upasaṅkamitvā, ‘‘bhante,",
  "atk-s0502a20:63_9": "kiñci vattabbaṁ atthi,",
  "atk-s0502a20:63_10": "tumhākaṁ pana santike vattuṁ na visahāmī’’ti vatvā therena ‘‘hotu, āvuso,",
  "atk-s0502a20:63_11": "kathehī’’ti nippīḷito āha –",
  "atk-s0502a20:63_12": "‘‘kiṁ pana, bhante,",
  "atk-s0502a20:63_13": "anuthero tumhehi saddhiṁ saṁbhogo’’ti.",
  "atk-s0502a20:63_14": "Sappurisa,",
  "atk-s0502a20:63_15": "kiṁ nāmetaṁ kathesi,",
  "atk-s0502a20:63_16": "mayaṁ ekamātukucchiyaṁ vutthaputtā viya,",
  "atk-s0502a20:63_17": "amhesu ekena yaṁ laddhaṁ,",
  "atk-s0502a20:63_18": "itarenāpi laddhameva hoti.",
  "atk-s0502a20:63_19": "Mayā etassa ettakaṁ kālaṁ aguṇo nāma na diṭṭhapubboti? Evaṁ, bhanteti.",
  "atk-s0502a20:63_20": "Āmāvusoti.",
  "atk-s0502a20:63_21": "Bhante maṁ anuthero evamāha –",
  "atk-s0502a20:63_22": "‘‘sappurisa,",
  "atk-s0502a20:63_23": "tvaṁ kulaputto,",
  "atk-s0502a20:63_24": "ayaṁ mahāthero lajjī pesaloti etena saddhiṁ saṁbhogaṁ karonto upaparikkhitvā kareyyāsī’’ti evamesa maṁ āgatadivasato paṭṭhāya vadatīti.",
  "atk-s0502a20:64_0": "Mahāthero taṁ sutvāva kuddhamānaso daṇḍābhihataṁ kulālabhājanaṁ viya bhijji.",
  "atk-s0502a20:64_1": "Itaropi uṭṭhāya anutherassa santikaṁ gantvā tatheva avoca,",
  "atk-s0502a20:64_2": "sopi tatheva bhijji.",
  "atk-s0502a20:64_3": "Tesu kiñcāpi ettakaṁ kālaṁ ekopi visuṁ piṇḍāya paviṭṭhapubbo nāma natthi,",
  "atk-s0502a20:64_4": "punadivase pana visuṁ piṇḍāya pavisitvā anuthero puretaraṁ āgantvā upaṭṭhānasālāya aṭṭhāsi,",
  "atk-s0502a20:64_5": "mahāthero pacchā agamāsi.",
  "atk-s0502a20:64_6": "Taṁ disvā anuthero cintesi –",
  "atk-s0502a20:64_7": "‘‘kiṁ nu kho imassa pattacīvaraṁ paṭiggahetabbaṁ,",
  "atk-s0502a20:64_8": "udāhu no’’ti.",
  "atk-s0502a20:64_9": "So ‘‘na idāni paṭiggahessāmī’’ti cintetvāpi ‘‘hotu,",
  "atk-s0502a20:64_10": "na mayā evaṁ katapubbaṁ,",
  "atk-s0502a20:64_11": "mayā attano vattaṁ hāpetuṁ na vaṭṭatī’’ti cittaṁ mudukaṁ katvā theraṁ upasaṅkamitvā, ‘‘bhante,",
  "atk-s0502a20:64_12": "pattacīvaraṁ dethā’’ti āha.",
  "atk-s0502a20:64_13": "Itaro ‘‘gaccha,",
  "atk-s0502a20:64_14": "dubbinīta,",
  "atk-s0502a20:64_15": "na tvaṁ mama pattacīvaraṁ paṭiggahetuṁ yuttarūpo’’ti accharaṁ paharitvā tenapi ‘‘āma, bhante,",
  "atk-s0502a20:64_16": "ahampi tumhākaṁ pattacīvaraṁ na paṭiggaṇhāmīti cintesi’’nti vutte,",
  "atk-s0502a20:64_17": "‘‘āvuso navaka,",
  "atk-s0502a20:64_18": "kiṁ tvaṁ cintesi,",
  "atk-s0502a20:64_19": "mama imasmiṁ vihāre koci saṅgo atthī’’ti āha.",
  "atk-s0502a20:64_20": "Itaropi ‘‘tumhe pana, bhante,",
  "atk-s0502a20:64_21": "kiṁ evaṁ maññatha ‘mama imasmiṁ vihāre koci saṅgo atthī’ti,",
  "atk-s0502a20:64_22": "eso te vihāro’’ti vatvā pattacīvaraṁ ādāya nikkhami.",
  "atk-s0502a20:64_23": "Itaropi nikkhami.",
  "atk-s0502a20:64_24": "Te ubhopi ekamaggenāpi agantvā eko pacchimadvārena maggaṁ gaṇhi,",
  "atk-s0502a20:64_25": "eko puratthimadvārena.",
  "atk-s0502a20:64_26": "Dhammakathiko, ‘‘bhante,",
  "atk-s0502a20:64_27": "mā evaṁ karotha,",
  "atk-s0502a20:64_28": "mā evaṁ karothā’’ti vatvā ‘‘tiṭṭhāvuso’’ti vutte nivatti.",
  "atk-s0502a20:64_29": "So punadivase dhuragāmaṁ paviṭṭho manussehi, ‘‘bhante,",
  "atk-s0502a20:64_30": "bhaddantā kuhi’’nti vutte, ‘‘āvuso,",
  "atk-s0502a20:64_31": "mā pucchatha,",
  "atk-s0502a20:64_32": "tumhākaṁ kulupakā hiyyo kalahaṁ katvā nikkhamiṁsu,",
  "atk-s0502a20:64_33": "ahaṁ yācantopi nivattetuṁ nāsakkhi’’nti āha.",
  "atk-s0502a20:64_34": "Tesu bālā tuṇhī ahesuṁ.",
  "atk-s0502a20:64_35": "Paṇḍitā pana ‘‘amhehi ettakaṁ kālaṁ bhaddantānaṁ kiñci khalitaṁ nāma na diṭṭhapubbaṁ,",
  "atk-s0502a20:64_36": "tesaṁ bhayaṁ imaṁ nissāya uppannaṁ bhavissatī’’ti domanassappattā ahesuṁ.",
  "atk-s0502a20:65_0": "Tepi therā gataṭṭhāne cittasukhaṁ nāma na labhiṁsu.",
  "atk-s0502a20:65_1": "Mahāthero cintesi –",
  "atk-s0502a20:65_2": "‘‘aho navakassa bhikkhuno bhāriyaṁ kammaṁ kataṁ,",
  "atk-s0502a20:65_3": "muhuttaṁ diṭṭhaṁ nāma āgantukabhikkhuṁ āha –",
  "atk-s0502a20:65_4": "‘mahātherena saddhiṁ saṁbhogaṁ mā akāsī’’’ti.",
  "atk-s0502a20:65_5": "Itaropi cintesi –",
  "atk-s0502a20:65_6": "‘‘aho mahātherassa bhāriyaṁ kammaṁ kataṁ,",
  "atk-s0502a20:65_7": "muhuttaṁ diṭṭhaṁ nāma āgantukabhikkhuṁ āha –",
  "atk-s0502a20:65_8": "‘iminā saddhiṁ saṁbhogaṁ mā akāsī’’’ti.",
  "atk-s0502a20:65_9": "Tesaṁ neva sajjhāyo na manasikāro ahosi.",
  "atk-s0502a20:65_10": "Te vassasataccayena pacchimadisāya ekaṁ vihāraṁ agamaṁsu.",
  "atk-s0502a20:65_11": "Tesaṁ ekameva senāsanaṁ pāpuṇi.",
  "atk-s0502a20:65_12": "Mahāthere pavisitvā mañcake nisinne itaropi pāvisi.",
  "atk-s0502a20:65_13": "Mahāthero taṁ disvāva sañjānitvā assūni sandhāretuṁ nāsakkhi.",
  "atk-s0502a20:65_14": "Itaropi mahātheraṁ sañjānitvā assupuṇṇehi nettehi ‘‘kathemi nu kho mā kathemī’’ti cintetvā ‘‘na taṁ saddheyyarūpa’’nti theraṁ vanditvā ‘‘ahaṁ, bhante,",
  "atk-s0502a20:65_15": "ettakaṁ kālaṁ tumhākaṁ pattacīvaraṁ gahetvā vicariṁ,",
  "atk-s0502a20:65_16": "api nu kho me kāyadvārādīsu tumhehi kiñci asāruppaṁ diṭṭhapubba’’nti.",
  "atk-s0502a20:65_17": "‘‘Na diṭṭhapubbaṁ,",
  "atk-s0502a20:65_18": "āvuso’’ti.",
  "atk-s0502a20:65_19": "Atha kasmā dhammakathikaṁ avacuttha ‘‘mā etena saddhiṁ saṁbhogamakāsī’’ti? ‘‘Nāhaṁ, āvuso,",
  "atk-s0502a20:65_20": "evaṁ kathemi,",
  "atk-s0502a20:65_21": "tayā kira mama antare evaṁ vutta’’nti. ‘‘Ahampi, bhante,",
  "atk-s0502a20:65_22": "na vadāmī’’ti.",
  "atk-s0502a20:65_23": "Te tasmiṁ khaṇe ‘‘tena amhe bhinditukāmena evaṁ vuttaṁ bhavissatī’’ti ñatvā aññamaññaṁ accayaṁ desayiṁsu.",
  "atk-s0502a20:65_24": "Te vassasataṁ cittassādaṁ alabhantā taṁ divasaṁ samaggā hutvā ‘‘āyāma,",
  "atk-s0502a20:65_25": "naṁ tato vihārā nikkaḍḍhissāmā’’ti pakkamitvā anupubbena taṁ vihāraṁ agamaṁsu.",
  "atk-s0502a20:66_0": "Dhammakathikopi there disvā pattacīvaraṁ paṭiggahetuṁ upagacchi.",
  "atk-s0502a20:66_1": "Therā ‘‘na tvaṁ imasmiṁ vihāre vasituṁ yuttarūpo’’ti accharaṁ pahariṁsu.",
  "atk-s0502a20:66_2": "So saṇṭhātuṁ asakkonto tāvadeva nikkhamitvā palāyi.",
  "atk-s0502a20:66_3": "Atha naṁ vīsati vassasahassāni kato samaṇadhammo sandhāretuṁ nāsakkhi,",
  "atk-s0502a20:66_4": "tato cavitvā avīcimhi nibbatto ekaṁ buddhantaraṁ paccitvā idāni gijjhakūṭe vuttappakārena attabhāvena dukkhaṁ anubhotīti.",
  "atk-s0502a20:67_0": "Satthā idaṁ tassa pubbakammaṁ āharitvā,",
  "atk-s0502a20:67_1": "‘‘bhikkhave,",
  "atk-s0502a20:67_2": "bhikkhunā nāma kāyādīhi upasantarūpena bhavitabba’’nti vatvā imaṁ gāthamāha –",
  "atk-s0502a20:68_0": "281.",
  "atk-s0502a20:69_0": " ‘‘Vācānurakkhī manasā susaṁvuto,",
  "atk-s0502a20:70_0": "Kāyena ca nākusalaṁ kayirā;",
  "atk-s0502a20:71_0": "Ete tayo kammapathe visodhaye,",
  "atk-s0502a20:72_0": "Ārādhaye maggamisippavedita’’nti.",
  "atk-s0502a20:73_0": "Tassattho –",
  "atk-s0502a20:73_1": "catunnaṁ vacīduccaritānaṁ vajjanena vācānurakkhī abhijjhādīnaṁ anuppādanena manasā ca suṭṭhu saṁvuto",
  "atk-s0502a20:73_2": "pāṇātipātādayo pajahanto kāyena ca akusalaṁ na kayirā.",
  "atk-s0502a20:73_3": "Evaṁ ete tayo kammapathe visodhaye.",
  "atk-s0502a20:73_4": "Evaṁ visodhento hi sīlakkhandhādīnaṁ esakehi buddhādīhi isīhi paveditaṁ aṭṭhaṅgikamaggaṁ ārādheyyāti.",
  "atk-s0502a20:74_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a20:75_0": "Sūkarapetavatthu chaṭṭhaṁ.",
  "atk-s0502a20:76_0": "7. Poṭṭhilattheravatthu",
  "atk-s0502a20:77_0": "Yogā veti imaṁ dhammadesanaṁ satthā jetavane viharanto poṭṭhilaṁ nāma theraṁ ārabbha kathesi.",
  "atk-s0502a20:78_0": "So kira sattannampi buddhānaṁ sāsane tepiṭako pañcannaṁ bhikkhusatānaṁ dhammaṁ vācesi.",
  "atk-s0502a20:78_1": "Satthā cintesi –",
  "atk-s0502a20:78_2": "‘‘imassa bhikkhuno ‘attano dukkhanissaraṇaṁ karissāmī’ti cittampi natthi saṁvejessāmi na’’nti.",
  "atk-s0502a20:78_3": "Tato paṭṭhāya taṁ theraṁ attano upaṭṭhānaṁ āgatakāle ‘‘ehi,",
  "atk-s0502a20:78_4": "tucchapoṭṭhila, vanda,",
  "atk-s0502a20:78_5": "tucchapoṭṭhila, nisīda,",
  "atk-s0502a20:78_6": "tucchapoṭṭhila, yāhi,",
  "atk-s0502a20:78_7": "tucchapoṭṭhilā’’ti vadati.",
  "atk-s0502a20:78_8": "Uṭṭhāya gatakālepi ‘‘tucchapoṭṭhilo gato’’ti vadati.",
  "atk-s0502a20:78_9": "So cintesi –",
  "atk-s0502a20:78_10": "‘‘ahaṁ sāṭṭhakathāni tīṇi piṭakāni dhāremi,",
  "atk-s0502a20:78_11": "pañcannaṁ bhikkhusatānaṁ aṭṭhārasa mahāgaṇe dhammaṁ vācemi,",
  "atk-s0502a20:78_12": "atha pana maṁ satthā abhikkhaṇaṁ,",
  "atk-s0502a20:78_13": "‘tucchapoṭṭhilā’ti vadeti,",
  "atk-s0502a20:78_14": "addhā maṁ satthā jhānādīnaṁ abhāvena evaṁ vadetī’’ti.",
  "atk-s0502a20:78_15": "So uppannasaṁvego ‘‘dāni araññaṁ pavisitvā samaṇadhammaṁ karissāmī’’ti sayameva pattacīvaraṁ saṁvidahitvā",
  "atk-s0502a20:78_16": "paccūsakāle sabbapacchā dhammaṁ uggaṇhitvā nikkhamantena bhikkhunā saddhiṁ nikkhami.",
  "atk-s0502a20:78_17": "Pariveṇe nisīditvā sajjhāyantā naṁ ‘‘ācariyo’’ti na sallakkhesuṁ.",
  "atk-s0502a20:78_18": "So vīsayojanasatamaggaṁ gantvā ekasmiṁ araññāvāse tiṁsa bhikkhū vasanti,",
  "atk-s0502a20:78_19": "te upasaṅkamitvā saṅghattheraṁ vanditvā, ‘‘bhante,",
  "atk-s0502a20:78_20": "avassayo me hothā’’ti āha. Āvuso,",
  "atk-s0502a20:78_21": "tvaṁ dhammakathiko,",
  "atk-s0502a20:78_22": "amhehi nāma taṁ nissāya kiñci jānitabbaṁ bhaveyya,",
  "atk-s0502a20:78_23": "kasmā evaṁ vadesīti? Mā, bhante,",
  "atk-s0502a20:78_24": "evaṁ karotha,",
  "atk-s0502a20:78_25": "avassayo me hothāti.",
  "atk-s0502a20:78_26": "Te pana sabbe khīṇāsavāva.",
  "atk-s0502a20:78_27": "Atha naṁ mahāthero ‘‘imassa uggahaṁ nissāya māno atthiyevā’’ti anutherassa santikaṁ pahiṇi.",
  "atk-s0502a20:78_28": "Sopi naṁ tathevāha.",
  "atk-s0502a20:78_29": "Iminā nīhārena sabbepi taṁ pesentā divāṭṭhāne nisīditvā sūcikammaṁ karontassa sabbanavakassa sattavassikasāmaṇerassa santikaṁ pahiṇiṁsu.",
  "atk-s0502a20:78_30": "Evamassa mānaṁ nīhariṁsu.",
  "atk-s0502a20:79_0": "So nihatamāno sāmaṇerassa santike añjaliṁ paggahetvā ‘‘avassayo me hohi sappurisā’’ti āha. Aho, ācariya,",
  "atk-s0502a20:79_1": "kiṁ nāmetaṁ kathetha,",
  "atk-s0502a20:79_2": "tumhe mahallakā bahussutā,",
  "atk-s0502a20:79_3": "tumhākaṁ santike mayā kiñci kāraṇaṁ jānitabbaṁ bhaveyyāti.",
  "atk-s0502a20:79_4": "Mā evaṁ kari,",
  "atk-s0502a20:79_5": "sappurisa,",
  "atk-s0502a20:79_6": "hohiyeva me avassayoti. Bhante,",
  "atk-s0502a20:79_7": "sacepi ovādakkhamā bhavissatha,",
  "atk-s0502a20:79_8": "bhavissāmi vo avassayoti. Homi,",
  "atk-s0502a20:79_9": "sappurisa,",
  "atk-s0502a20:79_10": "ahaṁ ‘‘aggiṁ pavisā’’ti vutte aggiṁ pavisāmiyevāti.",
  "atk-s0502a20:79_11": "Atha naṁ so avidūre ekaṁ saraṁ dassetvā, ‘‘bhante,",
  "atk-s0502a20:79_12": "yathānivatthapārutova imaṁ saraṁ pavisathā’’ti āha.",
  "atk-s0502a20:79_13": "So hissa mahagghānaṁ dupaṭṭacīvarānaṁ nivatthapārutabhāvaṁ ñatvāpi ‘‘ovādakkhamo nu kho’’ti vīmaṁsanto evamāha.",
  "atk-s0502a20:79_14": "Theropi ekavacaneneva udakaṁ otari.",
  "atk-s0502a20:79_15": "Atha naṁ cīvarakaṇṇānaṁ temitakāle ‘‘etha,",
  "atk-s0502a20:79_16": "bhante’’ti vatvā ekavacaneneva āgantvā ṭhitaṁ āha – ‘‘bhante,",
  "atk-s0502a20:79_17": "ekasmiṁ vammike cha chiddāni,",
  "atk-s0502a20:79_18": "tattha ekena chiddena godhā anto paviṭṭhā,",
  "atk-s0502a20:79_19": "taṁ gaṇhitukāmo itarāni pañca chiddāni thaketvā chaṭṭhaṁ bhinditvā paviṭṭhachiddeneva gaṇhāti,",
  "atk-s0502a20:79_20": "evaṁ tumhepi chadvārikesu ārammaṇesu sesāni pañcadvārāni pidhāya manodvāre kammaṁ paṭṭhapethā’’ti.",
  "atk-s0502a20:79_21": "Bahussutassa bhikkhuno ettakeneva padīpujjalanaṁ viya ahosi.",
  "atk-s0502a20:79_22": "So ‘‘ettakameva hotu sappurisā’’ti karajakāye ñāṇaṁ otāretvā samaṇadhammaṁ ārabhi.",
  "atk-s0502a20:80_0": "Satthā vīsayojanasatamatthake nisinnova taṁ bhikkhuṁ oloketvā ‘‘yathevāyaṁ bhikkhu bhūripañño ,",
  "atk-s0502a20:80_1": "evamevaṁ anena attānaṁ patiṭṭhāpetuṁ vaṭṭatī’’ti cintetvā tena saddhiṁ kathento viya obhāsaṁ pharitvā imaṁ gāthamāha –",
  "atk-s0502a20:81_0": "282.",
  "atk-s0502a20:82_0": " ‘‘Yogā ve jāyatī bhūri, ayogā bhūrisaṅkhayo;",
  "atk-s0502a20:83_0": "Etaṁ dvedhāpathaṁ ñatvā, bhavāya vibhavāya ca;",
  "atk-s0502a20:84_0": "Tathāttānaṁ niveseyya, yathā bhūri pavaḍḍhatī’’ti.",
  "atk-s0502a20:85_0": "Tattha yogāti aṭṭhatiṁsāya ārammaṇesu yoniso manasikārā.",
  "atk-s0502a20:85_1": "Bhūrīti pathavīsamāya vitthatāya paññāyetaṁ nāmaṁ.",
  "atk-s0502a20:85_2": "Saṅkhayoti vināso.",
  "atk-s0502a20:85_3": "Etaṁ dvedhāpathanti etaṁ yogañca ayogañca.",
  "atk-s0502a20:85_4": "Bhavāya vibhavāya cāti vuddhiyā ca avuddhiyā ca.",
  "atk-s0502a20:85_5": "Tathāti yathā ayaṁ bhūrisaṅkhātā paññā pavaḍḍhati,",
  "atk-s0502a20:85_6": "evaṁ attānaṁ niveseyyāti attho.",
  "atk-s0502a20:86_0": "Desanāvasāne poṭṭhilatthero arahatte patiṭṭhahīti.",
  "atk-s0502a20:87_0": "Poṭṭhilattheravatthu sattamaṁ.",
  "atk-s0502a20:88_0": "8. Pañcamahallakattheravatthu",
  "atk-s0502a20:89_0": "Vanaṁ chindathāti imaṁ dhammadesanaṁ satthā jetavane viharanto sambahule mahallake bhikkhū ārabbha kathesi.",
  "atk-s0502a20:90_0": "Te kira gihikāle sāvatthiyaṁ kuṭumbikā mahaddhanā aññamaññasahāyakā ekato puññāni karontā satthu dhammadesanaṁ sutvā ‘‘mayaṁ mahallakā,",
  "atk-s0502a20:90_1": "kiṁ no gharāvāsenā’’ti satthāraṁ pabbajjaṁ yācitvā pabbajiṁsu,",
  "atk-s0502a20:90_2": "mahallakabhāvena pana dhammaṁ pariyāpuṇituṁ asakkontā vihārapariyante paṇṇasālaṁ kāretvā ekatova vasiṁsu.",
  "atk-s0502a20:90_3": "Piṇḍāya carantāpi yebhuyyena puttadārasseva gehaṁ gantvā bhuñjiṁsu.",
  "atk-s0502a20:90_4": "Tesu ekassa purāṇadutiyikā madhurapācikā nāma,",
  "atk-s0502a20:90_5": "sā tesaṁ sabbesampi upakārikā ahosi.",
  "atk-s0502a20:90_6": "Kasmā sabbepi attanā laddhāhāraṁ gahetvā tassā eva gehe nisīditvā bhuñjanti?",
  "atk-s0502a20:90_7": "Sāpi nesaṁ yathāsannihitaṁ sūpabyañjanaṁ deti.",
  "atk-s0502a20:90_8": "Sā aññatarābādhena phuṭṭhā kālamakāsi.",
  "atk-s0502a20:90_9": "Atha te mahallakattherā sahāyakassa therassa paṇṇasālāya sannipatitvā aññamaññaṁ gīvāsu gahetvā ‘‘madhurapācikā",
  "atk-s0502a20:90_10": "upāsikā kālakatā’’ti vilapantā rodiṁsu .",
  "atk-s0502a20:90_11": "Bhikkhūhi ca samantato upadhāvitvā ‘‘kiṁ idaṁ,",
  "atk-s0502a20:90_12": "āvuso’’ti puṭṭhā, ‘‘bhante,",
  "atk-s0502a20:90_13": "sahāyakassa no purāṇadutiyikā kālakatā,",
  "atk-s0502a20:90_14": "sā amhākaṁ ativiya upakārikā.",
  "atk-s0502a20:90_15": "Idāni kuto tathārūpiṁ labhissāmāti iminā kāraṇena rodāmā’’ti āhaṁsu.",
  "atk-s0502a20:91_0": "Bhikkhū dhammasabhāyaṁ kathaṁ samuṭṭhāpesuṁ.",
  "atk-s0502a20:91_1": "Satthā āgantvā ‘‘kāya nuttha,",
  "atk-s0502a20:91_2": "bhikkhave,",
  "atk-s0502a20:91_3": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘na,",
  "atk-s0502a20:91_4": "bhikkhave, idāneva,",
  "atk-s0502a20:91_5": "pubbepi te kākayoniyaṁ nibbattitvā samuddatīre caramānā samuddaūmiyā samuddaṁ pavesetvā māritāya kākiyā",
  "atk-s0502a20:91_6": "roditvā paridevitvā taṁ nīharissāmāti mukhatuṇḍakehi mahāsamuddaṁ ussiñcantā kilamiṁsū’’ti atītaṁ āharitvā –",
  "atk-s0502a20:92_0": "‘‘Api nu hanukā santā, mukhañca parisussati;",
  "atk-s0502a20:93_0": "Oramāma na pārema, pūrateva mahodadhī’’ti. (jā. 1.1.146);",
  "atk-s0502a20:94_0": "Imaṁ kākajātakaṁ vitthāretvā te bhikkhū āmantetvā,",
  "atk-s0502a20:94_1": "‘‘bhikkhave,",
  "atk-s0502a20:94_2": "rāgadosamohavanaṁ nissāya tumhehi idaṁ dukkhaṁ pattaṁ,",
  "atk-s0502a20:94_3": "taṁ vanaṁ chindituṁ vaṭṭati,",
  "atk-s0502a20:94_4": "evaṁ niddukkhā bhavissathā’’ti vatvā imā gāthā abhāsi –",
  "atk-s0502a20:95_0": "283.",
  "atk-s0502a20:96_0": " ‘‘Vanaṁ chindatha mā rukkhaṁ, vanato jāyate bhayaṁ;",
  "atk-s0502a20:97_0": "Chetvā vanañca vanathañca, nibbanā hotha bhikkhavo.",
  "atk-s0502a20:98_0": "284.",
  "atk-s0502a20:99_0": " ‘‘Yāva hi vanatho na chijjati,",
  "atk-s0502a20:100_0": "Aṇumattopi narassa nārisu;",
  "atk-s0502a20:101_0": "Paṭibaddhamanova tāva so,",
  "atk-s0502a20:102_0": "Vaccho khīrapakova mātarī’’ti.",
  "atk-s0502a20:103_0": "Tattha mā rukkhanti satthārā hi ‘‘vanaṁ chindathā’’ti vutte tesaṁ acirapabbajitānaṁ ‘‘satthā amhe vāsiādīni",
  "atk-s0502a20:103_1": "gahetvā vanaṁ chindāpetī’’ti rukkhaṁ chinditukāmatā uppajji.",
  "atk-s0502a20:103_2": "Atha ne ‘‘mayā rāgādikilesavanaṁ sandhāyetaṁ vuttaṁ,",
  "atk-s0502a20:103_3": "na rukkhe’’ti paṭisedhento ‘‘mā rukkha’’nti āha.",
  "atk-s0502a20:103_4": "Vanatoti yathā pākatikavanato sīhādibhayaṁ jāyati,",
  "atk-s0502a20:103_5": "evaṁ jātiādibhayampi kilesavanato jāyatīti attho.",
  "atk-s0502a20:103_6": "Vanañca vanathañcāti ettha mahantā rukkhā vanaṁ nāma,",
  "atk-s0502a20:103_7": "khuddakā tasmiṁ vane ṭhitattā vanathā nāma.",
  "atk-s0502a20:103_8": "Pubbuppattikarukkhā vā vanaṁ nāma,",
  "atk-s0502a20:103_9": "aparāparuppattikā vanathā nāma.",
  "atk-s0502a20:103_10": "Evameva mahantamahantā bhavākaḍḍhanakā kilesā vanaṁ nāma,",
  "atk-s0502a20:103_11": "pavattiyaṁ vipākadāyakā vanathā nāma.",
  "atk-s0502a20:103_12": "Pubbappattikā vanaṁ nāma,",
  "atk-s0502a20:103_13": "aparāparuppattikā vanathā nāma.",
  "atk-s0502a20:103_14": "Taṁ ubhayaṁ catutthamaggañāṇena chinditabbaṁ. Tenāha –",
  "atk-s0502a20:103_15": "‘‘chetvā vanañca vanathañca,",
  "atk-s0502a20:103_16": "nibbanā hotha bhikkhavo’’ti.",
  "atk-s0502a20:103_17": "Nibbanā hothāti nikkilesā hotha.",
  "atk-s0502a20:103_18": "Yāva hi vanathoti yāva esa aṇumattopi kilesavanatho narassa nārīsu na chijjati ,",
  "atk-s0502a20:103_19": "tāva so khīrapako vaccho mātari viya paṭibaddhamano laggacittova hotīti attho.",
  "atk-s0502a20:104_0": "Desanāvasāne pañcapi te mahallakattherā sotāpattiphale patiṭṭhahiṁsu,",
  "atk-s0502a20:104_1": "sampattānampi sātthikā dhammadesanā ahosīti.",
  "atk-s0502a20:105_0": "Pañcamahallakattheravatthu aṭṭhamaṁ.",
  "atk-s0502a20:106_0": "9. Suvaṇṇakārattheravatthu",
  "atk-s0502a20:107_0": "Ucchindāti imaṁ dhammadesanaṁ satthā jetavane viharanto sāriputtattherassa saddhivihārikaṁ ārabbha kathesi.",
  "atk-s0502a20:108_0": "Eko kira suvaṇṇakāraputto abhirūpo sāriputtattherassa santike pabbaji.",
  "atk-s0502a20:108_1": "Thero ‘‘taruṇānaṁ rāgo ussanno hotī’’ti cintetvā tassa rāgapaṭighātāya asubhakammaṭṭhānaṁ adāsi.",
  "atk-s0502a20:108_2": "Tassa pana taṁ asappāyaṁ.",
  "atk-s0502a20:108_3": "Tasmā araññaṁ pavisitvā temāsaṁ vāyamanto cittekaggamattampi alabhitvā puna therassa santikaṁ āgantvā therena ‘‘upaṭṭhitaṁ te, āvuso,",
  "atk-s0502a20:108_4": "kammaṭṭhāna’’nti vutte taṁ pavattiṁ ārocesi.",
  "atk-s0502a20:108_5": "Athassa thero ‘‘kammaṭṭhānaṁ na sampajjatīti vosānaṁ āpajjituṁ na vaṭṭatī’’ti vatvā puna tadeva kammaṭṭhānaṁ sādhukaṁ kathetvā adāsi.",
  "atk-s0502a20:108_6": "So dutiyavārepi kiñci visesaṁ nibbattetuṁ asakkonto āgantvā therassa ārocesi.",
  "atk-s0502a20:108_7": "Athassa theropi sakāraṇaṁ saupamaṁ katvā tadeva kammaṭṭhānaṁ ācikkhi.",
  "atk-s0502a20:108_8": "So punapi āgantvā kammaṭṭhānassa asampajjanabhāvaṁ kathesi.",
  "atk-s0502a20:108_9": "Thero cintesi –",
  "atk-s0502a20:108_10": "‘‘kārako bhikkhu attani vijjamāne kāmacchandādayo vijjamānāti avijjamāne avijjamānāti pajānāti.",
  "atk-s0502a20:108_11": "Ayaṁ bhikkhu kārako,",
  "atk-s0502a20:108_12": "no akārako,",
  "atk-s0502a20:108_13": "paṭipanno,",
  "atk-s0502a20:108_14": "no appaṭipanno,",
  "atk-s0502a20:108_15": "ahaṁ panetassa ajjhāsayaṁ na jānāmi,",
  "atk-s0502a20:108_16": "buddhaveneyyo eso bhavissatī’’ti taṁ ādāya sāyanhasamaye satthāraṁ upasaṅkamitvā ‘‘ayaṁ, bhante ,",
  "atk-s0502a20:108_17": "mama saddhivihāriko,",
  "atk-s0502a20:108_18": "imassa mayā iminā kāraṇena idaṁ nāma kammaṭṭhānaṁ dinna’’nti sabbaṁ taṁ pavattiṁ ārocesi.",
  "atk-s0502a20:109_0": "Atha naṁ satthā ‘‘āsayānusayañāṇaṁ nāmetaṁ pāramiyo pūretvā dasasahassilokadhātuṁ unnādetvā sabbaññutaṁ",
  "atk-s0502a20:109_1": "pattānaṁ buddhānaṁyeva visayo’’ti vatvā ‘‘katarakulā nu kho esa pabbajito’’ti āvajjento ‘‘suvaṇṇakārakulā’’ti",
  "atk-s0502a20:109_2": "ñatvā atīte attabhāve olokento tassa suvaṇṇakārakuleyeva paṭipāṭiyā nibbattāni pañca attabhāvasatāni",
  "atk-s0502a20:109_3": "disvā ‘‘iminā daharena dīgharattaṁ suvaṇṇakārakammaṁ karontena kaṇikārapupphapadumapupphādīni karissāmīti",
  "atk-s0502a20:109_4": "rattasuvaṇṇameva samparivattitaṁ,",
  "atk-s0502a20:109_5": "tasmā imassa asubhapaṭikūlakammaṭṭhānaṁ na vaṭṭati,",
  "atk-s0502a20:109_6": "manāpamevassa kammaṭṭhānaṁ sappāya’’nti cintetvā,",
  "atk-s0502a20:109_7": "‘‘sāriputta,",
  "atk-s0502a20:109_8": "tayā kammaṭṭhānaṁ datvā cattāro māse kilamitaṁ bhikkhuṁ ajja pacchābhatteyeva arahattaṁ pattaṁ passissasi,",
  "atk-s0502a20:109_9": "gaccha tva’’nti theraṁ uyyojetvā iddhiyā cakkamattaṁ suvaṇṇapadumaṁ māpetvā pattehi ceva nālehi ca udakabindūni",
  "atk-s0502a20:109_10": "muñcantaṁ viya katvā ‘‘bhikkhu imaṁ padumaṁ ādāya vihārapaccante vālukarāsimhi ṭhapetvā sammukhaṭṭhāne",
  "atk-s0502a20:109_11": "pallaṅkena nisīditvā ‘lohitakaṁ lohitaka’nti parikammaṁ karohī’’ti adāsi.",
  "atk-s0502a20:109_12": "Tassa satthuhatthato padumaṁ gaṇhantasseva cittaṁ pasīdi.",
  "atk-s0502a20:109_13": "So vihārapaccantaṁ gantvā vālukaṁ ussāpetvā tattha padumanālaṁ pavesetvā sammukhe pallaṅkena nisinno ‘‘lohitakaṁ lohitaka’’nti parikammaṁ ārabhi.",
  "atk-s0502a20:109_14": "Athassa taṅkhaṇaññeva nīvaraṇāni vikkhambhiṁsu,",
  "atk-s0502a20:109_15": "upacārajjhānaṁ uppajji.",
  "atk-s0502a20:109_16": "Tadanantaraṁ paṭhamajjhānaṁ nibbattetvā pañcahākārehi vasībhāvaṁ pāpetvā yathānisinnova dutiyajjhānādīnipi",
  "atk-s0502a20:109_17": "patvā vasībhūto catutthajjhānena jhānakīḷaṁ kīḷanto nisīdi.",
  "atk-s0502a20:110_0": "Satthā tassa jhānānaṁ uppannabhāvaṁ ñatvā ‘‘sakkhissati nu kho esa attano dhammatāya uttari visesaṁ nibbattetu’’nti",
  "atk-s0502a20:110_1": "olokento ‘‘na sakkhissatī’’ti ñatvā ‘‘taṁ padumaṁ milāyatū’’ti adhiṭṭhahi.",
  "atk-s0502a20:110_2": "Taṁ hatthehi madditapadumaṁ milāyantaṁ viya kāḷavaṇṇaṁ ahosi.",
  "atk-s0502a20:110_3": "So jhānā vuṭṭhāya taṁ oloketvā ‘‘kiṁ nu kho imaṁ padumaṁ jarāya pahaṭaṁ paññāyati,",
  "atk-s0502a20:110_4": "anupādiṇṇakepi evaṁ jarāya abhibhuyyamāne upādiṇṇake kathāva natthi.",
  "atk-s0502a20:110_5": "Idampi hi jarā abhibhavissatī’’ti aniccalakkhaṇaṁ passi .",
  "atk-s0502a20:110_6": "Tasmiṁ pana diṭṭhe dukkhalakkhaṇañca anattalakkhaṇañca diṭṭhameva hoti.",
  "atk-s0502a20:110_7": "Tassa tayo bhavā ādittā viya kaṇḍe baddhakuṇapā viya ca khāyiṁsu.",
  "atk-s0502a20:110_8": "Tasmiṁ khaṇe tassa avidūre kumārakā ekaṁ saraṁ otaritvā kumudāni bhañjitvā thale rāsiṁ karonti.",
  "atk-s0502a20:110_9": "So jale ca thale ca kumudāni olokesi.",
  "atk-s0502a20:110_10": "Athassa jale kumudāni abhirūpāni udakapaggharantāni viya upaṭṭhahiṁsu,",
  "atk-s0502a20:110_11": "itarāni aggaggesu parimilātāni .",
  "atk-s0502a20:110_12": "So ‘‘anupādiṇṇakaṁ jarā evaṁ paharati,",
  "atk-s0502a20:110_13": "upādiṇṇakaṁ kiṁ pana na paharissatī’’ti suṭṭhutaraṁ aniccalakkhaṇādīni addasa.",
  "atk-s0502a20:110_14": "Satthā ‘‘pākaṭībhūtaṁ idāni imassa bhikkhuno kammaṭṭhāna’’nti ñatvā gandhakuṭiyaṁ nisinnakova obhāsaṁ muñci,",
  "atk-s0502a20:110_15": "so tassa mukhaṁ pahari.",
  "atk-s0502a20:110_16": "Athassa ‘‘kiṁ nu kho eta’’nti olokentassa satthā āgantvā sammukhe ṭhito viya ahosi.",
  "atk-s0502a20:110_17": "So uṭṭhāya añjaliṁ paggaṇhi.",
  "atk-s0502a20:110_18": "Athassa satthā sappāyaṁ sallakkhetvā imaṁ gāthamāha –",
  "atk-s0502a20:111_0": "285.",
  "atk-s0502a20:112_0": " ‘‘Ucchinda sinehamattano, kumudaṁ sāradikaṁva pāṇinā;",
  "atk-s0502a20:113_0": "Santimaggameva brūhaya, nibbānaṁ sugatena desita’’nti.",
  "atk-s0502a20:114_0": "Tattha ucchindāti arahattamaggena ucchinda.",
  "atk-s0502a20:114_1": "Sāradikanti saradakāle nibbattaṁ.",
  "atk-s0502a20:114_2": "Santimagganti nibbānagāmiṁ aṭṭhaṅgikaṁ maggaṁ.",
  "atk-s0502a20:114_3": "Brūhayāti vaḍḍhaya.",
  "atk-s0502a20:114_4": "Nibbānañhi sugatena desitaṁ,",
  "atk-s0502a20:114_5": "tasmā tassa maggaṁ bhāvehīti attho.",
  "atk-s0502a20:115_0": "Desanāvasāne so bhikkhu arahatte patiṭṭhahi.",
  "atk-s0502a20:116_0": "Suvaṇṇakārattheravatthu navamaṁ.",
  "atk-s0502a20:117_0": "10. Mahādhanavāṇijavatthu",
  "atk-s0502a20:118_0": "Idha vassanti imaṁ dhammadesanaṁ satthā jetavane viharanto mahādhanavāṇijaṁ nāma ārabbha kathesi.",
  "atk-s0502a20:119_0": "So kira bārāṇasito kusumbharattānaṁ vatthānaṁ pañca sakaṭasatāni pūretvā vaṇijjāya sāvatthiṁ āgato nadītīraṁ",
  "atk-s0502a20:119_1": "patvā ‘‘sve nadiṁ uttarissāmī’’ti tattheva sakaṭāni mocetvā vasi.",
  "atk-s0502a20:119_2": "Rattiṁ mahāmegho uṭṭhahitvā vassi.",
  "atk-s0502a20:119_3": "Nadī sattāhaṁ udakassa pūrā aṭṭhāsi.",
  "atk-s0502a20:119_4": "Nāgarāpi sattāhaṁ nakkhattaṁ kīḷiṁsu.",
  "atk-s0502a20:119_5": "Kusumbharattehi vatthehi kiccaṁ na niṭṭhitaṁ.",
  "atk-s0502a20:119_6": "Vāṇijo cintesi –",
  "atk-s0502a20:119_7": "‘‘ahaṁ dūraṁ āgato.",
  "atk-s0502a20:119_8": "Sace puna gamissāmi,",
  "atk-s0502a20:119_9": "papañco bhavissati.",
  "atk-s0502a20:119_10": "Idheva vassañca hemantañca gimhañca mama kammaṁ karonto vasitvā imāni vikkiṇissāmī’’ti.",
  "atk-s0502a20:119_11": "Satthā nagare piṇḍāya caranto tassa cittaṁ ñatvā sitaṁ pātukaritvā ānandattherena sitakāraṇaṁ puṭṭho āha –",
  "atk-s0502a20:119_12": "‘‘diṭṭho te, ānanda,",
  "atk-s0502a20:119_13": "mahādhanavāṇijo’’ti? ‘‘Āma,",
  "atk-s0502a20:119_14": "bhante’’ti.",
  "atk-s0502a20:119_15": "So attano jīvitantarāyaṁ ajānitvā imaṁ saṁvaccharaṁ idheva vasitvā bhaṇḍaṁ vikkiṇituṁ cittamakāsīti.",
  "atk-s0502a20:119_16": "‘‘Kiṁ pana tassa, bhante,",
  "atk-s0502a20:119_17": "antarāyo bhavissatī’’ti?",
  "atk-s0502a20:119_18": "Satthā ‘‘āmānanda,",
  "atk-s0502a20:119_19": "sattāhameva jīvitvā so maccumukhe patissatī’’ti vatvā imā gāthā abhāsi –",
  "atk-s0502a20:120_0": "‘‘Ajjeva kiccamātappaṁ, ko jaññā maraṇaṁ suve;",
  "atk-s0502a20:121_0": "Na hi no saṅgaraṁ tena, mahāsenena maccunā.",
  "atk-s0502a20:122_0": "‘‘Evaṁ vihāriṁ ātāpiṁ, ahorattamatanditaṁ;",
  "atk-s0502a20:123_0": "Taṁ ve bhaddekarattoti, santo ācikkhate munī’’ti. (ma. ni. 3.272);",
  "atk-s0502a20:124_0": "Gacchāmissa, bhante,",
  "atk-s0502a20:124_1": "ārocessāmīti.",
  "atk-s0502a20:124_2": "Vissattho gacchānandāti.",
  "atk-s0502a20:124_3": "Thero sakaṭaṭṭhānaṁ gantvā bhikkhāya cari.",
  "atk-s0502a20:124_4": "Vāṇijo theraṁ āhārena patimānesi.",
  "atk-s0502a20:124_5": "Atha naṁ thero āha –",
  "atk-s0502a20:124_6": "‘‘kittakaṁ kālaṁ idha vasissasī’’ti? ‘‘Bhante,",
  "atk-s0502a20:124_7": "ahaṁ dūrato āgato’’.",
  "atk-s0502a20:124_8": "Sace puna gamissāmi,",
  "atk-s0502a20:124_9": "papañco bhavissati,",
  "atk-s0502a20:124_10": "imaṁ saṁvaccharaṁ idha vasitvā bhaṇḍaṁ vikkiṇitvā gamissāmīti. Upāsaka,",
  "atk-s0502a20:124_11": "dujjāno jīvitantarāyo,",
  "atk-s0502a20:124_12": "appamādaṁ kātuṁ vaṭṭatīti.",
  "atk-s0502a20:124_13": "‘‘Kiṁ pana, bhante,",
  "atk-s0502a20:124_14": "antarāyo bhavissatī’’ti. ‘‘Āma, upāsaka,",
  "atk-s0502a20:124_15": "sattāhameva te jīvitaṁ pavattissatīti’’ .",
  "atk-s0502a20:124_16": "So saṁviggamānaso hutvā buddhappamukhaṁ bhikkhusaṅghaṁ nimantetvā sattāhaṁ mahādānaṁ datvā anumodanatthāya pattaṁ gaṇhi.",
  "atk-s0502a20:124_17": "Athassa satthā anumodanaṁ karonto,",
  "atk-s0502a20:124_18": "‘‘upāsaka,",
  "atk-s0502a20:124_19": "paṇḍitena nāma ‘idheva vassādīni vasissāmi,",
  "atk-s0502a20:124_20": "idañcidañca kammaṁ payojessāmī’ti cintetuṁ na vaṭṭati,",
  "atk-s0502a20:124_21": "attano pana jīvitantarāyameva cintetuṁ vaṭṭatī’’ti vatvā imaṁ gāthamāha –",
  "atk-s0502a20:125_0": "286.",
  "atk-s0502a20:126_0": " ‘‘Idha vassaṁ vasissāmi, idha hemantagimhisu;",
  "atk-s0502a20:127_0": "Iti bālo vicinteti, antarāyaṁ na bujjhatī’’ti.",
  "atk-s0502a20:128_0": "Tattha idha vassanti imasmiṁ ṭhāne idañcidañca karonto catumāsaṁ vassaṁ vasissāmi.",
  "atk-s0502a20:128_1": "Hemantagimhisūti hemantagimhesupi ‘‘cattāro māse idañcidañca karonto idheva vasissāmī’’ti evaṁ diṭṭhadhammikasamparāyikaṁ",
  "atk-s0502a20:128_2": "atthaṁ ajānanto bālo vicinteti.",
  "atk-s0502a20:128_3": "Antarāyanti ‘‘asukasmiṁ nāma kāle vā dese vā vaye vā marissāmī’’ti attano jīvitantarāyaṁ na bujjhatīti.",
  "atk-s0502a20:129_0": "Desanāvasāne so vāṇijo sotāpattiphale patiṭṭhahi,",
  "atk-s0502a20:129_1": "sampattānampi sātthikā dhammadesanā ahosi .",
  "atk-s0502a20:129_2": "Vāṇijopi satthāraṁ anugantvā nivattitvā ‘‘sīsarogo viya me uppanno’’ti sayane nipajji,",
  "atk-s0502a20:129_3": "tathānipannova kālaṁ katvā tusitavimāne nibbatti.",
  "atk-s0502a20:130_0": "Mahādhanavāṇijavatthu dasamaṁ.",
  "atk-s0502a20:131_0": "11. Kisāgotamīvatthu",
  "atk-s0502a20:132_0": "Taṁputtapasusammattanti imaṁ dhammadesanaṁ satthā jetavane viharanto kisāgotamiṁ ārabbha kathesi.",
  "atk-s0502a20:132_1": "Vatthu sahassavagge –",
  "atk-s0502a20:133_0": "‘‘Yo ca vassasataṁ jīve, apassaṁ amataṁ padaṁ;",
  "atk-s0502a20:134_0": "Ekāhaṁ jīvitaṁ seyyo, passato amataṁ pada’’nti. (dha. pa. 114) –",
  "atk-s0502a20:135_0": "Gāthāvaṇṇanāya vitthāretvā kathitaṁ.",
  "atk-s0502a20:135_1": "Tadā hi satthā ‘‘kisāgotami laddhā te ekaccharamattā siddhatthakā’’ti āha.",
  "atk-s0502a20:135_2": "‘‘Na laddhā, bhante,",
  "atk-s0502a20:135_3": "sakalagāme jīvantehi kira matakā eva bahutarā’’ti.",
  "atk-s0502a20:135_4": "Atha naṁ satthā ‘‘tvaṁ ‘mameva putto mato’ti sallakkhesi,",
  "atk-s0502a20:135_5": "dhuvadhammo esa sabbasattānaṁ.",
  "atk-s0502a20:135_6": "Maccurājā hi sabbasatte aparipuṇṇajjhāsaye eva mahogho viya parikaḍḍhamāno apāyasamudde pakkhipatī’’ti vatvā dhammaṁ desento imaṁ gāthamāha –",
  "atk-s0502a20:136_0": "287.",
  "atk-s0502a20:137_0": " ‘‘Taṁ puttapasusammattaṁ, byāsattamanasaṁ naraṁ;",
  "atk-s0502a20:138_0": "Suttaṁ gāmaṁ mahoghova, maccu ādāya gacchatī’’ti.",
  "atk-s0502a20:139_0": "Tattha taṁ puttapasusammattanti taṁ rūpabalādisampanne putte ca pasū ca labhitvā ‘‘mama puttā abhirūpā balasampannā paṇḍitā sabbakiccasamatthā,",
  "atk-s0502a20:139_1": "mama goṇā abhirūpā arogā mahābhāravahā,",
  "atk-s0502a20:139_2": "mama gāvī bahukhīrā’’ti evaṁ puttehi ca pasūhi ca sammattaṁ naraṁ.",
  "atk-s0502a20:139_3": "Byāsattamanasanti hiraññasuvaṇṇādīsu vā pattacīvarādīsu vā kiñcideva labhitvā tato uttaritaraṁ patthanatāya āsattamānasaṁ vā,",
  "atk-s0502a20:139_4": "cakkhuviññeyyādīsu ārammaṇesu vuttappakāresu vā parikkhāresu yaṁ yaṁ laddhaṁ hoti,",
  "atk-s0502a20:139_5": "tattha tattheva lagganatāya byāsattamānasaṁ vā.",
  "atk-s0502a20:139_6": "Suttaṁ gāmanti niddaṁ upagataṁ sattanikāyaṁ.",
  "atk-s0502a20:139_7": "Mahoghovāti yathā evarūpaṁ gāmaṁ gambhīravitthato mahanto mahānadīnaṁ ogho antamaso sunakhampi asesetvā sabbaṁ ādāya gacchati,",
  "atk-s0502a20:139_8": "evaṁ vuttappakāraṁ naraṁ maccu ādāya gacchatīti attho.",
  "atk-s0502a20:140_0": "Desanāvasāne kisāgotamī sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a20:141_0": "Kisāgotamīvatthu ekādasamaṁ.",
  "atk-s0502a20:142_0": "12. Paṭācārāvatthu",
  "atk-s0502a20:143_0": "Nasanti puttāti imaṁ dhammadesanaṁ satthā jetavane viharanto paṭācāraṁ ārabbha kathesi.",
  "atk-s0502a20:143_1": "Vatthu sahassavagge –",
  "atk-s0502a20:144_0": "‘‘Yo ca vassasataṁ jīve, apassaṁ udayabbayaṁ;",
  "atk-s0502a20:145_0": "Ekāhaṁ jīvitaṁ seyyo, passato udayabbaya’’nti. (dha. pa. 113) –",
  "atk-s0502a20:146_0": "Gāthāvaṇṇanāya vitthāretvā kathitaṁ.",
  "atk-s0502a20:146_1": "Tadā pana satthā paṭācāraṁ tanubhūtasokaṁ ñatvā ‘‘paṭācāre puttādayo nāma paralokaṁ gacchantassa tāṇaṁ vā leṇaṁ vā saraṇaṁ vā bhavituṁ na sakkonti,",
  "atk-s0502a20:146_2": "tasmā vijjamānāpi te na santiyeva.",
  "atk-s0502a20:146_3": "Paṇḍitena pana sīlaṁ visodhetvā attano nibbānagāmimaggameva sodhetuṁ vaṭṭatī’’ti vatvā dhammaṁ desento imā gāthā abhāsi –",
  "atk-s0502a20:147_0": "288.",
  "atk-s0502a20:148_0": " ‘‘Na santi puttā tāṇāya, na pitā nāpi bandhavā;",
  "atk-s0502a20:149_0": "Antakenādhipannassa, natthi ñātīsu tāṇatā.",
  "atk-s0502a20:150_0": "289.",
  "atk-s0502a20:151_0": " ‘‘Etamatthavasaṁ ñatvā, paṇḍito sīlasaṁvuto;",
  "atk-s0502a20:152_0": "Nibbānagamanaṁ maggaṁ, khippameva visodhaye’’ti.",
  "atk-s0502a20:153_0": "Tattha tāṇāyāti tāṇabhāvāya patiṭṭhānatthāya.",
  "atk-s0502a20:153_1": "Bandhavāti putte ca mātāpitaro ca ṭhapetvā avasesā ñātisuhajjā.",
  "atk-s0502a20:153_2": "Antakenādhipannassāti maraṇena abhibhūtassa.",
  "atk-s0502a20:153_3": "Pavattiyañhi puttādayo annapānādidānena ceva uppannakiccanittharaṇena ca tāṇā hutvāpi maraṇakāle kenaci",
  "atk-s0502a20:153_4": "upāyena maraṇaṁ paṭibāhituṁ asamatthatāya tāṇatthāya leṇatthāya na santi nāma.",
  "atk-s0502a20:153_5": "Teneva vuttaṁ –",
  "atk-s0502a20:153_6": "‘‘natthi ñātīsu tāṇatā’’ti.",
  "atk-s0502a20:153_7": "Etamatthavasanti evaṁ tesaṁ aññamaññassa tāṇaṁ bhavituṁ asamatthabhāvasaṅkhātaṁ kāraṇaṁ jānitvā paṇḍito",
  "atk-s0502a20:153_8": "catupārisuddhisīlena saṁvuto rakkhitagopito hutvā nibbānagamanaṁ aṭṭhaṅgikaṁ maggaṁ sīghaṁ sīghaṁ visodheyyāti attho.",
  "atk-s0502a20:154_0": "Desanāvasāne paṭācārā sotāpattiphale patiṭṭhahi, aññe ca bahū sotāpattiphalādīni pāpuṇiṁsūti.",
  "atk-s0502a20:155_0": "Paṭācārāvatthu dvādasamaṁ.",
  "atk-s0502a20:156_0": "Maggavaggavaṇṇanā niṭṭhitā.",
  "atk-s0502a20:157_0": "Vīsatimo vaggo."
}