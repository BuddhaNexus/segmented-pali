{
  "tika-vin02t3:0_0": "1. Pārājikakaṇḍaṁ (bhikkhunīvibhaṅgavaṇṇanā)",
  "tika-vin02t3:1_0": "1. Paṭhamapārājikasikkhāpadavaṇṇanā",
  "tika-vin02t3:2_0": "656.",
  "tika-vin02t3:2_1": "Bhikkhunīvibhaṅge yoti yo bhikkhunīnaṁ vibhaṅgo.",
  "tika-vin02t3:2_2": "Migāranattāti majjhapadalopenetaṁ vuttanti āha “migāramātuyā pana nattā hotī”ti.",
  "tika-vin02t3:2_3": "Migāramātāti visākhāyetaṁ adhivacanaṁ.",
  "tika-vin02t3:2_4": "Navakammādhiṭṭhāyikanti navakammasaṁvidhāyikaṁ.",
  "tika-vin02t3:2_5": "Byañjanānaṁ paṭivijjhitabbo ākāro nātigambhīro,",
  "tika-vin02t3:2_6": "yathāsutaṁ dhāraṇameva tattha karaṇīyanti satiyā byāpāro adhiko,",
  "tika-vin02t3:2_7": "paññā tattha guṇībhūtāti vuttaṁ “satipubbaṅgamāya paññāyā”ti.",
  "tika-vin02t3:2_8": "Sati pubbaṅgamā etissāti satipubbaṅgamā.",
  "tika-vin02t3:2_9": "Pubbaṅgamatā cettha padhānabhāvo “manopubbaṅgamā”tiādīsu viya.",
  "tika-vin02t3:2_10": "Atthaggahaṇe pana paññāya byāpāro adhiko paṭivijjhitabbassa atthassa atigambhīrattāti āha “paññāpubbaṅgamāya satiyā”ti.",
  "tika-vin02t3:2_11": "Ālasiyavirahitāti kosajjarahitā.",
  "tika-vin02t3:2_12": "Yathā aññā kusītā nisinnaṭṭhāne nisinnāva honti,",
  "tika-vin02t3:2_13": "ṭhitaṭṭhāne ṭhitāva,",
  "tika-vin02t3:2_14": "evaṁ ahutvā vipphārikena cittena sabbakiccaṁ nipphādeti.",
  "tika-vin02t3:3_0": "Sabbā bhikkhuniyo satthuladdhūpasampadā saṅghato laddhūpasampadāti duvidhā.",
  "tika-vin02t3:3_1": "Garudhammapaaggahaṇena hi laddhūpasampadā mahāpajāpatigotamī satthusantikāva laddhūpasampadattā satthuladdhūpasampadā nāma.",
  "tika-vin02t3:3_2": "Sesā sabbāpi saṅghato laddhūpasampadā.",
  "tika-vin02t3:3_3": "Tāpi ekatoupasampannā ubhatoupasampannāti duvidhā.",
  "tika-vin02t3:3_4": "Tattha yā tā mahāpajāpatigotamiyā saddhiṁ nikkhantā pañcasatā sākiyāniyo,",
  "tika-vin02t3:3_5": "tā ekatoupasampannā bhikkhusaṅghato eva laddhūpasampadattā,",
  "tika-vin02t3:3_6": "itarā ubhatoupasampannā ubhatosaṅghe upasampannattā.",
  "tika-vin02t3:3_7": "Ehibhikkhunībhāvena upasampannā pana bhikkhuniyo na santi tāsaṁ tathā upasampadāya abhāvato.",
  "tika-vin02t3:3_8": "Yadi evaṁ “ehi bhikkhunī”ti idha kasmā vuttanti?",
  "tika-vin02t3:3_9": "Desanāya sotapatitabhāvato.",
  "tika-vin02t3:3_10": "Ayañhi sotapatitatā nāma katthaci labbhamānassapi aggahaṇena hoti,",
  "tika-vin02t3:3_11": "yathā abhidhamme manodhātuniddese labbhamānampi jhānaṅgaṁ pañcaviññāṇasote patitāya na uddhaṭaṁ katthaci desanāya asambhavato,",
  "tika-vin02t3:3_12": "yathā tattheva vatthuniddese hadayavatthu.",
  "tika-vin02t3:3_13": "Katthaci alabbhamānassapi gahaṇavasena yathāṭhitakappīniddese. Yathāha –",
  "tika-vin02t3:4_0": "“Katamo ca puggalo ṭhitakappī?",
  "tika-vin02t3:4_1": "Ayañca puggalo sotāpattiphalasacchikiriyāya paṭipanno assa,",
  "tika-vin02t3:4_2": "kappassa ca uḍḍayhanavelā assa,",
  "tika-vin02t3:4_3": "neva tāva kappo uḍḍayheyya,",
  "tika-vin02t3:4_4": "yāvāyaṁ puggalo na sotāpattiphalaṁ sacchikareyyā”ti.",
  "tika-vin02t3:5_0": "Evamidhāpi alabbhamānagahaṇavasena veditabbaṁ.",
  "tika-vin02t3:5_1": "Parikappavacanañhetaṁ “sace bhagavā bhikkhunībhāvayogyaṁ kañci mātugāmaṁ ‘ehi bhikkhunī’ti vadeyya,",
  "tika-vin02t3:5_2": "evaṁ bhikkhunībhāvo siyā”ti.",
  "tika-vin02t3:6_0": "Kasmā pana bhagavā evaṁ na kathesīti?",
  "tika-vin02t3:6_1": "Tathā katādhikārānaṁ abhāvato.",
  "tika-vin02t3:6_2": "Ye pana “anāsannāsannihitabhāvato”ti kāraṇaṁ vatvā “bhikkhū eva hi satthu āsannacārino sadā sannihitā ca honti,",
  "tika-vin02t3:6_3": "tasmā te eva ‘ehibhikkhū’ti vattabbataṁ arahanti,",
  "tika-vin02t3:6_4": "na bhikkhuniyo”ti vadanti,",
  "tika-vin02t3:6_5": "taṁ tesaṁ matimattaṁ satthu āsannadūrabhāvassa bhabbābhabbabhāvasiddhattā.",
  "tika-vin02t3:6_6": "Vuttañhetaṁ bhagavatā –",
  "tika-vin02t3:7_0": "“Saṅghāṭikaṇṇe cepi me,",
  "tika-vin02t3:7_1": "bhikkhave,",
  "tika-vin02t3:7_2": "bhikkhu gahetvā piṭṭhito piṭṭhito anubandho assa pāde pādaṁ nikkhipanto,",
  "tika-vin02t3:7_3": "so ca hoti abhijjhālu kāmesu tibbasārāgo byāpannacitto paduṭṭhamanasaṅkappo muṭṭhassati asampajāno asamāhito vibbhantacitto pākatindriyo,",
  "tika-vin02t3:7_4": "atha kho so ārakāva mayhaṁ,",
  "tika-vin02t3:7_5": "ahañca tassa.",
  "tika-vin02t3:7_6": "Taṁ kissa hetu?",
  "tika-vin02t3:7_7": "Dhammañhi so,",
  "tika-vin02t3:7_8": "bhikkhave,",
  "tika-vin02t3:7_9": "bhikkhu na passati,",
  "tika-vin02t3:7_10": "dhammaṁ apassanto na maṁ passati.",
  "tika-vin02t3:7_11": "Yojanasate cepi so,",
  "tika-vin02t3:7_12": "bhikkhave,",
  "tika-vin02t3:7_13": "bhikkhu vihareyya,",
  "tika-vin02t3:7_14": "so ca hoti anabhijjhālu kāmesu na tibbasārāgo abyāpannacitto appaduṭṭhamanasaṅkappo upaṭṭhitassati sampajāno samāhito ekaggacitto saṁvutindriyo,",
  "tika-vin02t3:7_15": "atha kho so santikeva mayhaṁ,",
  "tika-vin02t3:7_16": "ahañca tassa.",
  "tika-vin02t3:7_17": "Taṁ kissa hetu?",
  "tika-vin02t3:7_18": "Dhammañhi so,",
  "tika-vin02t3:7_19": "bhikkhave,",
  "tika-vin02t3:7_20": "bhikkhu passati,",
  "tika-vin02t3:7_21": "dhammaṁ passanto maṁ passatī”ti.",
  "tika-vin02t3:8_0": "Tasmā akāraṇaṁ desato satthu āsannānāsannatā.",
  "tika-vin02t3:8_1": "Akatādhikāratāya pana bhikkhunīnaṁ ehibhikkhunūpasampadāya ayogyatā veditabbā.",
  "tika-vin02t3:9_0": "Yadi evaṁ yaṁ taṁ therīgāthāsu bhaddāya kuṇḍalakesāya vuttaṁ –",
  "tika-vin02t3:10_0": "“Nihacca jāṇuṁ vanditvā, sammukhā añjaliṁ akaṁ;",
  "tika-vin02t3:11_0": "Ehi bhaddeti maṁ avaca, sā me āsūpasampadā”ti. ;",
  "tika-vin02t3:12_0": "Tathā apadānepi –",
  "tika-vin02t3:13_0": "“Āyācito tadā āha, ehi bhaddeti nāyako;",
  "tika-vin02t3:14_0": "Tadāhaṁ upasampannā, parittaṁ toyamaddasa”nti. ;",
  "tika-vin02t3:15_0": "Taṁ kathanti?",
  "tika-vin02t3:15_1": "Nayidaṁ ehibhikkhunībhāvena upasampadaṁ sandhāya vuttaṁ,",
  "tika-vin02t3:15_2": "upasampadāya pana hetubhāvato “yā satthu āṇatti,",
  "tika-vin02t3:15_3": "sā me āsūpasampadā”ti vuttā.",
  "tika-vin02t3:15_4": "Tathā hi vuttaṁ aṭṭhakathāyaṁ “ehi bhadde bhikkhunupassayaṁ gantvā bhikkhunīnaṁ santike pabbaja upasampajjassūti maṁ avaca āṇāpesi,",
  "tika-vin02t3:15_5": "sā satthu āṇā mayhaṁ upasampadāya kāraṇattā upasampadā āsi ahosī”ti.",
  "tika-vin02t3:15_6": "Apadānagāthāyampi evameva attho gahetabbo.",
  "tika-vin02t3:15_7": "Tasmā bhikkhunīnaṁ ehibhikkhunūpasampadā natthiyevāti niṭṭhamettha gantabbaṁ.",
  "tika-vin02t3:15_8": "Yathā cetaṁ sotapatitavasena “ehi bhikkhunī”ti vuttaṁ,",
  "tika-vin02t3:15_9": "evaṁ “tīhi saraṇagamanehi upasampannāti bhikkhunī”ti idampi sotapatitavaseneva vuttanti daṭṭhabbaṁ saraṇagamanūpasampadāyapi bhikkhunīnaṁ asambhavato.",
  "tika-vin02t3:16_0": "659.",
  "tika-vin02t3:16_1": "Bhikkhuvibhaṅge “kāyasaṁsaggaṁ sādiyeyyā”ti avatvā “samāpajjeyyā”ti vuttattā “bhikkhu āpattiyā na kāretabbo”ti vuttaṁ.",
  "tika-vin02t3:16_2": "Tabbahulanayenāti kiriyāsamuṭṭhānasseva bahulabhāvato.",
  "tika-vin02t3:16_3": "Dissati hi tabbahulanayena tabbohāro yathā “brāhmaṇagāmo”ti.",
  "tika-vin02t3:16_4": "Brāhmaṇagāmepi hi antamaso rajakādīni pañca kulāni santi.",
  "tika-vin02t3:16_5": "Sāti kiriyāsamuṭṭhānatā.",
  "tika-vin02t3:17_0": "662.Tathevāti kāyasaṁsaggarāgena avassutoyevāti attho. Sesamettha uttānameva.",
  "tika-vin02t3:18_0": "Paṭhamapārājikasikkhāpadavaṇṇanā niṭṭhitā.",
  "tika-vin02t3:19_0": "2. Dutiyapārājikasikkhāpadavaṇṇanā",
  "tika-vin02t3:20_0": "666.",
  "tika-vin02t3:20_1": "Dutiye “kissa pana tvaṁ ayye jānaṁ pārājikaṁ dhammaṁ ajjhāpanna”nti vacanato “uddiṭṭhā kho ayyāyo aṭṭha",
  "tika-vin02t3:20_2": "pārājikā dhammā”tiādivacanato ca bhikkhunīvibhaṅgaṁ patvā sādhāraṇāni sikkhāpadāni bhikkhūnaṁ uppannavatthusmiṁyeva",
  "tika-vin02t3:20_3": "“yā pana bhikkhunī chandaso methunaṁ dhammaṁ paṭiseveyya,",
  "tika-vin02t3:20_4": "antamaso tiracchānagatenapi,",
  "tika-vin02t3:20_5": "pārājikā hoti asaṁvāsā”tiādinā nayena savisesampi avisesampi mātikaṁ ṭhapetvā anukkamena padabhājanaṁ",
  "tika-vin02t3:20_6": "āpattibhedaṁ tikacchedaṁ anāpattivārañca anavasesaṁ vatvā vitthāresi.",
  "tika-vin02t3:20_7": "Saṅgītikārakehi pana asādhāraṇapaññattiyoyeva idha vitthāritāti veditabbā.",
  "tika-vin02t3:21_0": "Atha uparimesu dvīsu apaññattesu aṭṭhannaṁ pārājikānaṁ aññataranti idaṁ vacanaṁ na yujjatīti āha “idañca pārājikaṁ pacchā paññatta”ntiādi.",
  "tika-vin02t3:21_1": "Yadi evaṁ imasmiṁ okāse kasmā ṭhapitanti āha “purimena pana saddhiṁ yugaḷattā”tiādi,",
  "tika-vin02t3:21_2": "purimena saddhiṁ ekasambandhabhāvato idha vuttanti adhippāyo.",
  "tika-vin02t3:21_3": "“Aṭṭhannaṁ pārājikānaṁ aññatara”nti vacanato ca vajjapaṭicchādikaṁ yā paṭicchādeti,",
  "tika-vin02t3:21_4": "sāpi vajjapaṭicchādikāyevāti daṭṭhabbaṁ.",
  "tika-vin02t3:21_5": "Kiñcāpi vajjapaṭicchādanaṁ pemavasena hoti,",
  "tika-vin02t3:21_6": "tathāpi sikkhāpadavītikkamacittaṁ domanassitameva hotīti katvā “dukkhavedana”nti vuttaṁ.",
  "tika-vin02t3:21_7": "Sesamettha uttānameva.",
  "tika-vin02t3:22_0": "Dutiyapārājikasikkhāpadavaṇṇanā niṭṭhitā.",
  "tika-vin02t3:23_0": "668. Tatiyaṁ uttānatthameva.",
  "tika-vin02t3:24_0": "4. Catutthapārājikasikkhāpadavaṇṇanā",
  "tika-vin02t3:25_0": "675.",
  "tika-vin02t3:25_1": "Catutthe lokassādamittasanthavavasenāti lokassādasaṅkhātassa mittasanthavassa vasena.",
  "tika-vin02t3:25_2": "Vuttamevatthaṁ pariyāyantarena vibhāvetuṁ “kāyasaṁsaggarāgenā”ti vuttaṁ.",
  "tika-vin02t3:26_0": "Tissitthiyo methunaṁ taṁ na seveti yā tisso itthiyo vuttā,",
  "tika-vin02t3:26_1": "tāsupi yaṁ taṁ methunaṁ nāma,",
  "tika-vin02t3:26_2": "taṁ na sevati.",
  "tika-vin02t3:26_3": "Tayo puriseti tayo purisepi upagantvā methunaṁ na sevati.",
  "tika-vin02t3:26_4": "Tayo ca anariyapaṇḍaketi ubhatobyañjanasaṅkhāte tayo anariye,",
  "tika-vin02t3:26_5": "tayo ca paṇḍaketi imepi cha jane upagantvā methunaṁ na sevati.",
  "tika-vin02t3:26_6": "Na cācare methunaṁ byañjanasminti anulomapārājikavasenapi attano nimitte methunaṁ nācarati.",
  "tika-vin02t3:26_7": "Chejjaṁ siyā methunadhammapaccayāti siyā methunadhammapaccayā pārājikanti ayaṁ pañho aṭṭhavatthukaṁva sandhāya vutto.",
  "tika-vin02t3:26_8": "Tassā hi methunadhammassa pubbabhāgakāyasaṁsaggaṁ āpajjituṁ vāyamantiyā methunadhammapaccayā chejjaṁ hoti.",
  "tika-vin02t3:26_9": "Chedoyeva chejjaṁ.",
  "tika-vin02t3:27_0": "Methunadhammassa pubbabhāgattāti iminā methunadhammassa pubbabhāgabhūto kāyasaṁsaggoyeva tattha methunadhamma-saddena vutto,",
  "tika-vin02t3:27_1": "na dvayaṁdvayasamāpattīti dīpeti.",
  "tika-vin02t3:27_2": "Vaṇṇāvaṇṇoti dvīhi sukkavissaṭṭhi vuttā.",
  "tika-vin02t3:27_3": "Gamanuppādananti sañcarittaṁ.",
  "tika-vin02t3:27_4": "Sabbapadesūti “saṅghāṭikaṇṇaggahaṇaṁ sādiyeyyā”tiādīsu.",
  "tika-vin02t3:27_5": "Sesamettha uttānameva.",
  "tika-vin02t3:27_6": "Kāyasaṁsaggarāgo,",
  "tika-vin02t3:27_7": "saussāhatā,",
  "tika-vin02t3:27_8": "aṭṭhamassa vatthussa pūraṇanti imāni panettha tīṇi aṅgāni.",
  "tika-vin02t3:28_0": "Catutthapārājikasikkhāpadavaṇṇanā niṭṭhitā.",
  "tika-vin02t3:29_0": "Bhikkhunīvibhaṅge pārājikakaṇḍavaṇṇanā niṭṭhitā.",
  "tika-vin02t3:30_0": "Pārājikakaṇḍaṁ niṭṭhitaṁ."
}