{
  "tika-abh08t37:0_0": "13. Terasamo paricchedo",
  "tika-abh08t37:1_0": "Kārakapaṭivedhavaṇṇanā",
  "tika-abh08t37:2_0": "Niddiṭṭhāti uddesaniddesādivasena dassitā.",
  "tika-abh08t37:2_1": "Kusalādayoti kusalākusalā.",
  "tika-abh08t37:2_2": "Etesaṁ pana na niddiṭṭhoti sambandho .",
  "tika-abh08t37:2_3": "Pubbe ‘‘kārako’’ti vacanaṁ viya ‘‘vedako’’ti avuttepi ‘‘attā kārako vedako’’ti attano laddhitāya ‘‘tassa hi kārakassa vedakassā’’ti vuttaṁ.",
  "tika-abh08t37:2_4": "Kusalākusalānamabhāvopi siyā,",
  "tika-abh08t37:2_5": "itarathā ahetukadosāpattitoti adhippāyo.",
  "tika-abh08t37:2_6": "Tesaṁ kusalākusalānaṁ āyattā vutti etesanti tadāyattavuttino.",
  "tika-abh08t37:2_7": "Tesanti kusalākusalādīnaṁ.",
  "tika-abh08t37:2_8": "Tasmāti kārakābhāve kusalākusalānaṁ,",
  "tika-abh08t37:2_9": "tabbipākānañca abhāvato.",
  "tika-abh08t37:2_10": "Niratthikāti desetvāpi bodhetabbābhāvato niratthikā.",
  "tika-abh08t37:2_11": "‘‘Nāyaṁ niratthikā’’ti vatvāpi ‘‘sātthikā’’ti vacanaṁ pana parassa daḷhaggāhatthaṁ.",
  "tika-abh08t37:2_12": "Lokepi hi evaṁ vohāraṁ voharanti,",
  "tika-abh08t37:2_13": "evameva bhavati,",
  "tika-abh08t37:2_14": "nāññathātiādi.",
  "tika-abh08t37:2_15": "Tatthāti kārakābhāvepi attā atthīti gahaṇe.",
  "tika-abh08t37:2_16": "Anurodhoti anukūlapakkhapātoti attho.",
  "tika-abh08t37:2_17": "Idhāti kārakābhāvepi kusalādayo atthīti gahaṇe.",
  "tika-abh08t37:2_18": "Virodhoti paṭigho.",
  "tika-abh08t37:3_0": "Evaṁ kārakābhāvepi kusalādīnaṁ sabbhāvaṁ yuttito sādhetvā idāni lokasiddhena nidassanena sādhetuṁ ‘‘athāpī’’tiādi vuttaṁ.",
  "tika-abh08t37:3_1": "Athāpīti kārakābhāvepi.",
  "tika-abh08t37:3_2": "Pathavi-ggahaṇena pathavojaṁ dasseti.",
  "tika-abh08t37:3_3": "Tathā āpa-ggahaṇena āpojaṁ.",
  "tika-abh08t37:3_4": "Tejoti sītuṇhavasena duvidhā tejodhātu.",
  "tika-abh08t37:3_5": "Utūti hemantādiutu.",
  "tika-abh08t37:3_6": "Ādi-ggahaṇena bījādike saṅgaṇhāti.",
  "tika-abh08t37:3_7": "Janakapaccayo hetu,",
  "tika-abh08t37:3_8": "anupālanakapaccayo paccayo nāmāti āha ‘‘hetupaccayasāmaggiyā’’ti.",
  "tika-abh08t37:3_9": "‘‘Phalanibbattako hetu,",
  "tika-abh08t37:3_10": "paccayo anupālanako’’ti hi vuttaṁ.",
  "tika-abh08t37:4_0": "Evaṁ kārakābhāvepi kusalākusalappavattiṁ sādhetvā idāni paraparikappitaṁ attānameva tāva paṭikkhipituṁ ‘‘athāpi cetthā’’tiādi āraddhaṁ.",
  "tika-abh08t37:4_1": "Kāmaṁ paññāparibāhiradiṭṭhiyā eva attā parikappīyati,",
  "tika-abh08t37:4_2": "paro pana ‘‘paññāya parikappemī’’ti maññatīti tassa laddhivasena ‘‘paññāya parikappito’’ti vuttaṁ.",
  "tika-abh08t37:4_3": "Taṁ upaparikkhissāma tāvāti tiṭṭhatu tāva cesā kārakābhāvepi kusalādīnaṁ bhāvābhāvavicāraṇā paṭhamaṁ tameva attānaṁ upaparikkhissāmāti attho.",
  "tika-abh08t37:4_4": "Dosamettha vattukāmo pucchatīti adhippāyena paṭiññaṁ adatvāva pucchanto āha ‘‘kiñcetthā’’ti.",
  "tika-abh08t37:4_5": "Sacetano vā udāhu acetano vāti ettha ko dosoti attho.",
  "tika-abh08t37:4_6": "Itaro ubhayathāpi dosoyeva.",
  "tika-abh08t37:4_7": "Yañhi acetanaṁ attānaṁ,",
  "tika-abh08t37:4_8": "na taṁ kārakaṁ,",
  "tika-abh08t37:4_9": "vedakañca,",
  "tika-abh08t37:4_10": "yathā taṁ pākārataruādayo.",
  "tika-abh08t37:4_11": "‘‘Acetanovāyaṁ attā’’ti anumānena kārakavedakattābhāvasiddhitoti dassetuṁ ‘‘yadi acetano’’tiādi vuttaṁ.",
  "tika-abh08t37:4_12": "Anaññoti avinibbhogavasena anañño.",
  "tika-abh08t37:4_13": "Itarathā ‘‘sacetano’’ti vacanameva na upapajjeyya.",
  "tika-abh08t37:4_14": "Sahabhāvī nāma añño na hotīti.",
  "tika-abh08t37:4_15": "Attanopi nāso siyāti avinibbhogavuttirūpesu ekassa nāse itarassāpi vināso viya.",
  "tika-abh08t37:4_16": "Cetanāyapi nāso na bhavati avinibbhogarūpesu ekassa avināse itarassāpi avināso viyāti adhippāyo.",
  "tika-abh08t37:5_0": "‘‘Cetanāya anaññattā’’ti kāraṇaṁ vatvā tameva samatthetuṁ ‘‘cetanattāna’’ntiādi vuttaṁ.",
  "tika-abh08t37:5_1": "‘‘Attano anāse sati cetanāyapi vināso na bhavatī’’ti sutvāpi parassa niruttarabhāvo,",
  "tika-abh08t37:5_2": "cetanāya nāse visesakāraṇābhāvatoti adhippāyenāha ‘‘atha cetanāyayevā’’tiādi.",
  "tika-abh08t37:5_3": "Attāva nassatu,",
  "tika-abh08t37:5_4": "tiṭṭhatu cetanā.",
  "tika-abh08t37:5_5": "Ko hi visesakāraṇābhāve attani anurodho,",
  "tika-abh08t37:5_6": "cetanāya virodhoti adhippāyo.",
  "tika-abh08t37:5_7": "Paṭiññā hīnāti pubbe dinnapaṭiññā parihīnā.",
  "tika-abh08t37:5_8": "Atha na bhavati,",
  "tika-abh08t37:5_9": "‘‘paṭiññā hīnā’’ti yadi attano vināse cetanāya avināso na bhavati.",
  "tika-abh08t37:5_10": "Cetanattānaṁ anaññabhāvena cetanāya nāse attanopi vināsappasaṅgato attā na nassatīti tava paṭiññā hīnā.",
  "tika-abh08t37:5_11": "Vuttappakārato viparītaṁ vāti yathāvuttappakārato viparītaṁ.",
  "tika-abh08t37:5_12": "Cetanāya vināsepi attā na nassati,",
  "tika-abh08t37:5_13": "attano pana avināsepi cetanā nassatīti evaṁ vā tava adhippāyo siyāti attho.",
  "tika-abh08t37:5_14": "Attā nassatu,",
  "tika-abh08t37:5_15": "cetanā tiṭṭhatu aññabhāve ubhinnaṁ samānayogakkhamatāya bhavitabbatoti adhippāyo.",
  "tika-abh08t37:5_16": "Paṭiññāhīno bhavasīti cetanāyeva nassati,",
  "tika-abh08t37:5_17": "attā na nassati paṭiññāya hīno bhavasi.",
  "tika-abh08t37:6_0": "Idhāti aññattha pakkhe.",
  "tika-abh08t37:6_1": "Lakkhaṇakatanti aññamaññavisadisehi bhinnalakkhaṇehi kataṁ.",
  "tika-abh08t37:6_2": "Desantarakatanti bhinnadesakataṁ.",
  "tika-abh08t37:6_3": "Jāto vedīyati ñāyatīti jātavedo,",
  "tika-abh08t37:6_4": "aggissetaṁ adhivacanaṁ.",
  "tika-abh08t37:6_5": "Ḍayhamāneti uddhane pakkhipitvā paccamāne.",
  "tika-abh08t37:6_6": "Eko pavattipadeso imesanti ekadesā,",
  "tika-abh08t37:6_7": "tesaṁ bhāvoti ekadesattaṁ.",
  "tika-abh08t37:7_0": "Avinibbhogatoti lakkhaṇato bhedepi ṭhānavasena avinibbhujjanato avisaṁsaṭṭhattā ‘‘ekadesatte’’tiimasseva",
  "tika-abh08t37:7_1": "vevacanavasena ‘‘avinibbhogabhāvepī’’ti vuttaṁ.",
  "tika-abh08t37:7_2": "Taṁ ayuttanti taṁ ‘‘ubhinnaṁ ekadesatā natthī’’ti iminā saha na yujjati.",
  "tika-abh08t37:7_3": "Paṭiññā hīnāti yadi pubbapaṭiññā pamāṇaṁ,",
  "tika-abh08t37:7_4": "ayaṁ paṭiññā hīnā.",
  "tika-abh08t37:7_5": "Yadi vā pana ayaṁ pamāṇaṁ,",
  "tika-abh08t37:7_6": "itarā hīnāti attho.",
  "tika-abh08t37:7_7": "Atha vā cetanāya attano padesavasena nānatte attano acetanattabhāvappattito ‘‘sacetano attā’’ti heṭṭhā",
  "tika-abh08t37:7_8": "tayā dinnapaṭiññā parihīnāti evamettha attho daṭṭhabbo.",
  "tika-abh08t37:8_0": "Acetano attāti attā acetanoti katvā.",
  "tika-abh08t37:8_1": "Pubbe vuttadosatoti ‘‘yadi acetano siyā’’tiādinā ādito vuttadosato.",
  "tika-abh08t37:8_2": "Tasmāti yasmā evaṁ upaparikkhiyamāne vimaddanasaho hoti, tasmā.",
  "tika-abh08t37:9_0": "779.Yadievanti yadi paramatthato kusalākusalānaṁ kārako,",
  "tika-abh08t37:9_1": "tabbipākānañca vedako natthi,",
  "tika-abh08t37:9_2": "evaṁ sante atha kasmā bhagavatā vuttanti sambandho.",
  "tika-abh08t37:10_0": "Sandhāvatīti saṁsarati.",
  "tika-abh08t37:10_1": "Attanā katakusalākusalakammapaccayattā vipākabhūtaṁ sukhadukkhampi attanā katameva nāma hotīti vuttaṁ ‘‘sukhadukkhaṁ sayaṁkata’’nti.",
  "tika-abh08t37:11_0": "780.Saṁsāramāpannoti –",
  "tika-abh08t37:12_0": "‘‘Khandhānañca paṭipāṭi, dhātuāyatanāna ca;",
  "tika-abh08t37:13_0": "Abbocchinnaṁ vattamānā, ‘saṁsāro’ti pavuccatī’’ti. (dha. sa. aṭṭha. nidānakathā; visuddhi. 2.619) –",
  "tika-abh08t37:14_0": "Evaṁ vuttakhandhapaṭipāṭiādivasappavattaṁ saṁsāraṁ punappunaṁ pavattivasena paṭipanno.",
  "tika-abh08t37:14_1": "Dukkhamassa mahabbhayanti assa saṁsārāpannassa sattassa jātiādidukkhaṁ mahabbhayaṁ mahābhayasaṁvattanakanti attho.",
  "tika-abh08t37:14_2": "Opapātikoti uppajjamāno.",
  "tika-abh08t37:15_0": "781.Bhārā have pañcakkhandhāti rūpādayo pañcakkhandhā bhārabhūtā,",
  "tika-abh08t37:15_1": "sīse nikkhittabhārasadisāti vuttaṁ hoti.",
  "tika-abh08t37:15_2": "Bhārahāro ca puggalo tassa pañcakkhandhabhārassa hārako.",
  "tika-abh08t37:15_3": "Bhārādānanti paṭisandhivasena pañcakkhandhabhāraggahaṇaṁ.",
  "tika-abh08t37:15_4": "Bhāranikkhepananti puna aggahetabbatāpādanena anupādāparinibbānavasena bhārassa nikkhipanaṁ.",
  "tika-abh08t37:16_0": "782.Yanti kusalākusalakammaṁ. Sakanti āyattaṁ.",
  "tika-abh08t37:17_0": "783. Ekassa puggalassāti sambandho. Ekena kappenāti ekasmiṁ kappe.",
  "tika-abh08t37:18_0": "784.Assaddhotiādi heṭṭhā vuttatthaṁ.",
  "tika-abh08t37:19_0": "‘‘Tañca kho sammutivasena,",
  "tika-abh08t37:19_1": "na paramatthato’’ti vatvā tadeva patiṭṭhāpetuṁ ‘‘nanu bhagavatā’’tiādi vuttaṁ.",
  "tika-abh08t37:19_2": "‘‘Kiṁ nu satto’’ti gāthā vajirāya theriyā vuttāpi bhagavato adhippāyavaseneva vuttattā bhagavatā vuttā",
  "tika-abh08t37:19_3": "nāma hotīti katvā vuttaṁ ‘‘bhagavatā idampi vutta’’nti.",
  "tika-abh08t37:20_0": "785.Kiṁ nu sattoti paccesīti rūpavedanādīsu kiṁ nāma satto puggaloti gaṇhāsi.",
  "tika-abh08t37:21_0": "786.Aṅgasambhārāti cakkādiavayavasambhāresu, cakkādiavayavānaṁ samodhānevāti attho. Saddoti vohāro.",
  "tika-abh08t37:22_0": "Tasmāti yasmā evaṁ paramatthato sattassa abhāvo bhagavatā vutto, tasmā.",
  "tika-abh08t37:22_1": "Na vacanamattameva ālambitabbaṁ adhippāyaṁ pahāyāti attho.",
  "tika-abh08t37:22_2": "Daḷhamūḷhova hutvā gaṇhātīti daḷhamūḷhaggāhī,",
  "tika-abh08t37:22_3": "kāraṇe dassitepi apariccajanavasena gahaṇaṁ daḷhaggahaṇaṁ.",
  "tika-abh08t37:22_4": "Kāraṇasseva daṭṭhumasamatthatāvasena gahaṇaṁ mūḷhaggahaṇaṁ.",
  "tika-abh08t37:22_5": "Tādisena na bhavitabbanti āha ‘‘na ca…pe…",
  "tika-abh08t37:22_6": "bhavitabba’’nti.",
  "tika-abh08t37:22_7": "Suttapadānanti neyyatthanītatthavasena ubhayathā ṭhitānaṁ suttantānaṁ.",
  "tika-abh08t37:23_0": "Dve saccāni vuttāni tathā tathā vinetabbānaṁ puggalānaṁ vasenāti adhippāyo.",
  "tika-abh08t37:23_1": "Yesañhi sammutidesanāya visesādhigamo hoti,",
  "tika-abh08t37:23_2": "tesaṁ sammutisaccavasena deseti.",
  "tika-abh08t37:23_3": "Yesañca paramatthadesanāya,",
  "tika-abh08t37:23_4": "tesaṁ paramatthavasena deseti.",
  "tika-abh08t37:23_5": "Desabhāsākusalo viya ācariyo taṁtaṁdesavāsimāṇavānaṁ tāya tāya bhāsāya.",
  "tika-abh08t37:23_6": "Sammutisaccaṁ paramatthasaccañcāti ettha ‘‘puggalo satto itthī puriso khattiyo brāhmaṇo devo’’tievamādi",
  "tika-abh08t37:23_7": "paramatthato avijjamānampi loke katasaṅketavasena tathattā sammutisaccaṁ .",
  "tika-abh08t37:23_8": "Khandhadhātuāyatanāni satipaṭṭhānātievamādi paramatthavaseneva tathatthā paramatthasaccaṁ.",
  "tika-abh08t37:23_9": "Tenāhu aṭṭhakathācariyā –",
  "tika-abh08t37:24_0": "‘‘Saṅketavacanaṁ saccaṁ, lokasammutikāraṇaṁ;",
  "tika-abh08t37:25_0": "Paramatthavacanaṁ saccaṁ, dhammānaṁ bhūtakāraṇaṁ. (dī. ni. aṭṭha. 1.439-443);",
  "tika-abh08t37:26_0": "‘‘Tasmā vohārakusalassa, lokanāthassa satthuno;",
  "tika-abh08t37:27_0": "Sammutiṁ voharantassa, musāvādo na jāyatī’’ti.",
  "tika-abh08t37:28_0": "787-8.",
  "tika-abh08t37:28_1": "Yo so imaṁ ganthaṁ accantaṁ satatampi cinteti,",
  "tika-abh08t37:28_2": "tassa tato siddhā paramā paññā vepullabhāvaṁ gacchati.",
  "tika-abh08t37:28_3": "Adhiṁ cittasantāpaṁ nīharati apanetīti adhinīharaṁ.",
  "tika-abh08t37:28_4": "Vimatiyā vicikicchāya,",
  "tika-abh08t37:28_5": "mohassa vā vināsaṁ karoti upanissayabhāvatoti vimativināsakaraṁ.",
  "tika-abh08t37:28_6": "Atthabyañjanasampadāya manavaḍḍhanato piyakaraṁ.",
  "tika-abh08t37:28_7": "Vikasatīti dibbati.",
  "tika-abh08t37:28_8": "Idhāti imasmiṁ sāsane,",
  "tika-abh08t37:28_9": "abhidhamme vā.",
  "tika-abh08t37:29_0": "Iti abhidhammatthavikāsiniyā nāma",
  "tika-abh08t37:30_0": "Abhidhammāvatārasaṁvaṇṇanāya",
  "tika-abh08t37:31_0": "Kārakapaṭivedhavaṇṇanā niṭṭhitā."
}