{
  "atk-s0305a6:0_0": "7. Iddhipādasaṁyuttaṁ",
  "atk-s0305a6:1_0": "1. Cāpālavaggo",
  "atk-s0305a6:2_0": "1. Apārasuttavaṇṇanā",
  "atk-s0305a6:3_0": "813.",
  "atk-s0305a6:3_1": "Iddhipādasaṁyuttassa paṭhame chandaṁ nissāya pavatto samādhi chandasamādhi.",
  "atk-s0305a6:3_2": "Padhānabhūtā saṅkhārā padhānasaṅkhārā.",
  "atk-s0305a6:3_3": "Samannāgatanti tehi dhammehi upetaṁ.",
  "atk-s0305a6:3_4": "Iddhiyā pādaṁ,",
  "atk-s0305a6:3_5": "iddhibhūtaṁ vā pādanti iddhipādaṁ.",
  "atk-s0305a6:3_6": "Sesesupi eseva nayo.",
  "atk-s0305a6:3_7": "Ayamettha saṅkhepo,",
  "atk-s0305a6:3_8": "vitthāro pana iddhipādavibhaṅge (vibha.",
  "atk-s0305a6:3_9": "431 ādayo) āgatova.",
  "atk-s0305a6:3_10": "Visuddhimagge (visuddhi.",
  "atk-s0305a6:3_11": "2.3.69 ādayo) panassa attho dīpito.",
  "atk-s0305a6:3_12": "Tathā maggabojjhaṅgasatipaṭṭhānasaṁyuttesu ceva idha ca ekaparicchedova.",
  "atk-s0305a6:4_0": "5. Iddhipadesasuttavaṇṇanā",
  "atk-s0305a6:5_0": "817. Pañcame iddhipadesanti tayo ca magge tīṇi ca phalāni.",
  "atk-s0305a6:6_0": "6. Samattasuttavaṇṇanā",
  "atk-s0305a6:7_0": "818.",
  "atk-s0305a6:7_1": "Chaṭṭhe samattaṁ iddhinti arahattaphalameva.",
  "atk-s0305a6:7_2": "Ādito paṭṭhāya pana navasupi suttesu vivaṭṭapādakā eva iddhipādā kathitā.",
  "atk-s0305a6:8_0": "10. Cetiyasuttavaṇṇanā",
  "atk-s0305a6:9_0": "822.",
  "atk-s0305a6:9_1": "Dasame nisīdananti cammakhaṇḍaṁ adhippetaṁ.",
  "atk-s0305a6:9_2": "Udenaṁ cetiyanti udenayakkhassa cetiyaṭṭhāne katavihāro vuccati.",
  "atk-s0305a6:9_3": "Gotamakādīsupi eseva nayo.",
  "atk-s0305a6:9_4": "Bhāvitāti vaḍḍhitā.",
  "atk-s0305a6:9_5": "Bahulīkatāti punappunaṁ katā.",
  "atk-s0305a6:9_6": "Yānīkatāti yuttayānaṁ viya katā.",
  "atk-s0305a6:9_7": "Vatthukatāti patiṭṭhānaṭṭhena vatthu viya katā.",
  "atk-s0305a6:9_8": "Anuṭṭhitāti adhiṭṭhitā.",
  "atk-s0305a6:9_9": "Paricitāti samantato citā suvaḍḍhitā.",
  "atk-s0305a6:9_10": "Susamāraddhāti suṭṭhu samāraddhā.",
  "atk-s0305a6:10_0": "Iti aniyamena kathetvā puna niyametvā dassento tathāgatassa khotiādimāha.",
  "atk-s0305a6:10_1": "Ettha ca kappanti āyukappaṁ,",
  "atk-s0305a6:10_2": "tasmiṁ tasmiṁ kāle yaṁ manussānaṁ āyuppamāṇaṁ,",
  "atk-s0305a6:10_3": "taṁ paripuṇṇaṁ karonto tiṭṭheyya.",
  "atk-s0305a6:10_4": "Kappāvasesaṁ vāti ‘‘appaṁ vā bhiyyo’’ti vuttavassasatato atirekaṁ vā.",
  "atk-s0305a6:10_5": "Mahāsīvatthero panāha ‘‘buddhānaṁ aṭṭhāne gajjitaṁ nāma natthi.",
  "atk-s0305a6:10_6": "Yatheva hi veḷuvagāmake uppannaṁ māraṇantikavedanaṁ dasa māse vikkhambhesi,",
  "atk-s0305a6:10_7": "evaṁ punappunaṁ taṁ samāpattiṁ samāpajjitvā dasa dasa māsepi vikkhambhento imaṁ bhaddakappameva tiṭṭheyyā’’ti.",
  "atk-s0305a6:11_0": "Kasmā pana na ṭhitoti?",
  "atk-s0305a6:11_1": "Upādiṇṇakasarīraṁ nāma khaṇḍiccādīhi abhibhuyyati,",
  "atk-s0305a6:11_2": "buddhā nāma khaṇḍiccādibhāvaṁ apatvāva pañcame āyukoṭṭhāse bahujanassa piyamanāpakāleyeva parinibbāyanti.",
  "atk-s0305a6:11_3": "Buddhānubuddhesu ca mahāsāvakesu parinibbutesu ekakena khāṇukena viya ṭhātabbaṁ hoti,",
  "atk-s0305a6:11_4": "daharasāmaṇeraparivāritena vā, tato –",
  "atk-s0305a6:11_5": "‘‘aho buddhānaṁ parisā’’ti hīḷetabbataṁ āpajjeyya,",
  "atk-s0305a6:11_6": "tasmā na ṭhitoti.",
  "atk-s0305a6:11_7": "Evaṁ vuttepi so pana na ruccati,",
  "atk-s0305a6:11_8": "‘‘āyukappo’’ti idameva aṭṭhakathāyaṁ niyamitaṁ.",
  "atk-s0305a6:12_0": "Yathā taṁ mārena pariyuṭṭhitacittoti ettha tanti nipātamattaṁ.",
  "atk-s0305a6:12_1": "Yathā mārena pariyuṭṭhitacitto ajjhotthaṭacitto aññopi koci puthujjano paṭivijjhituṁ na sakkuṇeyya,",
  "atk-s0305a6:12_2": "evameva nāsakkhi paṭivijjhitunti attho.",
  "atk-s0305a6:12_3": "Māro hi yassa sabbena sabbaṁ dvādasa vipallāsā appahīnā,",
  "atk-s0305a6:12_4": "tassa cittaṁ pariyuṭṭhāti.",
  "atk-s0305a6:12_5": "Therassa ca cattāro vipallāsā appahīnā,",
  "atk-s0305a6:12_6": "tenassa māro cittaṁ pariyuṭṭhāsi.",
  "atk-s0305a6:12_7": "So pana cittapariyuṭṭhānaṁ karonto kiṁ karotīti?",
  "atk-s0305a6:12_8": "Bheravaṁ rūpārammaṇaṁ vā dasseti,",
  "atk-s0305a6:12_9": "saddārammaṇaṁ vā sāveti,",
  "atk-s0305a6:12_10": "tato sattā taṁ disvā vā sutvā vā satiṁ vissajjetvā vivaṭamukhā honti,",
  "atk-s0305a6:12_11": "tesaṁ mukhena hatthaṁ pavesetvā hadayaṁ maddati,",
  "atk-s0305a6:12_12": "te visaññī hutvā tiṭṭhanti.",
  "atk-s0305a6:12_13": "Therassa panesa mukhe hatthaṁ pavesetuṁ kiṁ sakkhissati?",
  "atk-s0305a6:12_14": "Bheravārammaṇaṁ pana dasseti,",
  "atk-s0305a6:12_15": "taṁ disvā thero nimittobhāsaṁ na paṭivijjhi.",
  "atk-s0305a6:12_16": "Jānantoyeva bhagavā kimatthaṁ yāvatatiyakaṁ āmantesīti.",
  "atk-s0305a6:12_17": "Parato ‘‘tiṭṭhatu, bhante,",
  "atk-s0305a6:12_18": "bhagavā’’ti yācite ‘‘tuyhevetaṁ dukkaṭaṁ,",
  "atk-s0305a6:12_19": "tuyhevetaṁ aparaddha’’nti dosāropanena sokatanukaraṇatthaṁ.",
  "atk-s0305a6:13_0": "Māro pāpimāti ettha satte anatthe niyojento māretīti māro.",
  "atk-s0305a6:13_1": "Pāpimāti tasseva vevacanaṁ.",
  "atk-s0305a6:13_2": "So hi pāpadhammasamannāgatattā ‘‘pāpimā’’ti vuccati. Kaṇho, antako, namuci,",
  "atk-s0305a6:13_3": "pamattabandhūtipi tasseva nāmāni.",
  "atk-s0305a6:13_4": "Bhāsitā kho panesāti ayañhi bhagavato sambodhipattiyā aṭṭhame sattāhe bodhimaṇḍaṁyeva āgantvā –",
  "atk-s0305a6:13_5": "‘‘bhagavā yadatthaṁ tumhehi pāramiyo pūritā,",
  "atk-s0305a6:13_6": "so vo attho anuppatto,",
  "atk-s0305a6:13_7": "paṭividdhaṁ sabbaññutaññāṇaṁ,",
  "atk-s0305a6:13_8": "kiṁ vo lokavicaraṇenā’’ti vatvā yathā ajja, evameva –",
  "atk-s0305a6:13_9": "‘‘parinibbātu dāni, bhante, bhagavā,",
  "atk-s0305a6:13_10": "parinibbātu,",
  "atk-s0305a6:13_11": "sugato,’’ti yāci.",
  "atk-s0305a6:13_12": "Bhagavā cassa ‘‘na tāvāha’’ntiādīni vatvā paṭikkhipi.",
  "atk-s0305a6:13_13": "Taṁ sandhāya ‘‘bhāsitā kho panesā,",
  "atk-s0305a6:13_14": "bhante,’’tiādimāha.",
  "atk-s0305a6:14_0": "Tattha viyattāti maggavasena byattā.",
  "atk-s0305a6:14_1": "Tatheva vinītā.",
  "atk-s0305a6:14_2": "Tathā visāradā.",
  "atk-s0305a6:14_3": "Bahussutāti tepiṭakavasena bahu sutametesanti bahussutā.",
  "atk-s0305a6:14_4": "Tadeva dhammaṁ dhārentīti dhammadharā.",
  "atk-s0305a6:14_5": "Atha vā pariyattibahussutā ceva paṭivedhabahussutā ca,",
  "atk-s0305a6:14_6": "pariyattipaṭivedhadhammānaṁyeva dhāraṇato dhammadharāti evamettha attho daṭṭhabbo.",
  "atk-s0305a6:14_7": "Dhammānudhammappaṭipannāti ariyadhammassa anudhammabhūtaṁ vipassanādhammaṁ paṭipannā.",
  "atk-s0305a6:14_8": "Sāmīcippaṭipannāti anucchavikapaṭipadaṁ paṭipannā.",
  "atk-s0305a6:14_9": "Anudhammacārinoti anudhammacaraṇasīlā.",
  "atk-s0305a6:14_10": "Sakaṁ ācariyakanti attano ācariyavādaṁ.",
  "atk-s0305a6:14_11": "Ācikkhissantītiādīni sabbāni aññamaññasseva vevacanāni.",
  "atk-s0305a6:14_12": "Sahadhammenāti sahetukena sakāraṇena vacanena.",
  "atk-s0305a6:14_13": "Sappāṭihāriyanti yāva niyyānikaṁ katvā dhammaṁ desessanti.",
  "atk-s0305a6:15_0": "Brahmacariyanti sikkhattayasaṅgahitaṁ sakalaṁ sāsanabrahmacariyaṁ.",
  "atk-s0305a6:15_1": "Iddhanti samiddhaṁ jhānassādavasena.",
  "atk-s0305a6:15_2": "Phītanti vuḍḍhipattaṁ sabbapāliphullaṁ viya abhiññāsampattivasena.",
  "atk-s0305a6:15_3": "Vitthārikanti vitthataṁ tasmiṁ tasmiṁ disābhāge patiṭṭhitavasena.",
  "atk-s0305a6:15_4": "Bāhujaññanti bahūhi ñātaṁ paṭividdhaṁ mahājanābhisamayavasena.",
  "atk-s0305a6:15_5": "Puthubhūtanti sabbākārena puthulabhāvapattaṁ. Kathaṁ?",
  "atk-s0305a6:15_6": "Yāva devamanussehi suppakāsitaṁ,",
  "atk-s0305a6:15_7": "yattakā viññujātikā devā ceva manussā ca atthi,",
  "atk-s0305a6:15_8": "sabbehi suṭṭhu pakāsitanti attho.",
  "atk-s0305a6:16_0": "Appossukkoti nirālayo.",
  "atk-s0305a6:16_1": "Tvañhi pāpima aṭṭhamasattāhato paṭṭhāya ‘‘parinibbātu dāni, bhante, bhagavā,",
  "atk-s0305a6:16_2": "parinibbātu sugato’’ti viravanto āhiṇḍittha,",
  "atk-s0305a6:16_3": "ajja dāni paṭṭhāya vigatussāho hohi,",
  "atk-s0305a6:16_4": "mā mayhaṁ parinibbānatthaṁ vāyāmaṁ karohīti vadati.",
  "atk-s0305a6:17_0": "Satosampajāno āyusaṅkhāraṁ ossajīti satiṁ sūpaṭṭhitaṁ katvā ñāṇena paricchinditvā āyusaṅkhāraṁ vissaji pajahi.",
  "atk-s0305a6:17_1": "Tattha na bhagavā hatthena leḍḍuṁ viya āyusaṅkhāraṁ ossaji,",
  "atk-s0305a6:17_2": "temāsamattameva pana phalasamāpattiṁ samāpajjitvā tato paraṁ na samāpajjissāmīti cittaṁ uppādesi.",
  "atk-s0305a6:17_3": "Taṁ sandhāya vuttaṁ ‘‘ossajī’’ti.",
  "atk-s0305a6:17_4": "Ussajītipi pāṭho.",
  "atk-s0305a6:17_5": "Mahābhūmicāloti mahanto pathavikampo.",
  "atk-s0305a6:17_6": "Tadā kira dasasahassilokadhātu akampittha.",
  "atk-s0305a6:17_7": "Bhiṁsanakoti bhayajanako .",
  "atk-s0305a6:17_8": "Devadundubhiyo ca phaliṁsūti devabheriyo phaliṁsu,",
  "atk-s0305a6:17_9": "devo sukkhagajjitaṁ gajji,",
  "atk-s0305a6:17_10": "akālavijjulatā nicchariṁsu,",
  "atk-s0305a6:17_11": "khaṇikavassaṁ vassīti vuttaṁ hoti.",
  "atk-s0305a6:18_0": "Udānaṁ udānesīti kasmā udānesi?",
  "atk-s0305a6:18_1": "Koci nāma vadeyya ‘‘bhagavā pacchato pacchato anubandhitvā –",
  "atk-s0305a6:18_2": "‘parinibbāyatha, bhante,",
  "atk-s0305a6:18_3": "parinibbāyatha,",
  "atk-s0305a6:18_4": "bhante’ti upadduto bhayena āyusaṅkhāraṁ vissajjesī’’ti.",
  "atk-s0305a6:18_5": "Tassokāso mā hotūti.",
  "atk-s0305a6:18_6": "Bhītassa hi udānaṁ nāma natthīti pītivegavissaṭṭhaṁ udānesi.",
  "atk-s0305a6:19_0": "Tattha sabbesaṁ soṇasiṅgālādīnampi paccakkhabhāvato tulitaṁ paricchinnanti tulaṁ. Kiṁ taṁ?",
  "atk-s0305a6:19_1": "Kāmāvacarakammaṁ. Na tulaṁ,",
  "atk-s0305a6:19_2": "na vā tulaṁ sadisamassa aññaṁ lokiyakammaṁ atthīti atulaṁ. Kiṁ taṁ?",
  "atk-s0305a6:19_3": "Mahaggatakammaṁ.",
  "atk-s0305a6:19_4": "Atha vā kāmāvacaraṁ rūpāvacarañca tulaṁ,",
  "atk-s0305a6:19_5": "arūpāvacaraṁ atulaṁ.",
  "atk-s0305a6:19_6": "Appavipākaṁ tulaṁ,",
  "atk-s0305a6:19_7": "bahuvipākaṁ atulaṁ.",
  "atk-s0305a6:19_8": "Sambhavanti sambhavahetubhūtaṁ,",
  "atk-s0305a6:19_9": "piṇḍakārakaṁ rāsikārakanti attho.",
  "atk-s0305a6:19_10": "Bhavasaṅkhāranti punabbhavassa saṅkhāraṁ.",
  "atk-s0305a6:19_11": "Avassajīti vissajjesi.",
  "atk-s0305a6:19_12": "Munīti buddhamuni.",
  "atk-s0305a6:19_13": "Ajjhattaratoti niyakajjhattarato.",
  "atk-s0305a6:19_14": "Samāhitoti upacārappanāsamādhivasena samāhito.",
  "atk-s0305a6:19_15": "Abhindi kavacamivāti kavacaṁ viya abhindi.",
  "atk-s0305a6:19_16": "Attasambhavanti attani jātakilesaṁ.",
  "atk-s0305a6:19_17": "Idaṁ vuttaṁ hoti –",
  "atk-s0305a6:19_18": "savipākaṭṭhena sambhavaṁ bhavābhisaṅkhaṇaṭṭhena bhavasaṅkhāranti ca laddhanāmaṁ tulātulasaṅkhātaṁ lokiyakammañca ossaji,",
  "atk-s0305a6:19_19": "saṅgāmasīse mahāyodho kavacaṁ viya attasambhavaṁ kilesañca ajjhattarato samāhito hutvā abhindīti.",
  "atk-s0305a6:20_0": "Atha vā tulanti tulento tīrento.",
  "atk-s0305a6:20_1": "Atulañca sambhavanti nibbānañceva bhavañca.",
  "atk-s0305a6:20_2": "Bhavasaṅkhāranti bhavagāmikammaṁ.",
  "atk-s0305a6:20_3": "Avassaji munīti ‘‘pañcakkhandhā aniccā,",
  "atk-s0305a6:20_4": "pañcannaṁ khandhānaṁ nirodho nibbānaṁ nicca’’ntiādinā nayena tulayanto buddhamuni bhave ādīnavaṁ nibbāne",
  "atk-s0305a6:20_5": "cānisaṁsaṁ disvā taṁ khandhānaṁ mūlabhūtaṁ bhavasaṅkhāraṁ ‘‘kammakkhayāya saṁvattatī’’ti evaṁ vuttena",
  "atk-s0305a6:20_6": "kammakkhayakarena ariyamaggena avassaji. Kathaṁ?",
  "atk-s0305a6:20_7": "Ajjhattarato samāhito abhindi kavacamivattasambhavaṁ.",
  "atk-s0305a6:20_8": "So hi vipassanāvasena ajjhattarato,",
  "atk-s0305a6:20_9": "samathavasena samāhitoti evaṁ pubbabhāgato paṭṭhāya samathavipassanābalena kavacamiva attabhāvaṁ pariyonandhitvā ṭhitaṁ,",
  "atk-s0305a6:20_10": "attani sambhavattā attasambhavanti laddhanāmaṁ sabbaṁ kilesajātaṁ abhindi.",
  "atk-s0305a6:20_11": "Kilesābhāvena ca kammaṁ appaṭisandhikattā avassaṭṭhaṁ nāma hotīti evaṁ kilesappahānena kammaṁ jahi.",
  "atk-s0305a6:20_12": "Pahīnakilesassa bhayaṁ nāma natthi.",
  "atk-s0305a6:20_13": "Tasmā abhītova āyusaṅkhāraṁ ossaji.",
  "atk-s0305a6:20_14": "Abhītabhāvañāpanatthañca udānaṁ udānesīti veditabbo.",
  "atk-s0305a6:21_0": "Cāpālavaggo paṭhamo.",
  "atk-s0305a6:22_0": "2. Pāsādakampanavaggo",
  "atk-s0305a6:23_0": "1-2. Pubbasuttādivaṇṇanā",
  "atk-s0305a6:24_0": "823-824.",
  "atk-s0305a6:24_1": "Dutiyavaggassa paṭhame na ca atilīnotiādīni parato āvi bhavissanti.",
  "atk-s0305a6:24_2": "Imasmiṁ sutte chaabhiññāpādakā iddhipādā kathitā,",
  "atk-s0305a6:24_3": "tathā dutiye ca.",
  "atk-s0305a6:25_0": "3. Chandasamādhisuttavaṇṇanā",
  "atk-s0305a6:26_0": "825.",
  "atk-s0305a6:26_1": "Tatiye chandanti kattukamyatāchandaṁ.",
  "atk-s0305a6:26_2": "Nissāyāti nissayaṁ katvā,",
  "atk-s0305a6:26_3": "adhipatiṁ katvāti attho.",
  "atk-s0305a6:26_4": "Padhānasaṅkhārāti padhānabhūtā saṅkhārā,",
  "atk-s0305a6:26_5": "catukiccasādhakasammappadhānavīriyassetaṁ adhivacanaṁ.",
  "atk-s0305a6:26_6": "Iti ayañca chandotiādīsu chando chandasamādhinā ceva padhānasaṅkhārehi ca,",
  "atk-s0305a6:26_7": "chandasamādhi chandena ceva padhānasaṅkhārehi ca,",
  "atk-s0305a6:26_8": "padhānasaṅkhārāpi chandena ceva chandasamādhinā ca samannāgatā .",
  "atk-s0305a6:26_9": "Tasmā sabbe te dhamme ekato katvā ayaṁ vuccati,",
  "atk-s0305a6:26_10": "bhikkhave,",
  "atk-s0305a6:26_11": "chandasamādhippadhānasaṅkhārasamannāgato iddhipādoti vuttaṁ.",
  "atk-s0305a6:26_12": "Iddhipādavibhaṅge (vibha.",
  "atk-s0305a6:26_13": "437) pana ‘‘yo tathābhūtassa vedanākkhandho tiādinā nayena imehi dhammehi samannāgatā sesaarūpino dhammā iddhipādāti vuttā.",
  "atk-s0305a6:27_0": "Apica imepi tayo dhammā iddhīpi honti iddhipādāpi. Kathaṁ?",
  "atk-s0305a6:27_1": "Chandañhi bhāvayato chando iddhi nāma hoti,",
  "atk-s0305a6:27_2": "samādhippadhānasaṅkhārā chandiddhipādo nāma.",
  "atk-s0305a6:27_3": "Samādhiṁ bhāventassa samādhi iddhi nāma hoti,",
  "atk-s0305a6:27_4": "chandappadhānasaṅkhārā samādhiddhiyā pādo nāma.",
  "atk-s0305a6:27_5": "Padhānasaṅkhāre bhāventassa padhānasaṅkhārā iddhi nāma hoti,",
  "atk-s0305a6:27_6": "chandasamādhi padhānasaṅkhāriddhiyā pādo nāma,",
  "atk-s0305a6:27_7": "sampayuttadhammesu hi ekasmiṁ ijjhamāne sesāpi ijjhantiyeva.",
  "atk-s0305a6:28_0": "Apica tesaṁ tesaṁ dhammānaṁ pubbabhāgavasenāpi etesaṁ iddhipādatā veditabbā.",
  "atk-s0305a6:28_1": "Paṭhamajjhānañhi iddhi nāma,",
  "atk-s0305a6:28_2": "paṭhamajjhānassa pubbabhāgaparikammasampayuttā chandādayo iddhipādo nāma.",
  "atk-s0305a6:28_3": "Etenupāyena yāva nevasaññānāsaññāyatanā,",
  "atk-s0305a6:28_4": "iddhividhaṁ ādiṁ katvā yāva dibbacakkhuabhiññā,",
  "atk-s0305a6:28_5": "sotāpattimaggaṁ ādiṁ katvā yāva arahattamaggā nayo netabbo.",
  "atk-s0305a6:28_6": "Sesiddhipādesupi eseva nayo.",
  "atk-s0305a6:29_0": "Keci pana ‘‘anibbatto chando iddhipādo’’ti vadanti.",
  "atk-s0305a6:29_1": "Idha tesaṁ vādamaddanatthāya abhidhamme uttaracūḷavāro nāma āgato –",
  "atk-s0305a6:30_0": "‘‘Cattāro iddhipādā –",
  "atk-s0305a6:30_1": "chandiddhipādo,",
  "atk-s0305a6:30_2": "vīriyiddhipādo,",
  "atk-s0305a6:30_3": "cittiddhipādo,",
  "atk-s0305a6:30_4": "vīmaṁsiddhipādo.",
  "atk-s0305a6:30_5": "Tattha katamo chandiddhipādo? Idha, bhikkhu,",
  "atk-s0305a6:30_6": "yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe…",
  "atk-s0305a6:30_7": "paṭhamaṁ jhānaṁ upasampajja viharati dukkhāpaṭipadaṁ dandhābhiññaṁ,",
  "atk-s0305a6:30_8": "yo tasmiṁ samaye chando chandikatā kattukamyatā kusalo dhammacchando,",
  "atk-s0305a6:30_9": "ayaṁ vuccati chandiddhipādo.",
  "atk-s0305a6:30_10": "Avasesā dhammā chandiddhipādasampayuttā’’ti (vibha. 457-458).",
  "atk-s0305a6:31_0": "Ime pana lokuttaravaseneva āgatā.",
  "atk-s0305a6:32_0": "Tattha raṭṭhapālatthero chandaṁ dhuraṁ katvā lokuttaradhammaṁ nibbattesi.",
  "atk-s0305a6:32_1": "Soṇatthero vīriyaṁ dhuraṁ katvā;",
  "atk-s0305a6:32_2": "sambhutatthero cittaṁ dhuraṁ katvā,",
  "atk-s0305a6:32_3": "āyasmā mogharājā vīmaṁsaṁ dhuraṁ katvāti.",
  "atk-s0305a6:32_4": "Tattha yathā catūsu amaccaputtesu ṭhānantaraṁ patthetvā rājānaṁ upanissāya viharantesu eko upaṭṭhāne",
  "atk-s0305a6:32_5": "chandajāto rañño ajjhāsayañca ruciñca ñatvā divā ca ratto ca upaṭṭhahanto rājānaṁ ārādhetvā ṭhānantaraṁ pāpuṇi.",
  "atk-s0305a6:32_6": "Evaṁ chandadhurena lokuttaradhammanibbattako veditabbo.",
  "atk-s0305a6:33_0": "Eko pana –",
  "atk-s0305a6:33_1": "‘‘divase divase upaṭṭhātuṁ na sakkomi,",
  "atk-s0305a6:33_2": "uppanne kicce parakkamena ārādhessāmī’’ti kupite paccante raññā pahito parakkamena sattumaddanaṁ katvā pāpuṇi. Yathā so,",
  "atk-s0305a6:33_3": "evaṁ vīriyadhurena lokuttaradhammanibbattako veditabbo.",
  "atk-s0305a6:33_4": "Eko ‘‘divase divase upaṭṭhānampi urena sattisarasampaṭicchanampi bhāroyeva,",
  "atk-s0305a6:33_5": "mantabalena ārādhessāmī’’ti khattavijjāya kataparicayattā mantasaṁvidhānena rājānaṁ ārādhetvā pāpuṇi. Yathā so,",
  "atk-s0305a6:33_6": "evaṁ cittadhurena lokuttaradhammanibbattako veditabbo.",
  "atk-s0305a6:34_0": "Aparo –",
  "atk-s0305a6:34_1": "‘‘kiṁ imehi upaṭṭhānādīhi,",
  "atk-s0305a6:34_2": "rājāno nāma jātisampannassa ṭhānantaraṁ denti,",
  "atk-s0305a6:34_3": "tādisassa dento mayhaṁ dassatī’’ti jātisampattimeva nissāya ṭhānantaraṁ pāpuṇi. Yathā so,",
  "atk-s0305a6:34_4": "evaṁ suparisuddhaṁ vīmaṁsaṁ nissāya vīmaṁsadhurena lokuttaradhammanibbattako veditabboti.",
  "atk-s0305a6:34_5": "Imasmiṁ sutte vivaṭṭapādakaiddhi kathitā.",
  "atk-s0305a6:35_0": "4. Moggallānasuttavaṇṇanā",
  "atk-s0305a6:36_0": "826.",
  "atk-s0305a6:36_1": "Catutthe uddhatāti uddhaccapakatikā vipphandamānacittā.",
  "atk-s0305a6:36_2": "Uddhaccena hi ekārammaṇe cittaṁ vipphandati dhajayaṭṭhiyaṁ vātena pahatadhajo viya.",
  "atk-s0305a6:36_3": "Unnaḷāti uggatanaḷā,",
  "atk-s0305a6:36_4": "uṭṭhitatucchamānāti vuttaṁ hoti.",
  "atk-s0305a6:36_5": "Capalāti pattacīvaramaṇḍanādicāpallena yuttā.",
  "atk-s0305a6:36_6": "Mukharāti mukhakharā,",
  "atk-s0305a6:36_7": "kharavacanāti vuttaṁ hoti.",
  "atk-s0305a6:36_8": "Vikiṇṇavācāti asaṁyatavacanā divasampi niratthakavacanappalāpino.",
  "atk-s0305a6:36_9": "Muṭṭhassatīti naṭṭhassatino.",
  "atk-s0305a6:36_10": "Asampajānāti paññārahitā.",
  "atk-s0305a6:36_11": "Asamāhitāti upacārappanāsamādhivirahitā.",
  "atk-s0305a6:36_12": "Bhantacittāti ubbhantacittā samādhivirahena laddhokāsena uddhaccena .",
  "atk-s0305a6:36_13": "Pākatindriyāti asaṁvutindriyā.",
  "atk-s0305a6:36_14": "Iddhābhisaṅkhāranti āpokasiṇaṁ samāpajjitvā vuṭṭhāya pāsādapatiṭṭhitaṁ pathavibhāgaṁ ‘‘udaka’’nti adhiṭṭhāya,",
  "atk-s0305a6:36_15": "udakapiṭṭhe ṭhitapāsādaṁ vehāsaṁ abbhuggantvā aṅguṭṭhakena pahari.",
  "atk-s0305a6:36_16": "Gambhīranemoti gambhīraāvāṭo,",
  "atk-s0305a6:36_17": "gambhīrabhūmibhāgaṁ anupaviṭṭhoti attho .",
  "atk-s0305a6:36_18": "Sunikhātoti suṭṭhu nikhāto,",
  "atk-s0305a6:36_19": "koṭṭetvā suṭṭhu ṭhapito.",
  "atk-s0305a6:36_20": "Idha abhiññāpādakiddhi kathitā.",
  "atk-s0305a6:37_0": "5. Uṇṇābhabrāhmaṇasuttavaṇṇanā",
  "atk-s0305a6:38_0": "827. Pañcame chandappahānatthanti taṇhāchandassa pahānatthaṁ. Idhāpi vivaṭṭapādakiddhi kathitā.",
  "atk-s0305a6:39_0": "9. Iddhādidesanāsuttavaṇṇanā",
  "atk-s0305a6:40_0": "831. Navame yo so bhikkhave maggoti abhiññāpādakaṁ catutthajjhānaṁ adhippetaṁ.",
  "atk-s0305a6:41_0": "10. Vibhaṅgasuttavaṇṇanā",
  "atk-s0305a6:42_0": "832.",
  "atk-s0305a6:42_1": "Dasame kosajjasahagatoti idha bhikkhu chandaṁ uppādetvā kammaṭṭhānaṁ manasikaronto nisīdati.",
  "atk-s0305a6:42_2": "Athassa citte līnākāro okkamati,",
  "atk-s0305a6:42_3": "so ‘‘līnākāro me okkanto’’ti ñatvā apāyabhayena cittaṁ tajjetvā puna chandaṁ uppādetvā kammaṭṭhānaṁ manasi karoti.",
  "atk-s0305a6:42_4": "Athassa puna līnākāro okkamati.",
  "atk-s0305a6:42_5": "So puna apāyabhayena cittaṁ tajjetvā chandaṁ uppādetvā kammaṭṭhānaṁ manasi karotīti evamassa kosajjena vokiṇṇattā chando kosajjasahagato nāma hoti.",
  "atk-s0305a6:42_6": "Kosajjasampayuttoti tasseva vevacanaṁ.",
  "atk-s0305a6:43_0": "Uddhaccasahagatoti idha bhikkhu chandaṁ uppādetvā kammaṭṭhānaṁ manasikaronto nisīdati.",
  "atk-s0305a6:43_1": "Athassa cittaṁ uddhacce patati.",
  "atk-s0305a6:43_2": "So buddhadhammasaṅghaguṇe āvajjetvā cittaṁ hāsetvā tosetvā kammaniyaṁ katvā puna chandaṁ uppādetvā kammaṭṭhānaṁ manasi karoti.",
  "atk-s0305a6:43_3": "Athassa puna cittaṁ uddhacce patati.",
  "atk-s0305a6:43_4": "So puna buddhadhammasaṅghaguṇe āvajjetvā cittaṁ hāsetvā tosetvā kammaniyaṁ katvā chandaṁ uppādetvā kammaṭṭhānaṁ",
  "atk-s0305a6:43_5": "manasi karotīti evamassa uddhaccena vokiṇṇattā chando uddhaccasahagato nāma hoti.",
  "atk-s0305a6:44_0": "Thinamiddhasahagatoti idha bhikkhu chandaṁ uppādetvā kammaṭṭhānaṁ manasikaronto nisīdati.",
  "atk-s0305a6:44_1": "Athassa thinamiddhaṁ uppajjati.",
  "atk-s0305a6:44_2": "So ‘‘uppannaṁ me thinamiddha’’nti ñatvā udakena mukhaṁ puñchitvā,",
  "atk-s0305a6:44_3": "kaṇṇe ākaḍḍhitvā paguṇaṁ dhammaṁ sajjhāyitvā divā gahitaṁ vā ālokasaññaṁ manasikaritvā thinamiddhaṁ vinodetvā",
  "atk-s0305a6:44_4": "puna chandaṁ uppādetvā kammaṭṭhānaṁ manasi karoti.",
  "atk-s0305a6:44_5": "Athassa puna thinamiddhaṁ uppajjati.",
  "atk-s0305a6:44_6": "So vuttanayeneva puna thinamiddhaṁ vinodetvā chandaṁ uppādetvā kammaṭṭhānaṁ manasi karotīti evamassa",
  "atk-s0305a6:44_7": "thinamiddhena vokiṇṇattā chando thinamiddhasahagato nāma hoti.",
  "atk-s0305a6:45_0": "Anuvikkhittoti idha bhikkhu chandaṁ uppādetvā kammaṭṭhānaṁ manasikaronto nisīdati.",
  "atk-s0305a6:45_1": "Athassa kāmaguṇārammaṇe cittaṁ vikkhipati.",
  "atk-s0305a6:45_2": "So ‘‘bahiddhā vikkhittaṁ me citta’’nti ñatvā anamatagga (saṁ. ni.",
  "atk-s0305a6:45_3": "2.124-125) devadūta- (ma. ni.",
  "atk-s0305a6:45_4": "3.261) celopama (saṁ. ni.",
  "atk-s0305a6:45_5": "5.1104) anāgatabhayasuttādīni (a. ni.",
  "atk-s0305a6:45_6": "5.77) āvajjento suttadaṇḍena cittaṁ tajjetvā kammaniyaṁ katvā puna chandaṁ uppādetvā kammaṭṭhānaṁ manasi karoti.",
  "atk-s0305a6:45_7": "Athassa puna cittaṁ vikkhipati.",
  "atk-s0305a6:45_8": "So puna suttadaṇḍena cittaṁ kammaniyaṁ katvā chandaṁ uppādetvā kammaṭṭhānaṁ manasi karotīti evamassa",
  "atk-s0305a6:45_9": "kāmavitakkavokiṇṇattā chando bahiddhā pañca kāmaguṇe ārabbha anuvikkhitto anuvisaṭo hoti.",
  "atk-s0305a6:46_0": "Yathā pure tathā pacchāti kammaṭṭhānavasenapi desanāvasenapi purimapacchimatā veditabbā. Kathaṁ?",
  "atk-s0305a6:46_1": "Kammaṭṭhāne tāva kammaṭṭhānassa abhiniveso pure nāma,",
  "atk-s0305a6:46_2": "arahattaṁ pacchā nāma.",
  "atk-s0305a6:46_3": "Tattha yo bhikkhu mūlakammaṭṭhāne abhinivisitvā atilīnādīsu catūsu ṭhānesu cittassa okkamanaṁ paṭisedhetvā,",
  "atk-s0305a6:46_4": "duṭṭhagoṇe yojetvā sārento viya caturassaghaṭikaṁ otārento viya catunnaṁ ṭhānānaṁ ekaṭṭhānepi asajjanto saṅkhāre sammasitvā arahattaṁ pāpuṇāti.",
  "atk-s0305a6:46_5": "Ayampi yathā pure tathā pacchā viharati nāma.",
  "atk-s0305a6:46_6": "Ayaṁ kammaṭṭhānavasena purimapacchimatā.",
  "atk-s0305a6:46_7": "Desanāvasena pana kesā pure nāma,",
  "atk-s0305a6:46_8": "matthaluṅgaṁ pacchā nāma.",
  "atk-s0305a6:46_9": "Tattha yo bhikkhu kesesu abhinivisitvā vaṇṇasaṇṭhānādivasena kesādayo pariggaṇhanto catūsu ṭhānesu asajjanto yāva matthaluṅgā bhāvanaṁ pāpeti,",
  "atk-s0305a6:46_10": "ayampi yathā pure tathā pacchā viharati nāma.",
  "atk-s0305a6:46_11": "Evaṁ desanāvasena purimapacchimatā veditabbā.",
  "atk-s0305a6:46_12": "Yathā pacchā tathā pureti idaṁ purimasseva vevacanaṁ.",
  "atk-s0305a6:47_0": "Yathā adho tathā uddhanti idaṁ sarīravasena veditabbaṁ.",
  "atk-s0305a6:47_1": "Tenevāha ‘‘uddhaṁ pādatalā adho kesamatthakā’’ti.",
  "atk-s0305a6:47_2": "Tattha yo bhikkhu pādatalato paṭṭhāya yāva kesamatthakā dvattiṁsākāravasena vā pādaṅguliaggapabbaṭṭhito yāva sīsakaṭāhaṁ,",
  "atk-s0305a6:47_3": "sīsakaṭāhato yāva pādaṅgulīnaṁ aggapabbaṭṭhīni ,",
  "atk-s0305a6:47_4": "tāva aṭṭhivasena vā bhāvanaṁ pāpeti catūsu ṭhānesu ekaṭṭhānepi asajjanto.",
  "atk-s0305a6:47_5": "Ayaṁ yathā uddhaṁ tathā adho,",
  "atk-s0305a6:47_6": "yathā adho tathā uddhaṁ viharati nāma.",
  "atk-s0305a6:48_0": "Yehi ākārehīti yehi koṭṭhāsehi.",
  "atk-s0305a6:48_1": "Yehi liṅgehīti yehi saṇṭhānehi.",
  "atk-s0305a6:48_2": "Yehi nimittehīti yehi upaṭṭhānehi.",
  "atk-s0305a6:48_3": "Ālokasaññā suggahitā hotīti yo bhikkhu aṅgaṇe nisīditvā ālokasaññaṁ manasi karoti,",
  "atk-s0305a6:48_4": "kālena nimīleti,",
  "atk-s0305a6:48_5": "kālena ummīleti.",
  "atk-s0305a6:48_6": "Athassa yadā nimīlentassāpi ummīletvā olokentassa viya ekasadisameva upaṭṭhāti,",
  "atk-s0305a6:48_7": "tadā ālokasaññā jātā nāma hoti.",
  "atk-s0305a6:48_8": "‘‘Divāsaññā’’tipi tasseva nāmaṁ.",
  "atk-s0305a6:48_9": "Sā ca pana rattiṁ uppajjamānā suggahitā nāma hoti.",
  "atk-s0305a6:48_10": "Svādhiṭṭhitātipi tasseva vevacanaṁ.",
  "atk-s0305a6:48_11": "Suṭṭhu adhiṭṭhitā suṭṭhu ṭhapitā svādhiṭṭhitā nāma vuccati.",
  "atk-s0305a6:48_12": "Sā atthato suggahitāyeva.",
  "atk-s0305a6:48_13": "Yo vā ālokena thinamiddhaṁ vinodetvā chandaṁ uppādetvā kammaṭṭhānaṁ manasi karoti,",
  "atk-s0305a6:48_14": "tassa divāpi ālokasaññā suggahitā svādhiṭṭhitā nāma.",
  "atk-s0305a6:48_15": "Ratti vā hotu divā vā yena ālokena thinamiddhaṁ vinodetvā kammaṭṭhānaṁ manasi karoti,",
  "atk-s0305a6:48_16": "tasmiṁ thinamiddhavinodane āloke uppannā saññā suggahitāyeva nāma.",
  "atk-s0305a6:48_17": "Vīriyādīsupi eseva nayo.",
  "atk-s0305a6:48_18": "Imasmiṁ sutte channaṁ abhiññānaṁ pādakiddhi kathitā.",
  "atk-s0305a6:49_0": "Pāsādakampanavaggo dutiyo.",
  "atk-s0305a6:50_0": "3. Ayoguḷavaggo",
  "atk-s0305a6:51_0": "2. Ayoguḷasuttavaṇṇanā",
  "atk-s0305a6:52_0": "834.",
  "atk-s0305a6:52_1": "Tatiyavaggassa dutiye iminā cātumahābhūtikenāti iminā catumahābhūtamayena evaṁ bhārikena garukena samānenāpi.",
  "atk-s0305a6:52_2": "Omātīti pahoti sakkoti,",
  "atk-s0305a6:52_3": "idaṁ tepiṭake buddhavacane asambhinnapadaṁ.",
  "atk-s0305a6:52_4": "Kāyampicitte samodahatīti kāyaṁ gahetvā citte āropeti,",
  "atk-s0305a6:52_5": "cittasannissitaṁ karoti,",
  "atk-s0305a6:52_6": "cittagatiyā peseti.",
  "atk-s0305a6:52_7": "Cittaṁ nāma mahaggatacittaṁ,",
  "atk-s0305a6:52_8": "cittagatigamanaṁ lahukaṁ hoti.",
  "atk-s0305a6:52_9": "Cittampi kāye samodahatīti cittaṁ gahetvā kāye āropeti,",
  "atk-s0305a6:52_10": "kāyasannissitaṁ karoti,",
  "atk-s0305a6:52_11": "kāyagatiyā peseti,",
  "atk-s0305a6:52_12": "kāyo nāma karajakāyo,",
  "atk-s0305a6:52_13": "kāyagatigamanaṁ dandhaṁ hoti.",
  "atk-s0305a6:52_14": "Sukhasaññañca lahusaññañcāti abhiññācittasahajātasaññā.",
  "atk-s0305a6:52_15": "Sā hi santasukhasamannāgatattā sukhasaññā nāma hoti,",
  "atk-s0305a6:52_16": "kilesadandhāyitattassa ca abhāvā lahusaññā nāma.",
  "atk-s0305a6:53_0": "Ayoguḷo divasaṁ santatto lahutaro ceva hotīti so hi dvīhi tīhi janehi ukkhipitvā kammāruddhane pakkhittopi",
  "atk-s0305a6:53_1": "divasaṁ paccamāno vivarānupaviṭṭhena tejena ceva vāyena ca vāyosahagato ca usmāsahagato ca tejosahagato",
  "atk-s0305a6:53_2": "ca hutvā evaṁ lahuko hoti,",
  "atk-s0305a6:53_3": "yathā naṁ kammāro mahāsaṇḍāsena gahetvā ekato parivatteti ukkhipati bahi nīharati.",
  "atk-s0305a6:53_4": "Evaṁ pana mudu ca hoti kammaniyo ca.",
  "atk-s0305a6:53_5": "Yathā naṁ so khaṇḍaṁ khaṇḍaṁ vicchindati,",
  "atk-s0305a6:53_6": "kūṭena hananto dīghacaturassādibhedaṁ karoti.",
  "atk-s0305a6:53_7": "Imasmiṁ sutte vikubbaniddhi kathitā.",
  "atk-s0305a6:54_0": "3-10. Bhikkhusuttādivaṇṇanā",
  "atk-s0305a6:55_0": "835-842.",
  "atk-s0305a6:55_1": "Tatiye vivaṭṭapādakiddhi kathitā,",
  "atk-s0305a6:55_2": "tathā catutthe.",
  "atk-s0305a6:55_3": "Apica dve phalāni ādiṁ katvā heṭṭhā missakiddhipādā kathitā,",
  "atk-s0305a6:55_4": "sattasu phalesu pubbabhāgā.",
  "atk-s0305a6:55_5": "Sattamādīni cattāri heṭṭhā kathitanayāneva.",
  "atk-s0305a6:56_0": "11-12. Moggallānasuttādivaṇṇanā",
  "atk-s0305a6:57_0": "843-844. Ekādasamadvādasamesu cha abhiññā kathitā. Sesaṁ sabbattha uttānatthamevāti.",
  "atk-s0305a6:58_0": "Iddhipādasaṁyuttavaṇṇanā niṭṭhitā."
}