{
  "tika-vin11t26:0.1_0": "Cūḷavaggo",
  "tika-vin11t26:0.2_0": "Pārivāsikakkhandhakakathāvaṇṇanā",
  "tika-vin11t26:1_0": "2748.",
  "tika-vin11t26:1_1": "Evaṁ mahāvaggavinicchayaṁ saṅkhepena dassetvā cūḷavaggāgatavinicchayaṁ dassetumāha ‘‘tajjanīya’’ntiādi.",
  "tika-vin11t26:1_2": "Tajjanīyanti kalahakārakānaṁ bhikkhūnaṁ tato viramanatthāya niggahavasena anuññātaṁ ñatticatutthaṁ tajjanīyakammañca.",
  "tika-vin11t26:1_3": "Niyassanti bālassa abyattassa āpattibahulassa anapadānassa ananulomikehi gihisaṁsaggehi saṁsaṭṭhassa viharato bhikkhuno niggahavasena nissāya vasanatthāya kātuṁ anuññātaṁ ñatticatutthaṁ niyassakammañca.",
  "tika-vin11t26:2_0": "Pabbājanti kuladūsakassa bhikkhuno yattha tena kuladūsanaṁ kataṁ,",
  "tika-vin11t26:2_1": "tattha na labhitabbaāvāsatthāya niggahavasena anuññātaṁ ñatticatutthaṁ pabbājanīyakammañca.",
  "tika-vin11t26:2_2": "Paṭisāraṇanti saddhassa upāsakassa dāyakassa kārakassa saṅghupaṭṭhākassa jātiādīhi akkosavatthūhi akkosakassa bhikkhuno taṁkhamāpanatthāya niggahavasena anuññātaṁ ñatticatutthaṁ paṭisāraṇīyakammañca.",
  "tika-vin11t26:3_0": "Tividhukkhepananti āpattiyā adassane, āpattiyā appaṭikamme,",
  "tika-vin11t26:3_1": "pāpikāya diṭṭhiyā appaṭinissagge ca tato oramituṁ niggahavasena anuññātaṁ ñatticatutthaṁ tividhaṁ ukkhepanīyakammañcāti. Dīpayeti pāḷiyā,",
  "tika-vin11t26:3_2": "aṭṭhakathāya ca vuttanayena pakāseyyāti attho.",
  "tika-vin11t26:4_0": "Tajjanīyādikammānaṁ osāraṇanissāraṇavasena paccekaṁ duvidhattepi taṁ bhedaṁ anāmasitvā kevalaṁ jātivasena ‘‘satta kammānī’’ti vuttanti veditabbaṁ.",
  "tika-vin11t26:4_1": "Yathā dassito panetesaṁ viseso atthuppattivasenāti daṭṭhabbo.",
  "tika-vin11t26:4_2": "Vitthāro panesaṁ kammakkhandhakato veditabbo.",
  "tika-vin11t26:5_0": "2749.Khandhake kammasaṅkhāte khandhake āgatāni tecattālīsa vattāni.",
  "tika-vin11t26:5_1": "Tadanantareti tassa kammakkhandhakassa anantare.",
  "tika-vin11t26:5_2": "Khandhaketi pārivāsikakkhandhake.",
  "tika-vin11t26:5_3": "Nava adhikāni yesaṁ te navādhikāni tiṁseva vattāni,",
  "tika-vin11t26:5_4": "ekūnacattālīsa vattānīti vuttaṁ hoti.",
  "tika-vin11t26:6_0": "Kammakkhandhake tāva –",
  "tika-vin11t26:7_0": "‘‘Āpattiyā adassane ukkhepanīyakammakatena, bhikkhave, bhikkhunā sammā vattitabbaṁ.",
  "tika-vin11t26:7_1": "Tatrāyaṁ sammāvattanā – na upasampādetabbaṁ, na nissayo dātabbo, na sāmaṇero upaṭṭhāpetabbo,",
  "tika-vin11t26:7_2": "na bhikkhunovādakasammuti sāditabbā,",
  "tika-vin11t26:7_3": "sammatenāpi bhikkhuniyo na ovaditabbā,",
  "tika-vin11t26:7_4": "yāya āpattiyā saṅghena āpattiyā adassane ukkhepanīyakammaṁ kataṁ hoti, sā āpatti na āpajjitabbā, aññā vā tādisikā, tato vā pāpiṭṭhatarā, kammaṁ na garahitabbaṁ, kammikā na garahitabbā,",
  "tika-vin11t26:7_5": "na pakatattassa bhikkhuno abhivādanaṁ paccuṭṭhānaṁ añjalikammaṁ sāmīcikammaṁ āsanābhihāro seyyābhihāro pādodakaṁ pādapīṭhaṁ pādakathalikaṁ pattacīvarapaṭiggahaṇaṁ nahāne piṭṭhiparikammaṁ sāditabbaṁ,",
  "tika-vin11t26:7_6": "na pakatatto bhikkhu sīlavipattiyā anuddhaṁsetabbo,",
  "tika-vin11t26:7_7": "na ācāravipattiyā anuddhaṁsetabbo,",
  "tika-vin11t26:7_8": "na diṭṭhivipattiyā anuddhaṁsetabbo,",
  "tika-vin11t26:7_9": "na ājīvavipattiyā anuddhaṁsetabbo,",
  "tika-vin11t26:7_10": "na bhikkhu bhikkhūhi bhedetabbo, na gihiddhajo dhāretabbo,",
  "tika-vin11t26:7_11": "na titthiyaddhajo dhāretabbo, na titthiyā sevitabbā, bhikkhū sevitabbā,",
  "tika-vin11t26:7_12": "bhikkhusikkhāya sikkhitabbaṁ,",
  "tika-vin11t26:7_13": "na pakatattena bhikkhunā saddhiṁ ekacchanne āvāse vatthabbaṁ,",
  "tika-vin11t26:7_14": "na ekacchanne anāvāse vatthabbaṁ,",
  "tika-vin11t26:7_15": "na ekacchanne āvāse vā anāvāse vā vatthabbaṁ,",
  "tika-vin11t26:7_16": "pakatattaṁ bhikkhuṁ disvā āsanā vuṭṭhātabbaṁ,",
  "tika-vin11t26:7_17": "na pakatatto bhikkhu āsādetabbo anto vā bahi vā,",
  "tika-vin11t26:7_18": "na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo, na okāso kāretabbo, na codetabbo, na sāretabbo,",
  "tika-vin11t26:7_19": "na bhikkhūhi sampayojetabba’’nti (cūḷava. 51) –",
  "tika-vin11t26:8_0": "Evaṁ cetāni tecattālīsa vattāni sandhāya vuttaṁ ‘‘tecattālīsa vattāni, khandhake kammasaññite’’ti.",
  "tika-vin11t26:9_0": "Pārivāsikakkhandhake (cūḷava. 76-82) –",
  "tika-vin11t26:10_0": "‘‘Pārivāsikena, bhikkhave, bhikkhunā sammā vattitabbaṁ.",
  "tika-vin11t26:10_1": "Tatrāyaṁ sammāvattanā – na upasampādetabbaṁ, na nissayo dātabbo, na sāmaṇero upaṭṭhāpetabbo,",
  "tika-vin11t26:10_2": "na bhikkhunovādakasammuti sāditabbā,",
  "tika-vin11t26:10_3": "sammatenapi bhikkhuniyo na ovaditabbā,",
  "tika-vin11t26:10_4": "yāya āpattiyā saṅghena parivāso dinno hoti, sā āpatti na āpajjitabbā, aññā vā tādisikā, tato vā pāpiṭṭhatarā, kammaṁ na garahitabbaṁ, kammikā na garahitabbā,",
  "tika-vin11t26:10_5": "na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo, na okāso kāretabbo, na codetabbo, na sāretabbo, na bhikkhūhi sampayojetabbaṁ.",
  "tika-vin11t26:11_0": "‘‘Na , bhikkhave,",
  "tika-vin11t26:11_1": "pārivāsikena bhikkhunā pakatattassa bhikkhuno purato gantabbaṁ, na purato nisīditabbaṁ,",
  "tika-vin11t26:11_2": "yo hoti saṅghassa āsanapariyanto seyyāpariyanto vihārapariyanto, so tassa padātabbo, tena ca so sāditabbo.",
  "tika-vin11t26:12_0": "‘‘Na, bhikkhave,",
  "tika-vin11t26:12_1": "pārivāsikena bhikkhunā pakatattassa bhikkhuno puresamaṇena vā pacchāsamaṇena vā kulāni upasaṅkamitabbāni,",
  "tika-vin11t26:12_2": "na āraññikaṅgaṁ samādātabbaṁ,",
  "tika-vin11t26:12_3": "na piṇḍapātikaṅgaṁ samādātabbaṁ,",
  "tika-vin11t26:12_4": "na ca tappaccayā piṇḍapāto nīharāpetabbo ‘mā maṁ jāniṁsū’ti.",
  "tika-vin11t26:13_0": "‘‘Pārivāsikena, bhikkhave,",
  "tika-vin11t26:13_1": "bhikkhunā āgantukena ārocetabbaṁ, āgantukassa ārocetabbaṁ, uposathe ārocetabbaṁ, pavāraṇāya ārocetabbaṁ, sace gilāno hoti, dūtenapi ārocetabbaṁ.",
  "tika-vin11t26:14_0": "‘‘Na , bhikkhave,",
  "tika-vin11t26:14_1": "pārivāsikena bhikkhunā sabhikkhukā āvāsā abhikkhuko āvāso gantabbo aññatra pakatattena aññatra antarāyā.",
  "tika-vin11t26:15_0": "‘‘Na, bhikkhave,",
  "tika-vin11t26:15_1": "pārivāsikena bhikkhunā sabhikkhukā āvāsā abhikkhuko anāvāso gantabbo aññatra pakatattena aññatra antarāyā. Na, bhikkhave,",
  "tika-vin11t26:15_2": "pārivāsikena bhikkhunā sabhikkhukā āvāsā abhikkhuko āvāso vā anāvāso vā gantabbo aññatra pakatattena aññatra antarāyā.",
  "tika-vin11t26:16_0": "‘‘Na, bhikkhave,",
  "tika-vin11t26:16_1": "pārivāsikena bhikkhunā sabhikkhukā anāvāsā abhikkhuko āvāso gantabbo aññatra pakatattena aññatra antarāyā. Na, bhikkhave,",
  "tika-vin11t26:16_2": "pārivāsikena bhikkhunā sabhikkhukā anāvāsā abhikkhuko anāvāso gantabbo aññatra pakatattena aññatra antarāyā. Na, bhikkhave,",
  "tika-vin11t26:16_3": "pārivāsikena bhikkhunā sabhikkhukā anāvāsā abhikkhuko āvāso vā anāvāso vā gantabbo aññatra pakatattena aññatra antarāyā.",
  "tika-vin11t26:17_0": "‘‘Na, bhikkhave,",
  "tika-vin11t26:17_1": "pārivāsikena bhikkhunā sabhikkhukā āvāsā vā anāvāsā vā abhikkhuko āvāso gantabbo aññatra pakatattena aññatra antarāyā. Na, bhikkhave,",
  "tika-vin11t26:17_2": "pārivāsikena bhikkhunā sabhikkhukā āvāsā vā anāvāsā vā abhikkhuko anāvāso gantabbo aññatra pakatattena aññatra antarāyā. Na, bhikkhave,",
  "tika-vin11t26:17_3": "pārivāsikena bhikkhunā sabhikkhukā āvāsā vā anāvāsā vā abhikkhuko āvāso vā anāvāso vā gantabbo aññatra pakatattena aññatra antarāyā.",
  "tika-vin11t26:18_0": "‘‘Na, bhikkhave,",
  "tika-vin11t26:18_1": "pārivāsikena bhikkhunā sabhikkhukā āvāsā sabhikkhuko āvāso gantabbo yatthassu bhikkhū nānāsaṁvāsakā aññatra pakatattena aññatra antarāyā. Na, bhikkhave,",
  "tika-vin11t26:18_2": "pārivāsikena bhikkhunā sabhikkhukā āvāsā sabhikkhuko anāvāso gantabbo yatthassu bhikkhū nānāsaṁvāsakā aññatra pakatattena aññatra antarāyā. Na, bhikkhave,",
  "tika-vin11t26:18_3": "pārivāsikena bhikkhunā sabhikkhukā āvāsā sabhikkhuko āvāso vā anāvāso vā gantabbo yatthassu bhikkhū nānāsaṁvāsakā aññatra pakatattena aññatra antarāyā.",
  "tika-vin11t26:19_0": "‘‘Na, bhikkhave,",
  "tika-vin11t26:19_1": "pārivāsikena bhikkhunā sabhikkhukā anāvāsā sabhikkhuko āvāso gantabbo yatthassu bhikkhū nānāsaṁvāsakā aññatra pakatattena aññatra antarāyā. Na, bhikkhave,",
  "tika-vin11t26:19_2": "pārivāsikena bhikkhunā sabhikkhukā anāvāsā sabhikkhuko anāvāso gantabbo yatthassu bhikkhū nānāsaṁvāsakā aññatra pakatattena aññatra antarāyā. Na, bhikkhave,",
  "tika-vin11t26:19_3": "pārivāsikena bhikkhunā sabhikkhukā anāvāsā sabhikkhuko āvāso vā anāvāso vā gantabbo yatthassu bhikkhū nānāsaṁvāsakā aññatra pakatattena aññatra antarāyā.",
  "tika-vin11t26:20_0": "‘‘Na, bhikkhave,",
  "tika-vin11t26:20_1": "pārivāsikena bhikkhunā sabhikkhukā āvāsā vā anāvāsā vā sabhikkhuko āvāso gantabbo yatthassu bhikkhū nānāsaṁvāsakā aññatra pakatattena aññatra antarāyā. Na, bhikkhave,",
  "tika-vin11t26:20_2": "pārivāsikena bhikkhunā sabhikkhukā āvāsā vā anāvāsā vā sabhikkhuko anāvāso gantabbo yatthassu bhikkhū nānāsaṁvāsakā aññatra pakatattena aññatra antarāyā. Na, bhikkhave,",
  "tika-vin11t26:20_3": "pārivāsikena bhikkhunā sabhikkhukā āvāsā vā anāvāsā vā sabhikkhuko āvāso vā anāvāso vā gantabbo yatthassu bhikkhū nānāsaṁvāsakā aññatra pakatattena aññatra antarāyā.",
  "tika-vin11t26:21_0": "‘‘Gantabbo, bhikkhave,",
  "tika-vin11t26:21_1": "pārivāsikena bhikkhunā sabhikkhukā āvāsā sabhikkhuko āvāso yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:22_0": "‘‘Gantabbo, bhikkhave,",
  "tika-vin11t26:22_1": "pārivāsikena bhikkhunā sabhikkhukā āvāsā sabhikkhuko anāvāso yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:23_0": "‘‘Gantabbo, bhikkhave,",
  "tika-vin11t26:23_1": "pārivāsikena bhikkhunā sabhikkhukā āvāsā sabhikkhuko āvāso vā anāvāso vā yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:24_0": "‘‘Gantabbo, bhikkhave,",
  "tika-vin11t26:24_1": "pārivāsikena bhikkhunā sabhikkhukā anāvāsā sabhikkhuko āvāso yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:25_0": "‘‘Gantabbo, bhikkhave,",
  "tika-vin11t26:25_1": "pārivāsikena bhikkhunā sabhikkhukā anāvāsā sabhikkhuko anāvāso yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:26_0": "‘‘Gantabbo, bhikkhave,",
  "tika-vin11t26:26_1": "pārivāsikena bhikkhunā sabhikkhukā anāvāsā sabhikkhuko āvāso vā anāvāso vā yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:27_0": "‘‘Gantabbo, bhikkhave,",
  "tika-vin11t26:27_1": "pārivāsikena bhikkhunā sabhikkhukā āvāsā vā anāvāsā vā sabhikkhuko āvāso yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:28_0": "‘‘Gantabbo, bhikkhave,",
  "tika-vin11t26:28_1": "pārivāsikena bhikkhunā sabhikkhukā āvāsā vā anāvāsā vā sabhikkhuko anāvāso yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:29_0": "‘‘Gantabbo , bhikkhave,",
  "tika-vin11t26:29_1": "pārivāsikena bhikkhunā sabhikkhukā āvāsā vā anāvāsā vā sabhikkhuko āvāso vā anāvāso vā yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:30_0": "‘‘Na, bhikkhave,",
  "tika-vin11t26:30_1": "pārivāsikena bhikkhunā pakatattena bhikkhunā saddhiṁ ekacchanne āvāse vatthabbaṁ,",
  "tika-vin11t26:30_2": "na ekacchanne anāvāse vatthabbaṁ,",
  "tika-vin11t26:30_3": "na ekacchanne āvāse vā anāvāse vā vatthabbaṁ,",
  "tika-vin11t26:30_4": "pakatattaṁ bhikkhuṁ disvā āsanā vuṭṭhātabbaṁ,",
  "tika-vin11t26:30_5": "pakatatto bhikkhu āsanena nimantetabbo,",
  "tika-vin11t26:30_6": "na pakatattena bhikkhunā saddhiṁ ekāsane nisīditabbaṁ,",
  "tika-vin11t26:30_7": "na nīce āsane nisinne ucce āsane nisīditabbaṁ,",
  "tika-vin11t26:30_8": "na chamāyaṁ nisinne āsane nisīditabbaṁ, na ekacaṅkame caṅkamitabbaṁ,",
  "tika-vin11t26:30_9": "na nīce caṅkame caṅkamante ucce caṅkame caṅkamitabbaṁ,",
  "tika-vin11t26:30_10": "na chamāyaṁ caṅkamante caṅkame caṅkamitabbaṁ.",
  "tika-vin11t26:31_0": "‘‘Na, bhikkhave,",
  "tika-vin11t26:31_1": "pārivāsikena bhikkhunā pārivāsikena vuḍḍhatarena bhikkhunā saddhiṁ…pe… mūlāyapaṭikassanārahena bhikkhunā saddhiṁ…pe… mānattārahena bhikkhunā saddhiṁ…pe… mānattacārikena bhikkhunā saddhiṁ…pe… abbhānārahena bhikkhunā saddhiṁ ekacchanne āvāse vatthabbaṁ,",
  "tika-vin11t26:31_2": "na ekacchanne anāvāse vatthabbaṁ,",
  "tika-vin11t26:31_3": "na ekacchanne āvāse vā anāvāse vā vatthabbaṁ, na ekāsane nisīditabbaṁ,",
  "tika-vin11t26:31_4": "na nīce āsane nisinne ucce āsane nisīditabbaṁ,",
  "tika-vin11t26:31_5": "na chamāyaṁ nisinne āsane nisīditabbaṁ, na ekacaṅkame caṅkamitabbaṁ,",
  "tika-vin11t26:31_6": "na nīce caṅkame caṅkamante ucce caṅkame caṅkamitabbaṁ,",
  "tika-vin11t26:31_7": "na chamāyaṁ caṅkamante caṅkame caṅkamitabbaṁ.",
  "tika-vin11t26:32_0": "‘‘Pārivāsikacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya,",
  "tika-vin11t26:32_1": "akammaṁ na ca karaṇīya’’nti (cūḷava. 76-82) –",
  "tika-vin11t26:33_0": "Evaṁ pārivāsikānaṁ catunavuti vattāni.",
  "tika-vin11t26:34_0": "Sā ca nesaṁ catunavutisaṅkhā evaṁ veditabbā – naupasampādanādinakammikagarahapariyosānāni nava vattāni,",
  "tika-vin11t26:34_1": "tato pakatattassa uposathaṭṭhapanādibhikkhūhisampayojanapariyosānāni aṭṭha, tato napuratogamanādī pañca, napuregamanādī cattāri,",
  "tika-vin11t26:34_2": "āgantukena ārocanādī cattārīti tiṁsa,",
  "tika-vin11t26:34_3": "sabhikkhukāvāsādito abhikkhukāvāsādigamanapaasaṁyuttāni tīṇi navakāni cāti sattapaññāsa,",
  "tika-vin11t26:34_4": "tato napakatattena saddhiṁ ekacchannavāsādipaṭisaṁyuttāni ekādasa,",
  "tika-vin11t26:34_5": "tato napārivāsikavuḍḍhataramūlāyapaṭikassanārahamānattārahamānattacārikaabbhānārahehi saddhiṁ ekacchannavāsādipaṭisaṁyuttāni paccekaṁ ekādasa katvā pañcapaññāsāya vattesu pārivāsikavuḍḍhataramūlāyapaṭikassanārahamānattārahānaṁ tiṇṇaṁ samānattā tesu ekaṁ ekādasakaṁ,",
  "tika-vin11t26:34_6": "mānattacārikaabbhānārahānaṁ dvinnaṁ samānattā tesu ekaṁ ekādasakanti duve ekādasakāni,",
  "tika-vin11t26:34_7": "ante pārivāsikacatutthassa saṅghassa parivāsādidānacatukke gaṇapūraṇatthadosato nivattivasena cattāri cattārīti catunavuti vattāni.",
  "tika-vin11t26:34_8": "Tāni aggahitaggahaṇena ekūnacattālīsavattāni nāma. Ādito nava, uposathaṭṭhapanādīni aṭṭha,",
  "tika-vin11t26:34_9": "pakatattena ekacchannavāsādī cattāri cāti ekavīsati vattāni kammakkhandhake gahitattā idha gaṇanāya aggahetvā tato sesesu tesattatiyā vattesu pārivāsikavuḍḍhatarādīhi ekacchanne vāsādipaṭisaṁyuttāni dvāvīsati vattāni pakatattehi samānattā tāni ca ‘‘gantabbo bhikkhave’’tiādikaṁ navakaṁ tathā gacchantassa anāpattidassanaparaṁ,",
  "tika-vin11t26:34_10": "na āvāsato gacchantassa āpattidassanaparanti tañca aggahetvā avasesesu dvācattālīsavattesu pārivāsikacatautthādikammacatukkaṁ garukāpattivuṭṭhānāya gaṇapūraṇatthasāmaññena ekaṁ katvā tayo apanetvā gaṇitāni ekūnacattālīsāni hontīti vuttaṁ ‘‘navādhikāni tiṁseva, khandhake tadanantare’’ti.",
  "tika-vin11t26:35_0": "2750.",
  "tika-vin11t26:35_1": "Imāni ekūnacattālīsa vattāni purimehi tecattālīsavattehi saddhiṁ dvāsīti hontīti āha ‘‘evaṁ sabbāni…pe… gahitāgahaṇena tū’’ti.",
  "tika-vin11t26:36_0": "Evaṁ kammakkhandhakapārivāsikakkhandhakesu mahesinā vuttāni khandhakavattāni gahitāgahaṇena dvāsīti eva hontīti yojanā.",
  "tika-vin11t26:36_1": "Evamettha dvāsītikkhandhakavattāni dassitāni.",
  "tika-vin11t26:37_0": "Āgamaṭṭhakathāvaṇṇanāyaṁ pana –",
  "tika-vin11t26:38_0": "‘‘Pārivāsikānaṁ bhikkhūnaṁ vattaṁ paññapessāmīti (cūḷava.",
  "tika-vin11t26:38_1": "75) ārabhitvā ‘na upasampādetabbaṁ…pe… na chamāyaṁ caṅkamante caṅkame caṅkamitabba’nti (cūḷava.",
  "tika-vin11t26:38_2": "76-81) vuttāvasānāni chasaṭṭhi, tato paraṁ ‘na, bhikkhave,",
  "tika-vin11t26:38_3": "pārivāsikena bhikkhunā pārivāsikena vuḍḍhatarena bhikkhunā saddhiṁ, mūlāyapaṭikassanārahena, mānattārahena, mānattacārikena,",
  "tika-vin11t26:38_4": "abbhānārahena bhikkhunā saddhiṁ ekacchanne āvāse vatthabba’ntiādīnaṁ (cūḷava.",
  "tika-vin11t26:38_5": "82) pakatatte caritabbehi anaññattā visuṁ te agaṇetvā pārivāsikavuḍḍhatarādīsu puggalantaresu caritabbattā tesaṁ vasena sampiṇḍetvā ekekaṁ katvā gaṇitāni pañcāti ekasattati vattāni,",
  "tika-vin11t26:38_6": "ukkhepanīyakammakatavattesu vattapaññāpanavasena vuttaṁ ‘na pakatattassa bhikkhuno abhivādanaṁ …pe… nahāne piṭṭhiparikammaṁ sāditabba’nti (cūḷava.",
  "tika-vin11t26:38_7": "51) idaṁ abhivādanādīnaṁ asādiyanaṁ ekaṁ,",
  "tika-vin11t26:38_8": "‘na pakatatto bhikkhu sīlavipattiyā anuddhaṁsetabbo’tiādīni ca dasāti evametāni dvāsīti honti.",
  "tika-vin11t26:38_9": "Etesveva kānici tajjanīyakammādivattāni,",
  "tika-vin11t26:38_10": "kānici pārivāsikādivattānīti aggahitaggahaṇena dvāsīti evā’’ti (ma. ni. ṭī. 2.25; sārattha. ṭī. 2.39; vi. vi. ṭī. 1.39) –",
  "tika-vin11t26:39_0": "Vuttaṁ.",
  "tika-vin11t26:39_1": "Etāni pana vattāni kadāci tajjanīyakammakatādikāle,",
  "tika-vin11t26:39_2": "pārivāsikādikāle ca caritabbāni khuddakavattānīti gahetabbāni āgantukavattādīnaṁ cuddasamahāvattānaṁ vakkhamānattā.",
  "tika-vin11t26:40_0": "2751.",
  "tika-vin11t26:40_1": "Idāni pārivāsikassa bhikkhuno ratticchedaṁ,",
  "tika-vin11t26:40_2": "vattabhedañca dassetumāha ‘‘parivāsañca vattañcā’’tiādi.",
  "tika-vin11t26:40_3": "Parivāsañca vattañca samādinnassāti ‘‘parivāsaṁ samādiyāmī’’ti parivāsañca ‘‘vattaṁ samādiyāmī’’ti vattañca pakatattassa bhikkhuno santike ukkuṭikaṁ nisīditvā añjaliṁ paggahetvā vacībhedaṁ katvā samādinnassa.",
  "tika-vin11t26:40_4": "Bhikkhunoti pārivāsikassa bhikkhuno.",
  "tika-vin11t26:41_0": "2752.Sahavāsādayo ‘‘ekacchanne’’tiādinā sayameva vakkhati. Sahavāso, vināvāso,",
  "tika-vin11t26:41_1": "anārocanameva cāti imehi tīhi pārivāsikabhikkhussa ratticchedo ca dukkaṭañca hotīti yojanā.",
  "tika-vin11t26:42_0": "2753.Udakapātena samantā nibbakosassa udakapātaṭṭhānena.",
  "tika-vin11t26:42_1": "Ekacchanneti ekacchanne paricchanne vā aparicchanne vā āvāse.",
  "tika-vin11t26:42_2": "Pakatattena bhikkhunā saha ukkhittassa nivāso nivāritoti yojanā.",
  "tika-vin11t26:42_3": "‘‘Nivārito’’ti iminā dukkaṭaṁ hotīti dīpeti.",
  "tika-vin11t26:43_0": "2754.Antoyevāti ekacchannassa āvāsaparicchedassa antoyeva.",
  "tika-vin11t26:43_1": "‘‘Na labbhatī’’ti iminā ratticchedo ca dukkaṭañca hotīti dīpeti.",
  "tika-vin11t26:44_0": "2755.Mahāaṭṭhakathādisūti ādi-saddena kurundaṭṭhakathādiṁ saṅgaṇhāti.",
  "tika-vin11t26:44_1": "Ubhinnanti ukkhittakapārivāsikānaṁ.",
  "tika-vin11t26:44_2": "Iti avisesena niddiṭṭhanti yojanā.",
  "tika-vin11t26:45_0": "2756.",
  "tika-vin11t26:45_1": "Iminā sahavāsena ratticchedañca dukkaṭañca dassetvā vināvāsena dassetumāha ‘‘abhikkhuke panāvāse’’ti.",
  "tika-vin11t26:45_2": "Āvāseti vasanatthāya katasenāsane.",
  "tika-vin11t26:45_3": "Anāvāseti vāsatthāya akate cetiyaghare vā bodhighare vā sammajjaniaṭṭake vā dāruaṭṭake vā pānīyamāḷe vā vaccakuṭiyaṁ vā dvārakoṭṭhake vā aññatra vā yattha katthaci evarūpe ṭhāne.",
  "tika-vin11t26:45_4": "Vippavāsaṁ vasantassāti pakatattena vinā vāsaṁ kappentassa.",
  "tika-vin11t26:45_5": "Ratticchedo ca dukkaṭanti ratticchedo ceva vattabhedadukkaṭañca hoti.",
  "tika-vin11t26:46_0": "2757.",
  "tika-vin11t26:46_1": "Evaṁ vippavāsena ratticchedadukkaṭāni dassetvā anārocanena dassetumāha ‘‘pārivāsikabhikkhussā’’tiādi.",
  "tika-vin11t26:46_2": "Bhikkhuṁ disvānāti ākāsenāpi gacchantaṁ samānasaṁvāsakaṁ āgantukaṁ bhikkhuṁ disvā.",
  "tika-vin11t26:46_3": "Taṅkhaṇeti tasmiṁ diṭṭhakkhaṇeyeva.",
  "tika-vin11t26:46_4": "‘‘Anārocentassa eva etassā’’ti padacchedo.",
  "tika-vin11t26:46_5": "Evakārena ratticchedo ca dukkaṭañcāti ubhayaṁ etassa hotīti dīpentena adiṭṭho ce, ratticchedova hotīti ñāpeti.",
  "tika-vin11t26:46_6": "Yathāha – ‘‘sopissa ratticchedaṁ karoti,",
  "tika-vin11t26:46_7": "aññātattā pana vattabhedadukkaṭaṁ natthī’’ti (cūḷava. aṭṭha. 75).",
  "tika-vin11t26:46_8": "Nānāsaṁvāsakena saha vinayakammaṁ kātuṁ na vaṭṭati,",
  "tika-vin11t26:46_9": "tassa anārocanepi ratticchedo na hoti.",
  "tika-vin11t26:47_0": "2758-9.Pārivāsiko bhikkhu yattha saṅghanavakaṭṭhāne ṭhito,",
  "tika-vin11t26:47_1": "tattheva tasmiṁyeva ṭhāne ṭhatvā yathāvuḍḍhaṁ pakatattehipi saddhiṁ vuḍḍhapaṭipāṭiyā pañca kiccāni kātuṁ vaṭṭatīti yojanā.",
  "tika-vin11t26:48_0": "Tāni sarūpato dassetumāha ‘‘uposathapavāraṇa’’ntiādi.",
  "tika-vin11t26:48_1": "Uposathapavāraṇaṁ yathāvuḍḍhaṁ kātuṁ labhatīti yojanā.",
  "tika-vin11t26:48_2": "Dentīti ettha ‘‘ghaṇṭiṁ paharitvā’’ti seso.",
  "tika-vin11t26:48_3": "Saṅghadāyakāti kammadhārayasamāso.",
  "tika-vin11t26:48_4": "Saṅghassa ekattepi garūsu bahuvacananiddeso.",
  "tika-vin11t26:48_5": "‘‘Deti ce saṅghadāyako’’tipi pāṭho.",
  "tika-vin11t26:48_6": "Tattha ghaṇṭiṁ paharitvā bhājetvā dento saṅgho vassikasāṭikaṁ deti ce,",
  "tika-vin11t26:48_7": "pārivāsiko yathāvuḍḍhaṁ attano pattaṭṭhāne labhatīti yojanā.",
  "tika-vin11t26:49_0": "Oṇojananti vissajjanaṁ,",
  "tika-vin11t26:49_1": "saṅghato attano pattānaṁ dvinnaṁ,",
  "tika-vin11t26:49_2": "tiṇṇaṁ vā uddesabhattādīnaṁ attano puggalikabhattapaccāsāya paṭiggahetvā ‘‘mayhaṁ ajja bhattapaccāsā atthi,",
  "tika-vin11t26:49_3": "sve gaṇhissāmī’’ti vatvā saṅghavissajjanaṁ labhatīti vuttaṁ hoti.",
  "tika-vin11t26:49_4": "Bhattanti āgatāgatehi vuḍḍhapaṭipāṭiyā gahetvā gantabbaṁ vihāre saṅghassa catussālabhattaṁ.",
  "tika-vin11t26:49_5": "Tathā pārivāsiko yathāvuḍḍhaṁ labhatīti yojanā.",
  "tika-vin11t26:49_6": "Ime pañcāti vuttamevatthaṁ nigamayati.",
  "tika-vin11t26:50_0": "Tatrāyaṁ vinicchayo (cūḷava. aṭṭha.",
  "tika-vin11t26:50_1": "75) – uposathapavāraṇe tāva pātimokkhe uddissamāne hatthapāse nisīdituṁ vaṭṭati.",
  "tika-vin11t26:50_2": "Mahāpaccariyaṁ pana ‘‘pāḷiyā anisīditvā pāḷiṁ vihāya hatthapāsaṁ amuñcantena nisīditabba’’nti vuttaṁ.",
  "tika-vin11t26:50_3": "Pārisuddhiuposathe kariyamāne saṅghanavakaṭṭhāne nisīditvā tattheva nisinnena attano pāḷiyā pārisuddhiuposatho kātabbova.",
  "tika-vin11t26:50_4": "Pavāraṇāyapi saṅghanavakaṭṭhāne nisīditvā tattheva nisinnena attano pāḷiyā pavāretabbaṁ.",
  "tika-vin11t26:50_5": "Saṅghena ghaṇṭiṁ paharitvā bhājiyamānaṁ vassikasāṭikampi attano pattaṭṭhāne gahetuṁ vaṭṭati.",
  "tika-vin11t26:51_0": "Oṇojane sace pārivāsikassa dve tīṇi uddesabhattādīni pāpuṇanti,",
  "tika-vin11t26:51_1": "aññā cassa puggalikabhattapaccāsā hoti,",
  "tika-vin11t26:51_2": "tāni paṭipāṭiyā gahetvā ‘‘bhante, heṭṭhā gāhetha,",
  "tika-vin11t26:51_3": "ajja mayhaṁ bhattapaccāsā atthi,",
  "tika-vin11t26:51_4": "sveva gaṇhissāmī’’ti vatvā vissajjetabbāni,",
  "tika-vin11t26:51_5": "evaṁ tāni punadivasesu gaṇhituṁ labhati.",
  "tika-vin11t26:51_6": "‘‘Punadivase sabbapaṭhamaṁ etassa dātabba’’nti kurundiyaṁ vuttaṁ.",
  "tika-vin11t26:51_7": "Yadi pana na gaṇhāti na vissajjeti, punadivase na labhati.",
  "tika-vin11t26:51_8": "Idaṁ oṇojanaṁ nāma pārivāsikasseva odissa anuññātaṁ. Kasmā?",
  "tika-vin11t26:51_9": "Tassa hi saṅghanavakaṭṭhāne nisinnassa bhattagge yāgukhajjakādīni pāpuṇanti vā na vā,",
  "tika-vin11t26:51_10": "tasmā ‘‘so bhikkhāhārena mā kilamitthā’’ti idamassa saṅgahakaraṇatthāya odissa anuññātaṁ.",
  "tika-vin11t26:52_0": "Bhatte catussālabhattaṁ yathāvuḍḍhaṁ labhati,",
  "tika-vin11t26:52_1": "pāḷiyā pana gantuṁ vā ṭhātuṁ vā na labhati.",
  "tika-vin11t26:52_2": "Tasmā pāḷito osakkitvā hatthapāse ṭhitena hatthaṁ pasāretvā yathā seno nipatitvā gaṇhāti, evaṁ gaṇhitabbaṁ.",
  "tika-vin11t26:52_3": "Ārāmikasamaṇuddesehi āharāpetuṁ na labhati. Sace sayameva āharanti, vaṭṭati.",
  "tika-vin11t26:52_4": "Rañño mahāpeḷabhattepi eseva nayo.",
  "tika-vin11t26:52_5": "Catussālabhatte pana sace oṇojanaṁ kattukāmo hoti,",
  "tika-vin11t26:52_6": "attano atthāya ukkhitte piṇḍe ‘‘ajja me bhattaṁ atthi,",
  "tika-vin11t26:52_7": "sveva gaṇhissāmī’’ti vattabbaṁ.",
  "tika-vin11t26:52_8": "‘‘Punadivase dve piṇḍe labhatī’’ti (cūḷava. aṭṭha. 75) mahāpaccariyaṁ vuttaṁ.",
  "tika-vin11t26:52_9": "Uddesabhattādīnipi pāḷito osakkitvāva gahetabbāni.",
  "tika-vin11t26:52_10": "Yattha pana nisīdāpetvā parivisanti ,",
  "tika-vin11t26:52_11": "tattha sāmaṇerānaṁ jeṭṭhakena bhikkhūnaṁ saṅghanavakena hutvā nisīditabbanti.",
  "tika-vin11t26:53_0": "Pārivāsikakkhandhakakathāvaṇṇanā."
}