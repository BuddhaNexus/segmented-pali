{
  "mil6.1.2:0.1_0": "Milindapañha",
  "mil6.1.2:0.2_0": "Anumānapañha",
  "mil6.1.2:0.3_0": "Buddhavagga",
  "mil6.1.2:0.4_0": "2. Gotamivatthadānapañha",
  "mil6.1.2:1.1_0": "“Bhante nāgasena,",
  "mil6.1.2:1.1_1": "bhāsitampetaṁ bhagavatā mātucchāya mahāpajāpatiyā gotamiyā vassikasāṭikāya dīyamānāya ‘saṅghe, gotami, dehi,",
  "mil6.1.2:1.1_2": "saṅghe te dinne ahañceva pūjito bhavissāmi saṅgho cā’ti.",
  "mil6.1.2:1.2_0": "Kiṁ nu kho,",
  "mil6.1.2:1.2_1": "bhante nāgasena,",
  "mil6.1.2:1.2_2": "tathāgato saṅgharatanato na bhāriko na garuko na dakkhiṇeyyo,",
  "mil6.1.2:1.2_3": "yaṁ tathāgato sakāya mātucchāya sayaṁ piñjitaṁ sayaṁ luñcitaṁ sayaṁ pothitaṁ sayaṁ kantitaṁ sayaṁ vāyitaṁ",
  "mil6.1.2:1.2_4": "vassikasāṭikaṁ attano dīyamānaṁ saṅghassa dāpesi.",
  "mil6.1.2:1.3_0": "Yadi,",
  "mil6.1.2:1.3_1": "bhante nāgasena,",
  "mil6.1.2:1.3_2": "tathāgato saṅgharatanato uttaro bhaveyya adhiko vā visiṭṭho vā,",
  "mil6.1.2:1.3_3": "‘mayi dinne mahapphalaṁ bhavissatī’ti na tathāgato mātucchāya sayaṁ piñjitaṁ sayaṁ luñcitaṁ sayaṁ pothitaṁ vassikasāṭikaṁ saṅghe dāpeyya,",
  "mil6.1.2:1.3_4": "yasmā ca kho,",
  "mil6.1.2:1.3_5": "bhante nāgasena tathāgato attānaṁ na patthayati na upanissayati,",
  "mil6.1.2:1.3_6": "tasmā tathāgato mātucchāya taṁ vassikasāṭikaṁ saṅghassa dāpesī”ti.",
  "mil6.1.2:2.1_0": "“Bhāsitampetaṁ, mahārāja,",
  "mil6.1.2:2.1_1": "bhagavatā mātucchāya mahāpajāpatiyā gotamiyā vassikasāṭikāya dīyamānāya ‘saṅghe, gotami, dehi,",
  "mil6.1.2:2.1_2": "saṅghe te dinne ahañceva pūjito bhavissāmi saṅgho cā’ti.",
  "mil6.1.2:2.2_0": "Taṁ pana na attano patimānanassa avipākatāya na adakkhiṇeyyatāya,",
  "mil6.1.2:2.2_1": "api ca kho, mahārāja,",
  "mil6.1.2:2.2_2": "hitatthāya anukampāya anāgatamaddhānaṁ saṅgho mamaccayena cittīkato bhavissatīti vijjamāneyeva guṇe parikittayanto evamāha—",
  "mil6.1.2:2.3_0": "‘saṅghe, gotami, dehi, saṅghe te dinne ahañceva pūjito bhavissāmi saṅgho cā’ti.",
  "mil6.1.2:3.1_0": "Yathā, mahārāja,",
  "mil6.1.2:3.1_1": "pitā dharamānoyeva amaccabhaṭabaladovārikaanīkaṭṭhapārisajjajanamajjhe rañño santike puttassa vijjamānaṁyeva",
  "mil6.1.2:3.1_2": "guṇaṁ pakitteti ‘idha ṭhapito anāgatamaddhānaṁ janamajjhe pūjito bhavissatī’ti.",
  "mil6.1.2:3.2_0": "Evameva kho, mahārāja,",
  "mil6.1.2:3.2_1": "tathāgato hitatthāya anukampāya anāgatamaddhānaṁ saṅgho mamaccayena cittīkato bhavissatīti vijjamāneyeva guṇe pakittayanto evamāha—",
  "mil6.1.2:3.3_0": "‘saṅghe, gotami, dehi, saṅghe te dinne ahañceva pūjito bhavissāmi saṅgho cā’ti.",
  "mil6.1.2:4.1_0": "Na kho, mahārāja,",
  "mil6.1.2:4.1_1": "tāvatakena vassikasāṭikānuppadānamattakena saṅgho tathāgatato adhiko nāma hoti visiṭṭho vā.",
  "mil6.1.2:4.2_0": "Yathā, mahārāja,",
  "mil6.1.2:4.2_1": "mātāpitaro puttānaṁ ucchādenti parimaddanti nahāpenti sambāhenti,",
  "mil6.1.2:4.2_2": "api nu kho, mahārāja,",
  "mil6.1.2:4.2_3": "tāvatakena ucchādanaparimaddananahāpanasambāhanamattakena ‘putto mātāpitūhi adhiko nāma hoti visiṭṭho vā’”ti?",
  "mil6.1.2:4.3_0": "“Na hi, bhante,",
  "mil6.1.2:4.3_1": "akāmakaraṇīyā, bhante,",
  "mil6.1.2:4.3_2": "puttā mātāpitūnaṁ,",
  "mil6.1.2:4.3_3": "tasmā mātāpitaro puttānaṁ ucchādanaparimaddananahāpanasambāhanaṁ karontī”ti.",
  "mil6.1.2:4.4_0": "“Evameva kho, mahārāja,",
  "mil6.1.2:4.4_1": "na tāvatakena vassikasāṭikānuppadānamattakena saṅgho tathāgatato adhiko nāma hoti visiṭṭho vāti.",
  "mil6.1.2:4.5_0": "Api ca tathāgato akāmakaraṇīyaṁ karonto mātucchāya taṁ vassikasāṭikaṁ saṅghassa dāpesi.",
  "mil6.1.2:5.1_0": "Yathā vā pana, mahārāja,",
  "mil6.1.2:5.1_1": "kocideva puriso rañño upāyanaṁ āhareyya,",
  "mil6.1.2:5.1_2": "taṁ rājā upāyanaṁ aññatarassa bhaṭassa vā balassa vā senāpatissa vā purohitassa vā dadeyya.",
  "mil6.1.2:5.2_0": "Api nu kho so, mahārāja,",
  "mil6.1.2:5.2_1": "puriso tāvatakena upāyanapaṭilābhamattakena raññā adhiko nāma hoti visiṭṭho vā”ti?",
  "mil6.1.2:5.3_0": "“Na hi, bhante, rājabhattiko, bhante, so puriso rājūpajīvī, taṭṭhāne ṭhapento rājā upāyanaṁ detī”ti.",
  "mil6.1.2:5.4_0": "“Evameva kho, mahārāja,",
  "mil6.1.2:5.4_1": "na tāvatakena vassikasāṭikānuppadānamattakena saṅgho tathāgatato adhiko nāma hoti visiṭṭho vā,",
  "mil6.1.2:5.4_2": "atha kho tathāgatabhattiko tathāgatūpajīvī.",
  "mil6.1.2:5.5_0": "Taṭṭhāne ṭhapento tathāgato saṅghassa vassikasāṭikaṁ dāpesi.",
  "mil6.1.2:6.1_0": "Api ca, mahārāja,",
  "mil6.1.2:6.1_1": "tathāgatassa evaṁ ahosi ‘sabhāvapaṭipūjanīyo saṅgho,",
  "mil6.1.2:6.1_2": "mama santakena saṅghaṁ paṭipūjessāmī’ti saṅghassa vassikasāṭikaṁ dāpesi, na, mahārāja,",
  "mil6.1.2:6.1_3": "tathāgato attano yeva paṭipūjanaṁ vaṇṇeti,",
  "mil6.1.2:6.1_4": "atha kho ye loke paṭipūjanārahā,",
  "mil6.1.2:6.1_5": "tesampi tathāgato paṭipūjanaṁ vaṇṇeti.",
  "mil6.1.2:7.1_0": "Bhāsitampetaṁ, mahārāja,",
  "mil6.1.2:7.1_1": "bhagavatā devātidevena majjhimanikāyavaralañchake dhammadāyādadhammapariyāye appicchappaṭipattiṁ pakittayamānena",
  "mil6.1.2:7.1_2": "‘asuyeva me purimo bhikkhu pujjataro ca pāsaṁsataro cā’ti.",
  "mil6.1.2:7.2_0": "Natthi, mahārāja,",
  "mil6.1.2:7.2_1": "bhavesu koci satto tathāgatato dakkhiṇeyyo vā uttaro vā adhiko vā visiṭṭho vā,",
  "mil6.1.2:7.2_2": "tathāgatova uttaro adhiko visiṭṭho.",
  "mil6.1.2:8.1_0": "Bhāsitampetaṁ, mahārāja,",
  "mil6.1.2:8.1_1": "saṁyuttanikāyavare māṇavagāmikena devaputtena bhagavato purato ṭhatvā devamanussamajjhe—",
  "mil6.1.2:9.1_0": "‘Vipulo rājagahīyānaṁ,",
  "mil6.1.2:9.2_0": "giri seṭṭho pavuccati;",
  "mil6.1.2:9.3_0": "Seto himavataṁ seṭṭho,",
  "mil6.1.2:9.4_0": "ādicco aghagāminaṁ.",
  "mil6.1.2:10.1_0": "Samuddo udadhinaṁ seṭṭho,",
  "mil6.1.2:10.2_0": "nakkhattānañca candimā;",
  "mil6.1.2:10.3_0": "Sadevakassa lokassa,",
  "mil6.1.2:10.4_0": "buddho aggo pavuccatī’ti.",
  "mil6.1.2:11.1_0": "Tā kho panetā, mahārāja,",
  "mil6.1.2:11.1_1": "māṇavagāmikena devaputtena gāthā sugītā na duggītā,",
  "mil6.1.2:11.1_2": "subhāsitā na dubbhāsitā,",
  "mil6.1.2:11.1_3": "anumatā ca bhagavatā, nanu, mahārāja,",
  "mil6.1.2:11.1_4": "therenapi sāriputtena dhammasenāpatinā bhaṇitaṁ—",
  "mil6.1.2:12.1_0": "‘Eko manopasādo,",
  "mil6.1.2:12.2_0": "Saraṇagamanamañjalipaṇāmo vā;",
  "mil6.1.2:12.3_0": "Ussahate tārayituṁ,",
  "mil6.1.2:12.4_0": "Mārabalanisūdane buddhe’ti.",
  "mil6.1.2:13.1_0": "Bhagavatā ca bhaṇitaṁ devātidevena ‘ekapuggalo,",
  "mil6.1.2:13.1_1": "bhikkhave,",
  "mil6.1.2:13.1_2": "loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṁ.",
  "mil6.1.2:13.2_0": "Katamo ekapuggalo?",
  "mil6.1.2:13.3_0": "Tathāgato arahaṁ sammāsambuddho …pe…",
  "mil6.1.2:13.4_0": "devamanussānan’”ti.",
  "mil6.1.2:13.5_0": "“Sādhu, bhante nāgasena, evametaṁ tathā sampaṭicchāmī”ti.",
  "mil6.1.2:14.1_0": "Gotamivatthadānapañho dutiyo."
}