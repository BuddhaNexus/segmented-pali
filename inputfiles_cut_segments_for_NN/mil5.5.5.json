{
  "mil5.5.5:0.1_0": "Milindapañha",
  "mil5.5.5:0.2_0": "Meṇḍakapañha",
  "mil5.5.5:0.3_0": "Santhavavagga",
  "mil5.5.5:0.4_0": "5. Buddhaaviheṭhakapañha",
  "mil5.5.5:1.1_0": "“Bhante nāgasena, bhāsitampetaṁ bhagavatā—",
  "mil5.5.5:1.2_0": "‘pubbe vāhaṁ manussabhūto samāno sattānaṁ aviheṭhakajātiko ahosin’ti.",
  "mil5.5.5:1.3_0": "Puna ca bhaṇitaṁ—",
  "mil5.5.5:1.4_0": "‘lomasakassapo nāma isi samāno anekasate pāṇe ghātayitvā vājapeyyaṁ mahāyaññaṁ yajī’ti.",
  "mil5.5.5:1.5_0": "Yadi, bhante nāgasena, bhagavatā bhaṇitaṁ—",
  "mil5.5.5:1.6_0": "‘pubbe vāhaṁ manussabhūto samāno sattānaṁ aviheṭhakajātiko ahosin’ti,",
  "mil5.5.5:1.6_1": "tena hi ‘lomasakassapena isinā anekasate pāṇe ghātayitvā vājapeyyaṁ mahāyaññaṁ yajitan’ti yaṁ vacanaṁ, taṁ micchā.",
  "mil5.5.5:1.7_0": "Yadi ‘lomasakassapena isinā anekasate pāṇe ghātayitvā vājapeyyaṁ mahāyaññaṁ yajitaṁ’,",
  "mil5.5.5:1.7_1": "tena hi ‘pubbe vāhaṁ manussabhūto samāno sattānaṁ aviheṭhakajātiko ahosin’ti tampi vacanaṁ micchā.",
  "mil5.5.5:1.8_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.5.5:2.1_0": "“Bhāsitampetaṁ, mahārāja, bhagavatā—",
  "mil5.5.5:2.2_0": "‘pubbe vāhaṁ manussabhūto samāno sattānaṁ aviheṭhakajātiko ahosin’ti,",
  "mil5.5.5:2.2_1": "‘lomasakassapena isinā anekasate pāṇe ghātayitvā vājapeyyaṁ mahāyaññaṁ yajitaṁ’,",
  "mil5.5.5:2.2_2": "tañca pana rāgavasena visaññinā, no sacetanenā”ti.",
  "mil5.5.5:3.1_0": "“Aṭṭhime, bhante nāgasena, puggalā pāṇaṁ hananti.",
  "mil5.5.5:3.2_0": "Katame aṭṭha?",
  "mil5.5.5:3.3_0": "Ratto rāgavasena pāṇaṁ hanati,",
  "mil5.5.5:3.3_1": "duṭṭho dosavasena pāṇaṁ hanati,",
  "mil5.5.5:3.3_2": "mūḷho mohavasena pāṇaṁ hanati,",
  "mil5.5.5:3.3_3": "mānī mānavasena pāṇaṁ hanati,",
  "mil5.5.5:3.3_4": "luddho lobhavasena pāṇaṁ hanati,",
  "mil5.5.5:3.3_5": "akiñcano jīvikatthāya pāṇaṁ hanati,",
  "mil5.5.5:3.3_6": "bālo hassavasena pāṇaṁ hanati,",
  "mil5.5.5:3.3_7": "rājā vinayanavasena pāṇaṁ hanati.",
  "mil5.5.5:3.4_0": "Ime kho, bhante nāgasena, aṭṭha puggalā pāṇaṁ hananti.",
  "mil5.5.5:3.5_0": "Pākatikaṁyeva, bhante nāgasena, bodhisattena katan”ti.",
  "mil5.5.5:3.6_0": "“Na, mahārāja,",
  "mil5.5.5:3.6_1": "pākatikaṁ bodhisattena kataṁ, yadi, mahārāja,",
  "mil5.5.5:3.6_2": "bodhisatto pakatibhāvena onameyya mahāyaññaṁ yajituṁ, na yimaṁ gāthaṁ bhaṇeyya—",
  "mil5.5.5:4.1_0": "‘Sasamuddapariyāyaṁ,",
  "mil5.5.5:4.2_0": "mahiṁ sāgarakuṇḍalaṁ;",
  "mil5.5.5:4.3_0": "Na icche saha nindāya,",
  "mil5.5.5:4.4_0": "evaṁ seyha vijānahī’ti.",
  "mil5.5.5:5.1_0": "Evaṁvādī, mahārāja,",
  "mil5.5.5:5.1_1": "bodhisatto saha dassanena candavatiyā rājakaññāya visaññī ahosi khittacitto ratto visaññibhūto ākulākulo turitaturito tena vikkhittabhantaluḷitacittena mahatimahāpasughātagalaruhirasañcayaṁ vājapeyyaṁ mahāyaññaṁ yaji.",
  "mil5.5.5:6.1_0": "Yathā, mahārāja,",
  "mil5.5.5:6.1_1": "ummattako khittacitto jalitampi jātavedaṁ akkamati, kupitampi āsīvisaṁ gaṇhāti, mattampi hatthiṁ upeti,",
  "mil5.5.5:6.1_2": "samuddampi atīradassiṁ pakkhandati,",
  "mil5.5.5:6.1_3": "candanikampi oḷigallampi omaddati, kaṇṭakādhānampi abhiruhati, papātepi patati, asucimpi bhakkheti, naggopi rathiyā carati,",
  "mil5.5.5:6.1_4": "aññampi bahuvidhaṁ akiriyaṁ karoti.",
  "mil5.5.5:6.2_0": "Evameva kho, mahārāja,",
  "mil5.5.5:6.2_1": "bodhisatto saha dassanena candavatiyā rājakaññāya visaññī ahosi khittacitto ratto visaññibhūto ākulākulo turitaturito,",
  "mil5.5.5:6.2_2": "tena vikkhittabhantaluḷitacittena mahatimahāpasughātagalaruhirasañcayaṁ vājapeyyaṁ mahāyaññaṁ yaji.",
  "mil5.5.5:7.1_0": "Khittacittena, mahārāja,",
  "mil5.5.5:7.1_1": "kataṁ pāpaṁ diṭṭhadhammepi na mahāsāvajjaṁ hoti,",
  "mil5.5.5:7.1_2": "samparāye vipākenapi no tathā.",
  "mil5.5.5:7.2_0": "Idha, mahārāja,",
  "mil5.5.5:7.2_1": "koci ummattako vajjhamāpajjeyya,",
  "mil5.5.5:7.2_2": "tassa tumhe kiṁ daṇḍaṁ dhārethā”ti?",
  "mil5.5.5:7.3_0": "“Ko, bhante,",
  "mil5.5.5:7.3_1": "ummattakassa daṇḍo bhavissati,",
  "mil5.5.5:7.3_2": "taṁ mayaṁ pothāpetvā nīharāpema, esova tassa daṇḍo”ti.",
  "mil5.5.5:7.4_0": "“Iti kho, mahārāja,",
  "mil5.5.5:7.4_1": "ummattakassa aparādhe daṇḍopi na bhavati,",
  "mil5.5.5:7.4_2": "tasmā ummattakassa katepi na doso bhavati satekiccho.",
  "mil5.5.5:7.5_0": "Evameva kho, mahārāja,",
  "mil5.5.5:7.5_1": "lomasakassapo isi saha dassanena candavatiyā rājakaññāya visaññī ahosi khittacitto ratto visaññibhūto visaṭapayāto ākulākulo turitaturito,",
  "mil5.5.5:7.5_2": "tena vikkhittabhantaluḷitacittena mahatimahāpasughātagalaruhirasañcayaṁ vājapeyyaṁ mahāyaññaṁ yaji.",
  "mil5.5.5:7.6_0": "Yadā ca pana pakaticitto ahosi paṭiladdhassati,",
  "mil5.5.5:7.6_1": "tadā punadeva pabbajitvā pañcābhiññāyo nibbattetvā brahmalokūpago ahosī”ti.",
  "mil5.5.5:7.7_0": "“Sādhu, bhante nāgasena,",
  "mil5.5.5:7.7_1": "evametaṁ tathā sampaṭicchāmī”ti.",
  "mil5.5.5:8.1_0": "Buddhaaviheṭhakapañho pañcamo."
}