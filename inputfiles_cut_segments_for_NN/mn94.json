{
  "mn94:0.1_0": "Majjhima Nikāya 94 ",
  "mn94:0.2_0": "Ghoṭamukhasutta ",
  "mn94:1.1_0": "Evaṁ me sutaṁ—",
  "mn94:1.2_0": "ekaṁ samayaṁ āyasmā udeno bārāṇasiyaṁ viharati khemiyambavane. ",
  "mn94:2.1_0": "Tena kho pana samayena ghoṭamukho brāhmaṇo bārāṇasiṁ anuppatto hoti kenacideva karaṇīyena. ",
  "mn94:2.2_0": "Atha kho ghoṭamukho brāhmaṇo jaṅghāvihāraṁ anucaṅkamamāno anuvicaramāno yena khemiyambavanaṁ tenupasaṅkami. ",
  "mn94:2.3_0": "Tena kho pana samayena āyasmā udeno abbhokāse caṅkamati. ",
  "mn94:2.4_0": "Atha kho ghoṭamukho brāhmaṇo yenāyasmā udeno tenupasaṅkami;",
  "mn94:2.4_1": "upasaṅkamitvā āyasmatā udenena saddhiṁ sammodi.",
  "mn94:2.5_0": "Sammodanīyaṁ kathaṁ sāraṇīyaṁ vītisāretvā āyasmantaṁ udenaṁ caṅkamantaṁ anucaṅkamamāno evamāha: ",
  "mn94:2.6_0": "“ambho samaṇa, ‘natthi dhammiko paribbajo’—",
  "mn94:2.7_0": "evaṁ me ettha hoti. ",
  "mn94:2.8_0": "Tañca kho bhavantarūpānaṁ vā adassanā, yo vā panettha dhammo”ti. ",
  "mn94:3.1_0": "Evaṁ vutte, āyasmā udeno caṅkamā orohitvā vihāraṁ pavisitvā paññatte āsane nisīdi. ",
  "mn94:3.2_0": "Ghoṭamukhopi kho brāhmaṇo caṅkamā orohitvā vihāraṁ pavisitvā ekamantaṁ aṭṭhāsi. ",
  "mn94:3.3_0": "Ekamantaṁ ṭhitaṁ kho ghoṭamukhaṁ brāhmaṇaṁ āyasmā udeno etadavoca: ",
  "mn94:3.4_0": "“saṁvijjanti kho, brāhmaṇa, āsanāni. ",
  "mn94:3.5_0": "Sace ākaṅkhasi, nisīdā”ti. ",
  "mn94:3.6_0": "“Etadeva kho pana mayaṁ bhoto udenassa āgamayamānā nisīdāma. ",
  "mn94:3.7_0": "Kathañhi nāma mādiso pubbe animantito āsane nisīditabbaṁ maññeyyā”ti? ",
  "mn94:4.1_0": "Atha kho ghoṭamukho brāhmaṇo aññataraṁ nīcaṁ āsanaṁ gahetvā ekamantaṁ nisīdi. ",
  "mn94:4.2_0": "Ekamantaṁ nisinno kho ghoṭamukho brāhmaṇo āyasmantaṁ udenaṁ etadavoca: ",
  "mn94:4.3_0": "“ambho samaṇa, ‘natthi dhammiko paribbajo’—",
  "mn94:4.4_0": "evaṁ me ettha hoti. ",
  "mn94:4.5_0": "Tañca kho bhavantarūpānaṁ vā adassanā, yo vā panettha dhammo”ti. ",
  "mn94:4.6_0": "“Sace kho pana me tvaṁ, brāhmaṇa,",
  "mn94:4.6_1": "anuññeyyaṁ anujāneyyāsi,",
  "mn94:4.6_2": "paṭikkositabbañca paṭikkoseyyāsi;",
  "mn94:4.6_3": "yassa ca pana me bhāsitassa atthaṁ na jāneyyāsi,",
  "mn94:4.6_4": "mamaṁyeva tattha uttari paṭipuccheyyāsi:",
  "mn94:4.7_0": "‘idaṁ, bho udena, kathaṁ, imassa kvattho’ti? Evaṁ katvā siyā no ettha kathāsallāpo”ti. ",
  "mn94:4.8_0": "“Anuññeyyaṁ khvāhaṁ bhoto udenassa anujānissāmi,",
  "mn94:4.8_1": "paṭikkositabbañca paṭikkosissāmi;",
  "mn94:4.8_2": "yassa ca panāhaṁ bhoto udenassa bhāsitassa atthaṁ na jānissāmi,",
  "mn94:4.8_3": "bhavantaṁyeva tattha udenaṁ uttari paṭipucchissāmi: ‘idaṁ,",
  "mn94:4.8_4": "bho udena, kathaṁ,",
  "mn94:4.8_5": "imassa kvattho’ti?",
  "mn94:4.8_6": "Evaṁ katvā hotu no ettha kathāsallāpo”ti.",
  "mn94:5.1_0": "“Cattārome, brāhmaṇa, puggalā santo saṁvijjamānā lokasmiṁ. ",
  "mn94:5.2_0": "Katame cattāro? ",
  "mn94:5.3_0": "Idha, brāhmaṇa, ekacco puggalo attantapo hoti attaparitāpanānuyogamanuyutto. ",
  "mn94:5.4_0": "Idha pana, brāhmaṇa, ekacco puggalo parantapo hoti paraparitāpanānuyogamanuyutto. ",
  "mn94:5.5_0": "Idha pana, brāhmaṇa,",
  "mn94:5.5_1": "ekacco puggalo attantapo ca hoti attaparitāpanānuyogamanuyutto parantapo ca paraparitāpanānuyogamanuyutto.",
  "mn94:5.6_0": "Idha pana, brāhmaṇa,",
  "mn94:5.6_1": "ekacco puggalo nevattantapo hoti nāttaparitāpanānuyogamanuyutto,",
  "mn94:5.6_2": "na parantapo na paraparitāpanānuyogamanuyutto.",
  "mn94:5.7_0": "So anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharati. ",
  "mn94:5.8_0": "Imesaṁ, brāhmaṇa, catunnaṁ puggalānaṁ katamo te puggalo cittaṁ ārādhetī”ti? ",
  "mn94:5.9_0": "“Yvāyaṁ,",
  "mn94:5.9_1": "bho udena,",
  "mn94:5.9_2": "puggalo attantapo attaparitāpanānuyogamanuyutto ayaṁ me puggalo cittaṁ nārādheti;",
  "mn94:5.10_0": "yopāyaṁ,",
  "mn94:5.10_1": "bho udena,",
  "mn94:5.10_2": "puggalo parantapo paraparitāpanānuyogamanuyutto ayampi me puggalo cittaṁ nārādheti;",
  "mn94:5.11_0": "yopāyaṁ,",
  "mn94:5.11_1": "bho udena,",
  "mn94:5.11_2": "puggalo attantapo ca attaparitāpanānuyogamanuyutto parantapo ca paraparitāpanānuyogamanuyutto ayampi me puggalo cittaṁ nārādheti;",
  "mn94:5.12_0": "yo ca kho ayaṁ,",
  "mn94:5.12_1": "bho udena,",
  "mn94:5.12_2": "puggalo nevattantapo nāttaparitāpanānuyogamanuyutto na parantapo na paraparitāpanānuyogamanuyutto so",
  "mn94:5.12_3": "anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharati.",
  "mn94:5.13_0": "Ayameva me puggalo cittaṁ ārādhetī”ti. ",
  "mn94:6.1_0": "“Kasmā pana te, brāhmaṇa, ime tayo puggalā cittaṁ nārādhentī”ti? ",
  "mn94:6.2_0": "“Yvāyaṁ,",
  "mn94:6.2_1": "bho udena,",
  "mn94:6.2_2": "puggalo attantapo attaparitāpanānuyogamanuyutto so attānaṁ sukhakāmaṁ dukkhapaṭikkūlaṁ ātāpeti paritāpeti;",
  "mn94:6.3_0": "iminā me ayaṁ puggalo cittaṁ nārādheti. ",
  "mn94:6.4_0": "Yopāyaṁ,",
  "mn94:6.4_1": "bho udena,",
  "mn94:6.4_2": "puggalo parantapo paraparitāpanānuyogamanuyutto so paraṁ sukhakāmaṁ dukkhapaṭikkūlaṁ ātāpeti paritāpeti;",
  "mn94:6.5_0": "iminā me ayaṁ puggalo cittaṁ nārādheti. ",
  "mn94:6.6_0": "Yopāyaṁ,",
  "mn94:6.6_1": "bho udena,",
  "mn94:6.6_2": "puggalo attantapo ca attaparitāpanānuyogamanuyutto parantapo ca paraparitāpanānuyogamanuyutto so attānañca",
  "mn94:6.6_3": "parañca sukhakāmaṁ dukkhapaṭikkūlaṁ ātāpeti paritāpeti;",
  "mn94:6.7_0": "iminā me ayaṁ puggalo cittaṁ nārādheti. ",
  "mn94:6.8_0": "Yo ca kho ayaṁ,",
  "mn94:6.8_1": "bho udena,",
  "mn94:6.8_2": "puggalo nevattantapo nāttaparitāpanānuyogamanuyutto na parantapo na paraparitāpanānuyogamanuyutto so",
  "mn94:6.8_3": "anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharati,",
  "mn94:6.8_4": "so attānañca parañca sukhakāmaṁ dukkhapaṭikkūlaṁ neva ātāpeti na paritāpeti;",
  "mn94:6.9_0": "iminā me ayaṁ puggalo cittaṁ ārādhetī”ti. ",
  "mn94:7.1_0": "“Dvemā, brāhmaṇa, parisā. ",
  "mn94:7.2_0": "Katamā dve? ",
  "mn94:7.3_0": "Idha, brāhmaṇa,",
  "mn94:7.3_1": "ekaccā parisā sārattarattā maṇikuṇḍalesu puttabhariyaṁ pariyesati,",
  "mn94:7.3_2": "dāsidāsaṁ pariyesati,",
  "mn94:7.3_3": "khettavatthuṁ pariyesati,",
  "mn94:7.3_4": "jātarūparajataṁ pariyesati.",
  "mn94:7.4_0": "Idha pana, brāhmaṇa,",
  "mn94:7.4_1": "ekaccā parisā asārattarattā maṇikuṇḍalesu puttabhariyaṁ pahāya,",
  "mn94:7.4_2": "dāsidāsaṁ pahāya,",
  "mn94:7.4_3": "khettavatthuṁ pahāya,",
  "mn94:7.4_4": "jātarūparajataṁ pahāya,",
  "mn94:7.4_5": "agārasmā anagāriyaṁ pabbajitā.",
  "mn94:7.5_0": "Svāyaṁ, brāhmaṇa,",
  "mn94:7.5_1": "puggalo nevattantapo nāttaparitāpanānuyogamanuyutto na parantapo na paraparitāpanānuyogamanuyutto.",
  "mn94:7.6_0": "So anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharati. ",
  "mn94:7.7_0": "Idha katamaṁ tvaṁ, brāhmaṇa, puggalaṁ katamāya parisāya bahulaṁ samanupassasi—",
  "mn94:7.8_0": "yā cāyaṁ parisā sārattarattā maṇikuṇḍalesu puttabhariyaṁ pariyesati dāsidāsaṁ pariyesati khettavatthuṁ pariyesati jātarūparajataṁ pariyesati,",
  "mn94:7.8_1": "yā cāyaṁ parisā asārattarattā maṇikuṇḍalesu puttabhariyaṁ pahāya dāsidāsaṁ pahāya khettavatthuṁ pahāya",
  "mn94:7.8_2": "jātarūparajataṁ pahāya agārasmā anagāriyaṁ pabbajitā”ti?",
  "mn94:7.9_0": "“Yvāyaṁ,",
  "mn94:7.9_1": "bho udena,",
  "mn94:7.9_2": "puggalo nevattantapo nāttaparitāpanānuyogamanuyutto na parantapo na paraparitāpanānuyogamanuyutto so",
  "mn94:7.9_3": "anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharati;",
  "mn94:7.10_0": "imāhaṁ puggalaṁ yāyaṁ parisā asārattarattā maṇikuṇḍalesu puttabhariyaṁ pahāya dāsidāsaṁ pahāya khettavatthuṁ",
  "mn94:7.10_1": "pahāya jātarūparajataṁ pahāya agārasmā anagāriyaṁ pabbajitā imissaṁ parisāyaṁ bahulaṁ samanupassāmī”ti.",
  "mn94:8.1_0": "“Idāneva kho pana te, brāhmaṇa, bhāsitaṁ: ‘mayaṁ evaṁ ājānāma—",
  "mn94:8.2_0": "ambho samaṇa, natthi dhammiko paribbajo, ",
  "mn94:8.3_0": "evaṁ me ettha hoti. ",
  "mn94:8.4_0": "Tañca kho bhavantarūpānaṁ vā adassanā, yo vā panettha dhammo’”ti. ",
  "mn94:8.5_0": "“Addhā mesā, bho udena, sānuggahā vācā bhāsitā. ",
  "mn94:8.6_0": "‘Atthi dhammiko paribbajo’—",
  "mn94:8.7_0": "evaṁ me ettha hoti. ",
  "mn94:8.8_0": "Evañca pana maṁ bhavaṁ udeno dhāretu. ",
  "mn94:8.9_0": "Ye ca me bhotā udenena cattāro puggalā saṅkhittena vuttā vitthārena avibhattā,",
  "mn94:8.9_1": "sādhu me bhavaṁ,",
  "mn94:8.9_2": "udeno ime cattāro puggale vitthārena vibhajatu anukampaṁ upādāyā”ti.",
  "mn94:9.1_0": "“Tena hi, brāhmaṇa, suṇāhi, sādhukaṁ manasi karohi, bhāsissāmī”ti. ",
  "mn94:9.2_0": "“Evaṁ, bho”ti kho ghoṭamukho brāhmaṇo āyasmato udenassa paccassosi. ",
  "mn94:9.3_0": "Āyasmā udeno etadavoca: ",
  "mn94:10.1_0": "“Katamo ca, brāhmaṇa, puggalo attantapo attaparitāpanānuyogamanuyutto? ",
  "mn94:10.2_0": "Idha, brāhmaṇa,",
  "mn94:10.2_1": "ekacco puggalo acelako hoti muttācāro hatthāpalekhano naehibhaddantiko natiṭṭhabhaddantiko,",
  "mn94:10.2_2": "nābhihaṭaṁ na uddissakataṁ na nimantanaṁ sādiyati.",
  "mn94:10.3_0": "So na kumbhimukhā paṭiggaṇhāti,",
  "mn94:10.3_1": "na kaḷopimukhā paṭiggaṇhāti,",
  "mn94:10.3_2": "na eḷakamantaraṁ,",
  "mn94:10.3_3": "na daṇḍamantaraṁ,",
  "mn94:10.3_4": "na musalamantaraṁ,",
  "mn94:10.3_5": "na dvinnaṁ bhuñjamānānaṁ,",
  "mn94:10.3_6": "na gabbhiniyā,",
  "mn94:10.3_7": "na pāyamānāya,",
  "mn94:10.3_8": "na purisantaragatāya,",
  "mn94:10.3_9": "na saṅkittīsu,",
  "mn94:10.3_10": "na yattha sā upaṭṭhito hoti,",
  "mn94:10.3_11": "na yattha makkhikā saṇḍasaṇḍacārinī,",
  "mn94:10.3_12": "na macchaṁ na maṁsaṁ,",
  "mn94:10.3_13": "na suraṁ na merayaṁ na thusodakaṁ pivati.",
  "mn94:10.4_0": "So ekāgāriko vā hoti ekālopiko, dvāgāriko vā hoti dvālopiko …pe… sattāgāriko vā hoti sattālopiko; ",
  "mn94:10.5_0": "ekissāpi dattiyā yāpeti, dvīhipi dattīhi yāpeti …pe… sattahipi dattīhi yāpeti; ",
  "mn94:10.6_0": "ekāhikampi āhāraṁ āhāreti,",
  "mn94:10.6_1": "dvīhikampi āhāraṁ āhāreti …pe…",
  "mn94:10.6_2": "sattāhikampi āhāraṁ āhāreti—iti evarūpaṁ addhamāsikaṁ pariyāyabhattabhojanānuyogamanuyutto viharati.",
  "mn94:10.7_0": "So sākabhakkho vā hoti,",
  "mn94:10.7_1": "sāmākabhakkho vā hoti,",
  "mn94:10.7_2": "nīvārabhakkho vā hoti,",
  "mn94:10.7_3": "daddulabhakkho vā hoti,",
  "mn94:10.7_4": "haṭabhakkho vā hoti,",
  "mn94:10.7_5": "kaṇabhakkho vā hoti,",
  "mn94:10.7_6": "ācāmabhakkho vā hoti,",
  "mn94:10.7_7": "piññākabhakkho vā hoti,",
  "mn94:10.7_8": "tiṇabhakkho vā hoti,",
  "mn94:10.7_9": "gomayabhakkho vā hoti,",
  "mn94:10.7_10": "vanamūlaphalāhāro yāpeti pavattaphalabhojī.",
  "mn94:10.8_0": "So sāṇānipi dhāreti,",
  "mn94:10.8_1": "masāṇānipi dhāreti,",
  "mn94:10.8_2": "chavadussānipi dhāreti,",
  "mn94:10.8_3": "paṁsukūlānipi dhāreti,",
  "mn94:10.8_4": "tirīṭānipi dhāreti,",
  "mn94:10.8_5": "ajinampi dhāreti,",
  "mn94:10.8_6": "ajinakkhipampi dhāreti,",
  "mn94:10.8_7": "kusacīrampi dhāreti,",
  "mn94:10.8_8": "vākacīrampi dhāreti,",
  "mn94:10.8_9": "phalakacīrampi dhāreti,",
  "mn94:10.8_10": "kesakambalampi dhāreti,",
  "mn94:10.8_11": "vāḷakambalampi dhāreti,",
  "mn94:10.8_12": "ulūkapakkhampi dhāreti;",
  "mn94:10.9_0": "kesamassulocakopi hoti kesamassulocanānuyogamanuyutto, ",
  "mn94:10.10_0": "ubbhaṭṭhakopi hoti āsanapaṭikkhitto, ",
  "mn94:10.11_0": "ukkuṭikopi hoti ukkuṭikappadhānamanuyutto, ",
  "mn94:10.12_0": "kaṇṭakāpassayikopi hoti kaṇṭakāpassaye seyyaṁ kappeti; ",
  "mn94:10.13_0": "sāyatatiyakampi udakorohanānuyogamanuyutto viharati—",
  "mn94:10.14_0": "iti evarūpaṁ anekavihitaṁ kāyassa ātāpanaparitāpanānuyogamanuyutto viharati. ",
  "mn94:10.15_0": "Ayaṁ vuccati, brāhmaṇa, puggalo attantapo attaparitāpanānuyogamanuyutto. ",
  "mn94:11.1_0": "Katamo ca, brāhmaṇa, puggalo parantapo paraparitāpanānuyogamanuyutto? ",
  "mn94:11.2_0": "Idha, brāhmaṇa,",
  "mn94:11.2_1": "ekacco puggalo orabbhiko hoti sūkariko sākuṇiko māgaviko luddo macchaghātako coro coraghātako goghātako",
  "mn94:11.2_2": "bandhanāgāriko—ye vā panaññepi keci kurūrakammantā.",
  "mn94:11.3_0": "Ayaṁ vuccati, brāhmaṇa, puggalo parantapo paraparitāpanānuyogamanuyutto. ",
  "mn94:12.1_0": "Katamo ca, brāhmaṇa,",
  "mn94:12.1_1": "puggalo attantapo ca attaparitāpanānuyogamanuyutto,",
  "mn94:12.1_2": "parantapo ca paraparitāpanānuyogamanuyutto?",
  "mn94:12.2_0": "Idha, brāhmaṇa, ekacco puggalo rājā vā hoti khattiyo muddhāvasitto, brāhmaṇo vā mahāsālo. ",
  "mn94:12.3_0": "So puratthimena nagarassa navaṁ santhāgāraṁ kārāpetvā kesamassuṁ ohāretvā kharājinaṁ nivāsetvā sappitelena",
  "mn94:12.3_1": "kāyaṁ abbhañjitvā magavisāṇena piṭṭhiṁ kaṇḍuvamāno navaṁ santhāgāraṁ pavisati saddhiṁ mahesiyā brāhmaṇena",
  "mn94:12.3_2": "ca purohitena.",
  "mn94:12.4_0": "So tattha anantarahitāya bhūmiyā haritupalittāya seyyaṁ kappeti. ",
  "mn94:12.5_0": "Ekissāya gāviyā sarūpavacchāya yaṁ ekasmiṁ thane khīraṁ hoti tena rājā yāpeti,",
  "mn94:12.5_1": "yaṁ dutiyasmiṁ thane khīraṁ hoti tena mahesī yāpeti,",
  "mn94:12.5_2": "yaṁ tatiyasmiṁ thane khīraṁ hoti tena brāhmaṇo purohito yāpeti,",
  "mn94:12.5_3": "yaṁ catutthasmiṁ thane khīraṁ hoti tena aggiṁ juhati,",
  "mn94:12.5_4": "avasesena vacchako yāpeti.",
  "mn94:12.6_0": "So evamāha: ",
  "mn94:12.7_0": "‘ettakā usabhā haññantu yaññatthāya,",
  "mn94:12.7_1": "ettakā vacchatarā haññantu yaññatthāya,",
  "mn94:12.7_2": "ettakā vacchatariyo haññantu yaññatthāya,",
  "mn94:12.7_3": "ettakā ajā haññantu yaññatthāya,",
  "mn94:12.7_4": "ettakā urabbhā haññantu yaññatthāya,",
  "mn94:12.7_5": "ettakā assā haññantu yaññatthāya,",
  "mn94:12.7_6": "ettakā rukkhā chijjantu yūpatthāya,",
  "mn94:12.7_7": "ettakā dabbhā lūyantu barihisatthāyā’ti.",
  "mn94:12.8_0": "Yepissa te honti ‘dāsā’ti vā ‘pessā’ti vā ‘kammakarā’ti vā tepi daṇḍatajjitā bhayatajjitā assumukhā rudamānā parikammāni karonti. ",
  "mn94:12.9_0": "Ayaṁ vuccati, brāhmaṇa,",
  "mn94:12.9_1": "puggalo attantapo ca attaparitāpanānuyogamanuyutto,",
  "mn94:12.9_2": "parantapo ca paraparitāpanānuyogamanuyutto.",
  "mn94:13.1_0": "Katamo ca, brāhmaṇa,",
  "mn94:13.1_1": "puggalo nevattantapo nāttaparitāpanānuyogamanuyutto,",
  "mn94:13.1_2": "na parantapo na paraparitāpanānuyogamanuyutto;",
  "mn94:13.2_0": "so anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharati? ",
  "mn94:14.1_0": "Idha, brāhmaṇa,",
  "mn94:14.1_1": "tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā.",
  "mn94:14.2_0": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti. ",
  "mn94:14.3_0": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ,",
  "mn94:14.3_1": "kevalaparipuṇṇaṁ parisuddhaṁ brahmacariyaṁ pakāseti.",
  "mn94:15.1_0": "Taṁ dhammaṁ suṇāti gahapati vā gahapatiputto vā aññatarasmiṁ vā kule paccājāto. ",
  "mn94:15.2_0": "So taṁ dhammaṁ sutvā tathāgate saddhaṁ paṭilabhati. ",
  "mn94:15.3_0": "So tena saddhāpaṭilābhena samannāgato iti paṭisañcikkhati: ",
  "mn94:15.4_0": "‘sambādho gharāvāso rajopatho abbhokāso pabbajjā. ",
  "mn94:15.5_0": "Nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ. ",
  "mn94:15.6_0": "Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti. ",
  "mn94:15.7_0": "So aparena samayena appaṁ vā bhogakkhandhaṁ pahāya mahantaṁ vā bhogakkhandhaṁ pahāya,",
  "mn94:15.7_1": "appaṁ vā ñātiparivaṭṭaṁ pahāya mahantaṁ vā ñātiparivaṭṭaṁ pahāya,",
  "mn94:15.7_2": "kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajati.",
  "mn94:15.8_0": "So evaṁ pabbajito samāno bhikkhūnaṁ sikkhāsājīvasamāpanno pāṇātipātaṁ pahāya pāṇātipātā paṭivirato hoti,",
  "mn94:15.8_1": "nihitadaṇḍo nihitasattho lajjī dayāpanno sabbapāṇabhūtahitānukampī viharati.",
  "mn94:16.1_0": "Adinnādānaṁ pahāya adinnādānā paṭivirato hoti dinnādāyī dinnapāṭikaṅkhī.",
  "mn94:16.1_1": "Athenena sucibhūtena attanā viharati.",
  "mn94:16.2_0": "Abrahmacariyaṁ pahāya brahmacārī hoti ārācārī virato methunā gāmadhammā. ",
  "mn94:16.3_0": "Musāvādaṁ pahāya musāvādā paṭivirato hoti saccavādī saccasandho theto paccayiko avisaṁvādako lokassa. ",
  "mn94:16.4_0": "Pisuṇaṁ vācaṁ pahāya pisuṇāya vācāya paṭivirato hoti;",
  "mn94:16.4_1": "ito sutvā na amutra akkhātā imesaṁ bhedāya,",
  "mn94:16.4_2": "amutra vā sutvā na imesaṁ akkhātā amūsaṁ bhedāya.",
  "mn94:16.4_3": "Iti bhinnānaṁ vā sandhātā sahitānaṁ vā anuppadātā,",
  "mn94:16.4_4": "samaggārāmo samaggarato samagganandī samaggakaraṇiṁ vācaṁ bhāsitā hoti.",
  "mn94:16.5_0": "Pharusaṁ vācaṁ pahāya pharusāya vācāya paṭivirato hoti.",
  "mn94:16.5_1": "Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṁ vācaṁ bhāsitā hoti.",
  "mn94:16.6_0": "Samphappalāpaṁ pahāya samphappalāpā paṭivirato hoti,",
  "mn94:16.6_1": "kālavādī bhūtavādī atthavādī dhammavādī vinayavādī,",
  "mn94:16.6_2": "nidhānavatiṁ vācaṁ bhāsitā kālena sāpadesaṁ pariyantavatiṁ atthasaṁhitaṁ.",
  "mn94:16.7_0": "So bījagāmabhūtagāmasamārambhā paṭivirato hoti. ",
  "mn94:16.8_0": "Ekabhattiko hoti rattūparato virato vikālabhojanā. ",
  "mn94:16.9_0": "Naccagītavāditavisūkadassanā paṭivirato hoti. ",
  "mn94:16.10_0": "Mālāgandhavilepanadhāraṇamaṇḍanavibhūsanaṭṭhānā paṭivirato hoti. ",
  "mn94:16.11_0": "Uccāsayanamahāsayanā paṭivirato hoti. ",
  "mn94:16.12_0": "Jātarūparajatapaṭiggahaṇā paṭivirato hoti. ",
  "mn94:16.13_0": "Āmakadhaññapaṭiggahaṇā paṭivirato hoti. ",
  "mn94:16.14_0": "Āmakamaṁsapaṭiggahaṇā paṭivirato hoti. ",
  "mn94:16.15_0": "Itthikumārikapaṭiggahaṇā paṭivirato hoti. ",
  "mn94:16.16_0": "Dāsidāsapaṭiggahaṇā paṭivirato hoti. ",
  "mn94:16.17_0": "Ajeḷakapaṭiggahaṇā paṭivirato hoti. ",
  "mn94:16.18_0": "Kukkuṭasūkarapaṭiggahaṇā paṭivirato hoti. ",
  "mn94:16.19_0": "Hatthigavassavaḷavapaṭiggahaṇā paṭivirato hoti. ",
  "mn94:16.20_0": "Khettavatthupaṭiggahaṇā paṭivirato hoti. ",
  "mn94:16.21_0": "Dūteyyapahiṇagamanānuyogā paṭivirato hoti. ",
  "mn94:16.22_0": "Kayavikkayā paṭivirato hoti. ",
  "mn94:16.23_0": "Tulākūṭakaṁsakūṭamānakūṭā paṭivirato hoti. ",
  "mn94:16.24_0": "Ukkoṭanavañcananikatisāciyogā paṭivirato hoti. ",
  "mn94:16.25_0": "Chedanavadhabandhanaviparāmosaālopasahasākārā paṭivirato hoti. ",
  "mn94:17.1_0": "So santuṭṭho hoti kāyaparihārikena cīvarena,",
  "mn94:17.1_1": "kucchiparihārikena piṇḍapātena.",
  "mn94:17.1_2": "So yena yeneva pakkamati samādāyeva pakkamati.",
  "mn94:17.2_0": "Seyyathāpi nāma pakkhī sakuṇo yena yeneva ḍeti sapattabhārova ḍeti; ",
  "mn94:17.3_0": "evameva bhikkhu santuṭṭho hoti kāyaparihārikena cīvarena,",
  "mn94:17.3_1": "kucchiparihārikena piṇḍapātena.",
  "mn94:17.3_2": "So yena yeneva pakkamati samādāyeva pakkamati.",
  "mn94:17.4_0": "So iminā ariyena sīlakkhandhena samannāgato ajjhattaṁ anavajjasukhaṁ paṭisaṁvedeti. ",
  "mn94:18.1_0": "So cakkhunā rūpaṁ disvā na nimittaggāhī hoti nānubyañjanaggāhī. ",
  "mn94:18.2_0": "Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ tassa saṁvarāya paṭipajjati,",
  "mn94:18.2_1": "rakkhati cakkhundriyaṁ,",
  "mn94:18.2_2": "cakkhundriye saṁvaraṁ āpajjati.",
  "mn94:18.3_0": "Sotena saddaṁ sutvā …pe… ",
  "mn94:18.4_0": "ghānena gandhaṁ ghāyitvā … ",
  "mn94:18.5_0": "jivhāya rasaṁ sāyitvā … ",
  "mn94:18.6_0": "kāyena phoṭṭhabbaṁ phusitvā … ",
  "mn94:18.7_0": "manasā dhammaṁ viññāya na nimittaggāhī hoti nānubyañjanaggāhī. ",
  "mn94:18.8_0": "Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ tassa saṁvarāya paṭipajjati,",
  "mn94:18.8_1": "rakkhati manindriyaṁ,",
  "mn94:18.8_2": "manindriye saṁvaraṁ āpajjati.",
  "mn94:18.9_0": "So iminā ariyena indriyasaṁvarena samannāgato ajjhattaṁ abyāsekasukhaṁ paṭisaṁvedeti. ",
  "mn94:19.1_0": "So abhikkante paṭikkante sampajānakārī hoti,",
  "mn94:19.1_1": "ālokite vilokite sampajānakārī hoti,",
  "mn94:19.1_2": "samiñjite pasārite sampajānakārī hoti,",
  "mn94:19.1_3": "saṅghāṭipattacīvaradhāraṇe sampajānakārī hoti,",
  "mn94:19.1_4": "asite pīte khāyite sāyite sampajānakārī hoti,",
  "mn94:19.1_5": "uccārapassāvakamme sampajānakārī hoti,",
  "mn94:19.1_6": "gate ṭhite nisinne sutte jāgarite bhāsite tuṇhībhāve sampajānakārī hoti.",
  "mn94:20.1_0": "So iminā ca ariyena sīlakkhandhena samannāgato,",
  "mn94:20.1_1": "imāya ca ariyāya santuṭṭhiyā samannāgato,",
  "mn94:20.1_2": "iminā ca ariyena indriyasaṁvarena samannāgato,",
  "mn94:20.1_3": "iminā ca ariyena satisampajaññena samannāgato",
  "mn94:20.2_0": "vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ. ",
  "mn94:21.1_0": "So pacchābhattaṁ piṇḍapātapaṭikkanto nisīdati pallaṅkaṁ ābhujitvā,",
  "mn94:21.1_1": "ujuṁ kāyaṁ paṇidhāya,",
  "mn94:21.1_2": "parimukhaṁ satiṁ upaṭṭhapetvā.",
  "mn94:21.2_0": "So abhijjhaṁ loke pahāya vigatābhijjhena cetasā viharati, abhijjhāya cittaṁ parisodheti; ",
  "mn94:21.3_0": "byāpādapadosaṁ pahāya abyāpannacitto viharati sabbapāṇabhūtahitānukampī,",
  "mn94:21.3_1": "byāpādapadosā cittaṁ parisodheti;",
  "mn94:21.4_0": "thinamiddhaṁ pahāya vigatathinamiddho viharati ālokasaññī sato sampajāno,",
  "mn94:21.4_1": "thinamiddhā cittaṁ parisodheti;",
  "mn94:21.5_0": "uddhaccakukkuccaṁ pahāya anuddhato viharati ajjhattaṁ vūpasantacitto,",
  "mn94:21.5_1": "uddhaccakukkuccā cittaṁ parisodheti;",
  "mn94:21.6_0": "vicikicchaṁ pahāya tiṇṇavicikiccho viharati akathaṅkathī kusalesu dhammesu,",
  "mn94:21.6_1": "vicikicchāya cittaṁ parisodheti.",
  "mn94:22.1_0": "So ime pañca nīvaraṇe pahāya cetaso upakkilese paññāya dubbalīkaraṇe ",
  "mn94:22.2_0": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ",
  "mn94:23.1_0": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. ",
  "mn94:24.1_0": "Pītiyā ca virāgā upekkhako ca viharati sato ca sampajāno,",
  "mn94:24.1_1": "sukhañca kāyena paṭisaṁvedeti,",
  "mn94:24.1_2": "yaṁ taṁ ariyā ācikkhanti:",
  "mn94:24.1_3": "‘upekkhako satimā sukhavihārī’ti tatiyaṁ jhānaṁ upasampajja viharati.",
  "mn94:25.1_0": "Sukhassa ca pahānā dukkhassa ca pahānā,",
  "mn94:25.1_1": "pubbeva somanassadomanassānaṁ atthaṅgamā,",
  "mn94:25.1_2": "adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.",
  "mn94:26.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn94:26.1_1": "pubbenivāsānussatiñāṇāya cittaṁ abhininnāmeti.",
  "mn94:26.2_0": "So anekavihitaṁ pubbenivāsaṁ anussarati,",
  "mn94:26.2_1": "seyyathidaṁ—ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi",
  "mn94:26.2_2": "jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi,",
  "mn94:26.2_3": "anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe:",
  "mn94:26.2_4": "‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto;",
  "mn94:26.2_5": "so tato cuto amutra udapādiṁ;",
  "mn94:26.2_6": "tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto;",
  "mn94:26.2_7": "so tato cuto idhūpapanno’ti.",
  "mn94:26.2_8": "Iti sākāraṁ sauddesaṁ anekavihitaṁ pubbenivāsaṁ anussarati.",
  "mn94:27.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn94:27.1_1": "sattānaṁ cutūpapātañāṇāya cittaṁ abhininnāmeti.",
  "mn94:27.2_0": "So dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe",
  "mn94:27.2_1": "dubbaṇṇe sugate duggate yathākammūpage satte pajānāti:",
  "mn94:27.2_2": "‘ime vata bhonto sattā kāyaduccaritena samannāgatā …pe…",
  "mn94:27.2_3": "ariyānaṁ upavādakā micchādiṭṭhikā micchādiṭṭhikammasamādānā,",
  "mn94:27.2_4": "te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "mn94:27.2_5": "Ime vā pana bhonto sattā kāyasucaritena samannāgatā …pe…",
  "mn94:27.2_6": "ariyānaṁ anupavādakā sammādiṭṭhikā sammādiṭṭhikammasamādānā,",
  "mn94:27.2_7": "te kāyassa bhedā paraṁ maraṇā sugatiṁ saggaṁ lokaṁ upapannā’ti.",
  "mn94:27.2_8": "Iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe",
  "mn94:27.2_9": "dubbaṇṇe sugate duggate yathākammūpage satte pajānāti.",
  "mn94:28.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn94:28.1_1": "āsavānaṁ khayañāṇāya cittaṁ abhininnāmeti.",
  "mn94:28.2_0": "So ‘idaṁ dukkhan’ti yathābhūtaṁ pajānāti,",
  "mn94:28.2_1": "‘ayaṁ dukkhasamudayo’ti yathābhūtaṁ pajānāti,",
  "mn94:28.2_2": "‘ayaṁ dukkhanirodho’ti yathābhūtaṁ pajānāti,",
  "mn94:28.2_3": "‘ayaṁ dukkhanirodhagāminī paṭipadā’ti yathābhūtaṁ pajānāti;",
  "mn94:28.3_0": "‘ime āsavā’ti yathābhūtaṁ pajānāti,",
  "mn94:28.3_1": "‘ayaṁ āsavasamudayo’ti yathābhūtaṁ pajānāti,",
  "mn94:28.3_2": "‘ayaṁ āsavanirodho’ti yathābhūtaṁ pajānāti,",
  "mn94:28.3_3": "‘ayaṁ āsavanirodhagāminī paṭipadā’ti yathābhūtaṁ pajānāti.",
  "mn94:29.1_0": "Tassa evaṁ jānato evaṁ passato kāmāsavāpi cittaṁ vimuccati,",
  "mn94:29.1_1": "bhavāsavāpi cittaṁ vimuccati,",
  "mn94:29.1_2": "avijjāsavāpi cittaṁ vimuccati.",
  "mn94:29.2_0": "Vimuttasmiṁ vimuttamiti ñāṇaṁ hoti. ",
  "mn94:29.3_0": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "mn94:30.1_0": "Ayaṁ vuccati, brāhmaṇa,",
  "mn94:30.1_1": "puggalo nevattantapo nāttaparitāpanānuyogamanuyutto,",
  "mn94:30.1_2": "na parantapo na paraparitāpanānuyogamanuyutto.",
  "mn94:30.2_0": "So anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharatī”ti. ",
  "mn94:31.1_0": "Evaṁ vutte, ghoṭamukho brāhmaṇo āyasmantaṁ udenaṁ etadavoca: ",
  "mn94:31.2_0": "“abhikkantaṁ, bho udena, abhikkantaṁ, bho udena. ",
  "mn94:31.3_0": "Seyyathāpi,",
  "mn94:31.3_1": "bho udena,",
  "mn94:31.3_2": "nikkujjitaṁ vā ukkujjeyya,",
  "mn94:31.3_3": "paṭicchannaṁ vā vivareyya,",
  "mn94:31.3_4": "mūḷhassa vā maggaṁ ācikkheyya,",
  "mn94:31.3_5": "andhakāre vā telapajjotaṁ dhāreyya ‘cakkhumanto rūpāni dakkhantī’ti;",
  "mn94:31.3_6": "evamevaṁ bhotā udenena anekapariyāyena dhammo pakāsito.",
  "mn94:31.4_0": "Esāhaṁ bhavantaṁ udenaṁ saraṇaṁ gacchāmi dhammañca bhikkhusaṅghañca. ",
  "mn94:31.5_0": "Upāsakaṁ maṁ bhavaṁ udeno dhāretu ajjatagge pāṇupetaṁ saraṇaṁ gatan”ti. ",
  "mn94:32.1_0": "“Mā kho maṁ tvaṁ, brāhmaṇa, saraṇaṁ agamāsi. ",
  "mn94:32.2_0": "Tameva bhagavantaṁ saraṇaṁ gacchāhi yamahaṁ saraṇaṁ gato”ti. ",
  "mn94:32.3_0": "“Kahaṁ pana, bho udena, etarahi so bhavaṁ gotamo viharati arahaṁ sammāsambuddho”ti? ",
  "mn94:32.4_0": "“Parinibbuto kho, brāhmaṇa, etarahi so bhagavā arahaṁ sammāsambuddho”ti. ",
  "mn94:32.5_0": "“Sacepi mayaṁ,",
  "mn94:32.5_1": "bho udena,",
  "mn94:32.5_2": "suṇeyyāma taṁ bhavantaṁ gotamaṁ dasasu yojanesu,",
  "mn94:32.5_3": "dasapi mayaṁ yojanāni gaccheyyāma taṁ bhavantaṁ gotamaṁ dassanāya arahantaṁ sammāsambuddhaṁ.",
  "mn94:32.6_0": "Sacepi mayaṁ, bho udena, suṇeyyāma taṁ bhavantaṁ gotamaṁ vīsatiyā yojanesu … ",
  "mn94:32.7_0": "tiṁsāya yojanesu … ",
  "mn94:32.8_0": "cattārīsāya yojanesu … ",
  "mn94:32.9_0": "paññāsāya yojanesu,",
  "mn94:32.9_1": "paññāsampi mayaṁ yojanāni gaccheyyāma taṁ bhavantaṁ gotamaṁ dassanāya arahantaṁ sammāsambuddhaṁ.",
  "mn94:32.10_0": "Yojanasate cepi mayaṁ,",
  "mn94:32.10_1": "bho udena,",
  "mn94:32.10_2": "suṇeyyāma taṁ bhavantaṁ gotamaṁ,",
  "mn94:32.10_3": "yojanasatampi mayaṁ gaccheyyāma taṁ bhavantaṁ gotamaṁ dassanāya arahantaṁ sammāsambuddhaṁ.",
  "mn94:32.11_0": "Yato ca kho,",
  "mn94:32.11_1": "bho udena,",
  "mn94:32.11_2": "parinibbuto so bhavaṁ gotamo,",
  "mn94:32.11_3": "parinibbutampi mayaṁ taṁ bhavantaṁ gotamaṁ saraṇaṁ gacchāma dhammañca bhikkhusaṅghañca.",
  "mn94:32.12_0": "Upāsakaṁ maṁ bhavaṁ udeno dhāretu ajjatagge pāṇupetaṁ saraṇaṁ gataṁ. ",
  "mn94:33.1_0": "Atthi ca me,",
  "mn94:33.1_1": "bho udena,",
  "mn94:33.1_2": "aṅgarājā devasikaṁ niccabhikkhaṁ dadāti,",
  "mn94:33.1_3": "tato ahaṁ bhoto udenassa ekaṁ niccabhikkhaṁ dadāmī”ti.",
  "mn94:33.2_0": "“Kiṁ pana te, brāhmaṇa, aṅgarājā devasikaṁ niccabhikkhaṁ dadātī”ti? ",
  "mn94:33.3_0": "“Pañca, bho udena, kahāpaṇasatānī”ti. ",
  "mn94:33.4_0": "“Na kho no, brāhmaṇa, kappati jātarūparajataṁ paṭiggahetun”ti. ",
  "mn94:33.5_0": "“Sace taṁ bhoto udenassa na kappati vihāraṁ bhoto udenassa kārāpessāmī”ti. ",
  "mn94:33.6_0": "“Sace kho me tvaṁ, brāhmaṇa, vihāraṁ,",
  "mn94:33.6_1": "kārāpetukāmo,",
  "mn94:33.6_2": "pāṭaliputte saṅghassa upaṭṭhānasālaṁ kārāpehī”ti.",
  "mn94:33.7_0": "“Imināpāhaṁ bhoto udenassa bhiyyoso mattāya attamano abhiraddho yaṁ maṁ bhavaṁ udeno saṅghe dāne samādapeti. ",
  "mn94:33.8_0": "Esāhaṁ,",
  "mn94:33.8_1": "bho udena,",
  "mn94:33.8_2": "etissā ca niccabhikkhāya aparāya ca niccabhikkhāya pāṭaliputte saṅghassa upaṭṭhānasālaṁ kārāpessāmī”ti.",
  "mn94:33.9_0": "Atha kho ghoṭamukho brāhmaṇo etissā ca niccabhikkhāya aparāya ca niccabhikkhāya pāṭaliputte saṅghassa upaṭṭhānasālaṁ kārāpesi. ",
  "mn94:33.10_0": "Sā etarahi “ghoṭamukhī”ti vuccatīti. ",
  "mn94:33.11_0": "Ghoṭamukhasuttaṁ niṭṭhitaṁ catutthaṁ. "
}