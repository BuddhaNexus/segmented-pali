{
  "tika-abh02t35:0_0": "18. Dhammahadayavibhaṅgo",
  "tika-abh02t35:1_0": "1. Sabbasaṅgāhikavāravaṇṇanā",
  "tika-abh02t35:2_0": "978.Dhātusambhava…pe…saṅgahitattāti ettha khandhādīnaṁ kāmadhātuādidhātūsu sambhavabhedabhinnānaṁ niravasesato saṅgahitattāti vibhāgena yojanā,",
  "tika-abh02t35:2_1": "tathā sesesupi pariyāpannapabhedabhinnānantiādinā.",
  "tika-abh02t35:2_2": "Tattha ‘‘niravasesato saṅgahitattā’’ti iminā ‘‘sabbasaṅgāhikavāro’’ti ayamassa atthānugatā samaññāti dasseti.",
  "tika-abh02t35:2_3": "Yasmā cettha khandhādīnaṁ dvādasannaṁ koṭṭhāsānaṁ anavasesasaṅgaho,",
  "tika-abh02t35:2_4": "tasmā evaṁ dutiyavārādīnañcettha anuppaveso veditabbo.",
  "tika-abh02t35:2_5": "Khandhādīnameva hi tesaṁ sambhavādivicāro uppattānuppattidassanavāroti vattuṁ yuttoti yojanā.",
  "tika-abh02t35:2_6": "Anuppattidassanañcettha atthāpattisiddhaṁ veditabbaṁ.",
  "tika-abh02t35:2_7": "Na hi tattha ‘‘kati khandhā na pātubhavantī’’tiādipāḷi atthi.",
  "tika-abh02t35:3_0": "979.Pucchānurūpanti yenādhippāyena pucchā katā,",
  "tika-abh02t35:3_1": "tadanurūpaṁ.",
  "tika-abh02t35:3_2": "Avitathabyākaraṇaṁ nāma buddhānaṁ eva āveṇikaṁ,",
  "tika-abh02t35:3_3": "aññesaṁ taṁ yādicchikaṁ sutakkharasadisanti āha ‘‘sabbaññuvacanaṁ viññāya katattā’’ti.",
  "tika-abh02t35:4_0": "Sabbasaṅgāhikavāravaṇṇanā niṭṭhitā.",
  "tika-abh02t35:5_0": "2. Uppattānuppattivāravaṇṇanā",
  "tika-abh02t35:6_0": "991.",
  "tika-abh02t35:6_1": "‘‘Kāmabhave’’ti idaṁ okāsavasena vatvā puna sattasantānavasena vattuṁ ‘‘kāmadhātusambhūtānañcā’’ti vuttanti tamatthavisesaṁ dassento ‘‘iddhiyā…pe…",
  "tika-abh02t35:6_2": "attho’’ti āha.",
  "tika-abh02t35:6_3": "‘‘Na vattabbaṁ siyā’’ti kasmā vuttaṁ,",
  "tika-abh02t35:6_4": "yadipi asaññasattānaṁ acakkhukattā rūpāyatanaṁ accantasukhumattā heṭṭhimabhūmikānañca agocaro,",
  "tika-abh02t35:6_5": "samānabhūmikānaṁ pana vehapphalānaṁ,",
  "tika-abh02t35:6_6": "uparibhūmikānañca suddhāvāsānaṁ cakkhāyatanassa gocaro hotīti āyatanādikiccaṁ karotiyevāti sakkā vattuṁ.",
  "tika-abh02t35:6_7": "Yaṁ panettha vitthārato vattabbaṁ,",
  "tika-abh02t35:6_8": "taṁ heṭṭhā vuttameva.",
  "tika-abh02t35:6_9": "‘‘Heṭṭhato avīcinirayaṁ pariyantaṁ katvā uparito paranimmitavasavattideve antokaritvā yaṁ etasmi’’ntiādinā (dha. sa.",
  "tika-abh02t35:6_10": "1287) vuttapadesā kāmāvacarādiokāsā.",
  "tika-abh02t35:6_11": "Te sattanikāyā ca dhātūti vuccanti samudāyassa avayavādhārabhāvato yathā ‘‘māsapuñjo māso’’ti.",
  "tika-abh02t35:6_12": "Sattā uppajjanti etthāti sattuppatti,",
  "tika-abh02t35:6_13": "uppajjanaṭṭhena sattāva uppatti sattuppattīti evaṁ okāsasattalokadvayassa sattuppattipariyāyo veditabbo.",
  "tika-abh02t35:6_14": "Sattabhāvena uppatti,",
  "tika-abh02t35:6_15": "na anupādinnakkhandhā viya saṅkhārabhāvenevāti adhippāyo.",
  "tika-abh02t35:6_16": "Ke pana teti āha ‘‘sattāvāsavasena…pe…",
  "tika-abh02t35:6_17": "upādinnakakkhandhā’’ti.",
  "tika-abh02t35:6_18": "Taṁtaṁpariyāpannānanti taṁtaṁsattāvāsapariyāpannānaṁ sattānaṁ,",
  "tika-abh02t35:6_19": "saṅkhārānameva vā.",
  "tika-abh02t35:6_20": "Sadisādhiṭṭhānabhāvenāti sadisākārena pavattamānānaṁ khandhānaṁ patiṭṭhānabhāvena.",
  "tika-abh02t35:6_21": "Yebhuyyena hi tasmiṁ sattāvāse dhammā samānākārena pavattanti.",
  "tika-abh02t35:7_0": "Uppattānuppattivāravaṇṇanā niṭṭhitā.",
  "tika-abh02t35:8_0": "3. Pariyāpannāpariyāpannavāravaṇṇanā",
  "tika-abh02t35:9_0": "999.Tattha,",
  "tika-abh02t35:9_1": "aññattha cāti tasmiṁ,",
  "tika-abh02t35:9_2": "aññasmiñca bhave, okāse ca.",
  "tika-abh02t35:9_3": "Paricchedakārikāya kāmāditaṇhāya paricchijja āpannā gahitāti pariyāpannāti taṁtaṁbhavādiantogadhā taṁtaṁpariyāpannā.",
  "tika-abh02t35:10_0": "Pariyāpannāpariyāpannavāravaṇṇanā niṭṭhitā.",
  "tika-abh02t35:11_0": "6. Uppādakakammaāyuppamāṇavāro",
  "tika-abh02t35:12_0": "1. Uppādakakammavaṇṇanā",
  "tika-abh02t35:13_0": "1021.Dhātuttayabhūtadevavasenāti kāmādidhātuttaye nibbattadevānaṁ vasena.",
  "tika-abh02t35:14_0": "Uppādakakammavaṇṇanā niṭṭhitā.",
  "tika-abh02t35:15_0": "2. Āyuppamāṇavaṇṇanā",
  "tika-abh02t35:16_0": "1026.",
  "tika-abh02t35:16_1": "Suparimajjitakañcanādāsaṁ viya sobhati vijjotatīti subho,",
  "tika-abh02t35:16_2": "sarīrobhāso,",
  "tika-abh02t35:16_3": "tena subhena kiṇṇā vikiṇṇāti subhakiṇṇā.",
  "tika-abh02t35:17_0": "1027.Taṁtaṁmanasikāranti parittapathavīkasiṇādigatamanasikāraṁ.",
  "tika-abh02t35:17_1": "Appanākkhaṇepīti pi-saddena pubbabhāgaṁ sampiṇḍeti.",
  "tika-abh02t35:17_2": "Chandanaṁ ārammaṇapariyesanaṁ chando,",
  "tika-abh02t35:17_3": "kattukamyatāchando.",
  "tika-abh02t35:17_4": "Paṇidhānaṁ cittaṭṭhapanā paṇidhi,",
  "tika-abh02t35:17_5": "saññāvirāgādīhi ārammaṇassa visesanaṁ tathāpavattāya bhāvanāya ārammaṇakaraṇameva.",
  "tika-abh02t35:18_0": "Vipulaṁ vuccati mahantaṁ,",
  "tika-abh02t35:18_1": "santabhāvopi mahanīyatāya mahantamevāti āha ‘‘vipulā phalāti vipulasantasukhāyuvaṇṇādiphalā’’ti.",
  "tika-abh02t35:19_0": "1028.",
  "tika-abh02t35:19_1": "Yaṁ cātumahārājikānaṁ āyuppamāṇaṁ,",
  "tika-abh02t35:19_2": "sañjīve eso eko rattidivo,",
  "tika-abh02t35:19_3": "tāya rattiyā tiṁsa rattiyo māso,",
  "tika-abh02t35:19_4": "tena māsena dvādasamāsiko saṁvaccharo,",
  "tika-abh02t35:19_5": "tena saṁvaccharena pañca vassasatāni sañjīve āyuppamāṇaṁ.",
  "tika-abh02t35:19_6": "Yaṁ tāvatiṁsānaṁ āyuppamāṇaṁ,",
  "tika-abh02t35:19_7": "eso kāḷasutte eko rattidivo…pe…",
  "tika-abh02t35:19_8": "tena saṁvaccharena vassasahassaṁ kāḷasutte āyuppamāṇaṁ.",
  "tika-abh02t35:19_9": "Yaṁ yāmānaṁ āyuppamāṇaṁ,",
  "tika-abh02t35:19_10": "eso saṅghāte eko rattidivo…pe…",
  "tika-abh02t35:19_11": "tena saṁvaccharena dve vassasahassāni saṅghāte āyuppamāṇaṁ.",
  "tika-abh02t35:19_12": "Yaṁ tusitānaṁ āyuppamāṇaṁ,",
  "tika-abh02t35:19_13": "roruve eso eko rattidivo…pe…",
  "tika-abh02t35:19_14": "tena saṁvaccharena cattāri vassasahassāni roruve āyuppamāṇaṁ.",
  "tika-abh02t35:19_15": "Yaṁ nimmānaratīnaṁ āyuppamāṇaṁ,",
  "tika-abh02t35:19_16": "mahāroruve eso eko rattidivo…pe…",
  "tika-abh02t35:19_17": "tena saṁvaccharena aṭṭha vassasahassāni mahāroruve āyuppamāṇaṁ.",
  "tika-abh02t35:19_18": "Yaṁ paranimmitavasavattīnaṁ devānaṁ āyuppamāṇaṁ,",
  "tika-abh02t35:19_19": "tāpane eso eko rattidivo…pe…",
  "tika-abh02t35:19_20": "tena saṁvaccharena soḷasa vassasahassāni tāpane āyuppamāṇaṁ.",
  "tika-abh02t35:19_21": "Mahātāpane upaḍḍhantarakappo.",
  "tika-abh02t35:19_22": "Avīciyaṁ eko antarakappo ca āyuppamāṇanti vadanti.",
  "tika-abh02t35:19_23": "Devānaṁ adhimuttakālakiriyā viya tādisena puññabalena antarāpi maraṇaṁ hotīti ‘‘kammameva pamāṇa’’nti vuttanti veditabbaṁ.",
  "tika-abh02t35:19_24": "Evañca katvā abbudādiāyuparicchedopi yuttataro hotīti.",
  "tika-abh02t35:20_0": "Kiṁjhānanti aṭṭhasu jhānesu kataraṁ jhānaṁ.",
  "tika-abh02t35:20_1": "Bhavasīsānīti bhavaggāni,",
  "tika-abh02t35:20_2": "puthujjanabhavaggaṁ ariyabhavaggaṁ sabbabhavagganti vehapphalādīnaṁ samaññā.",
  "tika-abh02t35:20_3": "Kassaci sattāti puthujjanassa,",
  "tika-abh02t35:20_4": "kassaci pañcāti sotāpannassa,",
  "tika-abh02t35:20_5": "sakadāgāmino ca,",
  "tika-abh02t35:20_6": "kassaci tayoti anāgāmino vasena vuttaṁ.",
  "tika-abh02t35:20_7": "Tasmā so brahmakāyikādīhi cuto arūpaṁ upapajjanto veditabbo.",
  "tika-abh02t35:20_8": "‘‘Navasu brahmalokesu nibbattaariyasāvakānaṁ tatrūpapattiyeva hoti,",
  "tika-abh02t35:20_9": "na heṭṭhūpapattī’’ti (vibha. aṭṭha.",
  "tika-abh02t35:20_10": "1028) ayaṁ aṭṭhakathāpāṭhoti adhippāyena ‘‘yaṁ panā’’tiādi vuttaṁ.",
  "tika-abh02t35:20_11": "‘‘Tatrūpapattipi hoti uparūpapattipi,",
  "tika-abh02t35:20_12": "na heṭṭhūpapattī’’ti pana pāṭhoti tena ‘‘heṭṭhūpapattiyeva nivāritā’’tiādivacanena payojanaṁ natthi.",
  "tika-abh02t35:20_13": "Arūpadhātūpapatti ca na nivāritāti sambandho.",
  "tika-abh02t35:20_14": "Arūpadhātūpapatti na nivāritā ‘‘matthake ṭhitova parinibbātī’’ti niyamassa anicchitattā.",
  "tika-abh02t35:21_0": "Aññatthāti kāmaloke.",
  "tika-abh02t35:21_1": "Tatthāti rūpaloke.",
  "tika-abh02t35:21_2": "Ayaṁ aṭṭhakathāti ‘‘paṭhamajjhānabhūmiyaṁ nibbatto…pe…",
  "tika-abh02t35:21_3": "parinibbātī’’ti evaṁ pavattā aṭṭhakathā.",
  "tika-abh02t35:21_4": "Tenevāti yasmā rūpadhātuyaṁ upapanno adhippeto,",
  "tika-abh02t35:21_5": "na upapajjanāraho,",
  "tika-abh02t35:21_6": "teneva kāraṇena.",
  "tika-abh02t35:21_7": "Tassāti yathāvuttassa rūpadhātuyaṁ upapannassa ariyasāvakassa.",
  "tika-abh02t35:21_8": "Yena rūparāgena tattha rūpabhave upapanno,",
  "tika-abh02t35:21_9": "tasmiṁ arūpajjhānena vikkhambhite sammadeva diṭṭhādīnavesu yathā kāmarūpabhavesu āyatiṁ bhavābhilāso na bhavissati,",
  "tika-abh02t35:21_10": "evaṁ arūpabhavepīti dassento āha ‘‘puna…pe…",
  "tika-abh02t35:21_11": "bhavissatiyevā’’ti.",
  "tika-abh02t35:21_12": "Tattha nibbattoti rūpadhātuyaṁ upapanno.",
  "tika-abh02t35:21_13": "Ariyamaggaṁ bhāvetvāti heṭṭhimaṁ ariyamaggaṁ sampādetvā.",
  "tika-abh02t35:21_14": "Nibbattabhavādīnavadassanavasenāti tasmiṁ rūpabhave nibbattopi tattheva ādīnavadassanavasena.",
  "tika-abh02t35:21_15": "Anivattitabhavābhilāsoti upari arūpabhave avissaṭṭhabhavapatthano,",
  "tika-abh02t35:21_16": "yato arūpadhātuyaṁ upapajjanāraho.",
  "tika-abh02t35:21_17": "Tassa vasenāti tādisassa ariyasāvakassa vasena.",
  "tika-abh02t35:21_18": "‘‘Kassaci pañca,",
  "tika-abh02t35:21_19": "kassaci tayo anusayā anusentī’’ti ayaṁ yamakapāḷi (yama.",
  "tika-abh02t35:21_20": "2.anusayayamaka.312) pavattā.",
  "tika-abh02t35:22_0": "Āyuppamāṇavaṇṇanā niṭṭhitā.",
  "tika-abh02t35:23_0": "7. Abhiññeyyādivāravaṇṇanā",
  "tika-abh02t35:24_0": "1030.",
  "tika-abh02t35:24_1": "‘‘Ruppanalakkhaṇaṁ rūpaṁ,",
  "tika-abh02t35:24_2": "anubhavanalakkhaṇā vedanā’’tiādinā sāmaññalakkhaṇapariggāhikā.",
  "tika-abh02t35:24_3": "‘‘Phusanalakkhaṇo phasso,",
  "tika-abh02t35:24_4": "sātalakkhaṇaṁ sukha’’ntiādinā visesalakkhaṇapariggāhikā.",
  "tika-abh02t35:25_0": "‘‘Cattāro khandhā siyā kusalā’’tiādīsu idha yaṁ vattabbaṁ,",
  "tika-abh02t35:25_1": "taṁ khandhavibhaṅgādīsu vuttaṁ,",
  "tika-abh02t35:25_2": "tasmā tattha vuttanayeneva gahetabbanti adhippāyo.",
  "tika-abh02t35:25_3": "Sesaṁ yadettha na vuttaṁ,",
  "tika-abh02t35:25_4": "taṁ suviññeyyamevāti.",
  "tika-abh02t35:26_0": "Abhiññeyyādivāravaṇṇanā niṭṭhitā.",
  "tika-abh02t35:27_0": "Dhammahadayavibhaṅgavaṇṇanā niṭṭhitā.",
  "tika-abh02t35:28_0": "Iti sammohavinodaniyā ṭīkāya līnatthavaṇṇanā",
  "tika-abh02t35:29_0": "Vibhaṅga-anuṭīkā samattā."
}