{
  "snp3.10:0.1_0": "Sutta Nipāta 3.10",
  "snp3.10:0.2_0": "Kokālikasutta",
  "snp3.10:1.1_0": "Evaṁ me sutaṁ—",
  "snp3.10:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "snp3.10:1.3_0": "Atha kho kokāliko bhikkhu yena bhagavā tenupasaṅkami;",
  "snp3.10:1.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "snp3.10:1.4_0": "Ekamantaṁ nisinno kho kokāliko bhikkhu bhagavantaṁ etadavoca:",
  "snp3.10:1.5_0": "“pāpicchā, bhante, sāriputtamoggallānā, pāpikānaṁ icchānaṁ vasaṁ gatā”ti.",
  "snp3.10:2.1_0": "Evaṁ vutte, bhagavā kokālikaṁ bhikkhuṁ etadavoca:",
  "snp3.10:2.2_0": "“mā hevaṁ, kokālika, mā hevaṁ, kokālika.",
  "snp3.10:2.3_0": "Pasādehi, kokālika, sāriputtamoggallānesu cittaṁ.",
  "snp3.10:2.4_0": "Pesalā sāriputtamoggallānā”ti.",
  "snp3.10:3.1_0": "Dutiyampi kho …pe…",
  "snp3.10:3.2_0": "tatiyampi kho kokāliko bhikkhu bhagavantaṁ etadavoca:",
  "snp3.10:3.3_0": "“kiñcāpi me, bhante,",
  "snp3.10:3.3_1": "bhagavā saddhāyiko paccayiko,",
  "snp3.10:3.3_2": "atha kho pāpicchāva sāriputtamoggallānā,",
  "snp3.10:3.3_3": "pāpikānaṁ icchānaṁ vasaṁ gatā”ti.",
  "snp3.10:3.4_0": "Tatiyampi kho bhagavā kokālikaṁ bhikkhuṁ etadavoca:",
  "snp3.10:3.5_0": "“mā hevaṁ, kokālika, mā hevaṁ, kokālika.",
  "snp3.10:3.6_0": "Pasādehi, kokālika, sāriputtamoggallānesu cittaṁ.",
  "snp3.10:3.7_0": "Pesalā sāriputtamoggallānā”ti.",
  "snp3.10:4.1_0": "Atha kho kokāliko bhikkhu uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "snp3.10:4.2_0": "Acirappakkantassa ca kokālikassa bhikkhuno sāsapamattīhi piḷakāhi sabbo kāyo phuṭo ahosi;",
  "snp3.10:4.3_0": "sāsapamattiyo hutvā muggamattiyo ahesuṁ;",
  "snp3.10:4.4_0": "muggamattiyo hutvā kaḷāyamattiyo ahesuṁ;",
  "snp3.10:4.5_0": "kaḷāyamattiyo hutvā kolaṭṭhimattiyo ahesuṁ;",
  "snp3.10:4.6_0": "kolaṭṭhimattiyo hutvā kolamattiyo ahesuṁ;",
  "snp3.10:4.7_0": "kolamattiyo hutvā āmalakamattiyo ahesuṁ;",
  "snp3.10:4.8_0": "āmalakamattiyo hutvā beḷuvasalāṭukamattiyo ahesuṁ;",
  "snp3.10:4.9_0": "beḷuvasalāṭukamattiyo hutvā billamattiyo ahesuṁ;",
  "snp3.10:4.10_0": "billamattiyo hutvā pabhijjiṁsu;",
  "snp3.10:4.11_0": "pubbañca lohitañca pagghariṁsu.",
  "snp3.10:4.12_0": "Atha kho kokāliko bhikkhu tenevābādhena kālamakāsi.",
  "snp3.10:4.13_0": "Kālaṅkato ca kokāliko bhikkhu padumaṁ nirayaṁ upapajji sāriputtamoggallānesu cittaṁ āghātetvā.",
  "snp3.10:5.1_0": "Atha kho brahmā sahampati abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami;",
  "snp3.10:5.1_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "snp3.10:5.2_0": "Ekamantaṁ ṭhito kho brahmā sahampati bhagavantaṁ etadavoca:",
  "snp3.10:5.3_0": "“kokāliko, bhante, bhikkhu kālaṅkato;",
  "snp3.10:5.4_0": "kālaṅkato ca, bhante,",
  "snp3.10:5.4_1": "kokāliko bhikkhu padumaṁ nirayaṁ upapanno sāriputtamoggallānesu cittaṁ āghātetvā”ti.",
  "snp3.10:5.5_0": "Idamavoca brahmā sahampati;",
  "snp3.10:5.6_0": "idaṁ vatvā bhagavantaṁ abhivādetvā padakkhiṇaṁ katvā tatthevantaradhāyi.",
  "snp3.10:6.1_0": "Atha kho bhagavā tassā rattiyā accayena bhikkhū āmantesi:",
  "snp3.10:6.2_0": "“imaṁ, bhikkhave, rattiṁ brahmā sahampati abhikkantāya rattiyā …pe…",
  "snp3.10:6.3_0": "idamavoca, bhikkhave, brahmā sahampati, idaṁ vatvā maṁ padakkhiṇaṁ katvā tatthevantaradhāyī”ti.",
  "snp3.10:7.1_0": "Evaṁ vutte, aññataro bhikkhu bhagavantaṁ etadavoca:",
  "snp3.10:7.2_0": "“kīvadīghaṁ nu kho, bhante, padume niraye āyuppamāṇan”ti?",
  "snp3.10:7.3_0": "“Dīghaṁ kho, bhikkhu, padume niraye āyuppamāṇaṁ;",
  "snp3.10:7.4_0": "taṁ na sukaraṁ saṅkhātuṁ ettakāni vassāni iti vā ettakāni vassasatāni iti vā ettakāni vassasahassāni iti vā ettakāni vassasatasahassāni iti vā”ti.",
  "snp3.10:7.5_0": "“Sakkā pana, bhante, upamā kātun”ti?",
  "snp3.10:7.6_0": "“Sakkā, bhikkhū”ti bhagavā avoca:",
  "snp3.10:8.1_0": "“Seyyathāpi, bhikkhu, vīsatikhāriko kosalako tilavāho;",
  "snp3.10:8.2_0": "tato puriso vassasatassa vassasatassa accayena ekamekaṁ tilaṁ uddhareyya.",
  "snp3.10:8.3_0": "Khippataraṁ kho so bhikkhu vīsatikhāriko kosalako tilavāho iminā upakkamena parikkhayaṁ pariyādānaṁ gaccheyya,",
  "snp3.10:8.3_1": "na tveva eko abbudo nirayo.",
  "snp3.10:8.4_0": "Seyyathāpi, bhikkhu, vīsati abbudā nirayā evameko nirabbudo nirayo.",
  "snp3.10:8.5_0": "Seyyathāpi, bhikkhu, vīsati nirabbudā nirayā evameko ababo nirayo.",
  "snp3.10:8.6_0": "Seyyathāpi, bhikkhu, vīsati ababā nirayā evameko aṭaṭo nirayo.",
  "snp3.10:8.7_0": "Seyyathāpi, bhikkhu, vīsati aṭaṭā nirayā evameko ahaho nirayo.",
  "snp3.10:8.8_0": "Seyyathāpi, bhikkhu, vīsati ahahā nirayā evameko kumudo nirayo.",
  "snp3.10:8.9_0": "Seyyathāpi, bhikkhu, vīsati kumudā nirayā evameko sogandhiko nirayo.",
  "snp3.10:8.10_0": "Seyyathāpi, bhikkhu, vīsati sogandhikā nirayā evameko uppalako nirayo.",
  "snp3.10:8.11_0": "Seyyathāpi, bhikkhu, vīsati uppalakā nirayā evameko puṇḍarīko nirayo.",
  "snp3.10:8.12_0": "Seyyathāpi, bhikkhu, vīsati puṇḍarīkā nirayā evameko padumo nirayo.",
  "snp3.10:8.13_0": "Padumaṁ kho pana bhikkhu nirayaṁ kokāliko bhikkhu upapanno sāriputtamoggallānesu cittaṁ āghātetvā”ti.",
  "snp3.10:8.14_0": "Idamavoca bhagavā.",
  "snp3.10:8.15_0": "Idaṁ vatvāna sugato athāparaṁ etadavoca satthā:",
  "snp3.10:9.1_0": "“Purisassa hi jātassa,",
  "snp3.10:9.2_0": "kuṭhārī jāyate mukhe;",
  "snp3.10:9.3_0": "Yāya chindati attānaṁ,",
  "snp3.10:9.4_0": "bālo dubbhāsitaṁ bhaṇaṁ.",
  "snp3.10:10.1_0": "Yo nindiyaṁ pasaṁsati,",
  "snp3.10:10.2_0": "Taṁ vā nindati yo pasaṁsiyo;",
  "snp3.10:10.3_0": "Vicināti mukhena so kaliṁ,",
  "snp3.10:10.4_0": "Kalinā tena sukhaṁ na vindati.",
  "snp3.10:11.1_0": "Appamatto ayaṁ kali,",
  "snp3.10:11.2_0": "Yo akkhesu dhanaparājayo;",
  "snp3.10:11.3_0": "Sabbassāpi sahāpi attanā,",
  "snp3.10:11.4_0": "Ayameva mahattaro kali;",
  "snp3.10:11.5_0": "Yo sugatesu manaṁ padosaye.",
  "snp3.10:12.1_0": "Sataṁ sahassānaṁ nirabbudānaṁ,",
  "snp3.10:12.2_0": "Chattiṁsati pañca ca abbudāni;",
  "snp3.10:12.3_0": "Yamariyagarahī nirayaṁ upeti,",
  "snp3.10:12.4_0": "Vācaṁ manañca paṇidhāya pāpakaṁ.",
  "snp3.10:13.1_0": "Abhūtavādī nirayaṁ upeti,",
  "snp3.10:13.2_0": "Yo vāpi katvā na karomicāha;",
  "snp3.10:13.3_0": "Ubhopi te pecca samā bhavanti,",
  "snp3.10:13.4_0": "Nihīnakammā manujā parattha.",
  "snp3.10:14.1_0": "Yo appaduṭṭhassa narassa dussati,",
  "snp3.10:14.2_0": "Suddhassa posassa anaṅgaṇassa;",
  "snp3.10:14.3_0": "Tameva bālaṁ pacceti pāpaṁ,",
  "snp3.10:14.4_0": "Sukhumo rajo paṭivātaṁva khitto.",
  "snp3.10:15.1_0": "Yo lobhaguṇe anuyutto,",
  "snp3.10:15.2_0": "So vacasā paribhāsati aññe;",
  "snp3.10:15.3_0": "Asaddho kadariyo avadaññū,",
  "snp3.10:15.4_0": "Macchari pesuṇiyaṁ anuyutto.",
  "snp3.10:16.1_0": "Mukhadugga vibhūta anariya,",
  "snp3.10:16.2_0": "Bhūnahu pāpaka dukkaṭakāri;",
  "snp3.10:16.3_0": "Purisanta kalī avajāta,",
  "snp3.10:16.4_0": "Mā bahubhāṇidha nerayikosi.",
  "snp3.10:17.1_0": "Rajamākirasī ahitāya,",
  "snp3.10:17.2_0": "Sante garahasi kibbisakārī;",
  "snp3.10:17.3_0": "Bahūni duccaritāni caritvā,",
  "snp3.10:17.4_0": "Gacchasi kho papataṁ cirarattaṁ.",
  "snp3.10:18.1_0": "Na hi nassati kassaci kammaṁ,",
  "snp3.10:18.2_0": "Eti hataṁ labhateva suvāmi;",
  "snp3.10:18.3_0": "Dukkhaṁ mando paraloke,",
  "snp3.10:18.4_0": "Attani passati kibbisakārī.",
  "snp3.10:19.1_0": "Ayosaṅkusamāhataṭṭhānaṁ,",
  "snp3.10:19.2_0": "Tiṇhadhāramayasūlamupeti;",
  "snp3.10:19.3_0": "Atha tattaayoguḷasannibhaṁ,",
  "snp3.10:19.4_0": "Bhojanamatthi tathā patirūpaṁ.",
  "snp3.10:20.1_0": "Na hi vaggu vadanti vadantā,",
  "snp3.10:20.2_0": "Nābhijavanti na tāṇamupenti;",
  "snp3.10:20.3_0": "Aṅgāre santhate sayanti,",
  "snp3.10:20.4_0": "Ginisampajjalitaṁ pavisanti.",
  "snp3.10:21.1_0": "Jālena ca onahiyāna,",
  "snp3.10:21.2_0": "Tattha hananti ayomayakuṭebhi;",
  "snp3.10:21.3_0": "Andhaṁva timisamāyanti,",
  "snp3.10:21.4_0": "Taṁ vitatañhi yathā mahikāyo.",
  "snp3.10:22.1_0": "Atha lohamayaṁ pana kumbhiṁ,",
  "snp3.10:22.2_0": "Ginisampajjalitaṁ pavisanti;",
  "snp3.10:22.3_0": "Paccanti hi tāsu cirarattaṁ,",
  "snp3.10:22.4_0": "Agginisamāsu samuppilavāte.",
  "snp3.10:23.1_0": "Atha pubbalohitamisse,",
  "snp3.10:23.2_0": "Tattha kiṁ paccati kibbisakārī;",
  "snp3.10:23.3_0": "Yaṁ yaṁ disakaṁ adhiseti,",
  "snp3.10:23.4_0": "Tattha kilissati samphusamāno.",
  "snp3.10:24.1_0": "Puḷavāvasathe salilasmiṁ,",
  "snp3.10:24.2_0": "Tattha kiṁ paccati kibbisakārī;",
  "snp3.10:24.3_0": "Gantuṁ na hi tīramapatthi,",
  "snp3.10:24.4_0": "Sabbasamā hi samantakapallā.",
  "snp3.10:25.1_0": "Asipattavanaṁ pana tiṇhaṁ,",
  "snp3.10:25.2_0": "Taṁ pavisanti samucchidagattā;",
  "snp3.10:25.3_0": "Jivhaṁ balisena gahetvā,",
  "snp3.10:25.4_0": "Ārajayārajayā vihananti.",
  "snp3.10:26.1_0": "Atha vetaraṇiṁ pana duggaṁ,",
  "snp3.10:26.2_0": "Tiṇhadhārakhuradhāramupenti;",
  "snp3.10:26.3_0": "Tattha mandā papatanti,",
  "snp3.10:26.4_0": "Pāpakarā pāpāni karitvā.",
  "snp3.10:27.1_0": "Khādanti hi tattha rudante,",
  "snp3.10:27.2_0": "Sāmā sabalā kākolagaṇā ca;",
  "snp3.10:27.3_0": "Soṇā siṅgālā paṭigiddhā,",
  "snp3.10:27.4_0": "Kulalā vāyasā ca vitudanti.",
  "snp3.10:28.1_0": "Kicchā vatayaṁ idha vutti,",
  "snp3.10:28.2_0": "Yaṁ jano phusati kibbisakārī;",
  "snp3.10:28.3_0": "Tasmā idha jīvitasese,",
  "snp3.10:28.4_0": "Kiccakaro siyā naro na cappamajje.",
  "snp3.10:29.1_0": "Te gaṇitā vidūhi tilavāhā,",
  "snp3.10:29.2_0": "Ye padume niraye upanītā;",
  "snp3.10:29.3_0": "Nahutāni hi koṭiyo pañca bhavanti,",
  "snp3.10:29.4_0": "Dvādasa koṭisatāni punaññā.",
  "snp3.10:30.1_0": "Yāva dukhā nirayā idha vuttā,",
  "snp3.10:30.2_0": "Tatthapi tāva ciraṁ vasitabbaṁ;",
  "snp3.10:30.3_0": "Tasmā sucipesalasādhuguṇesu,",
  "snp3.10:30.4_0": "Vācaṁ manaṁ satataṁ parirakkhe”ti.",
  "snp3.10:30.5_0": "Kokālikasuttaṁ dasamaṁ."
}