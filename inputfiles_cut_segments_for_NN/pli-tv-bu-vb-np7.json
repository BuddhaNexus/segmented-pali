{
  "pli-tv-bu-vb-np7:0.1_0": "Theravāda Vinaya",
  "pli-tv-bu-vb-np7:0.2_0": "Mahāvibhaṅga",
  "pli-tv-bu-vb-np7:0.3_0": "Nissaggiyakaṇḍa",
  "pli-tv-bu-vb-np7:0.4_0": "Cīvaravagga",
  "pli-tv-bu-vb-np7:0.5_0": "7. Tatuttarisikkhāpada",
  "pli-tv-bu-vb-np7:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np7:1.2_0": "Tena kho pana samayena chabbaggiyā bhikkhū acchinnacīvarake bhikkhū upasaṅkamitvā evaṁ vadanti—",
  "pli-tv-bu-vb-np7:1.3_0": "“bhagavatā, āvuso, anuññātaṁ—",
  "pli-tv-bu-vb-np7:1.4_0": "‘acchinnacīvarassa vā naṭṭhacīvarassa vā aññātakaṁ gahapatiṁ vā gahapatāniṁ vā cīvaraṁ viññāpetuṁ’;",
  "pli-tv-bu-vb-np7:1.5_0": "viññāpetha, āvuso, cīvaran”ti.",
  "pli-tv-bu-vb-np7:1.6_0": "“Alaṁ, āvuso, laddhaṁ amhehi cīvaran”ti.",
  "pli-tv-bu-vb-np7:1.7_0": "“Mayaṁ āyasmantānaṁ viññāpemā”ti.",
  "pli-tv-bu-vb-np7:1.8_0": "“Viññāpetha, āvuso”ti.",
  "pli-tv-bu-vb-np7:1.9_0": "Atha kho chabbaggiyā bhikkhū gahapatike upasaṅkamitvā etadavocuṁ—",
  "pli-tv-bu-vb-np7:1.10_0": "“acchinnacīvarakā, āvuso, bhikkhū āgatā.",
  "pli-tv-bu-vb-np7:1.11_0": "Detha nesaṁ cīvarānī”ti,",
  "pli-tv-bu-vb-np7:1.12_0": "bahuṁ cīvaraṁ viññāpesuṁ.",
  "pli-tv-bu-vb-np7:1.13_0": "Tena kho pana samayena aññataro puriso sabhāyaṁ nisinno aññataraṁ purisaṁ etadavoca—",
  "pli-tv-bu-vb-np7:1.14_0": "“acchinnacīvarakā ayyo bhikkhū āgatā.",
  "pli-tv-bu-vb-np7:1.15_0": "Tesaṁ mayā cīvaraṁ dinnan”ti.",
  "pli-tv-bu-vb-np7:1.16_0": "Sopi evamāha—“mayāpi dinnan”ti.",
  "pli-tv-bu-vb-np7:1.17_0": "Aparopi evamāha—“mayāpi dinnan”ti.",
  "pli-tv-bu-vb-np7:1.18_0": "Te ujjhāyanti khiyyanti vipācenti—",
  "pli-tv-bu-vb-np7:1.19_0": "“kathañhi nāma samaṇā sakyaputtiyā na mattaṁ jānitvā bahuṁ cīvaraṁ viññāpessanti,",
  "pli-tv-bu-vb-np7:1.20_0": "dussavāṇijjaṁ vā samaṇā sakyaputtiyā karissanti, paggāhikasālaṁ vā pasāressantī”ti.",
  "pli-tv-bu-vb-np7:1.21_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-np7:1.22_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np7:1.23_0": "“kathañhi nāma chabbaggiyā bhikkhū na mattaṁ jānitvā bahuṁ cīvaraṁ viññāpessantī”ti.",
  "pli-tv-bu-vb-np7:1.24_0": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np7:1.25_0": "“saccaṁ kira tumhe, bhikkhave, na mattaṁ jānitvā bahuṁ cīvaraṁ viññāpethā”ti?",
  "pli-tv-bu-vb-np7:1.26_0": "“Saccaṁ, bhagavā”ti.",
  "pli-tv-bu-vb-np7:1.27_0": "Vigarahi buddho bhagavā …pe…",
  "pli-tv-bu-vb-np7:1.28_0": "kathañhi nāma tumhe, moghapurisā, na mattaṁ jānitvā bahuṁ cīvaraṁ viññāpessatha.",
  "pli-tv-bu-vb-np7:1.29_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-np7:1.30_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np7:1.31.1_0": "“Tañce aññātako gahapati vā gahapatānī vā bahūhi cīvarehi abhihaṭṭhuṁ pavāreyya santaruttaraparamaṁ tena bhikkhunā tato cīvaraṁ sāditabbaṁ.",
  "pli-tv-bu-vb-np7:1.31.1_1": "Tato ce uttari sādiyeyya,",
  "pli-tv-bu-vb-np7:1.31.1_2": "nissaggiyaṁ pācittiyan”ti.",
  "pli-tv-bu-vb-np7:2.1.1_0": "Tañceti",
  "pli-tv-bu-vb-np7:2.1.2_0": "acchinnacīvarakaṁ bhikkhuṁ.",
  "pli-tv-bu-vb-np7:2.1.3_0": "Aññātako nāma",
  "pli-tv-bu-vb-np7:2.1.4_0": "mātito vā pitito vā yāva sattamā pitāmahayugā asambaddho.",
  "pli-tv-bu-vb-np7:2.1.5_0": "Gahapati nāma",
  "pli-tv-bu-vb-np7:2.1.6_0": "yo koci agāraṁ ajjhāvasati.",
  "pli-tv-bu-vb-np7:2.1.7_0": "Gahapatānī nāma",
  "pli-tv-bu-vb-np7:2.1.8_0": "yā kāci agāraṁ ajjhāvasati.",
  "pli-tv-bu-vb-np7:2.1.9_0": "Bahūhi cīvarehīti",
  "pli-tv-bu-vb-np7:2.1.10_0": "bahukehi cīvarehi.",
  "pli-tv-bu-vb-np7:2.1.11_0": "Abhihaṭṭhuṁ pavāreyyāti",
  "pli-tv-bu-vb-np7:2.1.12_0": "yāvatakaṁ icchasi tāvatakaṁ gaṇhāhīti.",
  "pli-tv-bu-vb-np7:2.1.13_0": "Santaruttaraparamaṁ tena bhikkhunā tato cīvaraṁ sāditabbanti",
  "pli-tv-bu-vb-np7:2.1.14_0": "sace tīṇi naṭṭhāni honti dve sāditabbāni,",
  "pli-tv-bu-vb-np7:2.1.14_1": "dve naṭṭhāni ekaṁ sāditabbaṁ,",
  "pli-tv-bu-vb-np7:2.1.14_2": "ekaṁ naṭṭhaṁ na kiñci sāditabbaṁ.",
  "pli-tv-bu-vb-np7:2.1.15_0": "Tato ce uttari sādiyeyyāti",
  "pli-tv-bu-vb-np7:2.1.16_0": "tatuttari viññāpeti, payoge dukkaṭaṁ.",
  "pli-tv-bu-vb-np7:2.1.17_0": "Paṭilābhena nissaggiyaṁ hoti.",
  "pli-tv-bu-vb-np7:2.1.18_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np7:2.1.19_0": "Evañca pana, bhikkhave, nissajjitabbaṁ.",
  "pli-tv-bu-vb-np7:2.1.20_0": "…pe…",
  "pli-tv-bu-vb-np7:2.1.21_0": "“idaṁ me, bhante, cīvaraṁ aññātakaṁ gahapatikaṁ upasaṅkamitvā tatuttari viññāpitaṁ nissaggiyaṁ.",
  "pli-tv-bu-vb-np7:2.1.22_0": "Imāhaṁ saṅghassa nissajjāmī”ti …pe…",
  "pli-tv-bu-vb-np7:2.1.23_0": "dadeyyāti …pe…",
  "pli-tv-bu-vb-np7:2.1.24_0": "dadeyyunti …pe…",
  "pli-tv-bu-vb-np7:2.1.25_0": "āyasmato dammīti.",
  "pli-tv-bu-vb-np7:2.2.1.1_0": "Aññātake aññātakasaññī tatuttari cīvaraṁ viññāpeti, nissaggiyaṁ pācittiyaṁ.",
  "pli-tv-bu-vb-np7:2.2.2_0": "Aññātake vematiko tatuttari cīvaraṁ viññāpeti, nissaggiyaṁ pācittiyaṁ.",
  "pli-tv-bu-vb-np7:2.2.3_0": "Aññātake ñātakasaññī tatuttari cīvaraṁ viññāpeti, nissaggiyaṁ pācittiyaṁ.",
  "pli-tv-bu-vb-np7:2.2.4_0": "Ñātake aññātakasaññī, āpatti dukkaṭassa.",
  "pli-tv-bu-vb-np7:2.2.5_0": "Ñātake vematiko, āpatti dukkaṭassa.",
  "pli-tv-bu-vb-np7:2.2.6_0": "Ñātake ñātakasaññī, anāpatti.",
  "pli-tv-bu-vb-np7:2.3.1_0": "Anāpatti—",
  "pli-tv-bu-vb-np7:2.3.2_0": "“sesakaṁ āharissāmī”ti haranto gacchati,",
  "pli-tv-bu-vb-np7:2.3.3_0": "“sesakaṁ tuyheva hotū”ti denti,",
  "pli-tv-bu-vb-np7:2.3.4_0": "na acchinnakāraṇā denti,",
  "pli-tv-bu-vb-np7:2.3.5_0": "na naṭṭhakāraṇā denti,",
  "pli-tv-bu-vb-np7:2.3.6_0": "ñātakānaṁ,",
  "pli-tv-bu-vb-np7:2.3.7_0": "pavāritānaṁ,",
  "pli-tv-bu-vb-np7:2.3.8_0": "attano dhanena,",
  "pli-tv-bu-vb-np7:2.3.9_0": "ummattakassa,",
  "pli-tv-bu-vb-np7:2.3.10_0": "ādikammikassāti.",
  "pli-tv-bu-vb-np7:2.3.11_0": "Tatuttarisikkhāpadaṁ niṭṭhitaṁ sattamaṁ."
}