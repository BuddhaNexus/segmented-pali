{
  "atk-vin02a15:0_0": "2. Saṅghādisesakaṇḍaṁ (bhikkhunīvibhaṅgavaṇṇanā)",
  "atk-vin02a15:1_0": "1. Paṭhamasaṅghādisesasikkhāpadavaṇṇanā",
  "atk-vin02a15:2_0": "Pārājikānantarassa , ayaṁ dāni bhavissati;",
  "atk-vin02a15:3_0": "Saṅghādisesakaṇḍassa, anuttānatthavaṇṇanā.",
  "atk-vin02a15:4_0": "678.Udositanti bhaṇḍasālā.",
  "atk-vin02a15:4_1": "Māyyo evaṁ avacāti ayyo mā evaṁ avaca. Apināyyāti apinu ayyā.",
  "atk-vin02a15:4_2": "Accāvadathāti atikkamitvā vadatha; akkosathāti vuttaṁ hoti.",
  "atk-vin02a15:5_0": "679.Ussayavādikāti mānussayavasena kodhussayavasena vivadamānā.",
  "atk-vin02a15:5_1": "Yasmā pana sā atthato aṭṭakārikā hoti,",
  "atk-vin02a15:5_2": "tasmā ‘‘ussayavādikā nāma aḍḍakārikā vuccatī’’ti padabhājane vuttaṁ.",
  "atk-vin02a15:5_3": "Ettha ca aḍḍoti vohārikavinicchayo vuccati,",
  "atk-vin02a15:5_4": "yaṁ pabbajitā ‘‘adhikaraṇa’’ntipi vadanti.",
  "atk-vin02a15:5_5": "Dutiyaṁ vā pariyesatīti sakkhiṁ vā sahāyaṁ vā pariyesati, dukkaṭaṁ.",
  "atk-vin02a15:5_6": "Gacchati vāti upassayo vā hotu bhikkhācāramaggo vā,",
  "atk-vin02a15:5_7": "yattha ṭhitāya ‘‘aḍḍaṁ karissāmī’’ti cittaṁ uppajjati,",
  "atk-vin02a15:5_8": "tato vohārikānaṁ santikaṁ gacchantiyā padavāre padavāre dukkaṭaṁ.",
  "atk-vin02a15:5_9": "Ekassa ārocetīti dvīsu janesu yassa kassaci ekassa kathaṁ yo koci vohārikānaṁ āroceti.",
  "atk-vin02a15:5_10": "Dutiyassa ārocetīti etthāpi eseva nayo.",
  "atk-vin02a15:6_0": "Ayaṁ panettha asammohatthāya vitthārakathā – yattha katthaci antamaso bhikkhunupassayaṁ āgatepi vohārike disvā bhikkhunī attano kathaṁ āroceti, bhikkhuniyā dukkaṭaṁ.",
  "atk-vin02a15:6_1": "Upāsako attano kathaṁ āroceti, bhikkhuniyā thullaccayaṁ.",
  "atk-vin02a15:6_2": "Paṭhamaṁ upāsako attano kathaṁ āroceti , bhikkhuniyā dukkaṭaṁ.",
  "atk-vin02a15:6_3": "Atha sā attano kathaṁ āroceti, thullaccayaṁ.",
  "atk-vin02a15:6_4": "Bhikkhunī upāsakaṁ vadati – ‘‘mama ca tava ca kathaṁ tvaṁyeva ārocehī’’ti,",
  "atk-vin02a15:6_5": "so attano vā kathaṁ paṭhamaṁ ārocetu bhikkhuniyā vā, paṭhamārocane dukkaṭaṁ, dutiyārocane thullaccayaṁ.",
  "atk-vin02a15:6_6": "Upāsako bhikkhuniṁ vadati – ‘‘mama ca tava ca kathaṁ tvaṁyeva ārocehī’’ti, etthāpi eseva nayo.",
  "atk-vin02a15:7_0": "Bhikkhunī kappiyakārakena kathāpeti,",
  "atk-vin02a15:7_1": "tattha kappiyakārako vā bhikkhuniyā kathaṁ paṭhamaṁ ārocetu, itaro vā attano kathaṁ,",
  "atk-vin02a15:7_2": "kappiyakārako vā ubhinnampi kathaṁ,",
  "atk-vin02a15:7_3": "itaro vā ubhinnampi kathaṁ ārocetu,",
  "atk-vin02a15:7_4": "yathā vā tathā vā ārociyamāne paṭhame ārocane bhikkhuniyā dukkaṭaṁ, dutiye thullaccayaṁ.",
  "atk-vin02a15:7_5": "Yathā vā tathā vā ārocitaṁ pana ubhinnampi kathaṁ sutvā vohārikehi vinicchaye kate aḍḍapariyosānaṁ nāma hoti,",
  "atk-vin02a15:7_6": "tasmiṁ aḍḍapariyosāne bhikkhuniyā jayepi parājayepi saṅghādiseso.",
  "atk-vin02a15:7_7": "Sace pana gatigataṁ adhikaraṇaṁ hoti, sutapubbaṁ vohārikehi.",
  "atk-vin02a15:7_8": "Atha te bhikkhuniñca aḍḍakārakañca disvāva ‘‘tumhākaṁ kathanakiccaṁ natthi,",
  "atk-vin02a15:7_9": "jānāma mayaṁ ettha pavatti’’nti sayameva vinicchinitvā denti,",
  "atk-vin02a15:7_10": "evarūpe aḍḍapariyosānepi bhikkhuniyā anāpatti.",
  "atk-vin02a15:8_0": "Paṭhamaṁ āpatti etassāti paṭhamāpattiko;",
  "atk-vin02a15:8_1": "vītikkamakkhaṇeyeva āpajjitabboti attho, taṁ paṭhamāpattikaṁ.",
  "atk-vin02a15:8_2": "Padabhājane pana adhippāyamattaṁ dassetuṁ ‘‘saha vatthujjhācārā āpajjati asamanubhāsanāyā’’ti vuttaṁ.",
  "atk-vin02a15:8_3": "Ayañhettha attho – saha vatthujjhācārā yaṁ bhikkhunī āpajjati, na tatiyāya samanubhāsanāya,",
  "atk-vin02a15:8_4": "ayaṁ paṭhamameva saha vatthujjhācārena āpajjitabbattā paṭhamāpattikoti.",
  "atk-vin02a15:8_5": "Bhikkhunisaṅghato nissāretīti nissāraṇīyo; taṁ nissāraṇīyaṁ.",
  "atk-vin02a15:8_6": "Padabhājane pana adhippāyamattaṁ dassetuṁ ‘‘saṅghamhā nissārīyatīti vuttaṁ.",
  "atk-vin02a15:8_7": "Tattha yaṁ āpannā bhikkhunī saṅghato nissārīyati,",
  "atk-vin02a15:8_8": "so nissāraṇīyoti evamattho daṭṭhabbo.",
  "atk-vin02a15:8_9": "Na hi so eva dhammo saṅghamhā kenaci nissārīyati.",
  "atk-vin02a15:8_10": "Tena pana dhammena bhikkhunī nissārīyati,",
  "atk-vin02a15:8_11": "tasmā so nissāretīti nissāraṇīyo.",
  "atk-vin02a15:9_0": "Ākaḍḍhiyamānā gacchatīti aḍḍakārakamanussehi sayaṁ vā āgantvā dūtaṁ vā pesetvā ehīti vuccamānā vohārikānaṁ santikaṁ gacchati,",
  "atk-vin02a15:9_1": "tato aḍḍakārako attano vā kathaṁ paṭhamaṁ ārocetu bhikkhuniyā vā, neva paṭhamārocane dukkaṭaṁ, na dutiyārocane thullaccayaṁ.",
  "atk-vin02a15:9_2": "Amaccehi vinicchinitvā kate aḍḍapariyosānepi anāpattiyeva.",
  "atk-vin02a15:9_3": "Sacepi aḍḍakārako bhikkhuniṁ vadati ‘‘mama ca tava ca kathaṁ tvameva kathehī’’ti;",
  "atk-vin02a15:9_4": "kathentiyāpi kathaṁ sutvā kate aḍḍapariyosānepi anāpattiyeva.",
  "atk-vin02a15:10_0": "Rakkhaṁyācatīti dhammikaṁ rakkhaṁ yācati, anāpatti.",
  "atk-vin02a15:10_1": "Idāni yathāyācitā rakkhā dhammikā hoti,",
  "atk-vin02a15:10_2": "taṁ dassetuṁ anodissa ācikkhatīti āha.",
  "atk-vin02a15:10_3": "Tattha atītaṁ ārabbha atthi odissaācikkhanā, atthi anodissaācikkhanā,",
  "atk-vin02a15:10_4": "anāgataṁ ārabbhāpi atthi odissaācikkhanā, atthi anodissaācikkhanā.",
  "atk-vin02a15:11_0": "Kathaṁ atītaṁ ārabbha odissaācikkhanā hoti?",
  "atk-vin02a15:11_1": "Bhikkhunupassaye gāmadārakā dhuttādayo vā ye keci anācāraṁ vā ācaranti, rukkhaṁ vā chindanti, phalāphalaṁ vā haranti, parikkhāre vā acchindanti.",
  "atk-vin02a15:11_2": "Bhikkhunī vohārike upasaṅkamitvā ‘‘amhākaṁ upassaye idaṁ nāma kata’’nti vadati.",
  "atk-vin02a15:11_3": "‘‘Kenā’’ti vutte ‘‘asukena ca asukena cā’’ti ācikkhati.",
  "atk-vin02a15:11_4": "Evaṁ atītaṁ ārabbha odissaācikkhanā hoti, sā na vaṭṭati.",
  "atk-vin02a15:11_5": "Tañce sutvā te vohārikā tesaṁ daṇḍaṁ karonti, sabbaṁ bhikkhuniyā gīvā hoti.",
  "atk-vin02a15:11_6": "Daṇḍaṁ gaṇhissantīti adhippāyepi sati gīvāyeva hoti.",
  "atk-vin02a15:11_7": "Sace pana tassa daṇḍaṁ gaṇhathāti vadati,",
  "atk-vin02a15:11_8": "pañcamāsakamatte gahite pārājikaṁ hoti.",
  "atk-vin02a15:12_0": "‘‘Kenā’’ti vutte pana ‘‘asukenāti vattuṁ amhākaṁ na vaṭṭati, tumheyeva jānissatha.",
  "atk-vin02a15:12_1": "Kevalañhi mayaṁ rakkhaṁ yācāma, taṁ no detha,",
  "atk-vin02a15:12_2": "avahaṭabhaṇḍañca āharāpethā’’ti vattabbaṁ.",
  "atk-vin02a15:12_3": "Evaṁ anodissa ācikkhanā hoti, sā vaṭṭati.",
  "atk-vin02a15:12_4": "Evaṁ vutte sacepi te vohārikā kārake gavesitvā tesaṁ daṇḍaṁ karonti,",
  "atk-vin02a15:12_5": "sabbaṁ sāpateyyampi gahitaṁ bhikkhuniyā, neva gīvā na āpatti.",
  "atk-vin02a15:13_0": "Parikkhāraṁ harante disvā tesaṁ anatthakāmatāya coro coroti vattumpi na vaṭṭati.",
  "atk-vin02a15:13_1": "Evaṁ vuttepi hi yaṁ tesaṁ daṇḍaṁ karonti,",
  "atk-vin02a15:13_2": "sabbampi bhikkhuniyā gīvā hoti.",
  "atk-vin02a15:13_3": "Attano vacanakaraṁ pana ‘‘iminā me parikkhāro gahito, taṁ āharāpehi,",
  "atk-vin02a15:13_4": "mā cassa daṇḍaṁ karohī’’ti vattuṁ vaṭṭati.",
  "atk-vin02a15:13_5": "Dāsadāsīvāpiādīnaṁ atthāya aḍḍaṁ karonti, ayaṁ akappiyaaḍḍo nāma, na vaṭṭati.",
  "atk-vin02a15:14_0": "Kathaṁ anāgataṁ ārabbha odissaācikkhanā hoti?",
  "atk-vin02a15:14_1": "Vuttanayeneva parehi anācārādīsu katesu bhikkhunī vohārike evaṁ vadati ‘‘amhākaṁ upassaye idañcidañca karonti,",
  "atk-vin02a15:14_2": "rakkhaṁ no detha āyatiṁ akaraṇatthāyā’’ti.",
  "atk-vin02a15:14_3": "‘‘Kena evaṁ kata’’nti vutte ca ‘‘asukena asukena cā’’ti ācikkhati.",
  "atk-vin02a15:14_4": "Evaṁ anāgataṁ ārabbha odissaācikkhanā hoti, sāpi na vaṭṭati.",
  "atk-vin02a15:14_5": "Tesañhi daṇḍe kate purimanayeneva sabbaṁ bhikkhuniyā gīvā. Sesaṁ purimasadisameva.",
  "atk-vin02a15:15_0": "Sace pana vohārikā ‘‘bhikkhunupassaye evarūpaṁ anācāraṁ karontānaṁ imaṁ nāma daṇḍaṁ karomā’’ti bheriṁ carāpetvā āṇāya atiṭṭhamāne pariyesitvā daṇḍaṁ karonti,",
  "atk-vin02a15:15_1": "bhikkhuniyā neva gīvā na āpatti.",
  "atk-vin02a15:16_0": "Yo cāyaṁ bhikkhunīnaṁ vutto, bhikkhūnampi eseva nayo.",
  "atk-vin02a15:16_1": "Bhikkhunopi hi odissaācikkhanā na vaṭṭati.",
  "atk-vin02a15:16_2": "Yaṁ tathā ācikkhite daṇḍaṁ karonti, sabbaṁ gīvā hoti.",
  "atk-vin02a15:16_3": "Vuttanayeneva daṇḍaṁ gaṇhāpentassa pārājikaṁ.",
  "atk-vin02a15:16_4": "Yo pana ‘‘daṇḍaṁ karissantī’’ti jānantopi anodissa katheti,",
  "atk-vin02a15:16_5": "te ca pariyesitvā daṇḍaṁ karontiyeva, na doso.",
  "atk-vin02a15:16_6": "Vihārasīmāya rukkhādīni chindantānaṁ vāsipharasuādīni gahetvā pāsāṇehi koṭṭenti, na vaṭṭati. Sace dhārā bhijjati, kārāpetvā dātabbā.",
  "atk-vin02a15:16_7": "Upadhāvitvā tesaṁ parikkhāre gaṇhanti, tampi na kātabbaṁ, lahuparivattañhi cittaṁ,",
  "atk-vin02a15:16_8": "theyyacetanāya uppannāya mūlacchejjampi gaccheyya. Sesaṁ uttānameva.",
  "atk-vin02a15:17_0": "Kathinasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a15:18_0": "Sattarasake paṭhamasikkhāpadaṁ.",
  "atk-vin02a15:19_0": "2. Dutiyasaṅghādisesasikkhāpadavaṇṇanā",
  "atk-vin02a15:20_0": "682.",
  "atk-vin02a15:20_1": "Dutiye – varabhaṇḍanti muttāmaṇiveḷuriyādi mahagghabhaṇḍaṁ.",
  "atk-vin02a15:21_0": "683.Anapaloketvāti anāpucchitvā.",
  "atk-vin02a15:21_1": "Gaṇaṁ vāti mallagaṇabhaṭiputtagaṇādikaṁ. Pūganti dhammagaṇaṁ.",
  "atk-vin02a15:21_2": "Seṇinti gandhikaseṇidussikaseṇiādikaṁ.",
  "atk-vin02a15:21_3": "Yattha yattha hi rājāno gaṇādīnaṁ gāmanigame niyyātenti ‘‘tumheva ettha anusāsathā’’ti,",
  "atk-vin02a15:21_4": "tattha tattha te eva issarā honti.",
  "atk-vin02a15:21_5": "Tasmā te sandhāya idaṁ vuttaṁ.",
  "atk-vin02a15:21_6": "Ettha ca rājānaṁ vā gaṇādike vā āpucchitvāpi bhikkhunisaṅgho āpucchitabbova.",
  "atk-vin02a15:21_7": "Ṭhapetvā kappanti titthiyesu vā aññabhikkhunīsu vā pabbajitapubbaṁ kappagatikaṁ ṭhapetvāti. Sesaṁ uttānameva.",
  "atk-vin02a15:22_0": "Corīvuṭṭhāpanasamuṭṭhānaṁ – kenaci karaṇīyena pakkantāsu bhikkhunīsu agantvā khaṇḍasīmaṁ yathānisinnaṭṭhāneyeva attano nissitakaparisāya saddhiṁ vuṭṭhāpentiyā vācācittato samuṭṭhāti,",
  "atk-vin02a15:22_1": "khaṇḍasīmaṁ vā nadiṁ vā gantvā vuṭṭhāpentiyā kāyavācācittato samuṭṭhāti,",
  "atk-vin02a15:22_2": "anāpucchā vuṭṭhāpanavasena kiriyākiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a15:23_0": "Dutiyasikkhāpadaṁ.",
  "atk-vin02a15:24_0": "3. Tatiyasaṅghādisesasikkhāpadavaṇṇanā",
  "atk-vin02a15:25_0": "692.",
  "atk-vin02a15:25_1": "Tatiye – parikkhepaṁ atikkāmentiyāti ettha ekaṁ pādaṁ atikkāmentiyā thullaccayaṁ,",
  "atk-vin02a15:25_2": "dutiyena atikkantamatte saṅghādiseso.",
  "atk-vin02a15:25_3": "Aparikkhittassa gāmassa upacāranti ettha parikkhepārahaṭṭhānaṁ ekena pādena atikkamati thullaccayaṁ,",
  "atk-vin02a15:25_4": "dutiyena atikkantamatte saṅghādiseso.",
  "atk-vin02a15:25_5": "Apicettha sakagāmato nikkhamantiyā gāmantarapaccayā anāpatti,",
  "atk-vin02a15:25_6": "nikkhamitvā pana gāmantaraṁ gacchantiyā padavāre padavāre dukkaṭaṁ,",
  "atk-vin02a15:25_7": "ekena pādena itarassa gāmassa parikkhepe vā upacāre vā atikkantamatte thullaccayaṁ,",
  "atk-vin02a15:25_8": "dutiyena atikkantamatte saṅghādiseso.",
  "atk-vin02a15:25_9": "Tato nikkhamitvā puna sakagāmaṁ pavisantiyāpi eseva nayo.",
  "atk-vin02a15:25_10": "Sace pana khaṇḍapākārena vā vatichiddena vā bhikkhunivihārabhūmiyeva sakkā hoti pavisituṁ,",
  "atk-vin02a15:25_11": "evaṁ pavisamānāya kappiyabhūmiṁ nāma paviṭṭhā hoti, tasmā vaṭṭati.",
  "atk-vin02a15:25_12": "Sacepi hatthipiṭṭhiādīhi vā iddhiyā vā pavisati, vaṭṭatiyeva.",
  "atk-vin02a15:25_13": "Padasā gamanameva hi idhādhippetaṁ.",
  "atk-vin02a15:25_14": "Teneva ‘‘paṭhamaṁ pādaṁ atikkāmentiyā’’tiādimāha.",
  "atk-vin02a15:26_0": "Dve gāmā bhikkhunivihārena sambaddhavatikā honti, yasmiṁ gāme bhikkhunivihāro,",
  "atk-vin02a15:26_1": "tattha piṇḍāya caritvā puna vihāraṁ pavisitvā sace vihāramajjhena itarassa gāmassa maggo atthi, gantuṁ vaṭṭati.",
  "atk-vin02a15:26_2": "Tato pana gāmato teneva maggena paccāgantabbaṁ.",
  "atk-vin02a15:26_3": "Sace gāmadvārena nikkhamitvā āgacchati,",
  "atk-vin02a15:26_4": "purimanayeneva āpattibhedo veditabbo.",
  "atk-vin02a15:26_5": "Sakagāmato kenaci karaṇīyena bhikkhunīhi saddhiṁ nikkhantāya puna pavisanakāle hatthi vā muccati, ussāraṇā vā hoti,",
  "atk-vin02a15:26_6": "itarā bhikkhuniyo sahasā gāmaṁ pavisanti,",
  "atk-vin02a15:26_7": "yāva aññā bhikkhunī āgacchati, tāva bahigāmadvāre ṭhātabbaṁ. Sace na āgacchati,",
  "atk-vin02a15:26_8": "dutiyikā bhikkhunī pakkantā nāma hoti, pavisituṁ vaṭṭati.",
  "atk-vin02a15:27_0": "Pubbe mahāgāmo hoti, majjhe bhikkhunivihāro.",
  "atk-vin02a15:27_1": "Pacchā taṁ gāmaṁ cattāro janā labhitvā visuṁ visuṁ vatiparikkhepaṁ katvā vibhajitvā bhuñjanti,",
  "atk-vin02a15:27_2": "vihārato ekaṁ gāmaṁ gantuṁ vaṭṭati.",
  "atk-vin02a15:27_3": "Tato aparaṁ gāmaṁ dvārena vā vatichiddena vā pavisituṁ na vaṭṭati.",
  "atk-vin02a15:27_4": "Puna vihārameva paccāgantuṁ vaṭṭati. Kasmā?",
  "atk-vin02a15:27_5": "Vihārassa catugāmasādhāraṇattā.",
  "atk-vin02a15:28_0": "Antaravāsako temiyatīti yattha yathā timaṇḍalapaṭicchādanaṁ hoti;",
  "atk-vin02a15:28_1": "evaṁ nivatthāya bhikkhuniyā vassakāle titthena vā atitthena vā otaritvā yattha katthaci uttarantiyā ekadvaṅgulamattampi antaravāsako temiyati.",
  "atk-vin02a15:28_2": "Sesaṁ nadīlakkhaṇaṁ nadīnimittakathāya āvi bhavissati.",
  "atk-vin02a15:28_3": "Evarūpaṁ nadiṁ titthena vā atitthena vā otaritvā uttaraṇakāle paṭhamaṁ pādaṁ uddharitvā tīre ṭhapentiyā thullaccayaṁ,",
  "atk-vin02a15:28_4": "dutiyapāduddhāre saṅghādiseso. Setunā gacchati, anāpatti.",
  "atk-vin02a15:28_5": "Padasā otaritvā uttaraṇakāle setuṁ ārohitvā uttarantiyāpi anāpatti.",
  "atk-vin02a15:28_6": "Setunā pana gantvā uttaraṇakāle padasā gacchantiyā āpattiyeva.",
  "atk-vin02a15:28_7": "Yānanāvāākāsagamanādīsupi eseva nayo.",
  "atk-vin02a15:28_8": "Orimatīrato pana paratīrameva akkamantiyā anāpatti.",
  "atk-vin02a15:28_9": "Rajanakammatthaṁ gantvā dārusaṅkaḍḍhanādikiccena dve tisso ubhayatīresu vicaranti, vaṭṭati.",
  "atk-vin02a15:28_10": "Sace panettha kāci kalahaṁ katvā itaraṁ tīraṁ gacchati, āpatti. Dve ekato uttaranti,",
  "atk-vin02a15:28_11": "ekā majjhe nadiyā kalahaṁ katvā nivattitvā orimatīrameva āgacchati, āpatti.",
  "atk-vin02a15:28_12": "Itarissā pana ayaṁ pakkantaṭṭhāne ṭhitā hoti,",
  "atk-vin02a15:28_13": "tasmā paratīraṁ gacchantiyāpi anāpatti.",
  "atk-vin02a15:28_14": "Nhāyituṁ vā pātuṁ vā otiṇṇā tameva tīraṁ paccuttarati, anāpatti.",
  "atk-vin02a15:29_0": "Saha aruṇuggamanāti ettha sace sajjhāyaṁ vā padhānaṁ vā aññaṁ vā kiñci kammaṁ kurumānā purearuṇeyeva dutiyikāya santikaṁ gamissāmīti ābhogaṁ karoti,",
  "atk-vin02a15:29_1": "ajānantiyā eva cassā aruṇo uggacchati, anāpatti.",
  "atk-vin02a15:29_2": "Atha pana ‘‘yāva aruṇuggamanā idheva bhavissāmī’’ti vā anābhogena vā vihārassa ekadese acchati,",
  "atk-vin02a15:29_3": "dutiyikāya hatthapāsaṁ na otarati, aruṇuggamane saṅghādiseso.",
  "atk-vin02a15:29_4": "Hatthapāsoyeva hi idha pamāṇaṁ,",
  "atk-vin02a15:29_5": "hatthapāsātikkame ekagabbhopi na rakkhati.",
  "atk-vin02a15:30_0": "Agāmakearaññeti ettha ‘‘nikkhamitvā bahi indakhīlā sabbametaṁ arañña’’nti evaṁ vuttalakkhaṇameva araññaṁ.",
  "atk-vin02a15:30_1": "Taṁ panetaṁ kevalaṁ gāmābhāvena ‘‘agāmaka’’nti vuttaṁ, na viñjhāṭavisadisatāya.",
  "atk-vin02a15:30_2": "Tādise araññe okkante dassanūpacāre vijahite sacepi savanūpacāro atthi, āpatti.",
  "atk-vin02a15:30_3": "Teneva vuttaṁ aṭṭhakathāyaṁ ‘‘sace bhikkhunīsu mahābodhiaṅgaṇaṁ pavisantīsu ekā bahi tiṭṭhati, tassāpi āpatti.",
  "atk-vin02a15:30_4": "Lohapāsādaṁ pavisantīsupi pariveṇaṁ pavisantīsupi eseva nayo.",
  "atk-vin02a15:30_5": "Mahācetiyaṁ vandamānāsu ekā uttaradvārena nikkhamitvā gacchati, tassāpi āpatti.",
  "atk-vin02a15:30_6": "Thūpārāmaṁ pavisantīsu ekā bahi tiṭṭhati, tassāpi āpattī’’ti.",
  "atk-vin02a15:30_7": "Ettha ca dassanūpacāro nāma yattha ṭhitaṁ dutiyikā passati.",
  "atk-vin02a15:30_8": "Sace pana sāṇipākārantarikāpi hoti, dassanūpacāraṁ vijahati nāma.",
  "atk-vin02a15:30_9": "Savanūpacāro nāma yattha ṭhitā maggamūḷhasaddena viya dhammasavanārocanasaddena viya ca ‘‘ayye’’ti saddāyantiyā saddaṁ suṇāti.",
  "atk-vin02a15:30_10": "Ajjhokāse dūrepi dassanūpacāro nāma hoti.",
  "atk-vin02a15:30_11": "So evarūpe savanūpacāre vijahite na rakkhati,",
  "atk-vin02a15:30_12": "vijahitamatteva āpatti saṅghādisesassa.",
  "atk-vin02a15:31_0": "Ekā maggaṁ gacchantī ohīyati.",
  "atk-vin02a15:31_1": "Saussāhā ce hutvā idāni pāpuṇissāmīti anubandhati, anāpatti.",
  "atk-vin02a15:31_2": "Sace purimāyo aññena maggena gacchanti, pakkantā nāma honti, anāpattiyeva.",
  "atk-vin02a15:31_3": "Dvinnaṁ gacchantīnaṁ ekā anubandhituṁ asakkontī ‘‘gacchatu aya’’nti ohīyati, itarāpi ‘‘ohīyatu aya’’nti, gacchati, dvinnampi āpatti.",
  "atk-vin02a15:31_4": "Sace pana gacchantīsu purimāpi aññaṁ maggaṁ gaṇhāti, pacchimāpi aññaṁ,",
  "atk-vin02a15:31_5": "ekā ekissā pakkantaṭṭhāne tiṭṭhati, dvinnampi anāpatti.",
  "atk-vin02a15:32_0": "693.Pakkhasaṅkantā vāti titthāyatanaṁ saṅkantā, sesaṁ uttānameva.",
  "atk-vin02a15:32_1": "Paṭhamapārājikasamuṭṭhānaṁ – kiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a15:33_0": "Tatiyasikkhāpadaṁ.",
  "atk-vin02a15:34_0": "4. Catutthasaṅghādisesasikkhāpadavaṇṇanā",
  "atk-vin02a15:35_0": "694-8.",
  "atk-vin02a15:35_1": "Catutthe – pādapīṭhaṁ nāma dhotapādaṭṭhapanakaṁ.",
  "atk-vin02a15:35_2": "Pādakaṭhalikā nāma adhotapādaṭṭhapanakaṁ .",
  "atk-vin02a15:35_3": "Anaññāya gaṇassa chandanti tasseva kārakagaṇassa chandaṁ ajānitvā.",
  "atk-vin02a15:35_4": "Vatte vattantinti tecattālīsappabhede netthāravatte vattamānaṁ. Sesaṁ uttānameva.",
  "atk-vin02a15:36_0": "Dhuranikkhepasamuṭṭhānaṁ – kāyavācācittato samuṭṭhāti, kiriyākiriyaṁ, saññāvimokkhaṁ, sacittakaṁ , lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a15:37_0": "Catutthasikkhāpadaṁ.",
  "atk-vin02a15:38_0": "5. Pañcamasaṅghādisesasikkhāpadavaṇṇanā",
  "atk-vin02a15:39_0": "701.",
  "atk-vin02a15:39_1": "Pañcame – ekato avassuteti ettha ‘‘bhikkhuniyā avassutabhāvo daṭṭhabbo’’ti mahāpaccariyaṁ vuttaṁ.",
  "atk-vin02a15:39_2": "Mahāaṭṭhakathāyaṁ panetaṁ na vuttaṁ, taṁ pāḷiyā sameti. Sesaṁ uttānameva.",
  "atk-vin02a15:40_0": "Paṭhamapārājikasamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, akusalacittaṁ, dvivedananti.",
  "atk-vin02a15:41_0": "Pañcamasikkhāpadaṁ.",
  "atk-vin02a15:42_0": "6. Chaṭṭhasaṅghādisesasikkhāpadavaṇṇanā",
  "atk-vin02a15:43_0": "705-6.",
  "atk-vin02a15:43_1": "Chaṭṭhe – yato tvanti yasmā tvaṁ.",
  "atk-vin02a15:43_2": "Uyyojeti āpatti dukkaṭassātiādikā saṅghādisesapariyosānā āpattiyo kassā hontīti? Uyyojikāya. Vuttañcetaṁ parivārepi –",
  "atk-vin02a15:44_0": "‘‘Na deti na paṭiggaṇhāti, paṭiggaho tena na vijjati;",
  "atk-vin02a15:45_0": "Āpajjati garukaṁ na lahukaṁ, tañca paribhogapaccayā;",
  "atk-vin02a15:46_0": "Pañhā mesā kusalehi cintitā’’ti. (pari. 481);",
  "atk-vin02a15:47_0": "Ayañhi gāthā imaṁ uyyojikaṁ sandhāya vuttā.",
  "atk-vin02a15:47_1": "Itarissā pana āpattibhedo paṭhamasikkhāpade vibhattoti. Sesaṁ uttānameva.",
  "atk-vin02a15:48_0": "Tisamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, tivedananti.",
  "atk-vin02a15:49_0": "Chaṭṭhasikkhāpadaṁ.",
  "atk-vin02a15:50_0": "7. Sattamasaṅghādisesasikkhāpadavaṇṇanā",
  "atk-vin02a15:51_0": "709.",
  "atk-vin02a15:51_1": "Sattame – yāvatatiyakapadattho mahāvibhaṅge vuttanayeneva veditabbo. Sesaṁ uttānamevāti.",
  "atk-vin02a15:52_0": "Samanubhāsanasamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a15:53_0": "Sattamasikkhāpadaṁ.",
  "atk-vin02a15:54_0": "8. Aṭṭhamasaṅghādisesasikkhāpadavaṇṇanā",
  "atk-vin02a15:55_0": "715.",
  "atk-vin02a15:55_1": "Aṭṭhame – kismiñcideva adhikaraṇeti catunnaṁ aññatarasmiṁ.",
  "atk-vin02a15:55_2": "Padabhājane pana kevalaṁ adhikaraṇavibhāgaṁ dassetuṁ ‘‘adhikaraṇaṁ nāma cattāri adhikaraṇānī’’tiādi vuttaṁ.",
  "atk-vin02a15:55_3": "Sesaṁ uttānameva saddhiṁ samuṭṭhānādīhīti.",
  "atk-vin02a15:56_0": "Aṭṭhamasikkhāpadaṁ.",
  "atk-vin02a15:57_0": "9. Navamasaṅghādisesasikkhāpadavaṇṇanā",
  "atk-vin02a15:58_0": "723.",
  "atk-vin02a15:58_1": "Navame – saṁsaṭṭhāti missībhūtā.",
  "atk-vin02a15:58_2": "Ananulomikenāti pabbajitānaṁ ananulomena kāyikavācasikena.",
  "atk-vin02a15:58_3": "Saṁsaṭṭhāti gihīnaṁ koṭṭanapacanagandhapisanamālāganthanādinā kāyikena sāsanapaṭisāsanāharaṇasañcarittādinā vācasikena ca saṁsaṭṭhā.",
  "atk-vin02a15:58_4": "Pāpo kittisaddo etāsanti pāpasaddā.",
  "atk-vin02a15:58_5": "Pāpo ājīvasaṅkhāto siloko etāsanti pāpasilokā.",
  "atk-vin02a15:58_6": "Sesaṁ uttānameva saddhiṁ samuṭṭhānādīhīti.",
  "atk-vin02a15:59_0": "Navamasikkhāpadaṁ.",
  "atk-vin02a15:60_0": "10. Dasamasaṅghādisesasikkhāpadavaṇṇanā",
  "atk-vin02a15:61_0": "727. Dasame – evācārāti evaṁācārā. Yādiso tumhākaṁ ācāro, tādisā ācārāti attho. Esa nayo sabbattha.",
  "atk-vin02a15:61_1": "Uññāyāti avaññāya nīcaṁ katvā jānanāya.",
  "atk-vin02a15:61_2": "Paribhavenāti kiṁ imā karissantīti evaṁ paribhavitvā jānanena. Akkhantiyāti asahanatāya; kodhenāti attho.",
  "atk-vin02a15:61_3": "Vebhassiyāti balavabhassabhāvena;",
  "atk-vin02a15:61_4": "attano balappakāsanena samutrāsanenāti attho.",
  "atk-vin02a15:61_5": "Dubbalyāti tumhākaṁ dubbalabhāvena.",
  "atk-vin02a15:61_6": "Sabbattha uññāya ca paribhavena cāti evaṁ samuccayattho daṭṭhabbo. Viviccathāti vinā hotha.",
  "atk-vin02a15:61_7": "Sesaṁ uttānameva saddhiṁ samuṭṭhānādīhīti.",
  "atk-vin02a15:62_0": "Dasamasikkhāpadaṁ.",
  "atk-vin02a15:63_0": "Uddiṭṭhā kho ayyāyo sattarasa saṅghādisesāti ettha channaṁ paṭhamāpattikānaṁ anantarā sañcarittaṁ,",
  "atk-vin02a15:63_1": "dve duṭṭhadosāti imāni tīṇi sikkhāpadāni mahāvibhaṅgato pakkhipitvā nava paṭhamāpattikā,",
  "atk-vin02a15:63_2": "catunnaṁ yāvatatiyakānaṁ anantarā mahāvibhaṅgatopi cattāro yāvatatiyake pakkhipitvā aṭṭha yāvatatiyakā veditabbā.",
  "atk-vin02a15:63_3": "Evaṁ sabbepi pātimokkhuddesamaggena uddiṭṭhā kho ayyāyo sattarasa saṅghādisesā dhammāti evamettha attho daṭṭhabbo.",
  "atk-vin02a15:63_4": "Sesaṁ uttānameva aññatra pakkhamānattā.",
  "atk-vin02a15:63_5": "Taṁ pana khandhake vitthārena vaṇṇayissāmāti.",
  "atk-vin02a15:64_0": "Samantapāsādikāya vinayasaṁvaṇṇanāya bhikkhunīvibhaṅge",
  "atk-vin02a15:65_0": "Sattarasakavaṇṇanā niṭṭhitā.",
  "atk-vin02a15:66_0": "Saṅghādisesakaṇḍaṁ niṭṭhitaṁ."
}