{
  "atk-s0511a23:0_0": "23. Vessabhūbuddhavaṁsavaṇṇanā",
  "atk-s0511a23:1_0": "Sikhissa pana sammāsambuddhassa aparabhāge antarahite tassa sāsane sattativassasahassāyukā manussā anukkamena parihāyitvā dasavassāyukā ahesuṁ.",
  "atk-s0511a23:1_1": "Puna vaḍḍhitvā aparimitāyukā hutvā anukkamena parihāyitvā saṭṭhivassasahassāyukā ahesuṁ.",
  "atk-s0511a23:1_2": "Tadā vijitamanobhū sabbalokābhibhū sayambhū vessabhū nāma satthā loke udapādi.",
  "atk-s0511a23:1_3": "So pāramiyo pūretvā tusitapure nibbattitvā tato cavitvā anomanagare suppatītassa suppatītassa nāma rañño",
  "atk-s0511a23:1_4": "aggamahesiyā sīlavatiyā yasavatiyā nāma kucchismiṁ paṭisandhiṁ aggahesi.",
  "atk-s0511a23:1_5": "So dasannaṁ māsānaṁ accayena anupamuyyāne mātukucchito nikkhami.",
  "atk-s0511a23:1_6": "Jāyamānova janaṁ tosento vasabhanādaṁ nadi.",
  "atk-s0511a23:1_7": "Tasmā vasabhanādahetuttā tassa nāmaggahaṇadivase ‘‘vessabhū’’ti nāmamakaṁsu .",
  "atk-s0511a23:1_8": "So chabbassasahassāni agāraṁ ajjhāvasi.",
  "atk-s0511a23:1_9": "Ruci-suruci-rativaḍḍhananāmakā tayo pāsādā tassa ahesuṁ.",
  "atk-s0511a23:1_10": "Sucittādevippamukhāni tiṁsa itthisahassāni paccupaṭṭhitāni ahesuṁ.",
  "atk-s0511a23:2_0": "So cattāri nimittāni disvā sucittāya nāma deviyā suppabuddhe nāma kumāre uppanne suvaṇṇasivikāya uyyānadassanatthāya",
  "atk-s0511a23:2_1": "gantvā devadattāni kāsāyāni gahetvā pabbaji.",
  "atk-s0511a23:2_2": "Taṁ sattattiṁsasahassāni anupabbajiṁsu.",
  "atk-s0511a23:2_3": "Atha so tehi parivuto cha māse padhānacariyaṁ caritvā visākhapuṇṇamāya sucittanigame sandissamānasarīrāya",
  "atk-s0511a23:2_4": "sirivaḍḍhanāya nāma dinnaṁ madhupāyāsaṁ paribhuñjitvā sālavane divāvihāraṁ vītināmetvā sāyanhasamaye",
  "atk-s0511a23:2_5": "narindanāgarājena dinnā aṭṭha tiṇamuṭṭhiyo gahetvā sālabodhiṁ padakkhiṇato upāgami.",
  "atk-s0511a23:2_6": "Tassāpi sālassa tadeva pāṭaliyā pamāṇameva pamāṇaṁ ahosi.",
  "atk-s0511a23:2_7": "Tatheva pupphaphalasirivibhavo veditabbo.",
  "atk-s0511a23:2_8": "So sālamūlamupagantvā cattālīsahatthavitthataṁ tiṇasantharaṁ santharitvā pallaṅkaṁ ābhujitvā vigatanīvaraṇaṁ",
  "atk-s0511a23:2_9": "sabbakāmamadāvaraṇaṁ anāvaraṇañāṇaṁ paṭilabhitvā –",
  "atk-s0511a23:2_10": "‘‘anekajātisaṁsāraṁ…pe…",
  "atk-s0511a23:2_11": "taṇhānaṁ khayamajjhagā’’ti udānaṁ udānetvā sattasattāhaṁ tattheva vītināmetvā attano kaniṭṭhabhātikassa",
  "atk-s0511a23:2_12": "soṇakumārassa uttarakumārassa ca upanissayasampattiṁ disvā devapathena gantvā anomanagarasamīpe aruṇuyyāne",
  "atk-s0511a23:2_13": "otaritvā uyyānapālena kumāre pakkosāpetvā tesaṁ saparivārānaṁ majjhe dhammacakkaṁ pavattesi.",
  "atk-s0511a23:2_14": "Tadā asītiyā koṭisahassānaṁ paṭhamo abhisamayo ahosi.",
  "atk-s0511a23:3_0": "Puna janapadacārikaṁ caranto bhagavā tattha tattha dhammaṁ desento sattatiyā koṭisahassānaṁ dhammābhisamayo ahosi,",
  "atk-s0511a23:3_1": "so dutiyo abhisamayo ahosi.",
  "atk-s0511a23:3_2": "Anomanagareyeva diṭṭhijālaṁ bhindanto titthiyamānaddhajaṁ pātento mānamadaṁ viddhaṁsento dhammaddhajaṁ",
  "atk-s0511a23:3_3": "samussayanto navutiyojanavitthatāya manussaparisāya parimāṇarahitāya devaparisāya yamakapāṭihāriyaṁ katvā",
  "atk-s0511a23:3_4": "devamanusse pasādetvā saṭṭhikoṭiyo dhammāmatena tappesi,",
  "atk-s0511a23:3_5": "so tatiyo abhisamayo ahosi.",
  "atk-s0511a23:3_6": "Tena vuttaṁ –",
  "atk-s0511a23:4_0": "1.",
  "atk-s0511a23:5_0": " ‘‘Tattheva maṇḍakappamhi, asamo appaṭipuggalo;",
  "atk-s0511a23:6_0": "Vessabhū nāma nāmena, loke uppajji nāyako.",
  "atk-s0511a23:7_0": "2.",
  "atk-s0511a23:8_0": " ‘‘Ādittaṁ vata rāgaggi, taṇhānaṁ vijitaṁ tadā;",
  "atk-s0511a23:9_0": "Nāgova bandhanaṁ chetvā, patto sambodhimuttamaṁ.",
  "atk-s0511a23:10_0": "3.",
  "atk-s0511a23:11_0": " ‘‘Dhammacakkaṁ pavattente, vessabhūlokanāyake;",
  "atk-s0511a23:12_0": "Asītikoṭisahassānaṁ, paṭhamābhisamayo ahu.",
  "atk-s0511a23:13_0": "4.",
  "atk-s0511a23:14_0": " ‘‘Pakkante cārikaṁ raṭṭhe, lokajeṭṭhe narāsabhe;",
  "atk-s0511a23:15_0": "Sattatikoṭisahassānaṁ, dutiyābhisamayo ahu.",
  "atk-s0511a23:16_0": "5.",
  "atk-s0511a23:17_0": " ‘‘Mahādiṭṭhiṁ vinodento, pāṭiheraṁ karoti so;",
  "atk-s0511a23:18_0": "Samāgatā naramarū, dasasahassī sadevake.",
  "atk-s0511a23:19_0": "6.",
  "atk-s0511a23:20_0": " ‘‘Mahāacchariyaṁ disvā, abbhutaṁ lomahaṁsanaṁ;",
  "atk-s0511a23:21_0": "Devā ceva manussā ca, bujjhare saṭṭhikoṭiyo’’ti.",
  "atk-s0511a23:22_0": "Tattha ādittanti sakalamidaṁ lokattayaṁ sampadittaṁ.",
  "atk-s0511a23:22_1": "Rāgaggīti rāgena.",
  "atk-s0511a23:22_2": "Taṇhānaṁ vijitanti taṇhānaṁ vijitaṁ raṭṭhaṁ vasavattiṭṭhānanti evaṁ ñatvāti attho.",
  "atk-s0511a23:22_3": "Nāgova bandhanaṁ chetvāti hatthī viya pūtilatābandhanaṁ chinditvā sambodhiṁ patto adhigato.",
  "atk-s0511a23:22_4": "Dasasahassīti dasasahassiyaṁ.",
  "atk-s0511a23:22_5": "Sadevaketi sadevake loke.",
  "atk-s0511a23:22_6": "Bujjhareti bujjhiṁsu.",
  "atk-s0511a23:23_0": "Soṇuttarānaṁ pana dvinnaṁ aggasāvakānaṁ samāgame pabbajitānaṁ asītiyā arahantasahassānaṁ majjhe māghapuṇṇamāyaṁ pātimokkhaṁ uddisi,",
  "atk-s0511a23:23_1": "so paṭhamo sannipāto ahosi.",
  "atk-s0511a23:23_2": "Yadā pana vessabhunā sabbalokābhibhunā saha pabbajitā sattattiṁsasahassasaṅkhā bhikkhū gaṇato ohīnasamaye pakkantā,",
  "atk-s0511a23:23_3": "te vessabhussa sammāsambuddhassa dhammacakkappavattiṁ sutvā soreyyaṁ nāma nagaraṁ āgantvā bhagavantaṁ addasaṁsu.",
  "atk-s0511a23:23_4": "Tesaṁ bhagavā dhammaṁ desetvā sabbeva te ehibhikkhupabbajjāya pabbājetvā caturaṅgasamannāgatāya parisāya pātimokkhaṁ uddisi,",
  "atk-s0511a23:23_5": "so dutiyo sannipāto ahosi.",
  "atk-s0511a23:24_0": "Yadā pana nārivāhananagare upasanto nāma rājaputto rajjaṁ kāresi,",
  "atk-s0511a23:24_1": "tassānukampāya bhagavā tattha agamāsi,",
  "atk-s0511a23:24_2": "sopi bhagavato āgamanaṁ sutvā saparivāro bhagavato paccuggamanaṁ katvā nimantetvā mahādānaṁ datvā tassa dhammaṁ sutvā pasannahadayo pabbaji.",
  "atk-s0511a23:24_3": "Taṁ saṭṭhisahassasaṅkhā purisā anupabbajiṁsu.",
  "atk-s0511a23:24_4": "Te tena saddhiṁ arahattaṁ pāpuṇiṁsu.",
  "atk-s0511a23:24_5": "So tehi parivuto vessabhū bhagavā pātimokkhaṁ uddisi,",
  "atk-s0511a23:24_6": "so tatiyo sannipāto ahosi.",
  "atk-s0511a23:24_7": "Tena vuttaṁ –",
  "atk-s0511a23:25_0": "7.",
  "atk-s0511a23:26_0": " ‘‘Sannipātā tayo āsuṁ, vessabhussa mahesino;",
  "atk-s0511a23:27_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a23:28_0": "8.",
  "atk-s0511a23:29_0": " ‘‘Asītibhikkhusahassānaṁ, paṭhamo āsi samāgamo;",
  "atk-s0511a23:30_0": "Sattatibhikkhusahassānaṁ, dutiyo āsi samāgamo.",
  "atk-s0511a23:31_0": "9.",
  "atk-s0511a23:32_0": " ‘‘Saṭṭhibhikkhusahassānaṁ , tatiyo āsi samāgamo;",
  "atk-s0511a23:33_0": "Jarādibhayatītānaṁ, orasānaṁ mahesino’’ti.",
  "atk-s0511a23:34_0": "Tadā amhākaṁ bodhisatto sarabhavatīnagare paramapiyadassano sudassano nāma rājā hutvā vessabhumhi lokanāyake",
  "atk-s0511a23:34_1": "sarabhanagaramupagate tassa dhammaṁ sutvā pasannahadayo dasanakhasamodhānasamujjalaṁ jalajāmalāvikalakamalamakulasadisamañjaliṁ",
  "atk-s0511a23:34_2": "sirasi katvā buddhappamukhassa saṅghassa sacīvaraṁ mahādānaṁ datvā tattheva bhagavato nivāsatthāya gandhakuṭiṁ",
  "atk-s0511a23:34_3": "katvā taṁ parikkhipitvā vihārasahassaṁ kāretvā sabbañca vibhavajātaṁ bhagavato sāsane pariccajitvā tassa",
  "atk-s0511a23:34_4": "santike pabbajitvā ācāraguṇasampanno terasadhutaguṇesu nirato bodhisambhārapariyesanāya rato buddhasāsanābhirato vihāsi.",
  "atk-s0511a23:34_5": "Sopi taṁ bhagavā byākāsi –",
  "atk-s0511a23:34_6": "‘‘anāgate ito ekattiṁsakappe ayaṁ gotamo nāma buddho bhavissatī’’ti.",
  "atk-s0511a23:34_7": "Tena vuttaṁ –",
  "atk-s0511a23:35_0": "10.",
  "atk-s0511a23:36_0": " ‘‘Ahaṁ tena samayena, sudassano nāma khattiyo;",
  "atk-s0511a23:37_0": "Nimantetvā mahāvīraṁ, dānaṁ datvā mahārahaṁ;",
  "atk-s0511a23:38_0": "Annapānena vatthena, sasaṅghaṁ jinapūjayiṁ.",
  "atk-s0511a23:39_0": "11.",
  "atk-s0511a23:40_0": " ‘‘Tassa buddhassa asamassa, cakkaṁ vattitamuttamaṁ;",
  "atk-s0511a23:41_0": "Sutvāna paṇitaṁ dhammaṁ, pabbajjamabhirocayiṁ.",
  "atk-s0511a23:42_0": "12.",
  "atk-s0511a23:43_0": " ‘‘Mahādānaṁ pavattetvā, rattindivamatandito;",
  "atk-s0511a23:44_0": "Pabbajjaṁ guṇasampannaṁ, pabbajiṁ jinasantike.",
  "atk-s0511a23:45_0": "13.",
  "atk-s0511a23:46_0": " ‘‘Ācāraguṇasampanno, vattasīlasamāhito;",
  "atk-s0511a23:47_0": "Sabbaññutaṁ gavesanto, ramāmi jinasāsane.",
  "atk-s0511a23:48_0": "14.",
  "atk-s0511a23:49_0": " ‘‘Saddhāpītiṁ upagantvā, buddhaṁ vandāmi sattharaṁ;",
  "atk-s0511a23:50_0": "Pīti uppajjati mayhaṁ, bodhiyāyeva kāraṇā.",
  "atk-s0511a23:51_0": "15.",
  "atk-s0511a23:52_0": " ‘‘Anivattamānasaṁ ñatvā, sambuddho etadabravi;",
  "atk-s0511a23:53_0": "Ekattiṁse ito kappe, ayaṁ buddho bhavissati.",
  "atk-s0511a23:54_0": "16.",
  "atk-s0511a23:55_0": " ‘‘Ahu kapilavhayā rammā…pe… hessāma sammukhaṁ imaṁ.",
  "atk-s0511a23:56_0": "17.",
  "atk-s0511a23:57_0": " ‘‘Tassāhaṁ vacanaṁ sutvā, bhiyyo cittaṁ pasādayiṁ;",
  "atk-s0511a23:58_0": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a23:59_0": "Tattha cakkaṁ vattitanti dhammacakkaṁ pavattitaṁ.",
  "atk-s0511a23:59_1": "Paṇītaṁ dhammanti uttarimanussadhammaṁ.",
  "atk-s0511a23:59_2": "Pabbajjaṁ guṇasampannanti ñatvā pabbajinti attho.",
  "atk-s0511a23:59_3": "Vattasīlasamāhitoti vattesu ca sīlesu ca samāhito.",
  "atk-s0511a23:59_4": "Tesaṁ tesaṁ pūraṇe samāhitoti attho.",
  "atk-s0511a23:59_5": "Ramāmīti abhiramiṁ.",
  "atk-s0511a23:59_6": "Saddhāpītinti saddhañca pītiñca upagantvā.",
  "atk-s0511a23:59_7": "Vandāmīti abhivandiṁ,",
  "atk-s0511a23:59_8": "atītatthe vattamānavacanaṁ daṭṭhabbaṁ.",
  "atk-s0511a23:59_9": "Sattharanti satthāraṁ.",
  "atk-s0511a23:59_10": "Anivattamānasanti anosakkiyamānamānasaṁ.",
  "atk-s0511a23:60_0": "Tassa pana bhagavato anomaṁ nāma nagaraṁ ahosi.",
  "atk-s0511a23:60_1": "Suppatīto nāmassa pitā khattiyo,",
  "atk-s0511a23:60_2": "yasavatī nāma mātā,",
  "atk-s0511a23:60_3": "soṇo ca uttaro ca dve aggasāvakā,",
  "atk-s0511a23:60_4": "upasanto nāmupaṭṭhāko,",
  "atk-s0511a23:60_5": "rāmā ca samālā ca dve aggasāvikā,",
  "atk-s0511a23:60_6": "sālarukkho bodhi,",
  "atk-s0511a23:60_7": "sarīraṁ saṭṭhihatthubbedhaṁ ahosi.",
  "atk-s0511a23:60_8": "Saṭṭhivassasahassāni āyu,",
  "atk-s0511a23:60_9": "sucittā nāmassa bhariyā,",
  "atk-s0511a23:60_10": "suppabuddho nāmassa putto,",
  "atk-s0511a23:60_11": "suvaṇṇasivikāya nikkhami.",
  "atk-s0511a23:60_12": "Tena vuttaṁ –",
  "atk-s0511a23:61_0": "18.",
  "atk-s0511a23:62_0": " ‘‘Anomaṁ nāma nagaraṁ, suppatīto nāma khattiyo;",
  "atk-s0511a23:63_0": "Mātā yasavatī nāma, vessabhussa mahesino.",
  "atk-s0511a23:64_0": "23.",
  "atk-s0511a23:65_0": " ‘‘Soṇo ca uttaro ceva, ahesuṁ aggasāvakā;",
  "atk-s0511a23:66_0": "Upasanto nāmupaṭṭhāko, vessabhussa mahesino.",
  "atk-s0511a23:67_0": "24.",
  "atk-s0511a23:68_0": " ‘‘Rāmā ceva samālā ca, ahesuṁ aggasāvikā;",
  "atk-s0511a23:69_0": "Bodhi tassa bhagavato, mahāsāloti vuccati.",
  "atk-s0511a23:70_0": "25.",
  "atk-s0511a23:71_0": " ‘‘Sotthiko ceva rammo ca, ahesuṁ aggupaṭṭhakā;",
  "atk-s0511a23:72_0": "Gotamī sirimā ceva, ahesuṁ aggupaṭṭhikā.",
  "atk-s0511a23:73_0": "26.",
  "atk-s0511a23:74_0": " ‘‘Saṭṭhiratanamubbedho, hemayūpasamūpamo;",
  "atk-s0511a23:75_0": "Kāyā niccharatī rasmi, rattiṁva pabbate sikhī.",
  "atk-s0511a23:76_0": "27.",
  "atk-s0511a23:77_0": " ‘‘Saṭṭhivassasahassāni, āyu tassa mahesino;",
  "atk-s0511a23:78_0": "Tāvatā tiṭṭhamāno so, tāresi, janataṁ bahuṁ.",
  "atk-s0511a23:79_0": "28.",
  "atk-s0511a23:80_0": " ‘‘Dhammaṁ vitthārikaṁ katvā, vibhajitvā mahājanaṁ;",
  "atk-s0511a23:81_0": "Dhammanāvaṁ ṭhapetvāna, nibbuto so sasāvako.",
  "atk-s0511a23:82_0": "29.",
  "atk-s0511a23:83_0": " ‘‘Dassaneyyaṁ sabbajanaṁ, vihāraṁ iriyāpathaṁ;",
  "atk-s0511a23:84_0": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a23:85_0": "Tattha hemayūpasamūpamoti suvaṇṇatthambhasadisoti attho.",
  "atk-s0511a23:85_1": "Niccharatīti ito cito ca sandhāvati.",
  "atk-s0511a23:85_2": "Rasmīti pabhārasmi.",
  "atk-s0511a23:85_3": "Rattiṁva pabbate sikhīti rattiyaṁ pabbatamatthake aggi viya.",
  "atk-s0511a23:85_4": "Raṁsivijjotā tassa kāyeti attho.",
  "atk-s0511a23:85_5": "Vibhajitvāti vibhāgaṁ katvā,",
  "atk-s0511a23:85_6": "ugghaṭitādivasena sotāpannādivasena cāti attho.",
  "atk-s0511a23:85_7": "Dhammanāvanti aṭṭhaṅgamaggasaṅkhātaṁ dhammanāvaṁ,",
  "atk-s0511a23:85_8": "caturoghanittharaṇatthāya ṭhapetvāti attho.",
  "atk-s0511a23:85_9": "Dassaneyyanti dassanīyo.",
  "atk-s0511a23:85_10": "Sabbajananti sabbo jano,",
  "atk-s0511a23:85_11": "sasāvakasaṅgho sammāsambuddhoti attho.",
  "atk-s0511a23:85_12": "Vihāranti vihāro,",
  "atk-s0511a23:85_13": "sabbattha paccatte upayogavacanaṁ daṭṭhabbaṁ.",
  "atk-s0511a23:86_0": "Vessabhū kira bhagavā usabhavatīnagare kheme migadāye parinibbāyi. Dhātuyo panassa vippakiriṁsu.",
  "atk-s0511a23:87_0": "‘‘Usabhavatipure puruttame, jinavasabho bhagavā hi vessabhū;",
  "atk-s0511a23:88_0": "Upavanavihare manorame, nirupadhisesamupāgato kirā’’ti.",
  "atk-s0511a23:89_0": "Sesaṁ sabbattha gāthāsu pākaṭamevāti.",
  "atk-s0511a23:90_0": "Vessabhūbuddhavaṁsavaṇṇanā niṭṭhitā.",
  "atk-s0511a23:91_0": "Niṭṭhito ekavīsatimo buddhavaṁso."
}