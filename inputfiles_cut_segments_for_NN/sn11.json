{
  "sn11:1.0.1_0": "Saṁyutta Nikāya 11 ",
  "sn11:1.0.2_0": "1. Paṭhamavagga ",
  "sn11:1.0.3_0": "1. Suvīrasutta ",
  "sn11:1.1.1_0": "Evaṁ me sutaṁ—",
  "sn11:1.1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn11:1.1.3_0": "Tatra kho bhagavā bhikkhū āmantesi: ",
  "sn11:1.1.4_0": "“bhikkhavo”ti. ",
  "sn11:1.1.5_0": "“Bhadante”ti te bhikkhū bhagavato paccassosuṁ. ",
  "sn11:1.1.6_0": "Bhagavā etadavoca: ",
  "sn11:1.2.1_0": "“Bhūtapubbaṁ, bhikkhave, asurā deve abhiyaṁsu. ",
  "sn11:1.2.2_0": "Atha kho, bhikkhave,",
  "sn11:1.2.2_1": "sakko devānamindo suvīraṁ devaputtaṁ āmantesi:",
  "sn11:1.2.3_0": "‘ete, tāta suvīra, asurā deve abhiyanti. ",
  "sn11:1.2.4_0": "Gaccha, tāta suvīra, asure paccuyyāhī’ti. ",
  "sn11:1.2.5_0": "‘Evaṁ, bhaddantavā’ti kho, bhikkhave,",
  "sn11:1.2.5_1": "suvīro devaputto sakkassa devānamindassa paṭissutvā pamādaṁ āpādesi.",
  "sn11:1.2.6_0": "Dutiyampi kho, bhikkhave,",
  "sn11:1.2.6_1": "sakko devānamindo suvīraṁ devaputtaṁ āmantesi:",
  "sn11:1.2.7_0": "‘ete, tāta suvīra, asurā deve abhiyanti. ",
  "sn11:1.2.8_0": "Gaccha, tāta suvīra, asure paccuyyāhī’ti. ",
  "sn11:1.2.9_0": "‘Evaṁ, bhaddantavā’ti kho, bhikkhave,",
  "sn11:1.2.9_1": "suvīro devaputto sakkassa devānamindassa paṭissutvā dutiyampi pamādaṁ āpādesi.",
  "sn11:1.2.10_0": "Tatiyampi kho, bhikkhave,",
  "sn11:1.2.10_1": "sakko devānamindo suvīraṁ devaputtaṁ āmantesi:",
  "sn11:1.2.11_0": "‘ete, tāta suvīra, asurā deve abhiyanti. ",
  "sn11:1.2.12_0": "Gaccha, tāta suvīra, asure paccuyyāhī’ti. ",
  "sn11:1.2.13_0": "‘Evaṁ, bhaddantavā’ti kho, bhikkhave,",
  "sn11:1.2.13_1": "suvīro devaputto sakkassa devānamindassa paṭissutvā tatiyampi pamādaṁ āpādesi.",
  "sn11:1.2.14_0": "Atha kho, bhikkhave,",
  "sn11:1.2.14_1": "sakko devānamindo suvīraṁ devaputtaṁ gāthāya ajjhabhāsi:",
  "sn11:1.3.1_0": "‘Anuṭṭhahaṁ avāyāmaṁ, ",
  "sn11:1.3.2_0": "sukhaṁ yatrādhigacchati; ",
  "sn11:1.3.3_0": "Suvīra tattha gacchāhi, ",
  "sn11:1.3.4_0": "mañca tattheva pāpayā’ti. ",
  "sn11:1.4.1_0": "‘Alasvassa anuṭṭhātā, ",
  "sn11:1.4.2_0": "na ca kiccāni kāraye; ",
  "sn11:1.4.3_0": "Sabbakāmasamiddhassa, ",
  "sn11:1.4.4_0": "taṁ me sakka varaṁ disā’ti. ",
  "sn11:1.5.1_0": "‘Yatthālaso anuṭṭhātā, ",
  "sn11:1.5.2_0": "accantaṁ sukhamedhati; ",
  "sn11:1.5.3_0": "Suvīra tattha gacchāhi, ",
  "sn11:1.5.4_0": "mañca tattheva pāpayā’ti. ",
  "sn11:1.6.1_0": "‘Akammunā devaseṭṭha, ",
  "sn11:1.6.2_0": "sakka vindemu yaṁ sukhaṁ; ",
  "sn11:1.6.3_0": "Asokaṁ anupāyāsaṁ, ",
  "sn11:1.6.4_0": "taṁ me sakka varaṁ disā’ti. ",
  "sn11:1.7.1_0": "‘Sace atthi akammena, ",
  "sn11:1.7.2_0": "koci kvaci na jīvati; ",
  "sn11:1.7.3_0": "Nibbānassa hi so maggo, ",
  "sn11:1.7.4_0": "suvīra tattha gacchāhi; ",
  "sn11:1.7.5_0": "Mañca tattheva pāpayā’ti. ",
  "sn11:1.8.1_0": "So hi nāma, bhikkhave,",
  "sn11:1.8.1_1": "sakko devānamindo sakaṁ puññaphalaṁ upajīvamāno devānaṁ tāvatiṁsānaṁ issariyādhipaccaṁ rajjaṁ kārento uṭṭhānavīriyassa vaṇṇavādī bhavissati.",
  "sn11:1.8.2_0": "Idha kho taṁ, bhikkhave, sobhetha,",
  "sn11:1.8.2_1": "yaṁ tumhe evaṁ svākkhāte dhammavinaye pabbajitā samānā uṭṭhaheyyātha ghaṭeyyātha vāyameyyātha appattassa pattiyā anadhigatassa adhigamāya,",
  "sn11:1.8.2_2": "asacchikatassa sacchikiriyāyā”ti.",
  "sn11:2.0.1_0": "Saṁyutta Nikāya 11 ",
  "sn11:2.0.2_0": "1. Paṭhamavagga ",
  "sn11:2.0.3_0": "2. Susīmasutta ",
  "sn11:2.1.1_0": "Sāvatthiyaṁ. ",
  "sn11:2.1.2_0": "Tatra kho bhagavā bhikkhū āmantesi: ",
  "sn11:2.1.3_0": "“bhikkhavo”ti. ",
  "sn11:2.1.4_0": "“Bhadante”ti te bhikkhū bhagavato paccassosuṁ. ",
  "sn11:2.1.5_0": "Bhagavā etadavoca: ",
  "sn11:2.2.1_0": "“Bhūtapubbaṁ, bhikkhave, asurā deve abhiyaṁsu. ",
  "sn11:2.2.2_0": "Atha kho, bhikkhave,",
  "sn11:2.2.2_1": "sakko devānamindo susīmaṁ devaputtaṁ āmantesi:",
  "sn11:2.2.3_0": "‘ete, tāta susīma, asurā deve abhiyanti. ",
  "sn11:2.2.4_0": "Gaccha, tāta susīma, asure paccuyyāhī’ti. ",
  "sn11:2.2.5_0": "‘Evaṁ, bhaddantavā’ti kho, bhikkhave,",
  "sn11:2.2.5_1": "susīmo devaputto sakkassa devānamindassa paṭissutvā pamādaṁ āpādesi.",
  "sn11:2.2.6_0": "Dutiyampi kho, bhikkhave,",
  "sn11:2.2.6_1": "sakko devānamindo susīmaṁ devaputtaṁ āmantesi …pe…",
  "sn11:2.2.7_0": "dutiyampi pamādaṁ āpādesi. ",
  "sn11:2.2.8_0": "Tatiyampi kho, bhikkhave,",
  "sn11:2.2.8_1": "sakko devānamindo susīmaṁ devaputtaṁ āmantesi …pe…",
  "sn11:2.2.9_0": "tatiyampi pamādaṁ āpādesi. ",
  "sn11:2.2.10_0": "Atha kho, bhikkhave,",
  "sn11:2.2.10_1": "sakko devānamindo susīmaṁ devaputtaṁ gāthāya ajjhabhāsi:",
  "sn11:2.3.1_0": "‘Anuṭṭhahaṁ avāyāmaṁ, ",
  "sn11:2.3.2_0": "sukhaṁ yatrādhigacchati; ",
  "sn11:2.3.3_0": "Susīma tattha gacchāhi, ",
  "sn11:2.3.4_0": "mañca tattheva pāpayā’ti. ",
  "sn11:2.4.1_0": "‘Alasvassa anuṭṭhātā, ",
  "sn11:2.4.2_0": "na ca kiccāni kāraye; ",
  "sn11:2.4.3_0": "Sabbakāmasamiddhassa, ",
  "sn11:2.4.4_0": "taṁ me sakka varaṁ disā’ti. ",
  "sn11:2.5.1_0": "‘Yatthālaso anuṭṭhātā, ",
  "sn11:2.5.2_0": "accantaṁ sukhamedhati; ",
  "sn11:2.5.3_0": "Susīma tattha gacchāhi, ",
  "sn11:2.5.4_0": "mañca tattheva pāpayā’ti. ",
  "sn11:2.6.1_0": "‘Akammunā devaseṭṭha, ",
  "sn11:2.6.2_0": "sakka vindemu yaṁ sukhaṁ; ",
  "sn11:2.6.3_0": "Asokaṁ anupāyāsaṁ, ",
  "sn11:2.6.4_0": "taṁ me sakka varaṁ disā’ti. ",
  "sn11:2.7.1_0": "‘Sace atthi akammena, ",
  "sn11:2.7.2_0": "koci kvaci na jīvati; ",
  "sn11:2.7.3_0": "Nibbānassa hi so maggo, ",
  "sn11:2.7.4_0": "susīma tattha gacchāhi; ",
  "sn11:2.7.5_0": "Mañca tattheva pāpayā’ti. ",
  "sn11:2.8.1_0": "So hi nāma, bhikkhave,",
  "sn11:2.8.1_1": "sakko devānamindo sakaṁ puññaphalaṁ upajīvamāno devānaṁ tāvatiṁsānaṁ issariyādhipaccaṁ rajjaṁ kārento uṭṭhānavīriyassa vaṇṇavādī bhavissati.",
  "sn11:2.8.2_0": "Idha kho taṁ, bhikkhave, sobhetha,",
  "sn11:2.8.2_1": "yaṁ tumhe evaṁ svākkhāte dhammavinaye pabbajitā samānā uṭṭhaheyyātha ghaṭeyyātha vāyameyyātha appattassa pattiyā, anadhigatassa adhigamāya,",
  "sn11:2.8.2_2": "asacchikatassa sacchikiriyāyā”ti.",
  "sn11:3.0.1_0": "Saṁyutta Nikāya 11 ",
  "sn11:3.0.2_0": "1. Paṭhamavagga ",
  "sn11:3.0.3_0": "3. Dhajaggasutta ",
  "sn11:3.1.1_0": "Sāvatthiyaṁ. ",
  "sn11:3.1.2_0": "Tatra kho bhagavā bhikkhū āmantesi: ",
  "sn11:3.1.3_0": "“bhikkhavo”ti. ",
  "sn11:3.1.4_0": "“Bhadante”ti te bhikkhū bhagavato paccassosuṁ. ",
  "sn11:3.1.5_0": "Bhagavā etadavoca: ",
  "sn11:3.2.1_0": "“Bhūtapubbaṁ, bhikkhave,",
  "sn11:3.2.1_1": "devāsurasaṅgāmo samupabyūḷho ahosi.",
  "sn11:3.2.2_0": "Atha kho, bhikkhave,",
  "sn11:3.2.2_1": "sakko devānamindo deve tāvatiṁse āmantesi:",
  "sn11:3.3.1_0": "‘Sace, mārisā,",
  "sn11:3.3.1_1": "devānaṁ saṅgāmagatānaṁ uppajjeyya bhayaṁ vā chambhitattaṁ vā lomahaṁso vā,",
  "sn11:3.3.1_2": "mameva tasmiṁ samaye dhajaggaṁ ullokeyyātha.",
  "sn11:3.3.2_0": "Mamañhi vo dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati. ",
  "sn11:3.4.1_0": "No ce me dhajaggaṁ ullokeyyātha,",
  "sn11:3.4.1_1": "atha pajāpatissa devarājassa dhajaggaṁ ullokeyyātha.",
  "sn11:3.4.2_0": "Pajāpatissa hi vo devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati. ",
  "sn11:3.5.1_0": "No ce pajāpatissa devarājassa dhajaggaṁ ullokeyyātha,",
  "sn11:3.5.1_1": "atha varuṇassa devarājassa dhajaggaṁ ullokeyyātha.",
  "sn11:3.5.2_0": "Varuṇassa hi vo devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati. ",
  "sn11:3.6.1_0": "No ce varuṇassa devarājassa dhajaggaṁ ullokeyyātha,",
  "sn11:3.6.1_1": "atha īsānassa devarājassa dhajaggaṁ ullokeyyātha.",
  "sn11:3.6.2_0": "Īsānassa hi vo devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissatī’ti. ",
  "sn11:3.7.1_0": "Taṁ kho pana, bhikkhave,",
  "sn11:3.7.1_1": "sakkassa vā devānamindassa dhajaggaṁ ullokayataṁ,",
  "sn11:3.7.1_2": "pajāpatissa vā devarājassa dhajaggaṁ ullokayataṁ,",
  "sn11:3.7.1_3": "varuṇassa vā devarājassa dhajaggaṁ ullokayataṁ,",
  "sn11:3.7.1_4": "īsānassa vā devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā,",
  "sn11:3.7.1_5": "so pahīyethāpi nopi pahīyetha.",
  "sn11:3.8.1_0": "Taṁ kissa hetu? ",
  "sn11:3.8.2_0": "Sakko hi, bhikkhave,",
  "sn11:3.8.2_1": "devānamindo avītarāgo avītadoso avītamoho bhīru chambhī utrāsī palāyīti.",
  "sn11:3.9.1_0": "Ahañca kho, bhikkhave, evaṁ vadāmi: ",
  "sn11:3.9.2_0": "‘sace tumhākaṁ, bhikkhave,",
  "sn11:3.9.2_1": "araññagatānaṁ vā rukkhamūlagatānaṁ vā suññāgāragatānaṁ vā uppajjeyya bhayaṁ vā chambhitattaṁ vā lomahaṁso vā,",
  "sn11:3.9.2_2": "mameva tasmiṁ samaye anussareyyātha:",
  "sn11:3.9.3_0": "“itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā”ti. ",
  "sn11:3.9.4_0": "Mamañhi vo, bhikkhave,",
  "sn11:3.9.4_1": "anussarataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati.",
  "sn11:3.10.1_0": "No ce maṁ anussareyyātha, atha dhammaṁ anussareyyātha: ",
  "sn11:3.10.2_0": "“svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī”ti. ",
  "sn11:3.10.3_0": "Dhammañhi vo, bhikkhave,",
  "sn11:3.10.3_1": "anussarataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati.",
  "sn11:3.11.1_0": "No ce dhammaṁ anussareyyātha, atha saṅghaṁ anussareyyātha: ",
  "sn11:3.11.2_0": "“suppaṭipanno bhagavato sāvakasaṅgho ujuppaṭipanno bhagavato sāvakasaṅgho ñāyappaṭipanno bhagavato sāvakasaṅgho sāmīcippaṭipanno bhagavato sāvakasaṅgho,",
  "sn11:3.11.2_1": "yadidaṁ cattāri purisayugāni aṭṭha purisapuggalā esa bhagavato sāvakasaṅgho,",
  "sn11:3.11.2_2": "āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā”ti.",
  "sn11:3.11.3_0": "Saṅghañhi vo, bhikkhave,",
  "sn11:3.11.3_1": "anussarataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati.",
  "sn11:3.12.1_0": "Taṁ kissa hetu? ",
  "sn11:3.12.2_0": "Tathāgato hi, bhikkhave,",
  "sn11:3.12.2_1": "arahaṁ sammāsambuddho vītarāgo vītadoso vītamoho abhīru acchambhī anutrāsī apalāyī’”ti.",
  "sn11:3.12.3_0": "Idamavoca bhagavā. ",
  "sn11:3.12.4_0": "Idaṁ vatvāna sugato athāparaṁ etadavoca satthā: ",
  "sn11:3.13.1_0": "“Araññe rukkhamūle vā, ",
  "sn11:3.13.2_0": "suññāgāreva bhikkhavo; ",
  "sn11:3.13.3_0": "Anussaretha sambuddhaṁ, ",
  "sn11:3.13.4_0": "bhayaṁ tumhāka no siyā. ",
  "sn11:3.14.1_0": "No ce buddhaṁ sareyyātha, ",
  "sn11:3.14.2_0": "lokajeṭṭhaṁ narāsabhaṁ; ",
  "sn11:3.14.3_0": "Atha dhammaṁ sareyyātha, ",
  "sn11:3.14.4_0": "niyyānikaṁ sudesitaṁ. ",
  "sn11:3.15.1_0": "No ce dhammaṁ sareyyātha, ",
  "sn11:3.15.2_0": "niyyānikaṁ sudesitaṁ; ",
  "sn11:3.15.3_0": "Atha saṅghaṁ sareyyātha, ",
  "sn11:3.15.4_0": "puññakkhettaṁ anuttaraṁ. ",
  "sn11:3.16.1_0": "Evaṁ buddhaṁ sarantānaṁ, ",
  "sn11:3.16.2_0": "Dhammaṁ saṅghañca bhikkhavo; ",
  "sn11:3.16.3_0": "Bhayaṁ vā chambhitattaṁ vā, ",
  "sn11:3.16.4_0": "Lomahaṁso na hessatī”ti. ",
  "sn11:4.0.1_0": "Saṁyutta Nikāya 11 ",
  "sn11:4.0.2_0": "1. Paṭhamavagga ",
  "sn11:4.0.3_0": "4. Vepacittisutta ",
  "sn11:4.1.1_0": "Sāvatthinidānaṁ. ",
  "sn11:4.1.2_0": "“Bhūtapubbaṁ, bhikkhave,",
  "sn11:4.1.2_1": "devāsurasaṅgāmo samupabyūḷho ahosi.",
  "sn11:4.1.3_0": "Atha kho, bhikkhave,",
  "sn11:4.1.3_1": "vepacitti asurindo asure āmantesi:",
  "sn11:4.1.4_0": "‘sace, mārisā,",
  "sn11:4.1.4_1": "devānaṁ asurasaṅgāme samupabyūḷhe asurā jineyyuṁ devā parājineyyuṁ,",
  "sn11:4.1.4_2": "yena naṁ sakkaṁ devānamindaṁ kaṇṭhapañcamehi bandhanehi bandhitvā mama santike āneyyātha asurapuran’ti.",
  "sn11:4.1.5_0": "Sakkopi kho, bhikkhave,",
  "sn11:4.1.5_1": "devānamindo deve tāvatiṁse āmantesi:",
  "sn11:4.1.6_0": "‘sace, mārisā,",
  "sn11:4.1.6_1": "devānaṁ asurasaṅgāme samupabyūḷhe devā jineyyuṁ asurā parājineyyuṁ,",
  "sn11:4.1.6_2": "yena naṁ vepacittiṁ asurindaṁ kaṇṭhapañcamehi bandhanehi bandhitvā mama santike āneyyātha sudhammasabhan’ti.",
  "sn11:4.1.7_0": "Tasmiṁ kho pana, bhikkhave, saṅgāme devā jiniṁsu, asurā parājiniṁsu. ",
  "sn11:4.1.8_0": "Atha kho, bhikkhave,",
  "sn11:4.1.8_1": "devā tāvatiṁsā vepacittiṁ asurindaṁ kaṇṭhapañcamehi bandhanehi bandhitvā sakkassa devānamindassa santike ānesuṁ sudhammasabhaṁ.",
  "sn11:4.1.9_0": "Tatra sudaṁ, bhikkhave,",
  "sn11:4.1.9_1": "vepacitti asurindo kaṇṭhapañcamehi bandhanehi baddho sakkaṁ devānamindaṁ sudhammasabhaṁ pavisantañca nikkhamantañca asabbhāhi pharusāhi vācāhi akkosati paribhāsati.",
  "sn11:4.1.10_0": "Atha kho, bhikkhave,",
  "sn11:4.1.10_1": "mātali saṅgāhako sakkaṁ devānamindaṁ gāthāhi ajjhabhāsi:",
  "sn11:4.2.1_0": "‘Bhayā nu maghavā sakka, ",
  "sn11:4.2.2_0": "dubbalyā no titikkhasi; ",
  "sn11:4.2.3_0": "Suṇanto pharusaṁ vācaṁ, ",
  "sn11:4.2.4_0": "sammukhā vepacittino’ti. ",
  "sn11:4.3.1_0": "‘Nāhaṁ bhayā na dubbalyā, ",
  "sn11:4.3.2_0": "khamāmi vepacittino; ",
  "sn11:4.3.3_0": "Kathañhi mādiso viññū, ",
  "sn11:4.3.4_0": "bālena paṭisaṁyuje’ti. ",
  "sn11:4.4.1_0": "‘Bhiyyo bālā pabhijjeyyuṁ, ",
  "sn11:4.4.2_0": "no cassa paṭisedhako; ",
  "sn11:4.4.3_0": "Tasmā bhusena daṇḍena, ",
  "sn11:4.4.4_0": "dhīro bālaṁ nisedhaye’ti. ",
  "sn11:4.5.1_0": "‘Etadeva ahaṁ maññe, ",
  "sn11:4.5.2_0": "bālassa paṭisedhanaṁ; ",
  "sn11:4.5.3_0": "Paraṁ saṅkupitaṁ ñatvā, ",
  "sn11:4.5.4_0": "yo sato upasammatī’ti. ",
  "sn11:4.6.1_0": "‘Etadeva titikkhāya, ",
  "sn11:4.6.2_0": "vajjaṁ passāmi vāsava; ",
  "sn11:4.6.3_0": "Yadā naṁ maññati bālo, ",
  "sn11:4.6.4_0": "bhayā myāyaṁ titikkhati; ",
  "sn11:4.6.5_0": "Ajjhāruhati dummedho, ",
  "sn11:4.6.6_0": "gova bhiyyo palāyinan’ti. ",
  "sn11:4.7.1_0": "‘Kāmaṁ maññatu vā mā vā, ",
  "sn11:4.7.2_0": "bhayā myāyaṁ titikkhati; ",
  "sn11:4.7.3_0": "Sadatthaparamā atthā, ",
  "sn11:4.7.4_0": "khantyā bhiyyo na vijjati. ",
  "sn11:4.8.1_0": "Yo have balavā santo, ",
  "sn11:4.8.2_0": "dubbalassa titikkhati; ",
  "sn11:4.8.3_0": "Tamāhu paramaṁ khantiṁ, ",
  "sn11:4.8.4_0": "niccaṁ khamati dubbalo. ",
  "sn11:4.9.1_0": "Abalaṁ taṁ balaṁ āhu, ",
  "sn11:4.9.2_0": "yassa bālabalaṁ balaṁ; ",
  "sn11:4.9.3_0": "Balassa dhammaguttassa, ",
  "sn11:4.9.4_0": "paṭivattā na vijjati. ",
  "sn11:4.10.1_0": "Tasseva tena pāpiyo, ",
  "sn11:4.10.2_0": "yo kuddhaṁ paṭikujjhati; ",
  "sn11:4.10.3_0": "Kuddhaṁ appaṭikujjhanto, ",
  "sn11:4.10.4_0": "saṅgāmaṁ jeti dujjayaṁ. ",
  "sn11:4.11.1_0": "Ubhinnamatthaṁ carati, ",
  "sn11:4.11.2_0": "attano ca parassa ca; ",
  "sn11:4.11.3_0": "Paraṁ saṅkupitaṁ ñatvā, ",
  "sn11:4.11.4_0": "yo sato upasammati. ",
  "sn11:4.12.1_0": "Ubhinnaṁ tikicchantānaṁ, ",
  "sn11:4.12.2_0": "attano ca parassa ca; ",
  "sn11:4.12.3_0": "Janā maññanti bāloti, ",
  "sn11:4.12.4_0": "ye dhammassa akovidā’ti. ",
  "sn11:4.13.1_0": "So hi nāma, bhikkhave,",
  "sn11:4.13.1_1": "sakko devānamindo sakaṁ puññaphalaṁ upajīvamāno devānaṁ tāvatiṁsānaṁ issariyādhipaccaṁ rajjaṁ kārento khantisoraccassa vaṇṇavādī bhavissati.",
  "sn11:4.13.2_0": "Idha kho taṁ, bhikkhave,",
  "sn11:4.13.2_1": "sobhetha yaṁ tumhe evaṁ svākkhāte dhammavinaye pabbajitā samānā khamā ca bhaveyyātha soratā cā”ti.",
  "sn11:5.0.1_0": "Saṁyutta Nikāya 11 ",
  "sn11:5.0.2_0": "1. Paṭhamavagga ",
  "sn11:5.0.3_0": "5. Subhāsitajayasutta ",
  "sn11:5.1.1_0": "Sāvatthinidānaṁ. ",
  "sn11:5.1.2_0": "“Bhūtapubbaṁ, bhikkhave,",
  "sn11:5.1.2_1": "devāsurasaṅgāmo samupabyūḷho ahosi.",
  "sn11:5.1.3_0": "Atha kho, bhikkhave,",
  "sn11:5.1.3_1": "vepacitti asurindo sakkaṁ devānamindaṁ etadavoca:",
  "sn11:5.1.4_0": "‘hotu, devānaminda, subhāsitena jayo’ti. ",
  "sn11:5.1.5_0": "‘Hotu, vepacitti, subhāsitena jayo’ti. ",
  "sn11:5.1.6_0": "Atha kho, bhikkhave,",
  "sn11:5.1.6_1": "devā ca asurā ca pārisajje ṭhapesuṁ:",
  "sn11:5.1.7_0": "‘ime no subhāsitadubbhāsitaṁ ājānissantī’ti. ",
  "sn11:5.1.8_0": "Atha kho, bhikkhave,",
  "sn11:5.1.8_1": "vepacitti asurindo sakkaṁ devānamindaṁ etadavoca:",
  "sn11:5.1.9_0": "‘bhaṇa, devānaminda, gāthan’ti. ",
  "sn11:5.1.10_0": "Evaṁ vutte, bhikkhave,",
  "sn11:5.1.10_1": "sakko devānamindo vepacittiṁ asurindaṁ etadavoca:",
  "sn11:5.1.11_0": "‘tumhe khvettha, vepacitti, pubbadevā. ",
  "sn11:5.1.12_0": "Bhaṇa, vepacitti, gāthan’ti. ",
  "sn11:5.1.13_0": "Evaṁ vutte, bhikkhave,",
  "sn11:5.1.13_1": "vepacitti asurindo imaṁ gāthaṁ abhāsi:",
  "sn11:5.2.1_0": "‘Bhiyyo bālā pabhijjeyyuṁ, ",
  "sn11:5.2.2_0": "no cassa paṭisedhako; ",
  "sn11:5.2.3_0": "Tasmā bhusena daṇḍena, ",
  "sn11:5.2.4_0": "dhīro bālaṁ nisedhaye’ti. ",
  "sn11:5.3.1_0": "Bhāsitāya kho pana, bhikkhave,",
  "sn11:5.3.1_1": "vepacittinā asurindena gāthāya asurā anumodiṁsu, devā tuṇhī ahesuṁ.",
  "sn11:5.3.2_0": "Atha kho, bhikkhave,",
  "sn11:5.3.2_1": "vepacitti asurindo sakkaṁ devānamindaṁ etadavoca:",
  "sn11:5.3.3_0": "‘bhaṇa, devānaminda, gāthan’ti. ",
  "sn11:5.3.4_0": "Evaṁ vutte, bhikkhave,",
  "sn11:5.3.4_1": "sakko devānamindo imaṁ gāthaṁ abhāsi:",
  "sn11:5.4.1_0": "‘Etadeva ahaṁ maññe, ",
  "sn11:5.4.2_0": "bālassa paṭisedhanaṁ; ",
  "sn11:5.4.3_0": "Paraṁ saṅkupitaṁ ñatvā, ",
  "sn11:5.4.4_0": "yo sato upasammatī’ti. ",
  "sn11:5.5.1_0": "Bhāsitāya kho pana, bhikkhave,",
  "sn11:5.5.1_1": "sakkena devānamindena gāthāya, devā anumodiṁsu, asurā tuṇhī ahesuṁ.",
  "sn11:5.5.2_0": "Atha kho, bhikkhave,",
  "sn11:5.5.2_1": "sakko devānamindo vepacittiṁ asurindaṁ etadavoca:",
  "sn11:5.5.3_0": "‘bhaṇa, vepacitti, gāthan’ti. ",
  "sn11:5.5.4_0": "Evaṁ vutte, bhikkhave,",
  "sn11:5.5.4_1": "vepacitti asurindo imaṁ gāthaṁ abhāsi:",
  "sn11:5.6.1_0": "‘Etadeva titikkhāya, ",
  "sn11:5.6.2_0": "vajjaṁ passāmi vāsava; ",
  "sn11:5.6.3_0": "Yadā naṁ maññati bālo, ",
  "sn11:5.6.4_0": "bhayā myāyaṁ titikkhati; ",
  "sn11:5.6.5_0": "Ajjhāruhati dummedho, ",
  "sn11:5.6.6_0": "gova bhiyyo palāyinan’ti. ",
  "sn11:5.7.1_0": "Bhāsitāya kho pana, bhikkhave,",
  "sn11:5.7.1_1": "vepacittinā asurindena gāthāya asurā anumodiṁsu, devā tuṇhī ahesuṁ.",
  "sn11:5.7.2_0": "Atha kho, bhikkhave,",
  "sn11:5.7.2_1": "vepacitti asurindo sakkaṁ devānamindaṁ etadavoca:",
  "sn11:5.7.3_0": "‘bhaṇa, devānaminda, gāthan’ti. ",
  "sn11:5.7.4_0": "Evaṁ vutte, bhikkhave,",
  "sn11:5.7.4_1": "sakko devānamindo imā gāthāyo abhāsi:",
  "sn11:5.8.1_0": "‘Kāmaṁ maññatu vā mā vā, ",
  "sn11:5.8.2_0": "bhayā myāyaṁ titikkhati; ",
  "sn11:5.8.3_0": "Sadatthaparamā atthā, ",
  "sn11:5.8.4_0": "khantyā bhiyyo na vijjati. ",
  "sn11:5.9.1_0": "Yo have balavā santo, ",
  "sn11:5.9.2_0": "dubbalassa titikkhati; ",
  "sn11:5.9.3_0": "Tamāhu paramaṁ khantiṁ, ",
  "sn11:5.9.4_0": "niccaṁ khamati dubbalo. ",
  "sn11:5.10.1_0": "Abalaṁ taṁ balaṁ āhu, ",
  "sn11:5.10.2_0": "yassa bālabalaṁ balaṁ; ",
  "sn11:5.10.3_0": "Balassa dhammaguttassa, ",
  "sn11:5.10.4_0": "paṭivattā na vijjati. ",
  "sn11:5.11.1_0": "Tasseva tena pāpiyo, ",
  "sn11:5.11.2_0": "yo kuddhaṁ paṭikujjhati; ",
  "sn11:5.11.3_0": "Kuddhaṁ appaṭikujjhanto, ",
  "sn11:5.11.4_0": "saṅgāmaṁ jeti dujjayaṁ. ",
  "sn11:5.12.1_0": "Ubhinnamatthaṁ carati, ",
  "sn11:5.12.2_0": "attano ca parassa ca; ",
  "sn11:5.12.3_0": "Paraṁ saṅkupitaṁ ñatvā, ",
  "sn11:5.12.4_0": "yo sato upasammati. ",
  "sn11:5.13.1_0": "Ubhinnaṁ tikicchantānaṁ, ",
  "sn11:5.13.2_0": "attano ca parassa ca; ",
  "sn11:5.13.3_0": "Janā maññanti bāloti, ",
  "sn11:5.13.4_0": "ye dhammassa akovidā’ti. ",
  "sn11:5.14.1_0": "Bhāsitāsu kho pana, bhikkhave,",
  "sn11:5.14.1_1": "sakkena devānamindena gāthāsu, devā anumodiṁsu, asurā tuṇhī ahesuṁ.",
  "sn11:5.14.2_0": "Atha kho, bhikkhave,",
  "sn11:5.14.2_1": "devānañca asurānañca pārisajjā etadavocuṁ:",
  "sn11:5.14.3_0": "‘bhāsitā kho vepacittinā asurindena gāthāyo. ",
  "sn11:5.14.4_0": "Tā ca kho sadaṇḍāvacarā sasatthāvacarā,",
  "sn11:5.14.4_1": "iti bhaṇḍanaṁ iti viggaho iti kalaho.",
  "sn11:5.14.5_0": "Bhāsitā kho sakkena devānamindena gāthāyo. ",
  "sn11:5.14.6_0": "Tā ca kho adaṇḍāvacarā asatthāvacarā,",
  "sn11:5.14.6_1": "iti abhaṇḍanaṁ iti aviggaho iti akalaho.",
  "sn11:5.14.7_0": "Sakkassa devānamindassa subhāsitena jayo’ti. ",
  "sn11:5.14.8_0": "Iti kho, bhikkhave,",
  "sn11:5.14.8_1": "sakkassa devānamindassa subhāsitena jayo ahosī”ti.",
  "sn11:6.0.1_0": "Saṁyutta Nikāya 11 ",
  "sn11:6.0.2_0": "1. Paṭhamavagga ",
  "sn11:6.0.3_0": "6. Kulāvakasutta ",
  "sn11:6.1.1_0": "Sāvatthiyaṁ. ",
  "sn11:6.1.2_0": "“Bhūtapubbaṁ, bhikkhave,",
  "sn11:6.1.2_1": "devāsurasaṅgāmo samupabyūḷho ahosi.",
  "sn11:6.1.3_0": "Tasmiṁ kho pana, bhikkhave, saṅgāme asurā jiniṁsu, devā parājiniṁsu. ",
  "sn11:6.1.4_0": "Parājitā ca kho, bhikkhave,",
  "sn11:6.1.4_1": "devā apāyaṁsveva uttarenamukhā, abhiyaṁsveva ne asurā.",
  "sn11:6.1.5_0": "Atha kho, bhikkhave,",
  "sn11:6.1.5_1": "sakko devānamindo mātali saṅgāhakaṁ gāthāya ajjhabhāsi:",
  "sn11:6.2.1_0": "‘Kulāvakā mātali simbalismiṁ, ",
  "sn11:6.2.2_0": "Īsāmukhena parivajjayassu; ",
  "sn11:6.2.3_0": "Kāmaṁ cajāma asuresu pāṇaṁ, ",
  "sn11:6.2.4_0": "Māyime dijā vikulāvakā ahesun’ti. ",
  "sn11:6.3.1_0": "‘Evaṁ, bhaddantavā’ti kho, bhikkhave,",
  "sn11:6.3.1_1": "mātali saṅgāhako sakkassa devānamindassa paṭissutvā sahassayuttaṁ ājaññarathaṁ paccudāvattesi.",
  "sn11:6.3.2_0": "Atha kho, bhikkhave, asurānaṁ etadahosi: ",
  "sn11:6.3.3_0": "‘paccudāvatto kho dāni sakkassa devānamindassa sahassayutto ājaññaratho. ",
  "sn11:6.3.4_0": "Dutiyampi kho devā asurehi saṅgāmessantī’ti bhītā asurapurameva pāvisiṁsu. ",
  "sn11:6.3.5_0": "Iti kho, bhikkhave,",
  "sn11:6.3.5_1": "sakkassa devānamindassa dhammena jayo ahosī”ti.",
  "sn11:7.0.1_0": "Saṁyutta Nikāya 11 ",
  "sn11:7.0.2_0": "1. Paṭhamavagga ",
  "sn11:7.0.3_0": "7. Nadubbhiyasutta ",
  "sn11:7.1.1_0": "Sāvatthiyaṁ. ",
  "sn11:7.1.2_0": "“Bhūtapubbaṁ, bhikkhave,",
  "sn11:7.1.2_1": "sakkassa devānamindassa rahogatassa paṭisallīnassa evaṁ cetaso parivitakko udapādi:",
  "sn11:7.1.3_0": "‘yopi me assa supaccatthiko tassapāhaṁ na dubbheyyan’ti. ",
  "sn11:7.1.4_0": "Atha kho, bhikkhave,",
  "sn11:7.1.4_1": "vepacitti asurindo sakkassa devānamindassa cetasā cetoparivitakkamaññāya yena sakko devānamindo tenupasaṅkami.",
  "sn11:7.1.5_0": "Addasā kho, bhikkhave,",
  "sn11:7.1.5_1": "sakko devānamindo vepacittiṁ asurindaṁ dūratova āgacchantaṁ.",
  "sn11:7.1.6_0": "Disvāna vepacittiṁ asurindaṁ etadavoca: ",
  "sn11:7.1.7_0": "‘tiṭṭha, vepacitti, gahitosī’ti. ",
  "sn11:7.2.1_0": "‘Yadeva te, mārisa, pubbe cittaṁ, tadeva tvaṁ mā pajahāsī’ti. ",
  "sn11:7.3.1_0": "‘Sapassu ca me, vepacitti, adubbhāyā’ti. ",
  "sn11:7.4.1_0": "‘Yaṁ musā bhaṇato pāpaṁ, ",
  "sn11:7.4.2_0": "Yaṁ pāpaṁ ariyūpavādino; ",
  "sn11:7.4.3_0": "Mittadduno ca yaṁ pāpaṁ, ",
  "sn11:7.4.4_0": "Yaṁ pāpaṁ akataññuno; ",
  "sn11:7.4.5_0": "Tameva pāpaṁ phusatu, ",
  "sn11:7.4.6_0": "Yo te dubbhe sujampatī’”ti. ",
  "sn11:8.0.1_0": "Saṁyutta Nikāya 11 ",
  "sn11:8.0.2_0": "1. Paṭhamavagga ",
  "sn11:8.0.3_0": "8. Verocanaasurindasutta ",
  "sn11:8.1.1_0": "Sāvatthiyaṁ jetavane. ",
  "sn11:8.1.2_0": "Tena kho pana samayena bhagavā divāvihāragato hoti paṭisallīno. ",
  "sn11:8.1.3_0": "Atha kho sakko ca devānamindo verocano ca asurindo yena bhagavā tenupasaṅkamiṁsu;",
  "sn11:8.1.3_1": "upasaṅkamitvā paccekaṁ dvārabāhaṁ nissāya aṭṭhaṁsu.",
  "sn11:8.1.4_0": "Atha kho verocano asurindo bhagavato santike imaṁ gāthaṁ abhāsi: ",
  "sn11:8.2.1_0": "“Vāyametheva puriso, ",
  "sn11:8.2.2_0": "yāva atthassa nipphadā; ",
  "sn11:8.2.3_0": "Nipphannasobhano attho, ",
  "sn11:8.2.4_0": "verocanavaco idan”ti. ",
  "sn11:8.3.1_0": "“Vāyametheva puriso, ",
  "sn11:8.3.2_0": "yāva atthassa nipphadā; ",
  "sn11:8.3.3_0": "Nipphannasobhano attho, ",
  "sn11:8.3.4_0": "khantyā bhiyyo na vijjatī”ti. ",
  "sn11:8.4.1_0": "“Sabbe sattā atthajātā, ",
  "sn11:8.4.2_0": "tattha tattha yathārahaṁ; ",
  "sn11:8.4.3_0": "Saṁyogaparamā tveva, ",
  "sn11:8.4.4_0": "sambhogā sabbapāṇinaṁ; ",
  "sn11:8.4.5_0": "Nipphannasobhano attho, ",
  "sn11:8.4.6_0": "verocanavaco idan”ti. ",
  "sn11:8.5.1_0": "“Sabbe sattā atthajātā, ",
  "sn11:8.5.2_0": "tattha tattha yathārahaṁ; ",
  "sn11:8.5.3_0": "Saṁyogaparamā tveva, ",
  "sn11:8.5.4_0": "sambhogā sabbapāṇinaṁ; ",
  "sn11:8.5.5_0": "Nipphannasobhano attho, ",
  "sn11:8.5.6_0": "khantyā bhiyyo na vijjatī”ti. ",
  "sn11:9.0.1_0": "Saṁyutta Nikāya 11 ",
  "sn11:9.0.2_0": "1. Paṭhamavagga ",
  "sn11:9.0.3_0": "9. Araññāyatanaisisutta ",
  "sn11:9.1.1_0": "Sāvatthiyaṁ. ",
  "sn11:9.1.2_0": "“Bhūtapubbaṁ, bhikkhave,",
  "sn11:9.1.2_1": "sambahulā isayo sīlavanto kalyāṇadhammā araññāyatane paṇṇakuṭīsu sammanti.",
  "sn11:9.1.3_0": "Atha kho, bhikkhave,",
  "sn11:9.1.3_1": "sakko ca devānamindo vepacitti ca asurindo yena te isayo sīlavanto kalyāṇadhammā tenupasaṅkamiṁsu.",
  "sn11:9.1.4_0": "Atha kho, bhikkhave,",
  "sn11:9.1.4_1": "vepacitti asurindo paṭaliyo upāhanā ārohitvā khaggaṁ olaggetvā chattena dhāriyamānena aggadvārena assamaṁ pavisitvā te isayo sīlavante kalyāṇadhamme apabyāmato karitvā atikkami.",
  "sn11:9.1.5_0": "Atha kho, bhikkhave,",
  "sn11:9.1.5_1": "sakko devānamindo paṭaliyo upāhanā orohitvā khaggaṁ aññesaṁ datvā chattaṁ apanāmetvā dvāreneva assamaṁ pavisitvā te isayo sīlavante kalyāṇadhamme anuvātaṁ pañjaliko namassamāno aṭṭhāsi.",
  "sn11:9.1.6_0": "Atha kho, bhikkhave,",
  "sn11:9.1.6_1": "te isayo sīlavanto kalyāṇadhammā sakkaṁ devānamindaṁ gāthāya ajjhabhāsiṁsu:",
  "sn11:9.2.1_0": "‘Gandho isīnaṁ ciradikkhitānaṁ, ",
  "sn11:9.2.2_0": "Kāyā cuto gacchati mālutena; ",
  "sn11:9.2.3_0": "Ito paṭikkamma sahassanetta, ",
  "sn11:9.2.4_0": "Gandho isīnaṁ asuci devarājā’ti. ",
  "sn11:9.3.1_0": "‘Gandho isīnaṁ ciradikkhitānaṁ, ",
  "sn11:9.3.2_0": "Kāyā cuto gacchatu mālutena; ",
  "sn11:9.3.3_0": "Sucitrapupphaṁ sirasmiṁva mālaṁ, ",
  "sn11:9.3.4_0": "Gandhaṁ etaṁ paṭikaṅkhāma bhante; ",
  "sn11:9.3.5_0": "Na hettha devā paṭikūlasaññino’”ti. ",
  "sn11:10.0.1_0": "Saṁyutta Nikāya 11 ",
  "sn11:10.0.2_0": "1. Paṭhamavagga ",
  "sn11:10.0.3_0": "10. Samuddakasutta ",
  "sn11:10.1.1_0": "Sāvatthiyaṁ. ",
  "sn11:10.1.2_0": "“Bhūtapubbaṁ, bhikkhave,",
  "sn11:10.1.2_1": "sambahulā isayo sīlavanto kalyāṇadhammā samuddatīre paṇṇakuṭīsu sammanti.",
  "sn11:10.1.3_0": "Tena kho pana samayena devāsurasaṅgāmo samupabyūḷho ahosi. ",
  "sn11:10.1.4_0": "Atha kho, bhikkhave,",
  "sn11:10.1.4_1": "tesaṁ isīnaṁ sīlavantānaṁ kalyāṇadhammānaṁ etadahosi:",
  "sn11:10.1.5_0": "‘dhammikā kho devā, adhammikā asurā. ",
  "sn11:10.1.6_0": "Siyāpi no asurato bhayaṁ. ",
  "sn11:10.1.7_0": "Yannūna mayaṁ sambaraṁ asurindaṁ upasaṅkamitvā abhayadakkhiṇaṁ yāceyyāmā’ti. ",
  "sn11:10.1.8_0": "Atha kho, bhikkhave,",
  "sn11:10.1.8_1": "te isayo sīlavanto kalyāṇadhammā—seyyathāpi nāma balavā puriso samiñjitaṁ vā bāhaṁ pasāreyya,",
  "sn11:10.1.8_2": "pasāritaṁ vā bāhaṁ samiñjeyya;",
  "sn11:10.1.8_3": "evameva—samuddatīre paṇṇakuṭīsu antarahitā sambarassa asurindassa sammukhe pāturahesuṁ.",
  "sn11:10.1.9_0": "Atha kho, bhikkhave,",
  "sn11:10.1.9_1": "te isayo sīlavanto kalyāṇadhammā sambaraṁ asurindaṁ gāthāya ajjhabhāsiṁsu:",
  "sn11:10.2.1_0": "‘Isayo sambaraṁ pattā, ",
  "sn11:10.2.2_0": "yācanti abhayadakkhiṇaṁ; ",
  "sn11:10.2.3_0": "Kāmaṅkaro hi te dātuṁ, ",
  "sn11:10.2.4_0": "bhayassa abhayassa vā’ti. ",
  "sn11:10.3.1_0": "‘Isīnaṁ abhayaṁ natthi, ",
  "sn11:10.3.2_0": "duṭṭhānaṁ sakkasevinaṁ; ",
  "sn11:10.3.3_0": "Abhayaṁ yācamānānaṁ, ",
  "sn11:10.3.4_0": "bhayameva dadāmi vo’ti. ",
  "sn11:10.4.1_0": "‘Abhayaṁ yācamānānaṁ, ",
  "sn11:10.4.2_0": "bhayameva dadāsi no; ",
  "sn11:10.4.3_0": "Paṭiggaṇhāma te etaṁ, ",
  "sn11:10.4.4_0": "akkhayaṁ hotu te bhayaṁ. ",
  "sn11:10.5.1_0": "Yādisaṁ vapate bījaṁ, ",
  "sn11:10.5.2_0": "tādisaṁ harate phalaṁ; ",
  "sn11:10.5.3_0": "Kalyāṇakārī kalyāṇaṁ, ",
  "sn11:10.5.4_0": "pāpakārī ca pāpakaṁ; ",
  "sn11:10.5.5_0": "Pavuttaṁ tāta te bījaṁ, ",
  "sn11:10.5.6_0": "phalaṁ paccanubhossasī’ti. ",
  "sn11:10.6.1_0": "Atha kho, bhikkhave,",
  "sn11:10.6.1_1": "te isayo sīlavanto kalyāṇadhammā sambaraṁ asurindaṁ abhisapitvā—seyyathāpi nāma balavā puriso samiñjitaṁ vā bāhaṁ pasāreyya,",
  "sn11:10.6.1_2": "pasāritaṁ vā bāhaṁ samiñjeyya;",
  "sn11:10.6.1_3": "evameva—sambarassa asurindassa sammukhe antarahitā samuddatīre paṇṇakuṭīsu pāturahesuṁ.",
  "sn11:10.6.2_0": "Atha kho, bhikkhave,",
  "sn11:10.6.2_1": "sambaro asurindo tehi isīhi sīlavantehi kalyāṇadhammehi abhisapito rattiyā sudaṁ tikkhattuṁ ubbijjī”ti.",
  "sn11:10.6.3_0": "Paṭhamo vaggo. ",
  "sn11:10.7.0_0": "Tassuddānaṁ",
  "sn11:10.7.1_0": "Suvīraṁ susīmañceva, ",
  "sn11:10.7.2_0": "dhajaggaṁ vepacittino; ",
  "sn11:10.7.3_0": "Subhāsitaṁ jayañceva, ",
  "sn11:10.7.4_0": "kulāvakaṁ nadubbhiyaṁ; ",
  "sn11:10.7.5_0": "Verocana asurindo, ",
  "sn11:10.7.6_0": "isayo araññakañceva; ",
  "sn11:10.7.7_0": "Isayo ca samuddakāti. ",
  "sn11:11.0.1_0": "Saṁyutta Nikāya 11 ",
  "sn11:11.0.2_0": "2. Dutiyavagga ",
  "sn11:11.0.3_0": "11. Vatapadasutta ",
  "sn11:11.1.1_0": "Sāvatthiyaṁ. ",
  "sn11:11.1.2_0": "“Sakkassa, bhikkhave,",
  "sn11:11.1.2_1": "devānamindassa pubbe manussabhūtassa satta vatapadāni samattāni samādinnāni ahesuṁ,",
  "sn11:11.1.2_2": "yesaṁ samādinnattā sakko sakkattaṁ ajjhagā.",
  "sn11:11.1.3_0": "Katamāni satta vatapadāni? ",
  "sn11:11.1.4_0": "Yāvajīvaṁ mātāpettibharo assaṁ, ",
  "sn11:11.1.5_0": "yāvajīvaṁ kule jeṭṭhāpacāyī assaṁ, ",
  "sn11:11.1.6_0": "yāvajīvaṁ saṇhavāco assaṁ, ",
  "sn11:11.1.7_0": "yāvajīvaṁ apisuṇavāco assaṁ, ",
  "sn11:11.1.8_0": "yāvajīvaṁ vigatamalamaccherena cetasā agāraṁ ajjhāvaseyyaṁ muttacāgo payatapāṇi vossaggarato yācayogo dānasaṁvibhāgarato, ",
  "sn11:11.1.9_0": "yāvajīvaṁ saccavāco assaṁ, ",
  "sn11:11.1.10_0": "yāvajīvaṁ akkodhano assaṁ—sacepi me kodho uppajjeyya,",
  "sn11:11.1.10_1": "khippameva naṁ paṭivineyyanti.",
  "sn11:11.1.11_0": "Sakkassa, bhikkhave,",
  "sn11:11.1.11_1": "devānamindassa pubbe manussabhūtassa imāni satta vatapadāni samattāni samādinnāni ahesuṁ,",
  "sn11:11.1.11_2": "yesaṁ samādinnattā sakko sakkattaṁ ajjhagāti.",
  "sn11:11.2.1_0": "Mātāpettibharaṁ jantuṁ, ",
  "sn11:11.2.2_0": "kule jeṭṭhāpacāyinaṁ; ",
  "sn11:11.2.3_0": "Saṇhaṁ sakhilasambhāsaṁ, ",
  "sn11:11.2.4_0": "pesuṇeyyappahāyinaṁ. ",
  "sn11:11.3.1_0": "Maccheravinaye yuttaṁ, ",
  "sn11:11.3.2_0": "saccaṁ kodhābhibhuṁ naraṁ; ",
  "sn11:11.3.3_0": "Taṁ ve devā tāvatiṁsā, ",
  "sn11:11.3.4_0": "āhu sappuriso itī”ti. ",
  "sn11:12.0.1_0": "Saṁyutta Nikāya 11 ",
  "sn11:12.0.2_0": "2. Dutiyavagga ",
  "sn11:12.0.3_0": "12. Sakkanāmasutta ",
  "sn11:12.1.1_0": "Sāvatthiyaṁ jetavane. ",
  "sn11:12.1.2_0": "Tatra kho bhagavā bhikkhū etadavoca: ",
  "sn11:12.1.3_0": "“sakko, bhikkhave,",
  "sn11:12.1.3_1": "devānamindo pubbe manussabhūto samāno magho nāma māṇavo ahosi, tasmā maghavāti vuccati.",
  "sn11:12.2.1_0": "Sakko, bhikkhave,",
  "sn11:12.2.1_1": "devānamindo pubbe manussabhūto samāno pure dānaṁ adāsi, tasmā purindadoti vuccati.",
  "sn11:12.3.1_0": "Sakko, bhikkhave,",
  "sn11:12.3.1_1": "devānamindo pubbe manussabhūto samāno sakkaccaṁ dānaṁ adāsi, tasmā sakkoti vuccati.",
  "sn11:12.4.1_0": "Sakko, bhikkhave,",
  "sn11:12.4.1_1": "devānamindo pubbe manussabhūto samāno āvasathaṁ adāsi, tasmā vāsavoti vuccati.",
  "sn11:12.5.1_0": "Sakko, bhikkhave,",
  "sn11:12.5.1_1": "devānamindo sahassampi atthānaṁ muhuttena cinteti, tasmā sahassakkhoti vuccati.",
  "sn11:12.6.1_0": "Sakkassa, bhikkhave,",
  "sn11:12.6.1_1": "devānamindassa sujā nāma asurakaññā pajāpati, tasmā sujampatīti vuccati.",
  "sn11:12.7.1_0": "Sakko, bhikkhave,",
  "sn11:12.7.1_1": "devānamindo devānaṁ tāvatiṁsānaṁ issariyādhipaccaṁ rajjaṁ kāreti, tasmā devānamindoti vuccati.",
  "sn11:12.8.1_0": "Sakkassa, bhikkhave,",
  "sn11:12.8.1_1": "devānamindassa pubbe manussabhūtassa satta vatapadāni samattāni samādinnāni ahesuṁ,",
  "sn11:12.8.1_2": "yesaṁ samādinnattā sakko sakkattaṁ ajjhagā.",
  "sn11:12.8.2_0": "Katamāni satta vatapadāni? ",
  "sn11:12.8.3_0": "Yāvajīvaṁ mātāpettibharo assaṁ, ",
  "sn11:12.8.4_0": "yāvajīvaṁ kule jeṭṭhāpacāyī assaṁ, ",
  "sn11:12.8.5_0": "yāvajīvaṁ saṇhavāco assaṁ, ",
  "sn11:12.8.6_0": "yāvajīvaṁ apisuṇavāco assaṁ, ",
  "sn11:12.8.7_0": "yāvajīvaṁ vigatamalamaccherena cetasā agāraṁ ajjhāvaseyyaṁ muttacāgo payatapāṇi vossaggarato yācayogo dānasaṁvibhāgarato, ",
  "sn11:12.8.8_0": "yāvajīvaṁ saccavāco assaṁ, ",
  "sn11:12.8.9_0": "yāvajīvaṁ akkodhano assaṁ—sacepi me kodho uppajjeyya,",
  "sn11:12.8.9_1": "khippameva naṁ paṭivineyyanti.",
  "sn11:12.8.10_0": "Sakkassa, bhikkhave,",
  "sn11:12.8.10_1": "devānamindassa pubbe manussabhūtassa imāni satta vatapadāni samattāni samādinnāni ahesuṁ,",
  "sn11:12.8.10_2": "yesaṁ samādinnattā sakko sakkattaṁ ajjhagāti.",
  "sn11:12.9.1_0": "Mātāpettibharaṁ jantuṁ, ",
  "sn11:12.9.2_0": "kule jeṭṭhāpacāyinaṁ; ",
  "sn11:12.9.3_0": "Saṇhaṁ sakhilasambhāsaṁ, ",
  "sn11:12.9.4_0": "pesuṇeyyappahāyinaṁ. ",
  "sn11:12.10.1_0": "Maccheravinaye yuttaṁ, ",
  "sn11:12.10.2_0": "saccaṁ kodhābhibhuṁ naraṁ; ",
  "sn11:12.10.3_0": "Taṁ ve devā tāvatiṁsā, ",
  "sn11:12.10.4_0": "āhu sappuriso itī”ti. ",
  "sn11:13.0.1_0": "Saṁyutta Nikāya 11 ",
  "sn11:13.0.2_0": "2. Dutiyavagga ",
  "sn11:13.0.3_0": "13. Mahālisutta ",
  "sn11:13.1.1_0": "Evaṁ me sutaṁ—",
  "sn11:13.1.2_0": "ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. ",
  "sn11:13.1.3_0": "Atha kho mahāli licchavī yena bhagavā tenupasaṅkami;",
  "sn11:13.1.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn11:13.1.3_2": "Ekamantaṁ nisinno kho mahāli licchavī bhagavantaṁ etadavoca:",
  "sn11:13.2.1_0": "“Diṭṭho kho, bhante,",
  "sn11:13.2.1_1": "bhagavatā sakko devānamindo”ti?",
  "sn11:13.3.1_0": "“Diṭṭho kho me, mahāli, sakko devānamindo”ti. ",
  "sn11:13.4.1_0": "“So hi nūna, bhante, sakkapatirūpako bhavissati. ",
  "sn11:13.4.2_0": "Duddaso hi, bhante, sakko devānamindo”ti. ",
  "sn11:13.5.1_0": "“Sakkañca khvāhaṁ, mahāli,",
  "sn11:13.5.1_1": "pajānāmi sakkakaraṇe ca dhamme,",
  "sn11:13.5.1_2": "yesaṁ dhammānaṁ samādinnattā sakko sakkattaṁ ajjhagā, tañca pajānāmi.",
  "sn11:13.6.1_0": "Sakko, mahāli,",
  "sn11:13.6.1_1": "devānamindo pubbe manussabhūto samāno magho nāma māṇavo ahosi, tasmā maghavāti vuccati.",
  "sn11:13.7.1_0": "Sakko, mahāli,",
  "sn11:13.7.1_1": "devānamindo pubbe manussabhūto samāno sakkaccaṁ dānaṁ adāsi, tasmā sakkoti vuccati.",
  "sn11:13.8.1_0": "Sakko, mahāli,",
  "sn11:13.8.1_1": "devānamindo pubbe manussabhūto samāno pure dānaṁ adāsi, tasmā purindadoti vuccati.",
  "sn11:13.9.1_0": "Sakko, mahāli,",
  "sn11:13.9.1_1": "devānamindo pubbe manussabhūto samāno āvasathaṁ adāsi, tasmā vāsavoti vuccati.",
  "sn11:13.10.1_0": "Sakko, mahāli,",
  "sn11:13.10.1_1": "devānamindo sahassampi atthānaṁ muhuttena cinteti, tasmā sahassakkhoti vuccati.",
  "sn11:13.11.1_0": "Sakkassa, mahāli,",
  "sn11:13.11.1_1": "devānamindassa sujā nāma asurakaññā pajāpati, tasmā sujampatīti vuccati.",
  "sn11:13.12.1_0": "Sakko, mahāli,",
  "sn11:13.12.1_1": "devānamindo devānaṁ tāvatiṁsānaṁ issariyādhipaccaṁ rajjaṁ kāreti, tasmā devānamindoti vuccati.",
  "sn11:13.13.1_0": "Sakkassa, mahāli,",
  "sn11:13.13.1_1": "devānamindassa pubbe manussabhūtassa satta vatapadāni samattāni samādinnāni ahesuṁ,",
  "sn11:13.13.1_2": "yesaṁ samādinnattā sakko sakkattaṁ ajjhagā.",
  "sn11:13.13.2_0": "Katamāni satta vatapadāni? ",
  "sn11:13.13.3_0": "Yāvajīvaṁ mātāpettibharo assaṁ, ",
  "sn11:13.13.4_0": "yāvajīvaṁ kule jeṭṭhāpacāyī assaṁ, ",
  "sn11:13.13.5_0": "yāvajīvaṁ saṇhavāco assaṁ, ",
  "sn11:13.13.6_0": "yāvajīvaṁ apisuṇavāco assaṁ, ",
  "sn11:13.13.7_0": "yāvajīvaṁ vigatamalamaccherena cetasā agāraṁ ajjhāvaseyyaṁ muttacāgo payatapāṇi vossaggarato yācayogo dānasaṁvibhāgarato, ",
  "sn11:13.13.8_0": "yāvajīvaṁ saccavāco assaṁ, ",
  "sn11:13.13.9_0": "yāvajīvaṁ akkodhano assaṁ—sacepi me kodho uppajjeyya,",
  "sn11:13.13.9_1": "khippameva naṁ paṭivineyyanti.",
  "sn11:13.13.10_0": "Sakkassa, mahāli,",
  "sn11:13.13.10_1": "devānamindassa pubbe manussabhūtassa imāni satta vatapadāni samattāni samādinnāni ahesuṁ,",
  "sn11:13.13.10_2": "yesaṁ samādinnattā sakko sakkattaṁ ajjhagāti.",
  "sn11:13.14.1_0": "Mātāpettibharaṁ jantuṁ, ",
  "sn11:13.14.2_0": "kule jeṭṭhāpacāyinaṁ; ",
  "sn11:13.14.3_0": "Saṇhaṁ sakhilasambhāsaṁ, ",
  "sn11:13.14.4_0": "pesuṇeyyappahāyinaṁ. ",
  "sn11:13.15.1_0": "Maccheravinaye yuttaṁ, ",
  "sn11:13.15.2_0": "saccaṁ kodhābhibhuṁ naraṁ; ",
  "sn11:13.15.3_0": "Taṁ ve devā tāvatiṁsā, ",
  "sn11:13.15.4_0": "āhu sappuriso itī”ti. ",
  "sn11:14.0.1_0": "Saṁyutta Nikāya 11 ",
  "sn11:14.0.2_0": "2. Dutiyavagga ",
  "sn11:14.0.3_0": "14. Daliddasutta ",
  "sn11:14.1.1_0": "Ekaṁ samayaṁ bhagavā rājagahe viharati veḷuvane kalandakanivāpe. ",
  "sn11:14.1.2_0": "Tatra kho bhagavā bhikkhū āmantesi: ",
  "sn11:14.1.3_0": "“bhikkhavo”ti. ",
  "sn11:14.1.4_0": "“Bhadante”ti te bhikkhū bhagavato paccassosuṁ. ",
  "sn11:14.1.5_0": "Bhagavā etadavoca: ",
  "sn11:14.2.1_0": "“Bhūtapubbaṁ, bhikkhave,",
  "sn11:14.2.1_1": "aññataro puriso imasmiṁyeva rājagahe manussadaliddo ahosi manussakapaṇo manussavarāko.",
  "sn11:14.2.2_0": "So tathāgatappavedite dhammavinaye saddhaṁ samādiyi, sīlaṁ samādiyi, sutaṁ samādiyi, cāgaṁ samādiyi, paññaṁ samādiyi. ",
  "sn11:14.2.3_0": "So tathāgatappavedite dhammavinaye saddhaṁ samādiyitvā sīlaṁ samādiyitvā sutaṁ samādiyitvā cāgaṁ samādiyitvā paññaṁ samādiyitvā kāyassa bhedā paraṁ maraṇā sugatiṁ saggaṁ lokaṁ upapajji devānaṁ tāvatiṁsānaṁ sahabyataṁ. ",
  "sn11:14.2.4_0": "So aññe deve atirocati vaṇṇena ceva yasasā ca. ",
  "sn11:14.2.5_0": "Tatra sudaṁ, bhikkhave,",
  "sn11:14.2.5_1": "devā tāvatiṁsā ujjhāyanti khiyyanti vipācenti:",
  "sn11:14.2.6_0": "‘acchariyaṁ vata bho, abbhutaṁ vata bho. ",
  "sn11:14.2.7_0": "Ayañhi devaputto pubbe manussabhūto samāno manussadaliddo ahosi manussakapaṇo manussavarāko; ",
  "sn11:14.2.8_0": "so kāyassa bhedā paraṁ maraṇā sugatiṁ saggaṁ lokaṁ upapanno devānaṁ tāvatiṁsānaṁ sahabyataṁ. ",
  "sn11:14.2.9_0": "So aññe deve atirocati vaṇṇena ceva yasasā cā’ti. ",
  "sn11:14.3.1_0": "Atha kho, bhikkhave,",
  "sn11:14.3.1_1": "sakko devānamindo deve tāvatiṁse āmantesi:",
  "sn11:14.3.2_0": "‘mā kho tumhe, mārisā,",
  "sn11:14.3.2_1": "etassa devaputtassa ujjhāyittha.",
  "sn11:14.3.3_0": "Eso kho, mārisā,",
  "sn11:14.3.3_1": "devaputto pubbe manussabhūto samāno tathāgatappavedite dhammavinaye saddhaṁ samādiyi, sīlaṁ samādiyi, sutaṁ samādiyi, cāgaṁ samādiyi, paññaṁ samādiyi.",
  "sn11:14.3.4_0": "So tathāgatappavedite dhammavinaye saddhaṁ samādiyitvā sīlaṁ samādiyitvā sutaṁ samādiyitvā cāgaṁ samādiyitvā paññaṁ samādiyitvā kāyassa bhedā paraṁ maraṇā sugatiṁ saggaṁ lokaṁ upapanno devānaṁ tāvatiṁsānaṁ sahabyataṁ. ",
  "sn11:14.3.5_0": "So aññe deve atirocati vaṇṇena ceva yasasā cā’ti. ",
  "sn11:14.3.6_0": "Atha kho, bhikkhave,",
  "sn11:14.3.6_1": "sakko devānamindo deve tāvatiṁse anunayamāno tāyaṁ velāyaṁ imā gāthāyo abhāsi:",
  "sn11:14.4.1_0": "‘Yassa saddhā tathāgate, ",
  "sn11:14.4.2_0": "acalā suppatiṭṭhitā; ",
  "sn11:14.4.3_0": "Sīlañca yassa kalyāṇaṁ, ",
  "sn11:14.4.4_0": "ariyakantaṁ pasaṁsitaṁ. ",
  "sn11:14.5.1_0": "Saṅghe pasādo yassatthi, ",
  "sn11:14.5.2_0": "ujubhūtañca dassanaṁ; ",
  "sn11:14.5.3_0": "Adaliddoti taṁ āhu, ",
  "sn11:14.5.4_0": "amoghaṁ tassa jīvitaṁ. ",
  "sn11:14.6.1_0": "Tasmā saddhañca sīlañca, ",
  "sn11:14.6.2_0": "pasādaṁ dhammadassanaṁ; ",
  "sn11:14.6.3_0": "Anuyuñjetha medhāvī, ",
  "sn11:14.6.4_0": "saraṁ buddhāna sāsanan’”ti. ",
  "sn11:15.0.1_0": "Saṁyutta Nikāya 11 ",
  "sn11:15.0.2_0": "2. Dutiyavagga ",
  "sn11:15.0.3_0": "15. Rāmaṇeyyakasutta ",
  "sn11:15.1.1_0": "Sāvatthiyaṁ jetavane. ",
  "sn11:15.1.2_0": "Atha kho sakko devānamindo yena bhagavā tenupasaṅkami;",
  "sn11:15.1.2_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "sn11:15.1.2_2": "Ekamantaṁ ṭhito kho sakko devānamindo bhagavantaṁ etadavoca:",
  "sn11:15.1.3_0": "“kiṁ nu kho, bhante, bhūmirāmaṇeyyakan”ti? ",
  "sn11:15.2.1_0": "“Ārāmacetyā vanacetyā, ",
  "sn11:15.2.2_0": "pokkharañño sunimmitā; ",
  "sn11:15.2.3_0": "Manussarāmaṇeyyassa, ",
  "sn11:15.2.4_0": "kalaṁ nāgghanti soḷasiṁ. ",
  "sn11:15.3.1_0": "Gāme vā yadi vāraññe, ",
  "sn11:15.3.2_0": "Ninne vā yadi vā thale; ",
  "sn11:15.3.3_0": "Yattha arahanto viharanti, ",
  "sn11:15.3.4_0": "Taṁ bhūmirāmaṇeyyakan”ti. ",
  "sn11:16.0.1_0": "Saṁyutta Nikāya 11 ",
  "sn11:16.0.2_0": "2. Dutiyavagga ",
  "sn11:16.0.3_0": "16. Yajamānasutta ",
  "sn11:16.1.1_0": "Ekaṁ samayaṁ bhagavā rājagahe viharati gijjhakūṭe pabbate. ",
  "sn11:16.1.2_0": "Atha kho sakko devānamindo yena bhagavā tenupasaṅkami;",
  "sn11:16.1.2_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "sn11:16.1.3_0": "Ekamantaṁ ṭhito kho sakko devānamindo bhagavantaṁ gāthāya ajjhabhāsi: ",
  "sn11:16.2.1_0": "“Yajamānānaṁ manussānaṁ, ",
  "sn11:16.2.2_0": "puññapekkhāna pāṇinaṁ; ",
  "sn11:16.2.3_0": "Karotaṁ opadhikaṁ puññaṁ, ",
  "sn11:16.2.4_0": "kattha dinnaṁ mahapphalan”ti. ",
  "sn11:16.3.1_0": "“Cattāro ca paṭipannā, ",
  "sn11:16.3.2_0": "cattāro ca phale ṭhitā; ",
  "sn11:16.3.3_0": "Esa saṅgho ujubhūto, ",
  "sn11:16.3.4_0": "paññāsīlasamāhito. ",
  "sn11:16.4.1_0": "Yajamānānaṁ manussānaṁ, ",
  "sn11:16.4.2_0": "Puññapekkhāna pāṇinaṁ; ",
  "sn11:16.4.3_0": "Karotaṁ opadhikaṁ puññaṁ, ",
  "sn11:16.4.4_0": "Saṅghe dinnaṁ mahapphalan”ti. ",
  "sn11:17.0.1_0": "Saṁyutta Nikāya 11 ",
  "sn11:17.0.2_0": "2. Dutiyavagga ",
  "sn11:17.0.3_0": "17. Buddhavandanāsutta ",
  "sn11:17.1.1_0": "Sāvatthiyaṁ jetavane. ",
  "sn11:17.1.2_0": "Tena kho pana samayena bhagavā divāvihāragato hoti paṭisallīno. ",
  "sn11:17.1.3_0": "Atha kho sakko ca devānamindo brahmā ca sahampati yena bhagavā tenupasaṅkamiṁsu;",
  "sn11:17.1.3_1": "upasaṅkamitvā paccekaṁ dvārabāhaṁ nissāya aṭṭhaṁsu.",
  "sn11:17.1.4_0": "Atha kho sakko devānamindo bhagavato santike imaṁ gāthaṁ abhāsi: ",
  "sn11:17.2.1_0": "“Uṭṭhehi vīra vijitasaṅgāma, ",
  "sn11:17.2.2_0": "Pannabhāra anaṇa vicara loke; ",
  "sn11:17.2.3_0": "Cittañca te suvimuttaṁ, ",
  "sn11:17.2.4_0": "Cando yathā pannarasāya rattin”ti. ",
  "sn11:17.3.1_0": "“Na kho, devānaminda, tathāgatā evaṁ vanditabbā. ",
  "sn11:17.3.2_0": "Evañca kho, devānaminda, tathāgatā vanditabbā: ",
  "sn11:17.4.1_0": "‘Uṭṭhehi vīra vijitasaṅgāma, ",
  "sn11:17.4.2_0": "Satthavāha anaṇa vicara loke; ",
  "sn11:17.4.3_0": "Desassu bhagavā dhammaṁ, ",
  "sn11:17.4.4_0": "Aññātāro bhavissantī’”ti. ",
  "sn11:18.0.1_0": "Saṁyutta Nikāya 11 ",
  "sn11:18.0.2_0": "2. Dutiyavagga ",
  "sn11:18.0.3_0": "18. Gahaṭṭhavandanāsutta ",
  "sn11:18.1.1_0": "Sāvatthiyaṁ. ",
  "sn11:18.1.2_0": "Tatra …pe… etadavoca: ",
  "sn11:18.1.3_0": "“bhūtapubbaṁ, bhikkhave,",
  "sn11:18.1.3_1": "sakko devānamindo mātaliṁ saṅgāhakaṁ āmantesi:",
  "sn11:18.1.4_0": "‘yojehi, samma mātali, sahassayuttaṁ ājaññarathaṁ.",
  "sn11:18.1.4_1": "Uyyānabhūmiṁ gacchāma subhūmiṁ dassanāyā’ti.",
  "sn11:18.1.5_0": "‘Evaṁ, bhaddantavā’ti kho, bhikkhave,",
  "sn11:18.1.5_1": "mātali saṅgāhako sakkassa devānamindassa paṭissutvā sahassayuttaṁ ājaññarathaṁ yojetvā sakkassa devānamindassa paṭivedesi:",
  "sn11:18.1.6_0": "‘yutto kho te, mārisa, sahassayutto ājaññaratho. ",
  "sn11:18.1.7_0": "Yassadāni kālaṁ maññasī’ti. ",
  "sn11:18.1.8_0": "Atha kho, bhikkhave,",
  "sn11:18.1.8_1": "sakko devānamindo vejayantapāsādā orohanto añjaliṁ katvā sudaṁ puthuddisā namassati.",
  "sn11:18.1.9_0": "Atha kho, bhikkhave,",
  "sn11:18.1.9_1": "mātali saṅgāhako sakkaṁ devānamindaṁ gāthāya ajjhabhāsi:",
  "sn11:18.2.1_0": "‘Taṁ namassanti tevijjā, ",
  "sn11:18.2.2_0": "sabbe bhummā ca khattiyā; ",
  "sn11:18.2.3_0": "Cattāro ca mahārājā, ",
  "sn11:18.2.4_0": "tidasā ca yasassino; ",
  "sn11:18.2.5_0": "Atha ko nāma so yakkho, ",
  "sn11:18.2.6_0": "yaṁ tvaṁ sakka namassasī’ti. ",
  "sn11:18.3.1_0": "‘Maṁ namassanti tevijjā, ",
  "sn11:18.3.2_0": "sabbe bhummā ca khattiyā; ",
  "sn11:18.3.3_0": "Cattāro ca mahārājā, ",
  "sn11:18.3.4_0": "tidasā ca yasassino. ",
  "sn11:18.4.1_0": "Ahañca sīlasampanne, ",
  "sn11:18.4.2_0": "cirarattasamāhite; ",
  "sn11:18.4.3_0": "Sammāpabbajite vande, ",
  "sn11:18.4.4_0": "brahmacariyaparāyane. ",
  "sn11:18.5.1_0": "Ye gahaṭṭhā puññakarā, ",
  "sn11:18.5.2_0": "sīlavanto upāsakā; ",
  "sn11:18.5.3_0": "Dhammena dāraṁ posenti, ",
  "sn11:18.5.4_0": "te namassāmi mātalī’ti. ",
  "sn11:18.6.1_0": "‘Seṭṭhā hi kira lokasmiṁ, ",
  "sn11:18.6.2_0": "ye tvaṁ sakka namassasi; ",
  "sn11:18.6.3_0": "Ahampi te namassāmi, ",
  "sn11:18.6.4_0": "ye namassasi vāsavā’ti. ",
  "sn11:18.7.1_0": "Idaṁ vatvāna maghavā, ",
  "sn11:18.7.2_0": "devarājā sujampati; ",
  "sn11:18.7.3_0": "Puthuddisā namassitvā, ",
  "sn11:18.7.4_0": "pamukho rathamāruhī”ti. ",
  "sn11:19.0.1_0": "Saṁyutta Nikāya 11 ",
  "sn11:19.0.2_0": "2. Dutiyavagga ",
  "sn11:19.0.3_0": "19. Satthāravandanāsutta ",
  "sn11:19.1.1_0": "Sāvatthiyaṁ jetavane. ",
  "sn11:19.1.2_0": "“Bhūtapubbaṁ, bhikkhave,",
  "sn11:19.1.2_1": "sakko devānamindo mātaliṁ saṅgāhakaṁ āmantesi:",
  "sn11:19.1.3_0": "‘yojehi, samma mātali, sahassayuttaṁ ājaññarathaṁ,",
  "sn11:19.1.3_1": "uyyānabhūmiṁ gacchāma subhūmiṁ dassanāyā’ti.",
  "sn11:19.1.4_0": "‘Evaṁ, bhaddantavā’ti kho, bhikkhave,",
  "sn11:19.1.4_1": "mātali saṅgāhako sakkassa devānamindassa paṭissutvā sahassayuttaṁ ājaññarathaṁ yojetvā sakkassa devānamindassa paṭivedesi:",
  "sn11:19.1.5_0": "‘yutto kho te, mārisa, sahassayutto ājaññaratho. ",
  "sn11:19.1.6_0": "Yassadāni kālaṁ maññasī’ti. ",
  "sn11:19.1.7_0": "Atha kho, bhikkhave,",
  "sn11:19.1.7_1": "sakko devānamindo vejayantapāsādā orohanto añjaliṁ katvā sudaṁ bhagavantaṁ namassati.",
  "sn11:19.1.8_0": "Atha kho, bhikkhave,",
  "sn11:19.1.8_1": "mātali saṅgāhako sakkaṁ devānamindaṁ gāthāya ajjhabhāsi:",
  "sn11:19.2.1_0": "‘Yañhi devā manussā ca, ",
  "sn11:19.2.2_0": "taṁ namassanti vāsava; ",
  "sn11:19.2.3_0": "Atha ko nāma so yakkho, ",
  "sn11:19.2.4_0": "yaṁ tvaṁ sakka namassasī’ti. ",
  "sn11:19.3.1_0": "‘Yo idha sammāsambuddho, ",
  "sn11:19.3.2_0": "asmiṁ loke sadevake; ",
  "sn11:19.3.3_0": "Anomanāmaṁ satthāraṁ, ",
  "sn11:19.3.4_0": "taṁ namassāmi mātali. ",
  "sn11:19.4.1_0": "Yesaṁ rāgo ca doso ca, ",
  "sn11:19.4.2_0": "avijjā ca virājitā; ",
  "sn11:19.4.3_0": "Khīṇāsavā arahanto, ",
  "sn11:19.4.4_0": "te namassāmi mātali. ",
  "sn11:19.5.1_0": "Ye rāgadosavinayā, ",
  "sn11:19.5.2_0": "avijjāsamatikkamā; ",
  "sn11:19.5.3_0": "Sekkhā apacayārāmā, ",
  "sn11:19.5.4_0": "appamattānusikkhare; ",
  "sn11:19.5.5_0": "Te namassāmi mātalī’ti. ",
  "sn11:19.6.1_0": "‘Seṭṭhā hi kira lokasmiṁ, ",
  "sn11:19.6.2_0": "ye tvaṁ sakka namassasi; ",
  "sn11:19.6.3_0": "Ahampi te namassāmi, ",
  "sn11:19.6.4_0": "ye namassasi vāsavā’ti. ",
  "sn11:19.7.1_0": "Idaṁ vatvāna maghavā, ",
  "sn11:19.7.2_0": "devarājā sujampati; ",
  "sn11:19.7.3_0": "Bhagavantaṁ namassitvā, ",
  "sn11:19.7.4_0": "pamukho rathamāruhī”ti. ",
  "sn11:20.0.1_0": "Saṁyutta Nikāya 11 ",
  "sn11:20.0.2_0": "2. Dutiyavagga ",
  "sn11:20.0.3_0": "20. Saṅghavandanāsutta ",
  "sn11:20.1.1_0": "Sāvatthiyaṁ jetavane. ",
  "sn11:20.1.2_0": "Tatra kho …pe… etadavoca: ",
  "sn11:20.1.3_0": "“bhūtapubbaṁ, bhikkhave,",
  "sn11:20.1.3_1": "sakko devānamindo mātaliṁ saṅgāhakaṁ āmantesi:",
  "sn11:20.1.4_0": "‘yojehi, samma mātali, sahassayuttaṁ ājaññarathaṁ,",
  "sn11:20.1.4_1": "uyyānabhūmiṁ gacchāma subhūmiṁ dassanāyā’ti.",
  "sn11:20.1.5_0": "‘Evaṁ, bhaddantavā’ti kho, bhikkhave,",
  "sn11:20.1.5_1": "mātali saṅgāhako sakkassa devānamindassa paṭissutvā,",
  "sn11:20.1.5_2": "sahassayuttaṁ ājaññarathaṁ yojetvā sakkassa devānamindassa paṭivedesi:",
  "sn11:20.1.6_0": "‘yutto kho te, mārisa, sahassayutto ājaññaratho, ",
  "sn11:20.1.7_0": "yassadāni kālaṁ maññasī’ti.",
  "sn11:20.1.8_0": "Atha kho, bhikkhave,",
  "sn11:20.1.8_1": "sakko devānamindo vejayantapāsādā orohanto añjaliṁ katvā sudaṁ bhikkhusaṅghaṁ namassati.",
  "sn11:20.1.9_0": "Atha kho, bhikkhave,",
  "sn11:20.1.9_1": "mātali saṅgāhako sakkaṁ devānamindaṁ gāthāya ajjhabhāsi:",
  "sn11:20.2.1_0": "‘Tañhi ete namasseyyuṁ, ",
  "sn11:20.2.2_0": "pūtidehasayā narā; ",
  "sn11:20.2.3_0": "Nimuggā kuṇapamhete, ",
  "sn11:20.2.4_0": "khuppipāsasamappitā. ",
  "sn11:20.3.1_0": "Kiṁ nu tesaṁ pihayasi, ",
  "sn11:20.3.2_0": "anāgārāna vāsava; ",
  "sn11:20.3.3_0": "Ācāraṁ isinaṁ brūhi, ",
  "sn11:20.3.4_0": "taṁ suṇoma vaco tavā’ti. ",
  "sn11:20.4.1_0": "‘Etaṁ tesaṁ pihayāmi, ",
  "sn11:20.4.2_0": "anāgārāna mātali; ",
  "sn11:20.4.3_0": "Yamhā gāmā pakkamanti, ",
  "sn11:20.4.4_0": "anapekkhā vajanti te. ",
  "sn11:20.5.1_0": "Na tesaṁ koṭṭhe openti, ",
  "sn11:20.5.2_0": "na kumbhi na kaḷopiyaṁ; ",
  "sn11:20.5.3_0": "Paraniṭṭhitamesānā, ",
  "sn11:20.5.4_0": "tena yāpenti subbatā. ",
  "sn11:20.6.1_0": "Sumantamantino dhīrā, ",
  "sn11:20.6.2_0": "tuṇhībhūtā samañcarā; ",
  "sn11:20.6.3_0": "Devā viruddhā asurehi, ",
  "sn11:20.6.4_0": "puthu maccā ca mātali. ",
  "sn11:20.7.1_0": "Aviruddhā viruddhesu, ",
  "sn11:20.7.2_0": "attadaṇḍesu nibbutā; ",
  "sn11:20.7.3_0": "Sādānesu anādānā, ",
  "sn11:20.7.4_0": "te namassāmi mātalī’ti. ",
  "sn11:20.8.1_0": "‘Seṭṭhā hi kira lokasmiṁ, ",
  "sn11:20.8.2_0": "ye tvaṁ sakka namassasi; ",
  "sn11:20.8.3_0": "Ahampi te namassāmi, ",
  "sn11:20.8.4_0": "ye namassasi vāsavā’”ti. ",
  "sn11:20.9.1_0": "Idaṁ vatvāna maghavā, ",
  "sn11:20.9.2_0": "devarājā sujampati; ",
  "sn11:20.9.3_0": "Bhikkhusaṅghaṁ namassitvā, ",
  "sn11:20.9.4_0": "pamukho rathamāruhīti. ",
  "sn11:20.9.5_0": "Dutiyo vaggo. ",
  "sn11:20.10.0_0": "Tassuddānaṁ",
  "sn11:20.10.1_0": "Devā pana tayo vuttā, ",
  "sn11:20.10.2_0": "daliddañca rāmaṇeyyakaṁ; ",
  "sn11:20.10.3_0": "Yajamānañca vandanā, ",
  "sn11:20.10.4_0": "tayo sakkanamassanāti. ",
  "sn11:21.0.1_0": "Saṁyutta Nikāya 11 ",
  "sn11:21.0.2_0": "3. Tatiyavagga ",
  "sn11:21.0.3_0": "21. Chetvāsutta ",
  "sn11:21.1.1_0": "Sāvatthiyaṁ jetavane. ",
  "sn11:21.1.2_0": "Atha kho sakko devānamindo yena bhagavā tenupasaṅkami;",
  "sn11:21.1.2_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "sn11:21.1.3_0": "Ekamantaṁ ṭhito kho sakko devānamindo bhagavantaṁ gāthāya ajjhabhāsi: ",
  "sn11:21.2.1_0": "“Kiṁsu chetvā sukhaṁ seti, ",
  "sn11:21.2.2_0": "kiṁsu chetvā na socati; ",
  "sn11:21.2.3_0": "Kissassu ekadhammassa, ",
  "sn11:21.2.4_0": "vadhaṁ rocesi gotamā”ti. ",
  "sn11:21.3.1_0": "“Kodhaṁ chetvā sukhaṁ seti, ",
  "sn11:21.3.2_0": "kodhaṁ chetvā na socati; ",
  "sn11:21.3.3_0": "Kodhassa visamūlassa, ",
  "sn11:21.3.4_0": "madhuraggassa vāsava; ",
  "sn11:21.3.5_0": "Vadhaṁ ariyā pasaṁsanti, ",
  "sn11:21.3.6_0": "tañhi chetvā na socatī”ti. ",
  "sn11:22.0.1_0": "Saṁyutta Nikāya 11 ",
  "sn11:22.0.2_0": "3. Tatiyavagga ",
  "sn11:22.0.3_0": "22. Dubbaṇṇiyasutta ",
  "sn11:22.1.1_0": "Sāvatthiyaṁ jetavane. ",
  "sn11:22.1.2_0": "Tatra kho …pe… etadavoca: ",
  "sn11:22.1.3_0": "“bhūtapubbaṁ, bhikkhave,",
  "sn11:22.1.3_1": "aññataro yakkho dubbaṇṇo okoṭimako sakkassa devānamindassa āsane nisinno ahosi.",
  "sn11:22.1.4_0": "Tatra sudaṁ, bhikkhave,",
  "sn11:22.1.4_1": "devā tāvatiṁsā ujjhāyanti khiyyanti vipācenti:",
  "sn11:22.1.5_0": "‘acchariyaṁ vata bho, abbhutaṁ vata bho. ",
  "sn11:22.1.6_0": "Ayaṁ yakkho dubbaṇṇo okoṭimako sakkassa devānamindassa āsane nisinno’ti. ",
  "sn11:22.1.7_0": "Yathā yathā kho, bhikkhave,",
  "sn11:22.1.7_1": "devā tāvatiṁsā ujjhāyanti khiyyanti vipācenti tathā tathā so yakkho abhirūpataro ceva hoti dassanīyataro ca pāsādikataro ca.",
  "sn11:22.2.1_0": "Atha kho, bhikkhave,",
  "sn11:22.2.1_1": "devā tāvatiṁsā yena sakko devānamindo tenupasaṅkamiṁsu;",
  "sn11:22.2.1_2": "upasaṅkamitvā sakkaṁ devānamindaṁ etadavocuṁ:",
  "sn11:22.2.2_0": "‘idha te, mārisa,",
  "sn11:22.2.2_1": "aññataro yakkho dubbaṇṇo okoṭimako sakkassa devānamindassa āsane nisinno.",
  "sn11:22.2.3_0": "Tatra sudaṁ, mārisa,",
  "sn11:22.2.3_1": "devā tāvatiṁsā ujjhāyanti khiyyanti vipācenti:",
  "sn11:22.2.4_0": "“acchariyaṁ vata bho, abbhutaṁ vata bho. ",
  "sn11:22.2.5_0": "Ayaṁ yakkho dubbaṇṇo okoṭimako sakkassa devānamindassa āsane nisinno”ti. ",
  "sn11:22.2.6_0": "Yathā yathā kho, mārisa,",
  "sn11:22.2.6_1": "devā ujjhāyanti khiyyanti vipācenti tathā tathā so yakkho abhirūpataro ceva hoti dassanīyataro ca pāsādikataro cāti.",
  "sn11:22.2.7_0": "So hi nūna, mārisa,",
  "sn11:22.2.7_1": "kodhabhakkho yakkho bhavissatī’ti.",
  "sn11:22.3.1_0": "Atha kho, bhikkhave,",
  "sn11:22.3.1_1": "sakko devānamindo yena so kodhabhakkho yakkho tenupasaṅkami;",
  "sn11:22.3.1_2": "upasaṅkamitvā ekaṁsaṁ uttarāsaṅgaṁ karitvā dakkhiṇajāṇumaṇḍalaṁ pathaviyaṁ nihantvā yena so kodhabhakkho yakkho tenañjaliṁ paṇāmetvā tikkhattuṁ nāmaṁ sāveti:",
  "sn11:22.3.2_0": "‘sakkohaṁ, mārisa, devānamindo, sakkohaṁ, mārisa, devānamindo’ti. ",
  "sn11:22.3.3_0": "Yathā yathā kho, bhikkhave,",
  "sn11:22.3.3_1": "sakko devānamindo nāmaṁ sāvesi tathā tathā so yakkho dubbaṇṇataro ceva ahosi okoṭimakataro ca.",
  "sn11:22.3.4_0": "Dubbaṇṇataro ceva hutvā okoṭimakataro ca tatthevantaradhāyīti. ",
  "sn11:22.3.5_0": "Atha kho, bhikkhave,",
  "sn11:22.3.5_1": "sakko devānamindo sake āsane nisīditvā deve tāvatiṁse anunayamāno tāyaṁ velāyaṁ imā gāthāyo abhāsi:",
  "sn11:22.4.1_0": "‘Na sūpahatacittomhi, ",
  "sn11:22.4.2_0": "nāvattena suvānayo; ",
  "sn11:22.4.3_0": "Na vo cirāhaṁ kujjhāmi, ",
  "sn11:22.4.4_0": "kodho mayi nāvatiṭṭhati. ",
  "sn11:22.5.1_0": "Kuddhāhaṁ na pharusaṁ brūmi, ",
  "sn11:22.5.2_0": "Na ca dhammāni kittaye; ",
  "sn11:22.5.3_0": "Sanniggaṇhāmi attānaṁ, ",
  "sn11:22.5.4_0": "Sampassaṁ atthamattano’”ti. ",
  "sn11:23.0.1_0": "Saṁyutta Nikāya 11 ",
  "sn11:23.0.2_0": "3. Tatiyavagga ",
  "sn11:23.0.3_0": "23. Sambarimāyāsutta ",
  "sn11:23.1.1_0": "Sāvatthiyaṁ …pe… ",
  "sn11:23.1.2_0": "bhagavā etadavoca: ",
  "sn11:23.1.3_0": "“bhūtapubbaṁ, bhikkhave,",
  "sn11:23.1.3_1": "vepacitti asurindo ābādhiko ahosi dukkhito bāḷhagilāno.",
  "sn11:23.1.4_0": "Atha kho, bhikkhave,",
  "sn11:23.1.4_1": "sakko devānamindo yena vepacitti asurindo tenupasaṅkami gilānapucchako.",
  "sn11:23.1.5_0": "Addasā kho, bhikkhave,",
  "sn11:23.1.5_1": "vepacitti asurindo sakkaṁ devānamindaṁ dūratova āgacchantaṁ.",
  "sn11:23.1.6_0": "Disvāna sakkaṁ devānamindaṁ etadavoca: ",
  "sn11:23.1.7_0": "‘tikiccha maṁ, devānamindā’ti. ",
  "sn11:23.1.8_0": "‘Vācehi maṁ, vepacitti, sambarimāyan’ti. ",
  "sn11:23.1.9_0": "‘Na tāvāhaṁ vācemi, yāvāhaṁ, mārisa, asure paṭipucchāmī’ti. ",
  "sn11:23.1.10_0": "Atha kho, bhikkhave,",
  "sn11:23.1.10_1": "vepacitti asurindo asure paṭipucchi:",
  "sn11:23.1.11_0": "‘vācemahaṁ, mārisā,",
  "sn11:23.1.11_1": "sakkaṁ devānamindaṁ sambarimāyan’ti?",
  "sn11:23.1.12_0": "‘Mā kho tvaṁ, mārisa,",
  "sn11:23.1.12_1": "vācesi sakkaṁ devānamindaṁ sambarimāyan’ti.",
  "sn11:23.1.13_0": "Atha kho, bhikkhave,",
  "sn11:23.1.13_1": "vepacitti asurindo sakkaṁ devānamindaṁ gāthāya ajjhabhāsi:",
  "sn11:23.2.1_0": "‘Māyāvī maghavā sakka, ",
  "sn11:23.2.2_0": "devarāja sujampati; ",
  "sn11:23.2.3_0": "Upeti nirayaṁ ghoraṁ, ",
  "sn11:23.2.4_0": "sambarova sataṁ saman’”ti. ",
  "sn11:24.0.1_0": "Saṁyutta Nikāya 11 ",
  "sn11:24.0.2_0": "3. Tatiyavagga ",
  "sn11:24.0.3_0": "24. Accayasutta ",
  "sn11:24.1.1_0": "Sāvatthiyaṁ …pe… ārāme. ",
  "sn11:24.1.2_0": "Tena kho pana samayena dve bhikkhū sampayojesuṁ. ",
  "sn11:24.1.3_0": "Tatreko bhikkhu accasarā. ",
  "sn11:24.1.4_0": "Atha kho so bhikkhu tassa bhikkhuno santike accayaṁ accayato deseti; ",
  "sn11:24.1.5_0": "so bhikkhu nappaṭiggaṇhāti. ",
  "sn11:24.1.6_0": "Atha kho sambahulā bhikkhū yena bhagavā tenupasaṅkamiṁsu;",
  "sn11:24.1.6_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "sn11:24.1.6_2": "Ekamantaṁ nisinnā kho te bhikkhū bhagavantaṁ etadavocuṁ:",
  "sn11:24.1.7_0": "“idha, bhante, dve bhikkhū sampayojesuṁ, tatreko bhikkhu accasarā. ",
  "sn11:24.1.8_0": "Atha kho so, bhante,",
  "sn11:24.1.8_1": "bhikkhu tassa bhikkhuno santike accayaṁ accayato deseti,",
  "sn11:24.1.8_2": "so bhikkhu nappaṭiggaṇhātī”ti.",
  "sn11:24.2.1_0": "“Dveme, bhikkhave, bālā. ",
  "sn11:24.2.2_0": "Yo ca accayaṁ accayato na passati,",
  "sn11:24.2.2_1": "yo ca accayaṁ desentassa yathādhammaṁ nappaṭiggaṇhāti—",
  "sn11:24.2.3_0": "ime kho, bhikkhave, dve bālā. ",
  "sn11:24.2.4_0": "Dveme, bhikkhave, paṇḍitā. ",
  "sn11:24.2.5_0": "Yo ca accayaṁ accayato passati,",
  "sn11:24.2.5_1": "yo ca accayaṁ desentassa yathādhammaṁ paṭiggaṇhāti—",
  "sn11:24.2.6_0": "ime kho, bhikkhave, dve paṇḍitā. ",
  "sn11:24.3.1_0": "Bhūtapubbaṁ, bhikkhave,",
  "sn11:24.3.1_1": "sakko devānamindo sudhammāyaṁ sabhāyaṁ deve tāvatiṁse anunayamāno tāyaṁ velāyaṁ imaṁ gāthaṁ abhāsi:",
  "sn11:24.4.1_0": "‘Kodho vo vasamāyātu, ",
  "sn11:24.4.2_0": "Mā ca mittehi vo jarā; ",
  "sn11:24.4.3_0": "Agarahiyaṁ mā garahittha, ",
  "sn11:24.4.4_0": "Mā ca bhāsittha pesuṇaṁ; ",
  "sn11:24.4.5_0": "Atha pāpajanaṁ kodho, ",
  "sn11:24.4.6_0": "Pabbatovābhimaddatī’”ti. ",
  "sn11:25.0.1_0": "Saṁyutta Nikāya 11 ",
  "sn11:25.0.2_0": "3. Tatiyavagga ",
  "sn11:25.0.3_0": "25. Akkodhasutta ",
  "sn11:25.1.1_0": "Evaṁ me sutaṁ—",
  "sn11:25.1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn11:25.1.3_0": "Tatra kho bhagavā bhikkhū …pe… bhagavā etadavoca: ",
  "sn11:25.1.4_0": "“bhūtapubbaṁ, bhikkhave,",
  "sn11:25.1.4_1": "sakko devānamindo sudhammāyaṁ sabhāyaṁ deve tāvatiṁse anunayamāno tāyaṁ velāyaṁ imaṁ gāthaṁ abhāsi:",
  "sn11:25.2.1_0": "‘Mā vo kodho ajjhabhavi, ",
  "sn11:25.2.2_0": "mā ca kujjhittha kujjhataṁ; ",
  "sn11:25.2.3_0": "Akkodho avihiṁsā ca, ",
  "sn11:25.2.4_0": "ariyesu ca paṭipadā; ",
  "sn11:25.2.5_0": "Atha pāpajanaṁ kodho, ",
  "sn11:25.2.6_0": "pabbatovābhimaddatī’”ti. ",
  "sn11:25.2.7_0": "Tatiyo vaggo. ",
  "sn11:25.3.0_0": "Tassuddānaṁ",
  "sn11:25.3.1_0": "Chetvā dubbaṇṇiya māyā, ",
  "sn11:25.3.2_0": "accayena akodhano; ",
  "sn11:25.3.3_0": "Desitaṁ buddhaseṭṭhena, ",
  "sn11:25.3.4_0": "idañhi sakkapañcakanti. ",
  "sn11:25.3.5_0": "Sakkasaṁyuttaṁ samattaṁ. ",
  "sn11:25.3.6_0": "Sagāthāvaggo paṭhamo. ",
  "sn11:25.4.0_0": "Tassuddānaṁ",
  "sn11:25.4.1_0": "Devatā devaputto ca, ",
  "sn11:25.4.2_0": "rājā māro ca bhikkhunī; ",
  "sn11:25.4.3_0": "Brahmā brāhmaṇa vaṅgīso, ",
  "sn11:25.4.4_0": "vanayakkhena vāsavoti. ",
  "sn11:25.4.5_0": "Sagāthāvaggasaṁyuttapāḷi niṭṭhitā. "
}