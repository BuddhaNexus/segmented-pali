{
  "mil3.3.8:0.1_0": "Milindapañha",
  "mil3.3.8:0.2_0": "Vicāravagga",
  "mil3.3.8:0.3_0": "8. Phassalakkhaṇapañha",
  "mil3.3.8:1.1_0": "Rājā āha—",
  "mil3.3.8:1.2_0": "“bhante nāgasena,",
  "mil3.3.8:1.2_1": "yattha manoviññāṇaṁ uppajjati,",
  "mil3.3.8:1.2_2": "phassopi vedanāpi tattha uppajjatī”ti?",
  "mil3.3.8:1.3_0": "“Āma, mahārāja,",
  "mil3.3.8:1.3_1": "yattha manoviññāṇaṁ uppajjati, phassopi tattha uppajjati, vedanāpi tattha uppajjati, saññāpi tattha uppajjati, cetanāpi tattha uppajjati, vitakkopi tattha uppajjati, vicāropi tattha uppajjati,",
  "mil3.3.8:1.3_2": "sabbepi phassappamukhā dhammā tattha uppajjantī”ti.",
  "mil3.3.8:2.1_0": "“Bhante nāgasena, kiṁlakkhaṇo phasso”ti?",
  "mil3.3.8:2.2_0": "“Phusanalakkhaṇo, mahārāja, phasso”ti.",
  "mil3.3.8:3.1_0": "“Opammaṁ karohī”ti.",
  "mil3.3.8:3.2_0": "“Yathā, mahārāja, dve meṇḍā yujjheyyuṁ, tesu yathā eko meṇḍo, evaṁ cakkhu daṭṭhabbaṁ.",
  "mil3.3.8:3.3_0": "Yathā dutiyo meṇḍo, evaṁ rūpaṁ daṭṭhabbaṁ.",
  "mil3.3.8:3.4_0": "Yathā tesaṁ sannipāto, evaṁ phasso daṭṭhabbo”ti.",
  "mil3.3.8:4.1_0": "“Bhiyyo opammaṁ karohī”ti.",
  "mil3.3.8:4.2_0": "“Yathā, mahārāja, dve pāṇī vajjeyyuṁ, tesu yathā eko pāṇi, evaṁ cakkhu daṭṭhabbaṁ.",
  "mil3.3.8:4.3_0": "Yathā dutiyo pāṇi, evaṁ rūpaṁ daṭṭhabbaṁ.",
  "mil3.3.8:4.4_0": "Yathā tesaṁ sannipāto, evaṁ phasso daṭṭhabbo”ti.",
  "mil3.3.8:5.1_0": "“Bhiyyo opammaṁ karohī”ti.",
  "mil3.3.8:5.2_0": "“Yathā, mahārāja, dve sammā vajjeyyuṁ, tesu yathā eko sammo, evaṁ cakkhu daṭṭhabbaṁ.",
  "mil3.3.8:5.3_0": "Yathā dutiyo sammo, evaṁ rūpaṁ daṭṭhabbaṁ.",
  "mil3.3.8:5.4_0": "Yathā tesaṁ sannipāto, evaṁ phasso daṭṭhabbo”ti.",
  "mil3.3.8:6.1_0": "“Kallosi, bhante nāgasenā”ti.",
  "mil3.3.8:7.1_0": "Phassalakkhaṇapañho aṭṭhamo."
}