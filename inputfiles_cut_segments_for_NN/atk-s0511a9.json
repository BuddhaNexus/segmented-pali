{
  "atk-s0511a9:0_0": "9. Anomadassībuddhavaṁsavaṇṇanā",
  "atk-s0511a9:1_0": "Sobhitabuddhe pana parinibbute tassa aparabhāge ekamasaṅkhyeyyaṁ buddhuppādarahitaṁ ahosi.",
  "atk-s0511a9:1_1": "Atīte pana tasmiṁ asaṅkhyeyye ekasmiṁ kappe tayo buddhā nibbattiṁsu anomadassī, padumo, nāradoti.",
  "atk-s0511a9:1_2": "Tattha anomadassī bhagavā soḷasa asaṅkhyeyyāni kappasatasahassañca pāramiyo pūretvā tusitapure nibbattitvā",
  "atk-s0511a9:1_3": "devehi abhiyācito tato cavitvā candavatiyaṁ nāma rājadhāniyaṁ yasavā nāmassa rañño kule samussitacārupayodharāya",
  "atk-s0511a9:1_4": "yasodharāya nāma aggamahesiyā kucchismiṁ paṭisandhiṁ aggahesi.",
  "atk-s0511a9:1_5": "Anomadassikumāre kira yasodharāya deviyā kucchigate tassa puññappabhāvena pabhā asītihatthappamāṇaṁ ṭhānaṁ pharitvā aṭṭhāsi.",
  "atk-s0511a9:1_6": "Candasūriyappabhāhi anabhibhavanīyāva ahosi.",
  "atk-s0511a9:1_7": "Sā dasannaṁ māsānaṁ accayena bodhisattaṁ sucandanuyyāne vijāyi.",
  "atk-s0511a9:1_8": "Pāṭihāriyāni heṭṭhā vuttanayāneva.",
  "atk-s0511a9:2_0": "Nāmaggahaṇadivase panassa nāmaṁ gaṇhantā,",
  "atk-s0511a9:2_1": "yasmā jātiyaṁ ākāsato satta ratanāni patiṁsu,",
  "atk-s0511a9:2_2": "tasmā anomānaṁ ratanānaṁ uppattihetubhūtattā “anomadassī”ti nāmamakaṁsu.",
  "atk-s0511a9:2_3": "So anukkamena vuddhippatto dibbehi kāmaguṇehi paricāriyamāno dasavassasahassāni agāraṁ ajjhāvasi.",
  "atk-s0511a9:2_4": "Tassa kira siri upasiri sirivaḍḍhoti tayo pāsādā ahesuṁ.",
  "atk-s0511a9:2_5": "Sirimādevippamukhāni tevīsati itthisahassāni paccupaṭṭhitāni ahesuṁ.",
  "atk-s0511a9:2_6": "So sirimāya deviyā upavāṇe nāma putte jāte cattāri nimittāni disvā sivikāyānena mahābhinikkhamanaṁ nikkhamitvā pabbaji.",
  "atk-s0511a9:2_7": "Taṁ tisso janakoṭiyo anupabbajiṁsu.",
  "atk-s0511a9:3_0": "Tehi parivuto mahāpuriso dasa māse padhānacariyaṁ cari.",
  "atk-s0511a9:3_1": "Tato visākhapuṇṇamāya anupamabrāhmaṇagāme piṇḍāya caritvā anupamaseṭṭhidhītāya dinnaṁ madhupāyāsaṁ paribhuñjitvā",
  "atk-s0511a9:3_2": "sālavane divāvihāraṁ vītināmetvā anomanāmājīvakena dinnā aṭṭha tiṇamuṭṭhiyo gahetvā ajjunarukkhabodhiṁ",
  "atk-s0511a9:3_3": "padakkhiṇaṁ katvā aṭṭhattiṁsahatthavitthataṁ tiṇasantharaṁ santharitvā caturaṅgavīriyaṁ adhiṭṭhāya pallaṅkaṁ",
  "atk-s0511a9:3_4": "ābhujitvā samāraṁ mārabalaṁ viddhaṁsetvā tīsu yāmesu tisso vijjā uppādetvā –",
  "atk-s0511a9:3_5": "“anekajātisaṁsāraṁ…pe…",
  "atk-s0511a9:3_6": "taṇhānaṁ khayamajjhagā”ti udānaṁ udānesi.",
  "atk-s0511a9:3_7": "Tena vuttaṁ –",
  "atk-s0511a9:4_0": "1.",
  "atk-s0511a9:5_0": "“Sobhitassa aparena, sambuddho dvipaduttamo;",
  "atk-s0511a9:6_0": "Anomadassī amitayaso, tejassī duratikkamo.",
  "atk-s0511a9:7_0": "2.",
  "atk-s0511a9:8_0": "“So chetvā bandhanaṁ sabbaṁ, viddhaṁsetvā tayo bhave;",
  "atk-s0511a9:9_0": "Anivattigamanaṁ maggaṁ, desesi devamānuse.",
  "atk-s0511a9:10_0": "3.",
  "atk-s0511a9:11_0": "“Sāgarova asaṅkhobho, pabbatova durāsado;",
  "atk-s0511a9:12_0": "Ākāsova ananto so, sālarājāva phullito.",
  "atk-s0511a9:13_0": "4.",
  "atk-s0511a9:14_0": "“Dassanenapi taṁ buddhaṁ, tositā honti pāṇino;",
  "atk-s0511a9:15_0": "Byāharantaṁ giraṁ sutvā, amataṁ pāpuṇanti te”ti.",
  "atk-s0511a9:16_0": "Tattha anomadassīti anupamadassano,",
  "atk-s0511a9:16_1": "amitadassano vā.",
  "atk-s0511a9:16_2": "Amitayasoti amitaparivāro,",
  "atk-s0511a9:16_3": "amitakitti vā.",
  "atk-s0511a9:16_4": "Tejassīti sīlasamādhipaññātejena samannāgato.",
  "atk-s0511a9:16_5": "Duratikkamoti duppadhaṁsiyo,",
  "atk-s0511a9:16_6": "aññena devena vā mārena vā kenaci vā atikkamituṁ asakkuṇeyyoti attho.",
  "atk-s0511a9:16_7": "Sochetvā bandhanaṁ sabbanti sabbaṁ dasavidhaṁ saṁyojanaṁ chinditvā.",
  "atk-s0511a9:16_8": "Viddhaṁsetvā tayo bhaveti tibhavūpagaṁ kammaṁ kammakkhayakarañāṇena viddhaṁsetvā,",
  "atk-s0511a9:16_9": "abhāvaṁ katvāti attho.",
  "atk-s0511a9:16_10": "Anivattigamanaṁ magganti nivattiyā pavattiyā paṭipakkhabhūtaṁ nibbānaṁ anivattīti vuccati,",
  "atk-s0511a9:16_11": "taṁ anivattiṁ gacchati anenāti anivattigamano.",
  "atk-s0511a9:16_12": "Taṁ anivattigamanaṁ aṭṭhaṅgikaṁ maggaṁ desesīti attho.",
  "atk-s0511a9:16_13": "“Dassetī”tipi pāṭho,",
  "atk-s0511a9:16_14": "soyevattho.",
  "atk-s0511a9:16_15": "Devamānuseti devamanussānaṁ,",
  "atk-s0511a9:16_16": "sāmiatthe upayogavacanaṁ daṭṭhabbaṁ.",
  "atk-s0511a9:17_0": "Asaṅkhobhoti khobhetuṁ cāletuṁ asakkuṇeyyoti akkhobhiyo.",
  "atk-s0511a9:17_1": "Yathā hi samuddo caturāsītiyojanasahassagambhīro anekayojanasahassabhūtāvāso akkhobhiyo,",
  "atk-s0511a9:17_2": "evaṁ akkhobhiyoti attho.",
  "atk-s0511a9:17_3": "Ākāsova anantoti yathā pana ākāsassa anto natthi,",
  "atk-s0511a9:17_4": "atha kho ananto appameyyo apāro,",
  "atk-s0511a9:17_5": "evaṁ bhagavāpi buddhaguṇehi ananto appameyyo apāro.",
  "atk-s0511a9:17_6": "Soti so bhagavā.",
  "atk-s0511a9:17_7": "Sālarājāva phullitoti sabbalakkhaṇānubyañjanasamalaṅkatasarīrattā suphullitasālarājā viya sobhatīti attho.",
  "atk-s0511a9:17_8": "Dassanenapi taṁ buddhanti tassa buddhassa dassanenāpīti attho.",
  "atk-s0511a9:17_9": "Īdisesupi sāmivacanaṁ payujjanti saddasatthavidū.",
  "atk-s0511a9:17_10": "Tositāti paritositā pīṇitā.",
  "atk-s0511a9:17_11": "Byāharantanti byāharantassa,",
  "atk-s0511a9:17_12": "sāmiatthe upayogavacanaṁ.",
  "atk-s0511a9:17_13": "Amatanti nibbānaṁ.",
  "atk-s0511a9:17_14": "Pāpuṇantīti adhigacchanti.",
  "atk-s0511a9:17_15": "Teti ye tassa giraṁ dhammadesanaṁ suṇanti,",
  "atk-s0511a9:17_16": "te amataṁ pāpuṇantīti attho.",
  "atk-s0511a9:18_0": "Bhagavā pana bodhimūle sattasattāhaṁ vītināmetvā brahmunā āyācito dhammadesanāya buddhacakkhunā lokaṁ",
  "atk-s0511a9:18_1": "olokento attanā saha pabbajite tikoṭisaṅkhe jane upanissayasampanne disvā –",
  "atk-s0511a9:18_2": "“kattha nu kho te etarahi viharantī”ti upadhārento subhavatīnagare sudassanuyyāne viharante disvā ākāsena gantvā sudassanuyyāne otari.",
  "atk-s0511a9:18_3": "So tehi parivuto sadevamanussāya parisāya majjhe dhammacakkaṁ pavattesi.",
  "atk-s0511a9:18_4": "Tattha koṭisatānaṁ paṭhamābhisamayo ahosi.",
  "atk-s0511a9:18_5": "Tena vuttaṁ –",
  "atk-s0511a9:19_0": "5.",
  "atk-s0511a9:20_0": "“Dhammābhisamayo tassa, iddho phīto tadā ahu;",
  "atk-s0511a9:21_0": "Koṭisatāni abhisamiṁsu, paṭhame dhammadesane”ti.",
  "atk-s0511a9:22_0": "Tattha phītoti phātippatto bāhujaññavasena.",
  "atk-s0511a9:22_1": "Koṭisatānīti koṭīnaṁ satāni koṭisatāni.",
  "atk-s0511a9:22_2": "“Koṭisatayo”tipi pāṭho,",
  "atk-s0511a9:22_3": "tassa satakoṭiyoti attho.",
  "atk-s0511a9:23_0": "Athāparena samayena osadhīnagaradvāre asanarukkhamūle yamakapāṭihāriyaṁ katvā asurehi durabhibhavane",
  "atk-s0511a9:23_1": "tāvatiṁsabhavane paṇḍukambalasilāyaṁ nisinno temāsaṁ abhidhammavassaṁ vassāpayi.",
  "atk-s0511a9:23_2": "Tadā asītidevatākoṭiyo abhisamiṁsu.",
  "atk-s0511a9:23_3": "Tena vuttaṁ –",
  "atk-s0511a9:24_0": "6.",
  "atk-s0511a9:25_0": "“Tato paraṁ abhisamaye, vassante dhammavuṭṭhiyo;",
  "atk-s0511a9:26_0": "Asītikoṭiyobhisamiṁsu, dutiye dhammadesane”ti.",
  "atk-s0511a9:27_0": "Tattha vassanteti buddhamahāmeghe vassante. Dhammavuṭṭhiyoti dhammakathāvassavuṭṭhiyo.",
  "atk-s0511a9:28_0": "Tato aparena samayena maṅgalapañhāniddese aṭṭhasattati koṭiyo abhisamiṁsu.",
  "atk-s0511a9:28_1": "So tatiyo abhisamayo ahosi.",
  "atk-s0511a9:28_2": "Tena vuttaṁ –",
  "atk-s0511a9:29_0": "7.",
  "atk-s0511a9:30_0": "“Tato parampi vassante, tappayante ca pāṇinaṁ;",
  "atk-s0511a9:31_0": "Aṭṭhasattatikoṭīnaṁ, tatiyābhisamayo ahū”ti.",
  "atk-s0511a9:32_0": "Tattha vassanteti dhammakathāsaliladhāraṁ vassante.",
  "atk-s0511a9:32_1": "Tappayanteti dhammāmatavassena tappayante,",
  "atk-s0511a9:32_2": "tappanaṁ karonte bhagavatīti attho.",
  "atk-s0511a9:33_0": "Anomadassissapi bhagavato tayo sāvakasannipātā ahesuṁ.",
  "atk-s0511a9:33_1": "Tattha soreyyanagare isidattassa rañño dhamme desiyamāne pasīditvā ehibhikkhupabbajjāya pabbajitānaṁ",
  "atk-s0511a9:33_2": "aṭṭhannaṁ arahantasatasahassānaṁ majjhe pātimokkhaṁ uddisi.",
  "atk-s0511a9:33_3": "Ayaṁ paṭhamo sannipāto ahosi.",
  "atk-s0511a9:33_4": "Rādhavatīnagare sundarindharassa nāma rañño dhamme desiyamāne ehibhikkhupabbajjāya pabbajitānaṁ sattannaṁ",
  "atk-s0511a9:33_5": "arahantasatasahassānaṁ majjhe pātimokkhaṁ uddisi.",
  "atk-s0511a9:33_6": "Ayaṁ dutiyo sannipāto ahosi.",
  "atk-s0511a9:33_7": "Puna soreyyanagareyeva soreyyaraññā saha ehibhikkhupabbajjāya pabbajitānaṁ channaṁ arahantasatasahassānaṁ majjhe pātimokkhaṁ uddisi.",
  "atk-s0511a9:33_8": "Ayaṁ tatiyo sannipāto ahosi.",
  "atk-s0511a9:33_9": "Tena vuttaṁ –",
  "atk-s0511a9:34_0": "8.",
  "atk-s0511a9:35_0": "“Sannipātā tayo āsuṁ, tassāpi ca mahesino;",
  "atk-s0511a9:36_0": "Abhiññābalappattānaṁ, pupphitānaṁ vimuttiyā.",
  "atk-s0511a9:37_0": "9.",
  "atk-s0511a9:38_0": "“Aṭṭhasatasahassānaṁ, sannipāto tadā ahu;",
  "atk-s0511a9:39_0": "Pahīnamadamohānaṁ, santacittāna tādinaṁ.",
  "atk-s0511a9:40_0": "10.",
  "atk-s0511a9:41_0": "“Sattasatasahassānaṁ, dutiyo āsi samāgamo;",
  "atk-s0511a9:42_0": "Anaṅgaṇānaṁ virajānaṁ, upasantāna tādinaṁ.",
  "atk-s0511a9:43_0": "11.",
  "atk-s0511a9:44_0": "“Channaṁ satasahassānaṁ, tatiyo āsi samāgamo;",
  "atk-s0511a9:45_0": "Abhiññābalappattānaṁ, nibbutānaṁ tapassina”nti.",
  "atk-s0511a9:46_0": "Tattha tassāpi ca mahesinoti tassa mahesino anomadassissāpi.",
  "atk-s0511a9:46_1": "“Tassāpi dvipaduttamo”tipi pāṭho,",
  "atk-s0511a9:46_2": "tassapi dvipaduttamassāti attho.",
  "atk-s0511a9:46_3": "Lakkhaṇaṁ saddasatthato gahetabbaṁ.",
  "atk-s0511a9:46_4": "Abhiññābalappattānanti abhiññānaṁ balappattānaṁ,",
  "atk-s0511a9:46_5": "ciṇṇavasitāya khippanisantibhāvena abhiññāsu thirabhāvappattānanti attho.",
  "atk-s0511a9:46_6": "Pupphitānanti sabbaphāliphullabhāvena ativiya sobhaggappattānaṁ.",
  "atk-s0511a9:46_7": "Vimuttiyāti arahattaphalavimuttiyā.",
  "atk-s0511a9:47_0": "Anaṅgaṇānanti ettha ayaṁ aṅgaṇa-saddo katthaci kilesesu dissati. Yathāha –",
  "atk-s0511a9:47_1": "“tattha katamāni tīṇi aṅgaṇāni?",
  "atk-s0511a9:47_2": "Rāgo aṅgaṇaṁ doso aṅgaṇaṁ moho aṅgaṇa”nti.",
  "atk-s0511a9:47_3": "“Pāpakānaṁ kho etaṁ, āvuso,",
  "atk-s0511a9:47_4": "akusalānaṁ icchāvacarānaṁ adhivacanaṁ yadidaṁ aṅgaṇa”nti.",
  "atk-s0511a9:47_5": "Katthaci kismiñci male? Yathāha –",
  "atk-s0511a9:47_6": "“tasseva rajassa vā aṅgaṇassa vā pahānāya vāyamatī”ti.",
  "atk-s0511a9:47_7": "Katthaci tathārūpe bhūmibhāge “cetiyaṅgaṇaṁ bodhiyaṅgaṇaṁ rājaṅgaṇa”nti.",
  "atk-s0511a9:47_8": "Idha pana kilesesu daṭṭhabbo.",
  "atk-s0511a9:47_9": "Tasmā nikkilesānanti attho.",
  "atk-s0511a9:47_10": "Virajānanti tasseva vevacanaṁ.",
  "atk-s0511a9:47_11": "Tapassinanti kilesakkhayakaro ariyamaggasaṅkhāto tapo yesaṁ atthi te tapassino,",
  "atk-s0511a9:47_12": "tesaṁ tapassīnaṁ,",
  "atk-s0511a9:47_13": "khīṇāsavānanti attho.",
  "atk-s0511a9:48_0": "Tadā amhākaṁ bodhisatto eko mahesakkho yakkhasenāpati ahosi mahiddhiko mahānubhāvo anekakoṭisatasahassānaṁ yakkhānaṁ adhipati.",
  "atk-s0511a9:48_1": "So “buddho loke uppanno”ti sutvā āgantvā paramaruciradassanaṁ sattaratanamayaṁ abhirucirarajanikaramaṇḍalasadisaṁ",
  "atk-s0511a9:48_2": "maṇḍapaṁ nimminitvā tattha sattāhaṁ mahādānaṁ buddhappamukhassa saṅghassa adāsi.",
  "atk-s0511a9:48_3": "Atha naṁ bhagavā bhattānumodanasamaye “anāgate kappasatasahassādhike ekasmiṁ asaṅkhyeyye atikkante gotamo nāma buddho bhavissatī”ti byākāsi.",
  "atk-s0511a9:48_4": "Tena vuttaṁ –",
  "atk-s0511a9:49_0": "12.",
  "atk-s0511a9:50_0": "“Ahaṁ tena samayena, yakkho āsiṁ mahiddhiko;",
  "atk-s0511a9:51_0": "Nekānaṁ yakkhakoṭīnaṁ, vasavattimhi issaro.",
  "atk-s0511a9:52_0": "13.",
  "atk-s0511a9:53_0": "“Tadāpi taṁ buddhavaraṁ, upagantvā mahesinaṁ;",
  "atk-s0511a9:54_0": "Annapānena tappesiṁ, sasaṅghaṁ lokanāyakaṁ.",
  "atk-s0511a9:55_0": "14.",
  "atk-s0511a9:56_0": "“Sopi maṁ tadā byākāsi, visuddhanayano muni;",
  "atk-s0511a9:57_0": "Aparimeyyito kappe, ayaṁ buddho bhavissati.",
  "atk-s0511a9:58_0": "15.",
  "atk-s0511a9:59_0": "“Padhānaṁ padahitvāna…pe… hessāma sammukhā imaṁ.",
  "atk-s0511a9:60_0": "16.",
  "atk-s0511a9:61_0": "“Tassāpi vacanaṁ sutvā, haṭṭho saṁviggamānaso;",
  "atk-s0511a9:62_0": "Uttariṁ vatamadhiṭṭhāsiṁ, dasapāramipūriyā”ti.",
  "atk-s0511a9:63_0": "Tattha uttariṁ vatamadhiṭṭhāsinti pāramipūraṇatthāya bhiyyopi daḷhataraṁ parakkamamakāsīti attho.",
  "atk-s0511a9:64_0": "Tassa pana anomadassissa bhagavato candavatī nāma nagaraṁ ahosi,",
  "atk-s0511a9:64_1": "yasavā nāma rājā pitā,",
  "atk-s0511a9:64_2": "yasodharā nāma mātā,",
  "atk-s0511a9:64_3": "nisabho ca anomo ca dve aggasāvakā,",
  "atk-s0511a9:64_4": "varuṇo nāmupaṭṭhāko,",
  "atk-s0511a9:64_5": "sundarī ca sumanā ca dve aggasāvikā,",
  "atk-s0511a9:64_6": "ajjunarukkho bodhi,",
  "atk-s0511a9:64_7": "sarīraṁ aṭṭhapaṇṇāsahatthubbedhaṁ ahosi,",
  "atk-s0511a9:64_8": "vassasatasahassaṁ āyu,",
  "atk-s0511a9:64_9": "sirimā nāma aggamahesī,",
  "atk-s0511a9:64_10": "upavāṇo nāmassa putto,",
  "atk-s0511a9:64_11": "dasavassasahassāni agāraṁ ajjhāvasi.",
  "atk-s0511a9:64_12": "So sivikāyānena nikkhami.",
  "atk-s0511a9:64_13": "Sivikāyānena gamanaṁ pana sobhitabuddhavaṁsavaṇṇanāya pāsādagamane vuttanayeneva veditabbaṁ.",
  "atk-s0511a9:64_14": "Dhammako nāma rājā upaṭṭhāko.",
  "atk-s0511a9:64_15": "Dhammārāme kira bhagavā vihāsīti.",
  "atk-s0511a9:64_16": "Tena vuttaṁ –",
  "atk-s0511a9:65_0": "17.",
  "atk-s0511a9:66_0": "“Nagaraṁ candavatī nāma, yasavā nāma khattiyo;",
  "atk-s0511a9:67_0": "Mātā yasodharā nāma, anomadassissa satthuno.",
  "atk-s0511a9:68_0": "22.",
  "atk-s0511a9:69_0": "“Nisabho ca anomo ca, ahesuṁ aggasāvakā;",
  "atk-s0511a9:70_0": "Varuṇo nāmupaṭṭhāko, anomadassissa satthuno.",
  "atk-s0511a9:71_0": "23.",
  "atk-s0511a9:72_0": "“Sundarī ca sumanā ca, ahesuṁ aggasāvikā;",
  "atk-s0511a9:73_0": "Bodhi tassa bhagavato, ajjunoti pavuccati.",
  "atk-s0511a9:74_0": "25.",
  "atk-s0511a9:75_0": "“Aṭṭhapaṇṇāsaratanaṁ, accuggato mahāmuni;",
  "atk-s0511a9:76_0": "Pabhā niddhāvatī tassa, sataraṁsīva uggato.",
  "atk-s0511a9:77_0": "26.",
  "atk-s0511a9:78_0": "“Vassasatasahassāni, āyu vijjati tāvade;",
  "atk-s0511a9:79_0": "Tāvatā tiṭṭhamāno so, tāresi janataṁ bahuṁ.",
  "atk-s0511a9:80_0": "27.",
  "atk-s0511a9:81_0": "“Supupphitaṁ pāvacanaṁ, arahantehi tādihi;",
  "atk-s0511a9:82_0": "Vītarāgehi vimalehi, sobhittha jinasāsanaṁ.",
  "atk-s0511a9:83_0": "28.",
  "atk-s0511a9:84_0": "“So ca satthā amitayaso, yugāni tāni atuliyāni;",
  "atk-s0511a9:85_0": "Sabbaṁ tamantarahitaṁ, nanu rittā sabbasaṅkhārā”ti.",
  "atk-s0511a9:86_0": "Tattha pabhā niddhāvatīti tassa sarīrato pabhā nikkhamati.",
  "atk-s0511a9:86_1": "Sarīrappabhā panassa niccakālaṁ dvādasayojanappamāṇaṁ padesaṁ pharitvā tiṭṭhati.",
  "atk-s0511a9:86_2": "Yugāni tānīti aggasāvakayugādīni yugaḷāni.",
  "atk-s0511a9:86_3": "Sabbaṁtamantarahitanti vuttappakāraṁ sabbampi aniccamukhaṁ paviṭṭhaṁ vinaṭṭhanti attho.",
  "atk-s0511a9:86_4": "“Nanu rittakameva saṅkhārā”tipi pāṭho,",
  "atk-s0511a9:86_5": "tassa nanu rittakā tucchakāyeva sabbe saṅkhārāti attho.",
  "atk-s0511a9:86_6": "Ma-kāro padasandhikaro.",
  "atk-s0511a9:86_7": "Sesagāthāsu sabbattha uttānamevāti.",
  "atk-s0511a9:87_0": "Imassa pana anomadassissa bhagavato santike sāriputto ca mahāmoggallāno cāti ime dve aggasāvakā aggasāvakabhāvatthāya paṇidhānamakaṁsu.",
  "atk-s0511a9:87_1": "Imesaṁ pana therānaṁ vatthu cettha kathetabbaṁ.",
  "atk-s0511a9:87_2": "Mayā ganthavitthārabhayena na uddhaṭanti.",
  "atk-s0511a9:88_0": "Anomadassībuddhavaṁsavaṇṇanā niṭṭhitā.",
  "atk-s0511a9:89_0": "Niṭṭhito sattamo buddhavaṁso."
}