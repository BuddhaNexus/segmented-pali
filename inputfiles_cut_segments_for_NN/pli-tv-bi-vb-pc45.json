{
  "pli-tv-bi-vb-pc45:0.1_0": "Theravāda Vinaya",
  "pli-tv-bi-vb-pc45:0.2_0": "Bhikkhunivibhaṅga",
  "pli-tv-bi-vb-pc45:0.3_0": "Pācittiyakaṇḍa",
  "pli-tv-bi-vb-pc45:0.4_0": "Cittāgāravagga",
  "pli-tv-bi-vb-pc45:0.5_0": "45. Adhikaraṇasikkhāpada",
  "pli-tv-bi-vb-pc45:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc45:1.2_0": "Tena kho pana samayena aññatarā bhikkhunī thullanandaṁ bhikkhuniṁ upasaṅkamitvā etadavoca—",
  "pli-tv-bi-vb-pc45:1.3_0": "“ehāyye, imaṁ adhikaraṇaṁ vūpasamehī”ti.",
  "pli-tv-bi-vb-pc45:1.4_0": "Thullanandā bhikkhunī—",
  "pli-tv-bi-vb-pc45:1.5_0": "“sādhū”ti paṭissuṇitvā,",
  "pli-tv-bi-vb-pc45:1.5_1": "neva vūpasameti na vūpasamāya ussukkaṁ karoti.",
  "pli-tv-bi-vb-pc45:1.6_0": "Atha kho sā bhikkhunī bhikkhunīnaṁ etamatthaṁ ārocesi.",
  "pli-tv-bi-vb-pc45:1.7_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc45:1.8_0": "“kathañhi nāma ayyā thullanandā bhikkhuniyā—",
  "pli-tv-bi-vb-pc45:1.9_0": "‘ehāyye, imaṁ adhikaraṇaṁ vūpasamehī’ti vuccamānā—",
  "pli-tv-bi-vb-pc45:1.10_0": "‘sādhū’ti paṭissuṇitvā,",
  "pli-tv-bi-vb-pc45:1.10_1": "neva vūpasamessati na vūpasamāya ussukkaṁ karissatī”ti …pe…",
  "pli-tv-bi-vb-pc45:1.11_0": "“saccaṁ kira, bhikkhave,",
  "pli-tv-bi-vb-pc45:1.11_1": "thullanandā bhikkhunī bhikkhuniyā—",
  "pli-tv-bi-vb-pc45:1.12_0": "‘ehāyye, imaṁ adhikaraṇaṁ vūpasamehī’ti vuccamānā—",
  "pli-tv-bi-vb-pc45:1.13_0": "‘sādhū’ti paṭissuṇitvā,",
  "pli-tv-bi-vb-pc45:1.13_1": "neva vūpasameti na vūpasamāya ussukkaṁ karotī”ti?",
  "pli-tv-bi-vb-pc45:1.14_0": "“Saccaṁ, bhagavā”ti.",
  "pli-tv-bi-vb-pc45:1.15_0": "Vigarahi buddho bhagavā …pe…",
  "pli-tv-bi-vb-pc45:1.16_0": "kathañhi nāma, bhikkhave,",
  "pli-tv-bi-vb-pc45:1.16_1": "thullanandā bhikkhunī bhikkhuniyā—",
  "pli-tv-bi-vb-pc45:1.17_0": "‘ehāyye, imaṁ adhikaraṇaṁ vūpasamehī’ti vuccamānā—",
  "pli-tv-bi-vb-pc45:1.18_0": "‘sādhū’ti paṭissuṇitvā,",
  "pli-tv-bi-vb-pc45:1.18_1": "neva vūpasamessati na vūpasamāya ussukkaṁ karissati.",
  "pli-tv-bi-vb-pc45:1.19_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc45:1.20_0": "evañca pana, bhikkhave,",
  "pli-tv-bi-vb-pc45:1.20_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-pc45:1.21.1_0": "“Yā pana bhikkhunī bhikkhuniyā—‘ehāyye,",
  "pli-tv-bi-vb-pc45:1.21.1_1": "imaṁ adhikaraṇaṁ vūpasamehī’ti vuccamānā—‘sādhū’ti paṭissuṇitvā sā pacchā anantarāyikinī neva vūpasameyya na vūpasamāya ussukkaṁ kareyya, pācittiyan”ti.",
  "pli-tv-bi-vb-pc45:2.1.1_0": "Yā panāti",
  "pli-tv-bi-vb-pc45:2.1.2_0": "yā yādisā …pe…",
  "pli-tv-bi-vb-pc45:2.1.3_0": "bhikkhunīti",
  "pli-tv-bi-vb-pc45:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc45:2.1.5_0": "Bhikkhuniyāti",
  "pli-tv-bi-vb-pc45:2.1.6_0": "aññāya bhikkhuniyā.",
  "pli-tv-bi-vb-pc45:2.1.7_0": "Adhikaraṇaṁ nāma",
  "pli-tv-bi-vb-pc45:2.1.8_0": "cattāri adhikaraṇāni— vivādādhikaraṇaṁ, anuvādādhikaraṇaṁ, āpattādhikaraṇaṁ, kiccādhikaraṇaṁ.",
  "pli-tv-bi-vb-pc45:2.1.9_0": "Ehāyye imaṁ adhikaraṇaṁ vūpasamehīti",
  "pli-tv-bi-vb-pc45:2.1.10_0": "ehāyye imaṁ adhikaraṇaṁ vinicchehi.",
  "pli-tv-bi-vb-pc45:2.1.11_0": "Sā pacchā anantarāyikinīti",
  "pli-tv-bi-vb-pc45:2.1.12_0": "asati antarāye.",
  "pli-tv-bi-vb-pc45:2.1.13_0": "Neva vūpasameyyāti",
  "pli-tv-bi-vb-pc45:2.1.14_0": "na sayaṁ vūpasameyya.",
  "pli-tv-bi-vb-pc45:2.1.15_0": "Na vūpasamāya ussukkaṁ kareyyāti",
  "pli-tv-bi-vb-pc45:2.1.16_0": "na aññaṁ āṇāpeyya.",
  "pli-tv-bi-vb-pc45:2.1.17_0": "“Neva vūpasamessāmi na vūpasamāya ussukkaṁ karissāmī”ti dhuraṁ nikkhittamatte, āpatti pācittiyassa.",
  "pli-tv-bi-vb-pc45:2.2.1_0": "Upasampannāya upasampannasaññā adhikaraṇaṁ neva vūpasameti na vūpasamāya ussukkaṁ karoti, āpatti pācittiyassa.",
  "pli-tv-bi-vb-pc45:2.2.2_0": "Upasampannāya vematikā adhikaraṇaṁ neva vūpasameti,",
  "pli-tv-bi-vb-pc45:2.2.2_1": "na vūpasamāya ussukkaṁ karoti, āpatti pācittiyassa.",
  "pli-tv-bi-vb-pc45:2.2.3_0": "Upasampannāya anupasampannasaññā adhikaraṇaṁ neva vūpasameti,",
  "pli-tv-bi-vb-pc45:2.2.3_1": "na vūpasamāya ussukkaṁ karoti, āpatti pācittiyassa.",
  "pli-tv-bi-vb-pc45:2.2.4_0": "Anupasampannāya adhikaraṇaṁ neva vūpasameti,",
  "pli-tv-bi-vb-pc45:2.2.4_1": "na vūpasamāya ussukkaṁ karoti, āpatti dukkaṭassa.",
  "pli-tv-bi-vb-pc45:2.2.5_0": "Anupasampannāya upasampannasaññā, āpatti dukkaṭassa.",
  "pli-tv-bi-vb-pc45:2.2.6_0": "Anupasampannāya vematikā, āpatti dukkaṭassa.",
  "pli-tv-bi-vb-pc45:2.2.7_0": "Anupasampannāya anupasampannasaññā, āpatti dukkaṭassa.",
  "pli-tv-bi-vb-pc45:2.3.1_0": "Anāpatti—",
  "pli-tv-bi-vb-pc45:2.3.2_0": "sati antarāye,",
  "pli-tv-bi-vb-pc45:2.3.3_0": "pariyesitvā na labhati,",
  "pli-tv-bi-vb-pc45:2.3.4_0": "gilānāya,",
  "pli-tv-bi-vb-pc45:2.3.5_0": "āpadāsu,",
  "pli-tv-bi-vb-pc45:2.3.6_0": "ummattikāya,",
  "pli-tv-bi-vb-pc45:2.3.7_0": "ādikammikāyāti.",
  "pli-tv-bi-vb-pc45:2.3.8_0": "Pañcamasikkhāpadaṁ niṭṭhitaṁ."
}