{
  "tika-vin02t23:0_0": "4. Samathakkhandhakaṁ",
  "tika-vin02t23:1_0": "Sammukhāvinayakathāvaṇṇanā",
  "tika-vin02t23:2_0": "187.",
  "tika-vin02t23:2_1": "Samathakkhandhake saññāpetīti ettha saṁ-saddūpapado ñā-saddo tosanavisiṭṭhe avabodhane vattatīti āha ‘‘paritosetvā jānāpetī’’ti.",
  "tika-vin02t23:3_0": "Sativinayādikathāvaṇṇanā",
  "tika-vin02t23:4_0": "195-200.Desanāmattamevetanti ‘‘pañcimānī’’ti etaṁ desanāmattaṁ.",
  "tika-vin02t23:4_1": "Sativepullappattassa khīṇāsavassa dātabbo vinayo sativinayo.",
  "tika-vin02t23:4_2": "Amūḷhassa dātabbo vinayo amūḷhavinayo.",
  "tika-vin02t23:4_3": "Paṭiññātena karaṇaṁ paṭiññātakaraṇaṁ.",
  "tika-vin02t23:5_0": "212.Tiṇavatthārakasadisattāti taṁsadisatāya tabbohāroti dasseti yathā ‘‘esa brahmadatto’’ti.",
  "tika-vin02t23:6_0": "Adhikaraṇakathāvaṇṇanā",
  "tika-vin02t23:7_0": "216.Vivādādhikaraṇassa kiṁ mūlantiādīsu vivādamūlānīti vivādassa mūlāni.",
  "tika-vin02t23:7_1": "Kodhanoti kujjhanalakkhaṇena kodhena samannāgato.",
  "tika-vin02t23:7_2": "Upanāhīti veraappaṭinissaggalakkhaṇena upanāhena samannāgato.",
  "tika-vin02t23:7_3": "Agāravoti (dī. ni. aṭṭha. 3.323; ma. ni. aṭṭha.",
  "tika-vin02t23:7_4": "3.44) gāravavirahito.",
  "tika-vin02t23:7_5": "Appatissoti appatissayo anīcavutti.",
  "tika-vin02t23:7_6": "Ettha pana yo bhikkhu satthari dharamāne tīsu kālesu upaṭṭhānaṁ na yāti,",
  "tika-vin02t23:7_7": "satthari anupāhane caṅkamante saupāhano caṅkamati,",
  "tika-vin02t23:7_8": "nīce caṅkame caṅkamante ucce caṅkamati,",
  "tika-vin02t23:7_9": "heṭṭhā vasante upari vasati,",
  "tika-vin02t23:7_10": "satthu dassanaṭṭhāne ubho aṁse pārupati,",
  "tika-vin02t23:7_11": "chattaṁ dhāreti,",
  "tika-vin02t23:7_12": "upāhanaṁ dhāreti, nahāyati,",
  "tika-vin02t23:7_13": "uccāraṁ vā passāvaṁ vā karoti,",
  "tika-vin02t23:7_14": "parinibbute vā pana cetiyaṁ vandituṁ na gacchati,",
  "tika-vin02t23:7_15": "cetiyassa paññāyanaṭṭhāne satthudassanaṭṭhāne vuttaṁ sabbaṁ karoti,",
  "tika-vin02t23:7_16": "aññehi ca bhikkhūhi ‘‘kasmā evaṁ karosi,",
  "tika-vin02t23:7_17": "na idaṁ vaṭṭati,",
  "tika-vin02t23:7_18": "sammāsambuddhassa nāma lajjituṁ vaṭṭatī’’ti vutte ‘‘tuṇhī hohi,",
  "tika-vin02t23:7_19": "buddho buddhoti vadasi,",
  "tika-vin02t23:7_20": "kiṁ buddho nāmā’’ti bhaṇati,",
  "tika-vin02t23:7_21": "ayaṁ satthari agāravo nāma.",
  "tika-vin02t23:8_0": "Yo pana dhammasavane saṅghuṭṭhe sakkaccaṁ na gacchati,",
  "tika-vin02t23:8_1": "sakkaccaṁ dhammaṁ na suṇāti,",
  "tika-vin02t23:8_2": "niddāyati vā sallapanto vā nisīdati,",
  "tika-vin02t23:8_3": "sakkaccaṁ na gaṇhāti na vāceti,",
  "tika-vin02t23:8_4": "‘‘kiṁ dhamme agāravaṁ karosī’’ti vutte ‘‘tuṇhī hohi,",
  "tika-vin02t23:8_5": "dhammo dhammoti vadasi,",
  "tika-vin02t23:8_6": "kiṁ dhammo nāmā’’ti vadati,",
  "tika-vin02t23:8_7": "ayaṁ dhamme agāravo nāma.",
  "tika-vin02t23:8_8": "Yo pana therena bhikkhunā anajjhiṭṭho dhammaṁ deseti uddisati pañhaṁ katheti,",
  "tika-vin02t23:8_9": "vuḍḍhe bhikkhū ghaṭṭento gacchati tiṭṭhati nisīdati,",
  "tika-vin02t23:8_10": "dussapallatthikaṁ vā hatthapallatthikaṁ vā karoti,",
  "tika-vin02t23:8_11": "saṅghamajjhe ubho aṁse pārupati,",
  "tika-vin02t23:8_12": "chattupāhanaṁ dhāreti,",
  "tika-vin02t23:8_13": "‘‘bhikkhusaṅghassa lajjituṁ vaṭṭatī’’ti vuttepi ‘‘tuṇhī hohi,",
  "tika-vin02t23:8_14": "saṅgho saṅghoti vadasi,",
  "tika-vin02t23:8_15": "kiṁ saṅgho,",
  "tika-vin02t23:8_16": "migasaṅgho ajasaṅgho’’tiādīni vadati,",
  "tika-vin02t23:8_17": "ayaṁ saṅghe agāravo nāma.",
  "tika-vin02t23:8_18": "Ekabhikkhusmimpi hi agārave kate saṅghe katoyeva hoti.",
  "tika-vin02t23:8_19": "Tisso sikkhā pana apūrayamāno sikkhāya na paripūrakārī nāma.",
  "tika-vin02t23:9_0": "Ahitāya dukkhāya devamanussānanti (dī. ni. aṭṭha. 3.325; ma. ni. aṭṭha. 3.42; a. ni. aṭṭha.",
  "tika-vin02t23:9_1": "3.6.36) ekasmiṁ vihāre dvinnaṁ bhikkhūnaṁ uppannavivādo kathaṁ devamanussānaṁ ahitāya dukkhāya saṁvattati?",
  "tika-vin02t23:9_2": "Kosambakakkhandhake viya hi dvīsu bhikkhūsu vivādaṁ āpannesu tasmiṁ vihāre tesaṁ antevāsikā vivadanti,",
  "tika-vin02t23:9_3": "tesaṁ ovādaṁ gaṇhanto bhikkhunisaṅgho vivadati,",
  "tika-vin02t23:9_4": "tato tesaṁ upaṭṭhākā vivadanti,",
  "tika-vin02t23:9_5": "atha manussānaṁ ārakkhadevatā dve koṭṭhāsā honti.",
  "tika-vin02t23:9_6": "Tattha dhammavādīnaṁ ārakkhadevatā dhammavādiniyo honti,",
  "tika-vin02t23:9_7": "adhammavādīnaṁ adhammavādiniyo.",
  "tika-vin02t23:9_8": "Tato ārakkhadevatānaṁ mittā bhummadevatā bhijjanti.",
  "tika-vin02t23:9_9": "Evaṁ paramparāya yāva brahmalokā ṭhapetvā ariyasāvake sabbe devamanussā dve koṭṭhāsā honti.",
  "tika-vin02t23:9_10": "Dhammavādīhi pana adhammavādinova bahutarā honti.",
  "tika-vin02t23:9_11": "Tato ‘‘yaṁ bahukehi gahitaṁ,",
  "tika-vin02t23:9_12": "taṁ taccha’’nti dhammaṁ vissajjetvā bahutarā adhammaṁ gaṇhanti.",
  "tika-vin02t23:9_13": "Te adhammaṁ purakkhatvā viharantā apāyesu nibbattanti.",
  "tika-vin02t23:9_14": "Evaṁ ekasmiṁ vihāre dvinnaṁ bhikkhūnaṁ uppanno vivādo bahūnaṁ ahitāya dukkhāya hoti.",
  "tika-vin02t23:9_15": "Ajjhattaṁ vāti attani vā attano parisāya vā.",
  "tika-vin02t23:9_16": "Bahiddhā vāti parasmiṁ vā parassa parisāya vā.",
  "tika-vin02t23:9_17": "Āyatiṁ anavassavāyāti āyatiṁ anuppādāya.",
  "tika-vin02t23:10_0": "Makkhīti paresaṁ guṇamakkhanalakkhaṇena makkhena samannāgato.",
  "tika-vin02t23:10_1": "Paḷāsīti yugaggāhalakkhaṇena paḷāsena samannāgato.",
  "tika-vin02t23:10_2": "Issukīti parasakkārādīnaṁ issāyanalakkhaṇāya issāya samannāgato.",
  "tika-vin02t23:10_3": "Maccharīti āvāsamacchariyādīhi samannāgato.",
  "tika-vin02t23:10_4": "Saṭhoti kerāṭiko.",
  "tika-vin02t23:10_5": "Māyāvīti katapāpapaṭicchādako.",
  "tika-vin02t23:10_6": "Pāpicchoti asantasambhāvanicchako dussīlo.",
  "tika-vin02t23:10_7": "Micchādiṭṭhīti natthikavādī ahetukavādī akiriyavādī.",
  "tika-vin02t23:10_8": "Sandiṭṭhiparāmāsīti sayaṁ diṭṭhameva parāmasati gaṇhāti.",
  "tika-vin02t23:10_9": "Ādhānaggāhīti daḷhaggāhī.",
  "tika-vin02t23:10_10": "Duppaṭinissaggīti na sakkā hoti gahitaṁ nissajjāpetuṁ.",
  "tika-vin02t23:10_11": "Ettha ca kodhano hoti upanāhītiādinā puggalādhiṭṭhānanayena kodhūpanāhādayo akusaladhammā vivādamūlānīti dassitāni,",
  "tika-vin02t23:10_12": "tathā duṭṭhacittā vivadantītiādinā lobhadosamohā.",
  "tika-vin02t23:10_13": "Aduṭṭhacittā vivadantītiādinā ca alobhādayo vivādamūlānīti dassitāni.",
  "tika-vin02t23:11_0": "217.Dubbaṇṇoti paṁsupisācako viya jhāmakhāṇuvaṇṇo.",
  "tika-vin02t23:11_1": "Duddassikoti vijātamātuyāpi amanāpadassano.",
  "tika-vin02t23:11_2": "Okoṭimakoti lakuṇḍako.",
  "tika-vin02t23:11_3": "Kāṇoti ekakkhikāṇo vā ubhayakkhikāṇo vā.",
  "tika-vin02t23:11_4": "Kuṇīti ekahatthakuṇī vā ubhayahatthakuṇī vā.",
  "tika-vin02t23:11_5": "Khañjoti ekapādakhañjo vā ubhayapādakhañjo vā.",
  "tika-vin02t23:11_6": "Pakkhahatoti hatapakkho pīṭhasappī.",
  "tika-vin02t23:12_0": "220.Vivādādhikaraṇaṁ kusalaṁ akusalaṁ abyākatanti vivādādhikaraṇaṁ kiṁ kusalaṁ akusalaṁ udāhu abyākatanti pucchati.",
  "tika-vin02t23:12_1": "Vivādādhikaraṇaṁ siyā kusalantiādi vissajjanaṁ.",
  "tika-vin02t23:12_2": "Esa nayo sesesupi.",
  "tika-vin02t23:12_3": "Vivadanti etenāti vivādoti āha ‘‘yena vivadanti,",
  "tika-vin02t23:12_4": "so cittuppādo vivādo’’ti.",
  "tika-vin02t23:12_5": "Kathaṁ pana so cittuppādo adhikaraṇaṁ nāmāti āha ‘‘samathehi ca adhikaraṇīyatāya adhikaraṇa’’nti,",
  "tika-vin02t23:12_6": "samathehi sametabbatāya adhikaraṇanti attho.",
  "tika-vin02t23:12_7": "Vivādahetubhūtassa hi cittuppādassa vūpasamena tappabhavassa saddassapi vūpasamo hotīti cittuppādassa samathehi adhikaraṇīyatā pariyāyo sambhavati.",
  "tika-vin02t23:13_0": "222.Āpattādhikaraṇaṁ siyā akusalaṁ siyā abyākatanti ayaṁ vikappo paññattivajjaṁyeva sandhāya vutto,",
  "tika-vin02t23:13_1": "na lokavajjanti dassetuṁ ‘‘sandhāyabhāsitavasenā’’tiādimāha.",
  "tika-vin02t23:13_2": "Kasmā panettha sandhāyabhāsitavasena attho veditabboti āha ‘‘yasmiṁ hī’’tiādi.",
  "tika-vin02t23:13_3": "Pathavīkhaṇanādiketi ettha ādi-saddena bhūtagāmapātabyatādipaññattivajjaṁ sikkhāpadaṁ saṅgaṇhāti.",
  "tika-vin02t23:13_4": "Yo vinaye apakataññutāya vattasīsena sammuñjaniādinā pathavīkhaṇanādīni karoti,",
  "tika-vin02t23:13_5": "tadā tassuppannacittaṁ sandhāya vuttaṁ ‘‘kusalacittaṁ aṅgaṁ hotī’’ti.",
  "tika-vin02t23:13_6": "Aṅgaṁ hotīti ca vattasīsena karontassapi ‘‘imaṁ pathaviṁ khaṇāmī’’tiādinā vītikkamajānanavasena pavattattā taṁ kusalacittaṁ āpattādhikaraṇaṁ,",
  "tika-vin02t23:13_7": "kusalacittaṁ āpattiyā kāraṇaṁ hotīti attho.",
  "tika-vin02t23:13_8": "Na hi vītikkamaṁ ajānantassa pathavīkhaṇanādīsu āpatti sambhavati.",
  "tika-vin02t23:13_9": "Tasmiṁ satīti tasmiṁ kusalacitte āpattibhāvena gahite satīti adhippāyo.",
  "tika-vin02t23:13_10": "Tasmāti yasmā kusalacitte āpattibhāvena gahite sati ‘‘natthi āpattādhikaraṇaṁ kusala’’nti na sakkā vattuṁ, tasmā.",
  "tika-vin02t23:13_11": "Nayidaṁ aṅgappahonakacittaṁ sandhāya vuttanti ‘‘āpattādhikaraṇaṁ siyā akusalaṁ siyā abyākataṁ,",
  "tika-vin02t23:13_12": "natthi āpattādhikaraṇaṁ kusala’’nti idaṁ āpattisamuṭṭhāpakabhāvena aṅgappahonakaṁ āpattiyā kāraṇabhūtaṁ cittaṁ sandhāya na vuttaṁ.",
  "tika-vin02t23:13_13": "Kiṁ pana sandhāya vuttanti āha ‘‘idaṁ panā’’tiādi.",
  "tika-vin02t23:13_14": "Bhikkhumhi kammaṭṭhānagatacittena nipanne niddāyante vā mātugāmo ce seyyaṁ kappeti,",
  "tika-vin02t23:13_15": "tasmiṁ khaṇe seyyākārena vattamānarūpameva āpatti,",
  "tika-vin02t23:13_16": "na kusalādivasappavattaṁ cittanti āha ‘‘asañcicca…pe…",
  "tika-vin02t23:13_17": "sahaseyyādivasena āpajjato (pari.",
  "tika-vin02t23:13_18": "323 atthato samānaṁ) abyākataṁ hotī’’ti.",
  "tika-vin02t23:13_19": "Tasmiñhi khaṇe uṭṭhātabbe jāte anuṭṭhānato tadākārapavatto rūpakkhandhova āpatti.",
  "tika-vin02t23:14_0": "‘‘Āpattiṁ āpajjanto kusalacitto vā āpajjati akusalābyākatacitto vā’’ti vacanato kusalampi āpattādhikaraṇaṁ siyāti ce? Na.",
  "tika-vin02t23:14_1": "Yo hi āpattiṁ āpajjatīti vuccati,",
  "tika-vin02t23:14_2": "so tīsu cittesu aññataracittasamaṅgī hutvā āpajjati,",
  "tika-vin02t23:14_3": "na aññathāti dassanatthaṁ ‘‘kusalacitto vā’’tiādi vuttaṁ.",
  "tika-vin02t23:14_4": "Ayañhettha attho –",
  "tika-vin02t23:14_5": "pathavīkhaṇanādīsu kusalacittakkhaṇe vītikkamādivasena pavattarūpasambhavato kusalacitto vā tathāpavattarūpasaṅkhātaṁ abyākatāpattiṁ āpajjati,",
  "tika-vin02t23:14_6": "tathā abyākatacitto vā abyākatarūpasaṅkhātaṁ abyākatāpattiṁ āpajjati.",
  "tika-vin02t23:14_7": "Pāṇātipātādiṁ akusalacitto vā akusalāpattiṁ āpajjati,",
  "tika-vin02t23:14_8": "rūpaṁ panettha abbohārikaṁ.",
  "tika-vin02t23:14_9": "Supinante ca pāṇātipātādiṁ karonto sahaseyyādivasena āpajjitabbāpattiṁ āpajjanto akusalacitto abyākatāpattiṁ āpajjatīti.",
  "tika-vin02t23:15_0": "Kusalacittaṁāpajjeyyāti eḷakalomaṁ gahetvā kammaṭṭhānamanasikārena tiyojanaṁ atikkamantassa paññattiṁ",
  "tika-vin02t23:15_1": "ajānitvā padaso dhammaṁ vācentassa ca āpajjitabbāpattiyā kusalacittaṁ āpajjeyya.",
  "tika-vin02t23:15_2": "Na ca tattha vijjamānampi kusalacittaṁ āpattiyā aṅganti tasmiṁ vijjamānampi kusalacittaṁ āpattiyā aṅgaṁ na hoti,",
  "tika-vin02t23:15_3": "sayaṁ āpatti na hotīti attho.",
  "tika-vin02t23:15_4": "Calitappavattānanti calitānaṁ pavattānañca.",
  "tika-vin02t23:15_5": "Calito kāyo,",
  "tika-vin02t23:15_6": "pavattā vācā.",
  "tika-vin02t23:15_7": "Aññatarameva aṅganti kāyavācānaṁ aññatarameva āpattīti attho.",
  "tika-vin02t23:15_8": "Tañca rūpakkhandhapariyāpannattā abyākatanti iminā abyākatamāpattādhikaraṇaṁ,",
  "tika-vin02t23:15_9": "nāññanti dasseti.",
  "tika-vin02t23:16_0": "Yadi evaṁ ‘‘sāpattikassa,",
  "tika-vin02t23:16_1": "bhikkhave,",
  "tika-vin02t23:16_2": "nirayaṁ vā vadāmi tiracchānayoniṁ vā’’ti vacanato abyākatassapi vipākadhammatā āpajjeyyāti?",
  "tika-vin02t23:16_3": "Nāpajjeyya.",
  "tika-vin02t23:16_4": "Asañcicca āpannā hi āpattiyo yāva so na jānāti,",
  "tika-vin02t23:16_5": "tāva anantarāyakarā,",
  "tika-vin02t23:16_6": "jānitvā chādento pana chādanappaccayā aññaṁ dukkaṭasaṅkhātaṁ akusalamāpattādhikaraṇamāpajjati,",
  "tika-vin02t23:16_7": "tañca akusalasabhāvattā saggamokkhānaṁ antarāyakaraṇanti sāpattikassa apāyagāmitā vuttā.",
  "tika-vin02t23:16_8": "Abyākataṁ pana āpattādhikaraṇaṁ avipākadhammamevāti niṭṭhamettha gantabbaṁ.",
  "tika-vin02t23:16_9": "Teneva porāṇagaṇṭhipadesupi ‘‘puthujjano kalyāṇaputhujjano sekkho arahāti cattāro puggale dassetvā tesu arahato āpattādhikaraṇaṁ abyākatameva,",
  "tika-vin02t23:16_10": "tathā sekkhānaṁ,",
  "tika-vin02t23:16_11": "tathā kalyāṇaputhujjanassa asañcicca vītikkamakāle abyākatameva.",
  "tika-vin02t23:16_12": "Itarassa akusalampi hoti abyākatampi.",
  "tika-vin02t23:16_13": "Yasmā cassa sañcicca vītikkamakāle akusalameva hoti,",
  "tika-vin02t23:16_14": "tasmā vuttaṁ ‘natthi āpattādhikaraṇaṁ kusala’nti.",
  "tika-vin02t23:16_15": "Sabbattha evaṁ abyākatanti vipākābhāvamattaṁ sandhāya vutta’’nti likhitaṁ.",
  "tika-vin02t23:16_16": "Yañca āpattādhikaraṇaṁ akusalaṁ,",
  "tika-vin02t23:16_17": "tampi desitaṁ vuṭṭhitaṁ vā anantarāyakaraṁ.",
  "tika-vin02t23:16_18": "Yathā hi ariyūpavādakammaṁ akusalampi samānaṁ accayaṁ desetvā khamāpanena payogasampattipaṭibāhitattā avipākadhammataṁ āpannaṁ ahosikammaṁ hoti,",
  "tika-vin02t23:16_19": "evamidampi desitaṁ vuṭṭhitaṁ vā payogasampattipaṭibāhitattā avipākadhammatāya ahosikammabhāvena anantarāyakaraṁ jātaṁ.",
  "tika-vin02t23:16_20": "Teneva ‘‘sāpattikassa,",
  "tika-vin02t23:16_21": "bhikkhave,",
  "tika-vin02t23:16_22": "nirayaṁ vā vadāmi tiracchānayoniṁ vā’’ti sāpattikasseva apāyagāmitā vuttā.",
  "tika-vin02t23:17_0": "Adhikaraṇavūpasamanasamathakathāvaṇṇanā",
  "tika-vin02t23:18_0": "228. Vivādasaṅkhāte atthe paccatthikā atthapaccatthikā.",
  "tika-vin02t23:19_0": "229.Sammukhāvinayasminti sammukhāvinayabhāve.",
  "tika-vin02t23:20_0": "230.Antarenāti kāraṇena.",
  "tika-vin02t23:21_0": "231. Ubbāhikāya khīyanake pācitti na vuttā tattha chandadānassa natthitāya.",
  "tika-vin02t23:22_0": "236.Tassa kho tanti ettha kho tanti nipātamattaṁ.",
  "tika-vin02t23:23_0": "238.",
  "tika-vin02t23:23_1": "‘‘Kā ca tattha tassapāpiyasikāyā’’ti potthakesu likhanti.",
  "tika-vin02t23:23_2": "‘‘Kā ca tassapāpiyasikā’’ti evaṁ panettha pāṭho veditabbo.",
  "tika-vin02t23:24_0": "242.Kiccādhikaraṇaṁ ekena samathena sammatīti ettha ‘‘kiccameva kiccādhikaraṇa’’nti (pārā. aṭṭha.",
  "tika-vin02t23:24_1": "2.385-86) vacanato apalokanakammādīnametaṁ adhivacanaṁ.",
  "tika-vin02t23:24_2": "Taṁ vivādādhikaraṇādīni viya samathehi sametabbaṁ na hoti,",
  "tika-vin02t23:24_3": "kintu sammukhāvinayena sampajjati,",
  "tika-vin02t23:24_4": "tasmā sammatīti ettha sampajjatīti attho gahetabbo.",
  "tika-vin02t23:24_5": "Sesamettha suviññeyyameva.",
  "tika-vin02t23:25_0": "Samathakkhandhakavaṇṇanā niṭṭhitā."
}