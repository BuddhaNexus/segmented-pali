{
  "ne17:0.1_0": "Netti",
  "ne17:0.2_0": "Paṭiniddesavāra",
  "ne17:0.3_0": "Vibhaṅga 14",
  "ne17:0.4_0": "Adhiṭṭhānahāravibhaṅga",
  "ne17:1.1_0": "Tattha katamo adhiṭṭhāno hāro?",
  "ne17:1.2_0": "“Ekattatāya dhammā, yepi ca vemattatāya niddiṭṭhā”ti.",
  "ne17:2.1_0": "Ye tattha niddiṭṭhā, tathā te dhārayitabbā.",
  "ne17:3.1_0": "“Dukkhan”ti ekattatā.",
  "ne17:3.2_0": "Tattha katamaṁ dukkhaṁ?",
  "ne17:3.3_0": "Jāti dukkhā,",
  "ne17:3.3_1": "jarā dukkhā,",
  "ne17:3.3_2": "byādhi dukkho,",
  "ne17:3.3_3": "maraṇaṁ dukkhaṁ,",
  "ne17:3.3_4": "appiyehi sampayogo dukkho,",
  "ne17:3.3_5": "piyehi vippayogo dukkho,",
  "ne17:3.3_6": "yampicchaṁ na labhati tampi dukkhaṁ,",
  "ne17:3.3_7": "saṅkhittena pañcupādānakkhandhā dukkhā,",
  "ne17:3.3_8": "rūpā dukkhā,",
  "ne17:3.3_9": "vedanā dukkhā,",
  "ne17:3.3_10": "saññā dukkhā,",
  "ne17:3.3_11": "saṅkhārā dukkhā,",
  "ne17:3.3_12": "viññāṇaṁ dukkhaṁ.",
  "ne17:3.4_0": "Ayaṁ vemattatā.",
  "ne17:4.1_0": "“Dukkhasamudayo”ti ekattatā.",
  "ne17:4.2_0": "Tattha katamo dukkhasamudayo?",
  "ne17:4.3_0": "Yāyaṁ taṇhā ponobhavikā nandīrāgasahagatā tatratatrābhinandinī.",
  "ne17:4.4_0": "Seyyathidaṁ—",
  "ne17:4.5_0": "kāmataṇhā bhavataṇhā vibhavataṇhā.",
  "ne17:4.6_0": "Ayaṁ vemattatā.",
  "ne17:5.1_0": "“Dukkhanirodho”ti ekattatā.",
  "ne17:5.2_0": "Tattha katamo dukkhanirodho?",
  "ne17:5.3_0": "Yo tassāyeva taṇhāya asesavirāganirodho cāgo paṭinissaggo mutti anālayo.",
  "ne17:5.4_0": "Ayaṁ vemattatā.",
  "ne17:6.1_0": "“Dukkhanirodhagāminī paṭipadā”ti ekattatā.",
  "ne17:6.2_0": "Tattha katamā dukkhanirodhagāminī paṭipadā?",
  "ne17:6.3_0": "Ayameva ariyo aṭṭhaṅgiko maggo.",
  "ne17:6.4_0": "Seyyathidaṁ—",
  "ne17:6.5_0": "sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi.",
  "ne17:6.6_0": "Ayaṁ vemattatā.",
  "ne17:7.1_0": "“Maggo”ti ekattatā.",
  "ne17:7.2_0": "Tattha katamo maggo?",
  "ne17:7.3_0": "Nirayagāmī maggo tiracchānayonigāmī maggo pettivisayagāmī maggo asurayoniyo maggo saggagāmiyo maggo manussagāmī maggo nibbānagāmī maggo.",
  "ne17:7.4_0": "Ayaṁ vemattatā.",
  "ne17:8.1_0": "“Nirodho”ti ekattatā.",
  "ne17:8.2_0": "Tattha katamo nirodho?",
  "ne17:8.3_0": "Paṭisaṅkhānirodho appaṭisaṅkhānirodho anunayanirodho paṭighanirodho mānanirodho makkhanirodho paḷāsanirodho",
  "ne17:8.3_1": "issānirodho macchariyanirodho sabbakilesanirodho.",
  "ne17:8.4_0": "Ayaṁ vemattatā.",
  "ne17:9.1_0": "“Rūpan”ti ekattatā.",
  "ne17:9.2_0": "Tattha katamaṁ rūpaṁ?",
  "ne17:9.3_0": "Cātumahābhūtikaṁ rūpaṁ catunnaṁ mahābhūtānaṁ upādāya rūpassa paññatti.",
  "ne17:9.4_0": "Tattha katamāni cattāri mahābhūtāni?",
  "ne17:9.5_0": "Pathavīdhātu āpodhātu tejodhātu vāyodhātu.",
  "ne17:10.1_0": "Dvīhi ākārehi dhātuyo pariggaṇhāti saṅkhepena ca vitthārena ca.",
  "ne17:10.2_0": "Kathaṁ vitthārena dhātuyo pariggaṇhāti?",
  "ne17:10.3_0": "Vīsatiyā ākārehi pathavīdhātuṁ vitthārena pariggaṇhāti,",
  "ne17:10.3_1": "dvādasahi ākārehi āpodhātuṁ vitthārena pariggaṇhāti,",
  "ne17:10.3_2": "catūhi ākārehi tejodhātuṁ vitthārena pariggaṇhāti,",
  "ne17:10.3_3": "chahi ākārehi vāyodhātuṁ vitthārena pariggaṇhāti.",
  "ne17:11.1_0": "Katamehi vīsatiyā ākārehi pathavīdhātuṁ vitthārena pariggaṇhāti?",
  "ne17:11.2_0": "Atthi imasmiṁ kāye kesā lomā nakhā dantā taco,",
  "ne17:11.2_1": "maṁsaṁ nhāru aṭṭhi aṭṭhimiñjaṁ vakkaṁ,",
  "ne17:11.2_2": "hadayaṁ yakanaṁ kilomakaṁ pihakaṁ papphāsaṁ,",
  "ne17:11.2_3": "antaṁ antaguṇaṁ udariyaṁ karīsaṁ matthake matthaluṅganti imehi vīsatiyā ākārehi pathavīdhātuṁ vitthārena pariggaṇhāti.",
  "ne17:12.1_0": "Katamehi dvādasahi ākārehi āpodhātuṁ vitthārena pariggaṇhāti?",
  "ne17:12.2_0": "Atthi imasmiṁ kāye pittaṁ semhaṁ pubbo lohitaṁ sedo medo assu vasā kheḷo siṅghāṇikā lasikā muttanti imehi",
  "ne17:12.2_1": "dvādasahi ākārehi āpodhātuṁ vitthārena pariggaṇhāti.",
  "ne17:13.1_0": "Katamehi catūhi ākārehi tejodhātuṁ vitthārena pariggaṇhāti?",
  "ne17:13.2_0": "Yena ca santappati,",
  "ne17:13.2_1": "yena ca jīrīyati,",
  "ne17:13.2_2": "yena ca pariḍayhati,",
  "ne17:13.2_3": "yena ca asitapītakhāyitasāyitaṁ sammā pariṇāmaṁ gacchati,",
  "ne17:13.2_4": "imehi catūhi ākārehi tejodhātuṁ vitthārena pariggaṇhāti.",
  "ne17:14.1_0": "Katamehi chahi ākārehi vāyodhātuṁ vitthārena pariggaṇhāti?",
  "ne17:14.2_0": "Uddhaṅgamā vātā,",
  "ne17:14.2_1": "adhogamā vātā,",
  "ne17:14.2_2": "kucchisayā vātā,",
  "ne17:14.2_3": "koṭṭhāsayā vātā,",
  "ne17:14.2_4": "aṅgamaṅgānusārino vātā,",
  "ne17:14.2_5": "assāso passāso iti,",
  "ne17:14.2_6": "imehi chahi ākārehi vāyodhātuṁ vitthārena pariggaṇhāti.",
  "ne17:15.1_0": "Evaṁ imehi dvācattālīsāya ākārehi vitthārena dhātuyo sabhāvato upalakkhayanto tulayanto parivīmaṁsanto",
  "ne17:15.1_1": "pariyogāhanto paccavekkhanto na kiñci gayhūpagaṁ passati kāyaṁ vā kāyapadesaṁ vā,",
  "ne17:15.1_2": "yathā candanikaṁ pavicinanto na kiñci gayhūpagaṁ passeyya,",
  "ne17:15.1_3": "yathā saṅkāraṭṭhānaṁ pavicinanto na kiñci gayhūpagaṁ passeyya,",
  "ne17:15.1_4": "yathā vaccakuṭiṁ pavicinanto na kiñci gayhūpagaṁ passeyya,",
  "ne17:15.1_5": "yathā sivathikaṁ pavicinanto na kiñci gayhūpagaṁ passeyya.",
  "ne17:15.2_0": "Evameva imehi dvācattālīsāya ākārehi evaṁ vitthārena dhātuyo sabhāvato upalakkhayanto tulayanto parivīmaṁsanto",
  "ne17:15.2_1": "pariyogāhanto paccavekkhanto na kiñci gayhūpagaṁ passati kāyaṁ vā kāyapadesaṁ vā.",
  "ne17:15.3_0": "Tenāha bhagavā yā ceva kho pana ajjhattikā pathavīdhātu,",
  "ne17:15.3_1": "yā ca bāhirā pathavīdhātu,",
  "ne17:15.3_2": "pathavīdhāturevesā.",
  "ne17:15.4_0": "Taṁ “netaṁ mama,",
  "ne17:15.4_1": "nesohamasmi,",
  "ne17:15.4_2": "na meso attā”ti evametaṁ yathābhūtaṁ sammappaññāya daṭṭhabbaṁ,",
  "ne17:15.4_3": "evametaṁ yathābhūtaṁ sammappaññāya disvā pathavīdhātuyā nibbindati,",
  "ne17:15.4_4": "pathavīdhātuyā cittaṁ virājeti.",
  "ne17:15.5_0": "Yā ceva kho pana ajjhattikā āpodhātu, yā ca bāhirā āpodhātu …pe…",
  "ne17:15.6_0": "yā ceva kho pana ajjhattikā tejodhātu, yā ca bāhirā tejodhātu …pe…",
  "ne17:15.7_0": "yā ceva kho pana ajjhattikā vāyodhātu, yā ca bāhirā vāyodhātu, vāyodhāturevesā.",
  "ne17:15.8_0": "Taṁ “netaṁ mama,",
  "ne17:15.8_1": "nesohamasmi,",
  "ne17:15.8_2": "na meso attā”ti evametaṁ yathābhūtaṁ sammappaññāya daṭṭhabbaṁ,",
  "ne17:15.8_3": "evametaṁ yathābhūtaṁ sammappaññāya disvā vāyodhātuyā nibbindati,",
  "ne17:15.8_4": "vāyodhātuyā cittaṁ virājeti.",
  "ne17:15.9_0": "Ayaṁ vemattatā.",
  "ne17:16.1_0": "“Avijjā”ti ekattatā.",
  "ne17:16.2_0": "Tattha katamā avijjā?",
  "ne17:16.3_0": "Dukkhe aññāṇaṁ,",
  "ne17:16.3_1": "dukkhasamudaye aññāṇaṁ,",
  "ne17:16.3_2": "dukkhanirodhe aññāṇaṁ,",
  "ne17:16.3_3": "dukkhanirodhagāminiyā paṭipadāya aññāṇaṁ,",
  "ne17:16.3_4": "pubbante aññāṇaṁ,",
  "ne17:16.3_5": "aparante aññāṇaṁ,",
  "ne17:16.3_6": "pubbantāparante aññāṇaṁ,",
  "ne17:16.3_7": "idappaccayatāpaṭiccasamuppannesu dhammesu aññāṇaṁ,",
  "ne17:16.3_8": "yaṁ evarūpaṁ aññāṇaṁ adassanaṁ anabhisamayo ananubodho asambodho appaṭivedho asallakkhaṇā anupalakkhaṇā",
  "ne17:16.3_9": "apaccupalakkhaṇā asamavekkhaṇā apaccakkhakammaṁ dummejjhaṁ bālyaṁ asampajaññaṁ moho pamoho sammoho avijjā",
  "ne17:16.3_10": "avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ.",
  "ne17:16.4_0": "Ayaṁ vemattatā.",
  "ne17:17.1_0": "“Vijjā”ti ekattatā.",
  "ne17:17.2_0": "Tattha katamā vijjā?",
  "ne17:17.3_0": "Dukkhe ñāṇaṁ,",
  "ne17:17.3_1": "dukkhasamudaye ñāṇaṁ,",
  "ne17:17.3_2": "dukkhanirodhe ñāṇaṁ,",
  "ne17:17.3_3": "dukkhanirodhagāminiyā paṭipadāya ñāṇaṁ,",
  "ne17:17.3_4": "pubbante ñāṇaṁ,",
  "ne17:17.3_5": "aparante ñāṇaṁ,",
  "ne17:17.3_6": "pubbantāparante ñāṇaṁ,",
  "ne17:17.3_7": "idappaccayatāpaṭiccasamuppannesu dhammesu ñāṇaṁ,",
  "ne17:17.3_8": "yā evarūpā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ",
  "ne17:17.3_9": "kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā",
  "ne17:17.3_10": "paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho",
  "ne17:17.3_11": "dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ.",
  "ne17:17.4_0": "Ayaṁ vemattatā.",
  "ne17:18.1_0": "“Samāpattī”ti ekattatā.",
  "ne17:18.2_0": "Tattha katamā samāpatti?",
  "ne17:18.3_0": "Saññāsamāpatti asaññāsamāpatti, nevasaññānāsaññāsamāpatti.",
  "ne17:18.4_0": "Vibhūtasaññāsamāpatti nirodhasamāpattīti.",
  "ne17:18.5_0": "Ayaṁ vemattatā.",
  "ne17:19.1_0": "“Jhāyī”ti ekattatā.",
  "ne17:19.2_0": "Tattha katamo jhāyī?",
  "ne17:19.3_0": "Atthi sekkho jhāyī,",
  "ne17:19.3_1": "atthi asekkho jhāyī,",
  "ne17:19.3_2": "nevasekkhanāsekkho jhāyī,",
  "ne17:19.3_3": "ājāniyo jhāyī,",
  "ne17:19.3_4": "assakhaluṅko jhāyī,",
  "ne17:19.3_5": "diṭṭhuttaro jhāyī,",
  "ne17:19.3_6": "taṇhuttaro jhāyī,",
  "ne17:19.3_7": "paññuttaro jhāyī.",
  "ne17:19.4_0": "Ayaṁ vemattatā.",
  "ne17:20.1_0": "“Samādhī”ti ekattatā.",
  "ne17:20.2_0": "Tattha katamo samādhi?",
  "ne17:20.3_0": "Saraṇo samādhi,",
  "ne17:20.3_1": "araṇo samādhi,",
  "ne17:20.3_2": "savero samādhi,",
  "ne17:20.3_3": "avero samādhi,",
  "ne17:20.3_4": "sabyāpajjo samādhi,",
  "ne17:20.3_5": "abyāpajjo samādhi,",
  "ne17:20.3_6": "sappītiko samādhi,",
  "ne17:20.3_7": "nippītiko samādhi,",
  "ne17:20.3_8": "sāmiso samādhi,",
  "ne17:20.3_9": "nirāmiso samādhi,",
  "ne17:20.3_10": "sasaṅkhāro samādhi,",
  "ne17:20.3_11": "asaṅkhāro samādhi,",
  "ne17:20.3_12": "ekaṁsabhāvito samādhi,",
  "ne17:20.3_13": "ubhayaṁsabhāvito samādhi,",
  "ne17:20.3_14": "ubhayato bhāvitabhāvano samādhi,",
  "ne17:20.3_15": "savitakkasavicāro samādhi,",
  "ne17:20.3_16": "avitakkavicāramatto samādhi,",
  "ne17:20.3_17": "avitakkaavicāro samādhi,",
  "ne17:20.3_18": "hānabhāgiyo samādhi,",
  "ne17:20.3_19": "ṭhitibhāgiyo samādhi,",
  "ne17:20.3_20": "visesabhāgiyo samādhi,",
  "ne17:20.3_21": "nibbedhabhāgiyo samādhi,",
  "ne17:20.3_22": "lokiyo samādhi,",
  "ne17:20.3_23": "lokuttaro samādhi,",
  "ne17:20.3_24": "micchāsamādhi,",
  "ne17:20.3_25": "sammāsamādhi.",
  "ne17:20.4_0": "Ayaṁ vemattatā.",
  "ne17:21.1_0": "“Paṭipadā”ti ekattatā.",
  "ne17:21.2_0": "Tattha katamā paṭipadā?",
  "ne17:21.3_0": "Āgāḷhapaṭipadā,",
  "ne17:21.3_1": "nijjhāmapaṭipadā,",
  "ne17:21.3_2": "majjhimapaṭipadā,",
  "ne17:21.3_3": "akkhamā paṭipadā,",
  "ne17:21.3_4": "khamā paṭipadā,",
  "ne17:21.3_5": "samā paṭipadā,",
  "ne17:21.3_6": "damā paṭipadā,",
  "ne17:21.3_7": "dukkhā paṭipadā dandhābhiññā,",
  "ne17:21.3_8": "dukkhā paṭipadā khippābhiññā,",
  "ne17:21.3_9": "sukhā paṭipadā dandhābhiññā,",
  "ne17:21.3_10": "sukhā paṭipadā khippābhiññāti.",
  "ne17:21.4_0": "Ayaṁ vemattatā.",
  "ne17:22.1_0": "“Kāyo”ti ekattatā.",
  "ne17:22.2_0": "Tattha katamo kāyo?",
  "ne17:22.3_0": "Nāmakāyo rūpakāyo ca.",
  "ne17:22.4_0": "Tattha katamo rūpakāyo?",
  "ne17:22.5_0": "Kesā lomā nakhā dantā taco maṁsaṁ nhāru aṭṭhi aṭṭhimiñjaṁ vakkaṁ hadayaṁ yakanaṁ kilomakaṁ pihakaṁ papphāsaṁ",
  "ne17:22.5_1": "antaṁ antaguṇaṁ udariyaṁ karīsaṁ pittaṁ semhaṁ pubbo lohitaṁ sedo medo assu vasā kheḷo siṅghāṇikā lasikā",
  "ne17:22.5_2": "muttaṁ matthaluṅganti—",
  "ne17:22.6_0": "ayaṁ rūpakāyo.",
  "ne17:22.7_0": "Nāmakāyo nāma vedanā saññā cetanā cittaṁ phasso manasikāroti—",
  "ne17:22.8_0": "ayaṁ nāmakāyoti.",
  "ne17:22.9_0": "Ayaṁ vemattatā.",
  "ne17:23.1_0": "Evaṁ yo dhammo yassa dhammassa samānabhāvo, so dhammo tassa dhammassa ekattatāya ekī bhavati.",
  "ne17:23.2_0": "Yena yena vā pana vilakkhaṇo, tena tena vemattaṁ gacchati.",
  "ne17:23.3_0": "Evaṁ sutte vā veyyākaraṇe vā gāthāyaṁ vā pucchitena vīmaṁsayitabbaṁ,",
  "ne17:23.3_1": "kiṁ ekattatāya pucchati,",
  "ne17:23.3_2": "udāhu vemattatāyāti.",
  "ne17:23.4_0": "Yadi ekattatāya pucchitaṁ, ekattatāya visajjayitabbaṁ.",
  "ne17:23.5_0": "Yadi vemattatāya pucchitaṁ, vemattatāya visajjayitabbaṁ.",
  "ne17:23.6_0": "Yadi sattādhiṭṭhānena pucchitaṁ, sattādhiṭṭhānena visajjayitabbaṁ.",
  "ne17:23.7_0": "Yadi dhammādhiṭṭhānena pucchitaṁ, dhammādhiṭṭhānena visajjayitabbaṁ.",
  "ne17:23.8_0": "Yathā yathā vā pana pucchitaṁ tathā tathā visajjayitabbaṁ.",
  "ne17:23.9_0": "Tenāha āyasmā mahākaccāyano “ekattatāya dhammā”ti.",
  "ne17:23.10_0": "Niyutto adhiṭṭhāno hāro."
}