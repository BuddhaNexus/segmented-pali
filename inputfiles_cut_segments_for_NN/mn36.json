{
  "mn36:0.1_0": "Majjhima Nikāya 36",
  "mn36:0.2_0": "Mahāsaccakasutta",
  "mn36:1.1_0": "Evaṁ me sutaṁ—",
  "mn36:1.2_0": "ekaṁ samayaṁ bhagavā vesāliyaṁ viharati mahāvane kūṭāgārasālāyaṁ.",
  "mn36:2.1_0": "Tena kho pana samayena bhagavā pubbaṇhasamayaṁ sunivattho hoti pattacīvaramādāya vesāliṁ piṇḍāya pavisitukāmo.",
  "mn36:3.1_0": "Atha kho saccako nigaṇṭhaputto jaṅghāvihāraṁ anucaṅkamamāno anuvicaramāno yena mahāvanaṁ kūṭāgārasālā tenupasaṅkami.",
  "mn36:3.2_0": "Addasā kho āyasmā ānando saccakaṁ nigaṇṭhaputtaṁ dūratova āgacchantaṁ.",
  "mn36:3.3_0": "Disvāna bhagavantaṁ etadavoca:",
  "mn36:3.4_0": "“ayaṁ, bhante, saccako nigaṇṭhaputto āgacchati bhassappavādako paṇḍitavādo sādhusammato bahujanassa.",
  "mn36:3.5_0": "Eso kho, bhante, avaṇṇakāmo buddhassa, avaṇṇakāmo dhammassa, avaṇṇakāmo saṅghassa.",
  "mn36:3.6_0": "Sādhu, bhante, bhagavā muhuttaṁ nisīdatu anukampaṁ upādāyā”ti.",
  "mn36:3.7_0": "Nisīdi bhagavā paññatte āsane.",
  "mn36:3.8_0": "Atha kho saccako nigaṇṭhaputto yena bhagavā tenupasaṅkami;",
  "mn36:3.8_1": "upasaṅkamitvā bhagavatā saddhiṁ sammodi,",
  "mn36:3.8_2": "sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn36:3.8_3": "Ekamantaṁ nisinno kho saccako nigaṇṭhaputto bhagavantaṁ etadavoca:",
  "mn36:4.1_0": "“Santi, bho gotama, eke samaṇabrāhmaṇā kāyabhāvanānuyogamanuyuttā viharanti, no cittabhāvanaṁ.",
  "mn36:4.2_0": "Phusanti hi te, bho gotama, sārīrikaṁ dukkhaṁ vedanaṁ.",
  "mn36:4.3_0": "Bhūtapubbaṁ,",
  "mn36:4.3_1": "bho gotama,",
  "mn36:4.3_2": "sārīrikāya dukkhāya vedanāya phuṭṭhassa sato ūrukkhambhopi nāma bhavissati,",
  "mn36:4.3_3": "hadayampi nāma phalissati,",
  "mn36:4.3_4": "uṇhampi lohitaṁ mukhato uggamissati,",
  "mn36:4.3_5": "ummādampi pāpuṇissati cittakkhepaṁ.",
  "mn36:4.4_0": "Tassa kho etaṁ, bho gotama, kāyanvayaṁ cittaṁ hoti, kāyassa vasena vattati.",
  "mn36:4.5_0": "Taṁ kissa hetu?",
  "mn36:4.6_0": "Abhāvitattā cittassa.",
  "mn36:4.7_0": "Santi pana, bho gotama, eke samaṇabrāhmaṇā cittabhāvanānuyogamanuyuttā viharanti, no kāyabhāvanaṁ.",
  "mn36:4.8_0": "Phusanti hi te, bho gotama, cetasikaṁ dukkhaṁ vedanaṁ.",
  "mn36:4.9_0": "Bhūtapubbaṁ,",
  "mn36:4.9_1": "bho gotama,",
  "mn36:4.9_2": "cetasikāya dukkhāya vedanāya phuṭṭhassa sato ūrukkhambhopi nāma bhavissati,",
  "mn36:4.9_3": "hadayampi nāma phalissati,",
  "mn36:4.9_4": "uṇhampi lohitaṁ mukhato uggamissati,",
  "mn36:4.9_5": "ummādampi pāpuṇissati cittakkhepaṁ.",
  "mn36:4.10_0": "Tassa kho eso, bho gotama, cittanvayo kāyo hoti, cittassa vasena vattati.",
  "mn36:4.11_0": "Taṁ kissa hetu?",
  "mn36:4.12_0": "Abhāvitattā kāyassa.",
  "mn36:4.13_0": "Tassa mayhaṁ, bho gotama, evaṁ hoti:",
  "mn36:4.14_0": "‘addhā bhoto gotamassa sāvakā cittabhāvanānuyogamanuyuttā viharanti, no kāyabhāvanan’”ti.",
  "mn36:5.1_0": "“Kinti pana te, aggivessana, kāyabhāvanā sutā”ti?",
  "mn36:5.2_0": "“Seyyathidaṁ—",
  "mn36:5.3_0": "nando vaccho, kiso saṅkicco, makkhali gosālo—",
  "mn36:5.4_0": "etehi,",
  "mn36:5.4_1": "bho gotama,",
  "mn36:5.4_2": "acelakā muttācārā hatthāpalekhanā naehibhaddantikā natiṭṭhabhaddantikā na abhihaṭaṁ na uddissakataṁ na nimantanaṁ sādiyanti,",
  "mn36:5.5_0": "te na kumbhimukhā paṭiggaṇhanti na kaḷopimukhā paṭiggaṇhanti na eḷakamantaraṁ na daṇḍamantaraṁ na musalamantaraṁ",
  "mn36:5.5_1": "na dvinnaṁ bhuñjamānānaṁ na gabbhiniyā na pāyamānāya na purisantaragatāya na saṅkittīsu na yattha sā",
  "mn36:5.5_2": "upaṭṭhito hoti na yattha makkhikā saṇḍasaṇḍacārinī,",
  "mn36:5.5_3": "na macchaṁ na maṁsaṁ na suraṁ na merayaṁ na thusodakaṁ pivanti.",
  "mn36:5.6_0": "Te ekāgārikā vā honti ekālopikā, dvāgārikā vā honti dvālopikā …pe… sattāgārikā vā honti sattālopikā.",
  "mn36:5.7_0": "Ekissāpi dattiyā yāpenti, dvīhipi dattīhi yāpenti …pe… sattahipi dattīhi yāpenti.",
  "mn36:5.8_0": "Ekāhikampi āhāraṁ āhārenti,",
  "mn36:5.8_1": "dvīhikampi āhāraṁ āhārenti …pe…",
  "mn36:5.8_2": "sattāhikampi āhāraṁ āhārenti.",
  "mn36:5.8_3": "Iti evarūpaṁ addhamāsikampi pariyāyabhattabhojanānuyogamanuyuttā viharantī”ti.",
  "mn36:6.1_0": "“Kiṁ pana te, aggivessana, tāvatakeneva yāpentī”ti?",
  "mn36:6.2_0": "“No hidaṁ, bho gotama.",
  "mn36:6.3_0": "Appekadā,",
  "mn36:6.3_1": "bho gotama,",
  "mn36:6.3_2": "uḷārāni uḷārāni khādanīyāni khādanti,",
  "mn36:6.3_3": "uḷārāni uḷārāni bhojanāni bhuñjanti,",
  "mn36:6.3_4": "uḷārāni uḷārāni sāyanīyāni sāyanti,",
  "mn36:6.3_5": "uḷārāni uḷārāni pānāni pivanti.",
  "mn36:6.4_0": "Te imaṁ kāyaṁ balaṁ gāhenti nāma, brūhenti nāma, medenti nāmā”ti.",
  "mn36:6.5_0": "“Yaṁ kho te, aggivessana, purimaṁ pahāya pacchā upacinanti, evaṁ imassa kāyassa ācayāpacayo hoti.",
  "mn36:6.6_0": "Kinti pana te, aggivessana, cittabhāvanā sutā”ti?",
  "mn36:6.7_0": "Cittabhāvanāya kho saccako nigaṇṭhaputto bhagavatā puṭṭho samāno na sampāyāsi.",
  "mn36:7.1_0": "Atha kho bhagavā saccakaṁ nigaṇṭhaputtaṁ etadavoca:",
  "mn36:7.2_0": "“yāpi kho te esā,",
  "mn36:7.2_1": "aggivessana,",
  "mn36:7.2_2": "purimā kāyabhāvanā bhāsitā sāpi ariyassa vinaye no dhammikā kāyabhāvanā.",
  "mn36:7.3_0": "Kāyabhāvanampi kho tvaṁ, aggivessana, na aññāsi, kuto pana tvaṁ cittabhāvanaṁ jānissasi?",
  "mn36:7.4_0": "Api ca,",
  "mn36:7.4_1": "aggivessana,",
  "mn36:7.4_2": "yathā abhāvitakāyo ca hoti abhāvitacitto ca,",
  "mn36:7.4_3": "bhāvitakāyo ca hoti bhāvitacitto ca.",
  "mn36:7.5_0": "Taṁ suṇāhi, sādhukaṁ manasi karohi, bhāsissāmī”ti.",
  "mn36:7.6_0": "“Evaṁ, bho”ti kho saccako nigaṇṭhaputto bhagavato paccassosi.",
  "mn36:7.7_0": "Bhagavā etadavoca:",
  "mn36:8.1_0": "“Kathañca, aggivessana, abhāvitakāyo ca hoti abhāvitacitto ca?",
  "mn36:8.2_0": "Idha, aggivessana, assutavato puthujjanassa uppajjati sukhā vedanā.",
  "mn36:8.3_0": "So sukhāya vedanāya phuṭṭho samāno sukhasārāgī ca hoti sukhasārāgitañca āpajjati.",
  "mn36:8.4_0": "Tassa sā sukhā vedanā nirujjhati.",
  "mn36:8.5_0": "Sukhāya vedanāya nirodhā uppajjati dukkhā vedanā.",
  "mn36:8.6_0": "So dukkhāya vedanāya phuṭṭho samāno socati kilamati paridevati urattāḷiṁ kandati sammohaṁ āpajjati.",
  "mn36:8.7_0": "Tassa kho esā,",
  "mn36:8.7_1": "aggivessana,",
  "mn36:8.7_2": "uppannāpi sukhā vedanā cittaṁ pariyādāya tiṭṭhati abhāvitattā kāyassa,",
  "mn36:8.7_3": "uppannāpi dukkhā vedanā cittaṁ pariyādāya tiṭṭhati abhāvitattā cittassa.",
  "mn36:8.8_0": "Yassa kassaci,",
  "mn36:8.8_1": "aggivessana,",
  "mn36:8.8_2": "evaṁ ubhatopakkhaṁ uppannāpi sukhā vedanā cittaṁ pariyādāya tiṭṭhati abhāvitattā kāyassa,",
  "mn36:8.8_3": "uppannāpi dukkhā vedanā cittaṁ pariyādāya tiṭṭhati abhāvitattā cittassa, evaṁ kho,",
  "mn36:8.8_4": "aggivessana,",
  "mn36:8.8_5": "abhāvitakāyo ca hoti abhāvitacitto ca.",
  "mn36:9.1_0": "Kathañca, aggivessana, bhāvitakāyo ca hoti bhāvitacitto ca?",
  "mn36:9.2_0": "Idha, aggivessana, sutavato ariyasāvakassa uppajjati sukhā vedanā.",
  "mn36:9.3_0": "So sukhāya vedanāya phuṭṭho samāno na sukhasārāgī ca hoti, na sukhasārāgitañca āpajjati.",
  "mn36:9.4_0": "Tassa sā sukhā vedanā nirujjhati.",
  "mn36:9.5_0": "Sukhāya vedanāya nirodhā uppajjati dukkhā vedanā.",
  "mn36:9.6_0": "So dukkhāya vedanāya phuṭṭho samāno na socati na kilamati na paridevati na urattāḷiṁ kandati na sammohaṁ āpajjati.",
  "mn36:9.7_0": "Tassa kho esā,",
  "mn36:9.7_1": "aggivessana,",
  "mn36:9.7_2": "uppannāpi sukhā vedanā cittaṁ na pariyādāya tiṭṭhati bhāvitattā kāyassa,",
  "mn36:9.7_3": "uppannāpi dukkhā vedanā cittaṁ na pariyādāya tiṭṭhati bhāvitattā cittassa.",
  "mn36:9.8_0": "Yassa kassaci,",
  "mn36:9.8_1": "aggivessana,",
  "mn36:9.8_2": "evaṁ ubhatopakkhaṁ uppannāpi sukhā vedanā cittaṁ na pariyādāya tiṭṭhati bhāvitattā kāyassa,",
  "mn36:9.8_3": "uppannāpi dukkhā vedanā cittaṁ na pariyādāya tiṭṭhati bhāvitattā cittassa. Evaṁ kho,",
  "mn36:9.8_4": "aggivessana,",
  "mn36:9.8_5": "bhāvitakāyo ca hoti bhāvitacitto cā”ti.",
  "mn36:10.1_0": "“Evaṁ pasanno ahaṁ bhoto gotamassa.",
  "mn36:10.2_0": "Bhavañhi gotamo bhāvitakāyo ca hoti bhāvitacitto cā”ti.",
  "mn36:10.3_0": "“Addhā kho te ayaṁ, aggivessana, āsajja upanīya vācā bhāsitā,",
  "mn36:10.4_0": "api ca te ahaṁ byākarissāmi.",
  "mn36:10.5_0": "Yato kho ahaṁ,",
  "mn36:10.5_1": "aggivessana,",
  "mn36:10.5_2": "kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajito,",
  "mn36:10.5_3": "taṁ vata me uppannā vā sukhā vedanā cittaṁ pariyādāya ṭhassati,",
  "mn36:10.5_4": "uppannā vā dukkhā vedanā cittaṁ pariyādāya ṭhassatīti netaṁ ṭhānaṁ vijjatī”ti.",
  "mn36:11.1_0": "“Na hi nūna bhoto gotamassa uppajjati tathārūpā sukhā vedanā yathārūpā uppannā sukhā vedanā cittaṁ pariyādāya tiṭṭheyya;",
  "mn36:11.1_1": "na hi nūna bhoto gotamassa uppajjati tathārūpā dukkhā vedanā yathārūpā uppannā dukkhā vedanā cittaṁ pariyādāya tiṭṭheyyā”ti.",
  "mn36:12.1_0": "“Kiñhi no siyā, aggivessana?",
  "mn36:12.2_0": "Idha me, aggivessana, pubbeva sambodhā anabhisambuddhassa bodhisattasseva sato etadahosi:",
  "mn36:12.3_0": "‘sambādho gharāvāso rajāpatho, abbhokāso pabbajjā.",
  "mn36:12.4_0": "Nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.",
  "mn36:12.5_0": "Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti.",
  "mn36:13.1_0": "So kho ahaṁ,",
  "mn36:13.1_1": "aggivessana,",
  "mn36:13.1_2": "aparena samayena daharova samāno,",
  "mn36:13.1_3": "susukāḷakeso bhadrena yobbanena samannāgato paṭhamena vayasā,",
  "mn36:13.1_4": "akāmakānaṁ mātāpitūnaṁ assumukhānaṁ rudantānaṁ,",
  "mn36:13.1_5": "kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajiṁ.",
  "mn36:13.2_0": "So evaṁ pabbajito samāno kiṅkusalagavesī anuttaraṁ santivarapadaṁ pariyesamāno yena āḷāro kālāmo tenupasaṅkamiṁ;",
  "mn36:13.2_1": "upasaṅkamitvā āḷāraṁ kālāmaṁ etadavocaṁ:",
  "mn36:13.3_0": "‘icchāmahaṁ, āvuso kālāma, imasmiṁ dhammavinaye brahmacariyaṁ caritun’ti.",
  "mn36:13.4_0": "Evaṁ vutte, aggivessana, āḷāro kālāmo maṁ etadavoca:",
  "mn36:13.5_0": "‘viharatāyasmā,",
  "mn36:13.6_0": "tādiso ayaṁ dhammo yattha viññū puriso nacirasseva sakaṁ ācariyakaṁ sayaṁ abhiññā sacchikatvā upasampajja vihareyyā’ti.",
  "mn36:13.7_0": "So kho ahaṁ, aggivessana, nacirasseva khippameva taṁ dhammaṁ pariyāpuṇiṁ.",
  "mn36:13.8_0": "So kho ahaṁ,",
  "mn36:13.8_1": "aggivessana,",
  "mn36:13.8_2": "tāvatakeneva oṭṭhapahatamattena lapitalāpanamattena ñāṇavādañca vadāmi theravādañca,",
  "mn36:13.8_3": "‘jānāmi passāmī’ti ca paṭijānāmi,",
  "mn36:13.8_4": "ahañceva aññe ca.",
  "mn36:13.9_0": "Tassa mayhaṁ, aggivessana, etadahosi:",
  "mn36:13.10_0": "‘na kho āḷāro kālāmo imaṁ dhammaṁ kevalaṁ saddhāmattakena sayaṁ abhiññā sacchikatvā upasampajja viharāmīti pavedeti,",
  "mn36:13.11_0": "addhā āḷāro kālāmo imaṁ dhammaṁ jānaṁ passaṁ viharatī’ti.",
  "mn36:13.12_0": "Atha khvāhaṁ,",
  "mn36:13.12_1": "aggivessana,",
  "mn36:13.12_2": "yena āḷāro kālāmo tenupasaṅkamiṁ;",
  "mn36:13.12_3": "upasaṅkamitvā āḷāraṁ kālāmaṁ etadavocaṁ:",
  "mn36:13.13_0": "‘kittāvatā no,",
  "mn36:13.13_1": "āvuso kālāma,",
  "mn36:13.13_2": "imaṁ dhammaṁ sayaṁ abhiññā sacchikatvā upasampajja viharāmīti pavedesī’ti?",
  "mn36:13.14_0": "Evaṁ vutte, aggivessana, āḷāro kālāmo ākiñcaññāyatanaṁ pavedesi.",
  "mn36:13.15_0": "Tassa mayhaṁ, aggivessana, etadahosi:",
  "mn36:13.16_0": "‘na kho āḷārasseva kālāmassa atthi saddhā, mayhampatthi saddhā;",
  "mn36:13.17_0": "na kho āḷārasseva kālāmassa atthi vīriyaṁ, mayhampatthi vīriyaṁ;",
  "mn36:13.18_0": "na kho āḷārasseva kālāmassa atthi sati, mayhampatthi sati;",
  "mn36:13.19_0": "na kho āḷārasseva kālāmassa atthi samādhi, mayhampatthi samādhi;",
  "mn36:13.20_0": "na kho āḷārasseva kālāmassa atthi paññā, mayhampatthi paññā;",
  "mn36:13.21_0": "yannūnāhaṁ yaṁ dhammaṁ āḷāro kālāmo sayaṁ abhiññā sacchikatvā upasampajja viharāmīti pavedeti tassa dhammassa sacchikiriyāya padaheyyan’ti.",
  "mn36:13.22_0": "So kho ahaṁ,",
  "mn36:13.22_1": "aggivessana,",
  "mn36:13.22_2": "nacirasseva khippameva taṁ dhammaṁ sayaṁ abhiññā sacchikatvā upasampajja vihāsiṁ.",
  "mn36:14.1_0": "Atha khvāhaṁ,",
  "mn36:14.1_1": "aggivessana,",
  "mn36:14.1_2": "yena āḷāro kālāmo tenupasaṅkamiṁ;",
  "mn36:14.1_3": "upasaṅkamitvā āḷāraṁ kālāmaṁ etadavocaṁ:",
  "mn36:14.2_0": "‘ettāvatā no, āvuso kālāma, imaṁ dhammaṁ sayaṁ abhiññā sacchikatvā upasampajja pavedesī’ti?",
  "mn36:14.3_0": "‘Ettāvatā kho ahaṁ, āvuso, imaṁ dhammaṁ sayaṁ abhiññā sacchikatvā upasampajja pavedemī’ti.",
  "mn36:14.4_0": "‘Ahampi kho, āvuso, ettāvatā imaṁ dhammaṁ sayaṁ abhiññā sacchikatvā upasampajja viharāmī’ti.",
  "mn36:14.5_0": "‘Lābhā no, āvuso, suladdhaṁ no, āvuso,",
  "mn36:14.6_0": "ye mayaṁ āyasmantaṁ tādisaṁ sabrahmacāriṁ passāma.",
  "mn36:14.7_0": "Iti yāhaṁ dhammaṁ sayaṁ abhiññā sacchikatvā upasampajja pavedemi taṁ tvaṁ dhammaṁ sayaṁ abhiññā sacchikatvā upasampajja viharasi;",
  "mn36:14.8_0": "yaṁ tvaṁ dhammaṁ sayaṁ abhiññā sacchikatvā upasampajja viharasi tamahaṁ dhammaṁ sayaṁ abhiññā sacchikatvā upasampajja pavedemi.",
  "mn36:14.9_0": "Iti yāhaṁ dhammaṁ jānāmi taṁ tvaṁ dhammaṁ jānāsi; yaṁ tvaṁ dhammaṁ jānāsi tamahaṁ dhammaṁ jānāmi.",
  "mn36:14.10_0": "Iti yādiso ahaṁ tādiso tuvaṁ, yādiso tuvaṁ tādiso ahaṁ.",
  "mn36:14.11_0": "Ehi dāni, āvuso, ubhova santā imaṁ gaṇaṁ pariharāmā’ti.",
  "mn36:14.12_0": "Iti kho,",
  "mn36:14.12_1": "aggivessana,",
  "mn36:14.12_2": "āḷāro kālāmo ācariyo me samāno attano antevāsiṁ maṁ samānaṁ attanā samasamaṁ ṭhapesi,",
  "mn36:14.12_3": "uḷārāya ca maṁ pūjāya pūjesi.",
  "mn36:14.13_0": "Tassa mayhaṁ, aggivessana, etadahosi:",
  "mn36:14.14_0": "‘nāyaṁ dhammo nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati,",
  "mn36:14.14_1": "yāvadeva ākiñcaññāyatanūpapattiyā’ti.",
  "mn36:14.15_0": "So kho ahaṁ, aggivessana, taṁ dhammaṁ analaṅkaritvā tasmā dhammā nibbijja apakkamiṁ.",
  "mn36:15.1_0": "So kho ahaṁ,",
  "mn36:15.1_1": "aggivessana,",
  "mn36:15.1_2": "kiṅkusalagavesī anuttaraṁ santivarapadaṁ pariyesamāno yena udako rāmaputto tenupasaṅkamiṁ;",
  "mn36:15.1_3": "upasaṅkamitvā udakaṁ rāmaputtaṁ etadavocaṁ:",
  "mn36:15.2_0": "‘icchāmahaṁ, āvuso, imasmiṁ dhammavinaye brahmacariyaṁ caritun’ti.",
  "mn36:15.3_0": "Evaṁ vutte, aggivessana, udako rāmaputto maṁ etadavoca:",
  "mn36:15.4_0": "‘viharatāyasmā,",
  "mn36:15.5_0": "tādiso ayaṁ dhammo yattha viññū puriso nacirasseva sakaṁ ācariyakaṁ sayaṁ abhiññā sacchikatvā upasampajja vihareyyā’ti.",
  "mn36:15.6_0": "So kho ahaṁ, aggivessana, nacirasseva khippameva taṁ dhammaṁ pariyāpuṇiṁ.",
  "mn36:15.7_0": "So kho ahaṁ,",
  "mn36:15.7_1": "aggivessana,",
  "mn36:15.7_2": "tāvatakeneva oṭṭhapahatamattena lapitalāpanamattena ñāṇavādañca vadāmi theravādañca,",
  "mn36:15.7_3": "‘jānāmi passāmī’ti ca paṭijānāmi,",
  "mn36:15.7_4": "ahañceva aññe ca.",
  "mn36:15.8_0": "Tassa mayhaṁ, aggivessana, etadahosi:",
  "mn36:15.9_0": "‘na kho rāmo imaṁ dhammaṁ kevalaṁ saddhāmattakena sayaṁ abhiññā sacchikatvā upasampajja viharāmīti pavedesi.",
  "mn36:15.10_0": "Addhā rāmo imaṁ dhammaṁ jānaṁ passaṁ vihāsī’ti.",
  "mn36:15.11_0": "Atha khvāhaṁ,",
  "mn36:15.11_1": "aggivessana,",
  "mn36:15.11_2": "yena udako rāmaputto tenupasaṅkamiṁ;",
  "mn36:15.11_3": "upasaṅkamitvā udakaṁ rāmaputtaṁ etadavocaṁ:",
  "mn36:15.12_0": "‘kittāvatā no āvuso rāmo imaṁ dhammaṁ sayaṁ abhiññā sacchikatvā upasampajja viharāmīti pavedesī’ti?",
  "mn36:15.13_0": "Evaṁ vutte, aggivessana, udako rāmaputto nevasaññānāsaññāyatanaṁ pavedesi.",
  "mn36:15.14_0": "Tassa mayhaṁ, aggivessana, etadahosi:",
  "mn36:15.15_0": "‘na kho rāmasseva ahosi saddhā, mayhampatthi saddhā;",
  "mn36:15.16_0": "na kho rāmasseva ahosi vīriyaṁ, mayhampatthi vīriyaṁ;",
  "mn36:15.17_0": "na kho rāmasseva ahosi sati, mayhampatthi sati;",
  "mn36:15.18_0": "na kho rāmasseva ahosi samādhi, mayhampatthi samādhi;",
  "mn36:15.19_0": "na kho rāmasseva ahosi paññā, mayhampatthi paññā;",
  "mn36:15.20_0": "yannūnāhaṁ yaṁ dhammaṁ rāmo sayaṁ abhiññā sacchikatvā upasampajja viharāmīti pavedesi tassa dhammassa sacchikiriyāya padaheyyan’ti.",
  "mn36:15.21_0": "So kho ahaṁ,",
  "mn36:15.21_1": "aggivessana,",
  "mn36:15.21_2": "nacirasseva khippameva taṁ dhammaṁ sayaṁ abhiññā sacchikatvā upasampajja vihāsiṁ.",
  "mn36:15.22_0": "Atha khvāhaṁ,",
  "mn36:15.22_1": "aggivessana,",
  "mn36:15.22_2": "yena udako rāmaputto tenupasaṅkamiṁ;",
  "mn36:15.22_3": "upasaṅkamitvā udakaṁ rāmaputtaṁ etadavocaṁ:",
  "mn36:15.23_0": "‘ettāvatā no āvuso rāmo imaṁ dhammaṁ sayaṁ abhiññā sacchikatvā upasampajja pavedesī’ti?",
  "mn36:15.24_0": "‘Ettāvatā kho āvuso rāmo imaṁ dhammaṁ sayaṁ abhiññā sacchikatvā upasampajja pavedesī’ti.",
  "mn36:15.25_0": "‘Ahampi kho, āvuso, ettāvatā imaṁ dhammaṁ sayaṁ abhiññā sacchikatvā upasampajja viharāmī’ti.",
  "mn36:15.26_0": "‘Lābhā no, āvuso, suladdhaṁ no, āvuso,",
  "mn36:15.27_0": "ye mayaṁ āyasmantaṁ tādisaṁ sabrahmacāriṁ passāma.",
  "mn36:15.28_0": "Iti yaṁ dhammaṁ rāmo sayaṁ abhiññā sacchikatvā upasampajja pavedesi,",
  "mn36:15.28_1": "taṁ tvaṁ dhammaṁ sayaṁ abhiññā sacchikatvā upasampajja viharasi;",
  "mn36:15.28_2": "yaṁ tvaṁ dhammaṁ sayaṁ abhiññā sacchikatvā upasampajja viharasi,",
  "mn36:15.28_3": "taṁ dhammaṁ rāmo sayaṁ abhiññā sacchikatvā upasampajja pavedesi.",
  "mn36:15.29_0": "Iti yaṁ dhammaṁ rāmo abhiññāsi taṁ tvaṁ dhammaṁ jānāsi;",
  "mn36:15.29_1": "yaṁ tvaṁ dhammaṁ jānāsi taṁ dhammaṁ rāmo abhiññāsi.",
  "mn36:15.30_0": "Iti yādiso rāmo ahosi tādiso tuvaṁ; yādiso tuvaṁ tādiso rāmo ahosi.",
  "mn36:15.31_0": "Ehi dāni, āvuso, tuvaṁ imaṁ gaṇaṁ pariharā’ti.",
  "mn36:15.32_0": "Iti kho,",
  "mn36:15.32_1": "aggivessana,",
  "mn36:15.32_2": "udako rāmaputto sabrahmacārī me samāno ācariyaṭṭhāne ca maṁ ṭhapesi,",
  "mn36:15.32_3": "uḷārāya ca maṁ pūjāya pūjesi.",
  "mn36:15.33_0": "Tassa mayhaṁ, aggivessana, etadahosi:",
  "mn36:15.34_0": "‘nāyaṁ dhammo nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati,",
  "mn36:15.34_1": "yāvadeva nevasaññānāsaññāyatanūpapattiyā’ti.",
  "mn36:15.35_0": "So kho ahaṁ, aggivessana, taṁ dhammaṁ analaṅkaritvā tasmā dhammā nibbijja apakkamiṁ.",
  "mn36:16.1_0": "So kho ahaṁ,",
  "mn36:16.1_1": "aggivessana,",
  "mn36:16.1_2": "kiṅkusalagavesī anuttaraṁ santivarapadaṁ pariyesamāno magadhesu anupubbena cārikaṁ caramāno yena uruvelā senānigamo tadavasariṁ.",
  "mn36:16.2_0": "Tatthaddasaṁ ramaṇīyaṁ bhūmibhāgaṁ,",
  "mn36:16.2_1": "pāsādikañca vanasaṇḍaṁ,",
  "mn36:16.2_2": "nadiñca sandantiṁ setakaṁ supatitthaṁ ramaṇīyaṁ,",
  "mn36:16.2_3": "samantā ca gocaragāmaṁ.",
  "mn36:16.3_0": "Tassa mayhaṁ, aggivessana, etadahosi:",
  "mn36:16.4_0": "‘ramaṇīyo vata bho bhūmibhāgo,",
  "mn36:16.4_1": "pāsādiko ca vanasaṇḍo,",
  "mn36:16.4_2": "nadī ca sandati setakā supatitthā ramaṇīyā,",
  "mn36:16.4_3": "samantā ca gocaragāmo.",
  "mn36:16.5_0": "Alaṁ vatidaṁ kulaputtassa padhānatthikassa padhānāyā’ti.",
  "mn36:16.6_0": "So kho ahaṁ, aggivessana, tattheva nisīdiṁ",
  "mn36:16.7_0": "‘alamidaṁ padhānāyā’ti.",
  "mn36:17.1_0": "Apissumaṁ, aggivessana, tisso upamā paṭibhaṁsu anacchariyā pubbe assutapubbā.",
  "mn36:17.2_0": "Seyyathāpi, aggivessana, allaṁ kaṭṭhaṁ sasnehaṁ udake nikkhittaṁ.",
  "mn36:17.3_0": "Atha puriso āgaccheyya uttarāraṇiṁ ādāya:",
  "mn36:17.4_0": "‘aggiṁ abhinibbattessāmi, tejo pātukarissāmī’ti.",
  "mn36:17.5_0": "Taṁ kiṁ maññasi, aggivessana,",
  "mn36:17.6_0": "api nu so puriso amuṁ allaṁ kaṭṭhaṁ sasnehaṁ,",
  "mn36:17.6_1": "udake nikkhittaṁ,",
  "mn36:17.6_2": "uttarāraṇiṁ ādāya abhimanthento aggiṁ abhinibbatteyya,",
  "mn36:17.6_3": "tejo pātukareyyā”ti?",
  "mn36:17.7_0": "“No hidaṁ, bho gotama”.",
  "mn36:17.8_0": "“Taṁ kissa hetu”?",
  "mn36:17.9_0": "“Aduñhi, bho gotama, allaṁ kaṭṭhaṁ sasnehaṁ, tañca pana udake nikkhittaṁ.",
  "mn36:17.10_0": "Yāvadeva ca pana so puriso kilamathassa vighātassa bhāgī assā”ti.",
  "mn36:17.11_0": "“Evameva kho,",
  "mn36:17.11_1": "aggivessana,",
  "mn36:17.11_2": "ye hi keci samaṇā vā brāhmaṇā vā kāyena ceva cittena ca kāmehi avūpakaṭṭhā viharanti,",
  "mn36:17.11_3": "yo ca nesaṁ kāmesu kāmacchando kāmasneho kāmamucchā kāmapipāsā kāmapariḷāho,",
  "mn36:17.11_4": "so ca ajjhattaṁ na suppahīno hoti,",
  "mn36:17.11_5": "na suppaṭippassaddho,",
  "mn36:17.11_6": "opakkamikā cepi te bhonto samaṇabrāhmaṇā dukkhā tibbā kharā kaṭukā vedanā vedayanti,",
  "mn36:17.11_7": "abhabbāva te ñāṇāya dassanāya anuttarāya sambodhāya.",
  "mn36:17.12_0": "No cepi te bhonto samaṇabrāhmaṇā opakkamikā dukkhā tibbā kharā kaṭukā vedanā vedayanti,",
  "mn36:17.12_1": "abhabbāva te ñāṇāya dassanāya anuttarāya sambodhāya.",
  "mn36:17.13_0": "Ayaṁ kho maṁ, aggivessana, paṭhamā upamā paṭibhāsi anacchariyā pubbe assutapubbā.",
  "mn36:18.1_0": "Aparāpi kho maṁ, aggivessana, dutiyā upamā paṭibhāsi anacchariyā pubbe assutapubbā.",
  "mn36:18.2_0": "Seyyathāpi, aggivessana, allaṁ kaṭṭhaṁ sasnehaṁ, ārakā udakā thale nikkhittaṁ.",
  "mn36:18.3_0": "Atha puriso āgaccheyya uttarāraṇiṁ ādāya:",
  "mn36:18.4_0": "‘aggiṁ abhinibbattessāmi, tejo pātukarissāmī’ti.",
  "mn36:18.5_0": "Taṁ kiṁ maññasi, aggivessana,",
  "mn36:18.6_0": "api nu so puriso amuṁ allaṁ kaṭṭhaṁ sasnehaṁ,",
  "mn36:18.6_1": "ārakā udakā thale nikkhittaṁ,",
  "mn36:18.6_2": "uttarāraṇiṁ ādāya abhimanthento aggiṁ abhinibbatteyya tejo pātukareyyā”ti?",
  "mn36:18.7_0": "“No hidaṁ, bho gotama”.",
  "mn36:18.8_0": "“Taṁ kissa hetu”?",
  "mn36:18.9_0": "“Aduñhi, bho gotama, allaṁ kaṭṭhaṁ sasnehaṁ, kiñcāpi ārakā udakā thale nikkhittaṁ.",
  "mn36:18.10_0": "Yāvadeva ca pana so puriso kilamathassa vighātassa bhāgī assā”ti.",
  "mn36:18.11_0": "“Evameva kho,",
  "mn36:18.11_1": "aggivessana,",
  "mn36:18.11_2": "ye hi keci samaṇā vā brāhmaṇā vā kāyena ceva cittena ca kāmehi vūpakaṭṭhā viharanti,",
  "mn36:18.11_3": "yo ca nesaṁ kāmesu kāmacchando kāmasneho kāmamucchā kāmapipāsā kāmapariḷāho so ca ajjhattaṁ na suppahīno hoti,",
  "mn36:18.11_4": "na suppaṭippassaddho,",
  "mn36:18.11_5": "opakkamikā cepi te bhonto samaṇabrāhmaṇā dukkhā tibbā kharā kaṭukā vedanā vedayanti,",
  "mn36:18.11_6": "abhabbāva te ñāṇāya dassanāya anuttarāya sambodhāya.",
  "mn36:18.11_7": "No cepi te bhonto samaṇabrāhmaṇā opakkamikā dukkhā tibbā kharā kaṭukā vedanā vedayanti,",
  "mn36:18.11_8": "abhabbāva te ñāṇāya dassanāya anuttarāya sambodhāya.",
  "mn36:18.12_0": "Ayaṁ kho maṁ, aggivessana, dutiyā upamā paṭibhāsi anacchariyā pubbe assutapubbā",
  "mn36:19.1_0": "Aparāpi kho maṁ, aggivessana, tatiyā upamā paṭibhāsi anacchariyā pubbe assutapubbā.",
  "mn36:19.2_0": "Seyyathāpi, aggivessana, sukkhaṁ kaṭṭhaṁ koḷāpaṁ, ārakā udakā thale nikkhittaṁ.",
  "mn36:19.3_0": "Atha puriso āgaccheyya uttarāraṇiṁ ādāya:",
  "mn36:19.4_0": "‘aggiṁ abhinibbattessāmi, tejo pātukarissāmī’ti.",
  "mn36:19.5_0": "Taṁ kiṁ maññasi, aggivessana,",
  "mn36:19.6_0": "api nu so puriso amuṁ sukkhaṁ kaṭṭhaṁ koḷāpaṁ,",
  "mn36:19.6_1": "ārakā udakā thale nikkhittaṁ,",
  "mn36:19.6_2": "uttarāraṇiṁ ādāya abhimanthento aggiṁ abhinibbatteyya,",
  "mn36:19.6_3": "tejo pātukareyyā”ti?",
  "mn36:19.7_0": "“Evaṁ, bho gotama”.",
  "mn36:19.8_0": "“Taṁ kissa hetu”?",
  "mn36:19.9_0": "“Aduñhi, bho gotama, sukkhaṁ kaṭṭhaṁ koḷāpaṁ, tañca pana ārakā udakā thale nikkhittan”ti.",
  "mn36:19.10_0": "“Evameva kho,",
  "mn36:19.10_1": "aggivessana,",
  "mn36:19.10_2": "ye hi keci samaṇā vā brāhmaṇā vā kāyena ceva cittena ca kāmehi vūpakaṭṭhā viharanti,",
  "mn36:19.10_3": "yo ca nesaṁ kāmesu kāmacchando kāmasneho kāmamucchā kāmapipāsā kāmapariḷāho,",
  "mn36:19.10_4": "so ca ajjhattaṁ suppahīno hoti suppaṭippassaddho,",
  "mn36:19.10_5": "opakkamikā cepi te bhonto samaṇabrāhmaṇā dukkhā tibbā kharā kaṭukā vedanā vedayanti,",
  "mn36:19.10_6": "bhabbāva te ñāṇāya dassanāya anuttarāya sambodhāya.",
  "mn36:19.10_7": "No cepi te bhonto samaṇabrāhmaṇā opakkamikā dukkhā tibbā kharā kaṭukā vedanā vedayanti,",
  "mn36:19.10_8": "bhabbāva te ñāṇāya dassanāya anuttarāya sambodhāya.",
  "mn36:19.11_0": "Ayaṁ kho maṁ, aggivessana, tatiyā upamā paṭibhāsi anacchariyā pubbe assutapubbā.",
  "mn36:19.12_0": "Imā kho maṁ, aggivessana, tisso upamā paṭibhaṁsu anacchariyā pubbe assutapubbā.",
  "mn36:20.1_0": "Tassa mayhaṁ, aggivessana, etadahosi:",
  "mn36:20.2_0": "‘yannūnāhaṁ dantebhi dantamādhāya,",
  "mn36:20.2_1": "jivhāya tāluṁ āhacca,",
  "mn36:20.2_2": "cetasā cittaṁ abhiniggaṇheyyaṁ abhinippīḷeyyaṁ abhisantāpeyyan’ti.",
  "mn36:20.3_0": "So kho ahaṁ,",
  "mn36:20.3_1": "aggivessana,",
  "mn36:20.3_2": "dantebhi dantamādhāya,",
  "mn36:20.3_3": "jivhāya tāluṁ āhacca,",
  "mn36:20.3_4": "cetasā cittaṁ abhiniggaṇhāmi abhinippīḷemi abhisantāpemi.",
  "mn36:20.4_0": "Tassa mayhaṁ,",
  "mn36:20.4_1": "aggivessana,",
  "mn36:20.4_2": "dantebhi dantamādhāya jivhāya tāluṁ āhacca cetasā cittaṁ abhiniggaṇhato abhinippīḷayato abhisantāpayato kacchehi sedā muccanti.",
  "mn36:20.5_0": "Seyyathāpi,",
  "mn36:20.5_1": "aggivessana,",
  "mn36:20.5_2": "balavā puriso dubbalataraṁ purisaṁ sīse vā gahetvā khandhe vā gahetvā abhiniggaṇheyya abhinippīḷeyya abhisantāpeyya;",
  "mn36:20.6_0": "evameva kho me,",
  "mn36:20.6_1": "aggivessana,",
  "mn36:20.6_2": "dantebhi dantamādhāya,",
  "mn36:20.6_3": "jivhāya tāluṁ āhacca,",
  "mn36:20.6_4": "cetasā cittaṁ abhiniggaṇhato abhinippīḷayato abhisantāpayato kacchehi sedā muccanti.",
  "mn36:20.7_0": "Āraddhaṁ kho pana me,",
  "mn36:20.7_1": "aggivessana,",
  "mn36:20.7_2": "vīriyaṁ hoti asallīnaṁ,",
  "mn36:20.7_3": "upaṭṭhitā sati asammuṭṭhā,",
  "mn36:20.7_4": "sāraddho ca pana me kāyo hoti appaṭippassaddho teneva dukkhappadhānena padhānābhitunnassa sato.",
  "mn36:20.8_0": "Evarūpāpi kho me, aggivessana, uppannā dukkhā vedanā cittaṁ na pariyādāya tiṭṭhati.",
  "mn36:21.1_0": "Tassa mayhaṁ, aggivessana, etadahosi:",
  "mn36:21.2_0": "‘yannūnāhaṁ appāṇakaṁyeva jhānaṁ jhāyeyyan’ti.",
  "mn36:21.3_0": "So kho ahaṁ, aggivessana, mukhato ca nāsato ca assāsapassāse uparundhiṁ.",
  "mn36:21.4_0": "Tassa mayhaṁ,",
  "mn36:21.4_1": "aggivessana,",
  "mn36:21.4_2": "mukhato ca nāsato ca assāsapassāsesu uparuddhesu kaṇṇasotehi vātānaṁ nikkhamantānaṁ adhimatto saddo hoti.",
  "mn36:21.5_0": "Seyyathāpi nāma kammāragaggariyā dhamamānāya adhimatto saddo hoti;",
  "mn36:21.6_0": "evameva kho me,",
  "mn36:21.6_1": "aggivessana,",
  "mn36:21.6_2": "mukhato ca nāsato ca assāsapassāsesu uparuddhesu kaṇṇasotehi vātānaṁ nikkhamantānaṁ adhimatto saddo hoti.",
  "mn36:21.7_0": "Āraddhaṁ kho pana me,",
  "mn36:21.7_1": "aggivessana,",
  "mn36:21.7_2": "vīriyaṁ hoti asallīnaṁ upaṭṭhitā sati asammuṭṭhā.",
  "mn36:21.7_3": "Sāraddho ca pana me kāyo hoti appaṭippassaddho teneva dukkhappadhānena padhānābhitunnassa sato.",
  "mn36:21.8_0": "Evarūpāpi kho me, aggivessana, uppannā dukkhā vedanā cittaṁ na pariyādāya tiṭṭhati.",
  "mn36:22.1_0": "Tassa mayhaṁ, aggivessana, etadahosi:",
  "mn36:22.2_0": "‘yannūnāhaṁ appāṇakaṁyeva jhānaṁ jhāyeyyan’ti.",
  "mn36:22.3_0": "So kho ahaṁ, aggivessana, mukhato ca nāsato ca kaṇṇato ca assāsapassāse uparundhiṁ.",
  "mn36:22.4_0": "Tassa mayhaṁ,",
  "mn36:22.4_1": "aggivessana,",
  "mn36:22.4_2": "mukhato ca nāsato ca kaṇṇato ca assāsapassāsesu uparuddhesu adhimattā vātā muddhani ūhananti.",
  "mn36:22.5_0": "Seyyathāpi, aggivessana, balavā puriso tiṇhena sikharena muddhani abhimattheyya;",
  "mn36:22.6_0": "evameva kho me,",
  "mn36:22.6_1": "aggivessana,",
  "mn36:22.6_2": "mukhato ca nāsato ca kaṇṇato ca assāsapassāsesu uparuddhesu adhimattā vātā muddhani ūhananti.",
  "mn36:22.7_0": "Āraddhaṁ kho pana me,",
  "mn36:22.7_1": "aggivessana,",
  "mn36:22.7_2": "vīriyaṁ hoti asallīnaṁ upaṭṭhitā sati asammuṭṭhā.",
  "mn36:22.7_3": "Sāraddho ca pana me kāyo hoti appaṭippassaddho teneva dukkhappadhānena padhānābhitunnassa sato.",
  "mn36:22.8_0": "Evarūpāpi kho me, aggivessana, uppannā dukkhā vedanā cittaṁ na pariyādāya tiṭṭhati.",
  "mn36:23.1_0": "Tassa mayhaṁ, aggivessana, etadahosi:",
  "mn36:23.2_0": "‘yannūnāhaṁ appāṇakaṁyeva jhānaṁ jhāyeyyan’ti.",
  "mn36:23.3_0": "So kho ahaṁ, aggivessana, mukhato ca nāsato ca kaṇṇato ca assāsapassāse uparundhiṁ.",
  "mn36:23.4_0": "Tassa mayhaṁ,",
  "mn36:23.4_1": "aggivessana,",
  "mn36:23.4_2": "mukhato ca nāsato ca kaṇṇato ca assāsapassāsesu uparuddhesu adhimattā sīse sīsavedanā honti.",
  "mn36:23.5_0": "Seyyathāpi, aggivessana, balavā puriso daḷhena varattakkhaṇḍena sīse sīsaveṭhaṁ dadeyya;",
  "mn36:23.6_0": "evameva kho me,",
  "mn36:23.6_1": "aggivessana,",
  "mn36:23.6_2": "mukhato ca nāsato ca kaṇṇato ca assāsapassāsesu uparuddhesu adhimattā sīse sīsavedanā honti.",
  "mn36:23.7_0": "Āraddhaṁ kho pana me,",
  "mn36:23.7_1": "aggivessana,",
  "mn36:23.7_2": "vīriyaṁ hoti asallīnaṁ upaṭṭhitā sati asammuṭṭhā.",
  "mn36:23.7_3": "Sāraddho ca pana me kāyo hoti appaṭippassaddho teneva dukkhappadhānena padhānābhitunnassa sato.",
  "mn36:23.8_0": "Evarūpāpi kho me, aggivessana, uppannā dukkhā vedanā cittaṁ na pariyādāya tiṭṭhati.",
  "mn36:24.1_0": "Tassa mayhaṁ, aggivessana, etadahosi:",
  "mn36:24.2_0": "‘yannūnāhaṁ appāṇakaṁyeva jhānaṁ jhāyeyyan’ti.",
  "mn36:24.3_0": "So kho ahaṁ, aggivessana, mukhato ca nāsato ca kaṇṇato ca assāsapassāse uparundhiṁ.",
  "mn36:24.4_0": "Tassa mayhaṁ,",
  "mn36:24.4_1": "aggivessana,",
  "mn36:24.4_2": "mukhato ca nāsato ca kaṇṇato ca assāsapassāsesu uparuddhesu adhimattā vātā kucchiṁ parikantanti.",
  "mn36:24.5_0": "Seyyathāpi,",
  "mn36:24.5_1": "aggivessana,",
  "mn36:24.5_2": "dakkho goghātako vā goghātakantevāsī vā tiṇhena govikantanena kucchiṁ parikanteyya;",
  "mn36:24.6_0": "evameva kho me,",
  "mn36:24.6_1": "aggivessana,",
  "mn36:24.6_2": "mukhato ca nāsato ca kaṇṇato ca assāsapassāsesu uparuddhesu adhimattā vātā kucchiṁ parikantanti.",
  "mn36:24.7_0": "Āraddhaṁ kho pana me,",
  "mn36:24.7_1": "aggivessana,",
  "mn36:24.7_2": "vīriyaṁ hoti asallīnaṁ upaṭṭhitā sati asammuṭṭhā.",
  "mn36:24.7_3": "Sāraddho ca pana me kāyo hoti appaṭippassaddho teneva dukkhappadhānena padhānābhitunnassa sato.",
  "mn36:24.8_0": "Evarūpāpi kho me, aggivessana, uppannā dukkhā vedanā cittaṁ na pariyādāya tiṭṭhati.",
  "mn36:25.1_0": "Tassa mayhaṁ, aggivessana, etadahosi:",
  "mn36:25.2_0": "‘yannūnāhaṁ appāṇakaṁyeva jhānaṁ jhāyeyyan’ti.",
  "mn36:25.3_0": "So kho ahaṁ, aggivessana, mukhato ca nāsato ca kaṇṇato ca assāsapassāse uparundhiṁ.",
  "mn36:25.4_0": "Tassa mayhaṁ,",
  "mn36:25.4_1": "aggivessana,",
  "mn36:25.4_2": "mukhato ca nāsato ca kaṇṇato ca assāsapassāsesu uparuddhesu adhimatto kāyasmiṁ ḍāho hoti.",
  "mn36:25.5_0": "Seyyathāpi,",
  "mn36:25.5_1": "aggivessana,",
  "mn36:25.5_2": "dve balavanto purisā dubbalataraṁ purisaṁ nānābāhāsu gahetvā aṅgārakāsuyā santāpeyyuṁ samparitāpeyyuṁ;",
  "mn36:25.6_0": "evameva kho me,",
  "mn36:25.6_1": "aggivessana,",
  "mn36:25.6_2": "mukhato ca nāsato ca kaṇṇato ca assāsapassāsesu uparuddhesu adhimatto kāyasmiṁ ḍāho hoti.",
  "mn36:25.7_0": "Āraddhaṁ kho pana me,",
  "mn36:25.7_1": "aggivessana,",
  "mn36:25.7_2": "vīriyaṁ hoti asallīnaṁ upaṭṭhitā sati asammuṭṭhā.",
  "mn36:25.7_3": "Sāraddho ca pana me kāyo hoti appaṭippassaddho teneva dukkhappadhānena padhānābhitunnassa sato.",
  "mn36:25.8_0": "Evarūpāpi kho me, aggivessana, uppannā dukkhā vedanā cittaṁ na pariyādāya tiṭṭhati.",
  "mn36:26.1_0": "Apissu maṁ, aggivessana, devatā disvā evamāhaṁsu:",
  "mn36:26.2_0": "‘kālaṅkato samaṇo gotamo’ti.",
  "mn36:26.3_0": "Ekaccā devatā evamāhaṁsu:",
  "mn36:26.4_0": "‘na kālaṅkato samaṇo gotamo, api ca kālaṁ karotī’ti.",
  "mn36:26.5_0": "Ekaccā devatā evamāhaṁsu:",
  "mn36:26.6_0": "‘na kālaṅkato samaṇo gotamo,",
  "mn36:26.6_1": "napi kālaṁ karoti,",
  "mn36:26.6_2": "arahaṁ samaṇo gotamo,",
  "mn36:26.6_3": "vihāro tveva so arahato evarūpo hotī’ti.",
  "mn36:27.1_0": "Tassa mayhaṁ, aggivessana, etadahosi:",
  "mn36:27.2_0": "‘yannūnāhaṁ sabbaso āhārupacchedāya paṭipajjeyyan’ti.",
  "mn36:27.3_0": "Atha kho maṁ, aggivessana, devatā upasaṅkamitvā etadavocuṁ:",
  "mn36:27.4_0": "‘mā kho tvaṁ, mārisa, sabbaso āhārupacchedāya paṭipajji.",
  "mn36:27.5_0": "Sace kho tvaṁ, mārisa,",
  "mn36:27.5_1": "sabbaso āhārupacchedāya paṭipajjissasi,",
  "mn36:27.5_2": "tassa te mayaṁ dibbaṁ ojaṁ lomakūpehi ajjhohāressāma,",
  "mn36:27.5_3": "tāya tvaṁ yāpessasī’ti.",
  "mn36:27.6_0": "Tassa mayhaṁ, aggivessana, etadahosi:",
  "mn36:27.7_0": "‘ahañceva kho pana sabbaso ajajjitaṁ paṭijāneyyaṁ,",
  "mn36:27.7_1": "imā ca me devatā dibbaṁ ojaṁ lomakūpehi ajjhohāreyyuṁ,",
  "mn36:27.7_2": "tāya cāhaṁ yāpeyyaṁ,",
  "mn36:27.7_3": "taṁ mamassa musā’ti.",
  "mn36:27.8_0": "So kho ahaṁ, aggivessana, tā devatā paccācikkhāmi, ‘halan’ti vadāmi.",
  "mn36:28.1_0": "Tassa mayhaṁ, aggivessana, etadahosi:",
  "mn36:28.2_0": "‘yannūnāhaṁ thokaṁ thokaṁ āhāraṁ āhāreyyaṁ,",
  "mn36:28.2_1": "pasataṁ pasataṁ,",
  "mn36:28.2_2": "yadi vā muggayūsaṁ,",
  "mn36:28.2_3": "yadi vā kulatthayūsaṁ,",
  "mn36:28.2_4": "yadi vā kaḷāyayūsaṁ,",
  "mn36:28.2_5": "yadi vā hareṇukayūsan’ti.",
  "mn36:28.3_0": "So kho ahaṁ,",
  "mn36:28.3_1": "aggivessana,",
  "mn36:28.3_2": "thokaṁ thokaṁ āhāraṁ āhāresiṁ,",
  "mn36:28.3_3": "pasataṁ pasataṁ,",
  "mn36:28.3_4": "yadi vā muggayūsaṁ,",
  "mn36:28.3_5": "yadi vā kulatthayūsaṁ,",
  "mn36:28.3_6": "yadi vā kaḷāyayūsaṁ,",
  "mn36:28.3_7": "yadi vā hareṇukayūsaṁ.",
  "mn36:28.4_0": "Tassa mayhaṁ,",
  "mn36:28.4_1": "aggivessana,",
  "mn36:28.4_2": "thokaṁ thokaṁ āhāraṁ āhārayato,",
  "mn36:28.4_3": "pasataṁ pasataṁ,",
  "mn36:28.4_4": "yadi vā muggayūsaṁ,",
  "mn36:28.4_5": "yadi vā kulatthayūsaṁ,",
  "mn36:28.4_6": "yadi vā kaḷāyayūsaṁ,",
  "mn36:28.4_7": "yadi vā hareṇukayūsaṁ,",
  "mn36:28.4_8": "adhimattakasimānaṁ patto kāyo hoti.",
  "mn36:28.5_0": "Seyyathāpi nāma āsītikapabbāni vā kāḷapabbāni vā;",
  "mn36:28.5_1": "evamevassu me aṅgapaccaṅgāni bhavanti tāyevappāhāratāya.",
  "mn36:28.6_0": "Seyyathāpi nāma oṭṭhapadaṁ; evamevassu me ānisadaṁ hoti tāyevappāhāratāya.",
  "mn36:28.7_0": "Seyyathāpi nāma vaṭṭanāvaḷī; evamevassu me piṭṭhikaṇṭako uṇṇatāvanato hoti tāyevappāhāratāya.",
  "mn36:28.8_0": "Seyyathāpi nāma jarasālāya gopānasiyo oluggaviluggā bhavanti;",
  "mn36:28.8_1": "evamevassu me phāsuḷiyo oluggaviluggā bhavanti tāyevappāhāratāya.",
  "mn36:28.9_0": "Seyyathāpi nāma gambhīre udapāne udakatārakā gambhīragatā okkhāyikā dissanti;",
  "mn36:28.9_1": "evamevassu me akkhikūpesu akkhitārakā gambhīragatā okkhāyikā dissanti tāyevappāhāratāya.",
  "mn36:28.10_0": "Seyyathāpi nāma tittakālābu āmakacchinno vātātapena samphuṭito hoti sammilāto;",
  "mn36:28.10_1": "evamevassu me sīsacchavi samphuṭitā hoti sammilātā tāyevappāhāratāya.",
  "mn36:28.11_0": "So kho ahaṁ,",
  "mn36:28.11_1": "aggivessana,",
  "mn36:28.11_2": "udaracchaviṁ parimasissāmīti piṭṭhikaṇṭakaṁyeva pariggaṇhāmi,",
  "mn36:28.11_3": "piṭṭhikaṇṭakaṁ parimasissāmīti udaracchaviṁyeva pariggaṇhāmi,",
  "mn36:28.11_4": "yāvassu me,",
  "mn36:28.11_5": "aggivessana,",
  "mn36:28.11_6": "udaracchavi piṭṭhikaṇṭakaṁ allīnā hoti tāyevappāhāratāya.",
  "mn36:28.12_0": "So kho ahaṁ,",
  "mn36:28.12_1": "aggivessana,",
  "mn36:28.12_2": "vaccaṁ vā muttaṁ vā karissāmīti tattheva avakujjo papatāmi tāyevappāhāratāya.",
  "mn36:28.13_0": "So kho ahaṁ,",
  "mn36:28.13_1": "aggivessana,",
  "mn36:28.13_2": "imameva kāyaṁ assāsento pāṇinā gattāni anumajjāmi.",
  "mn36:28.13_3": "Tassa mayhaṁ,",
  "mn36:28.13_4": "aggivessana,",
  "mn36:28.13_5": "pāṇinā gattāni anumajjato pūtimūlāni lomāni kāyasmā papatanti tāyevappāhāratāya.",
  "mn36:29.1_0": "Apissu maṁ, aggivessana, manussā disvā evamāhaṁsu: ‘kāḷo samaṇo gotamo’ti.",
  "mn36:29.2_0": "Ekacce manussā evamāhaṁsu: ‘na kāḷo samaṇo gotamo, sāmo samaṇo gotamo’ti.",
  "mn36:29.3_0": "Ekacce manussā evamāhaṁsu: ‘na kāḷo samaṇo gotamo, napi sāmo, maṅguracchavi samaṇo gotamo’ti.",
  "mn36:29.4_0": "Yāvassu me, aggivessana, tāva parisuddho chavivaṇṇo pariyodāto upahato hoti tāyevappāhāratāya.",
  "mn36:30.1_0": "Tassa mayhaṁ, aggivessana, etadahosi:",
  "mn36:30.2_0": "‘ye kho keci atītamaddhānaṁ samaṇā vā brāhmaṇā vā opakkamikā dukkhā tibbā kharā kaṭukā vedanā vedayiṁsu,",
  "mn36:30.2_1": "etāvaparamaṁ,",
  "mn36:30.2_2": "nayito bhiyyo.",
  "mn36:30.3_0": "Yepi hi keci anāgatamaddhānaṁ samaṇā vā brāhmaṇā vā opakkamikā dukkhā tibbā kharā kaṭukā vedanā vedayissanti,",
  "mn36:30.3_1": "etāvaparamaṁ,",
  "mn36:30.3_2": "nayito bhiyyo.",
  "mn36:30.4_0": "Yepi hi keci etarahi samaṇā vā brāhmaṇā vā opakkamikā dukkhā tibbā kharā kaṭukā vedanā vedayanti,",
  "mn36:30.4_1": "etāvaparamaṁ,",
  "mn36:30.4_2": "nayito bhiyyo.",
  "mn36:30.5_0": "Na kho panāhaṁ imāya kaṭukāya dukkarakārikāya adhigacchāmi uttari manussadhammā alamariyañāṇadassanavisesaṁ.",
  "mn36:30.6_0": "Siyā nu kho añño maggo bodhāyā’ti?",
  "mn36:31.1_0": "Tassa mayhaṁ, aggivessana, etadahosi:",
  "mn36:31.2_0": "‘abhijānāmi kho panāhaṁ pitu sakkassa kammante sītāya jambucchāyāya nisinno vivicceva kāmehi vivicca",
  "mn36:31.2_1": "akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharitā.",
  "mn36:31.3_0": "Siyā nu kho eso maggo bodhāyā’ti?",
  "mn36:31.4_0": "Tassa mayhaṁ, aggivessana, satānusāri viññāṇaṁ ahosi:",
  "mn36:31.5_0": "‘eseva maggo bodhāyā’ti.",
  "mn36:32.1_0": "Tassa mayhaṁ, aggivessana, etadahosi:",
  "mn36:32.2_0": "‘kiṁ nu kho ahaṁ tassa sukhassa bhāyāmi,",
  "mn36:32.2_1": "yaṁ taṁ sukhaṁ aññatreva kāmehi aññatra akusalehi dhammehī’ti?",
  "mn36:32.3_0": "Tassa mayhaṁ, aggivessana, etadahosi:",
  "mn36:32.4_0": "‘na kho ahaṁ tassa sukhassa bhāyāmi, yaṁ taṁ sukhaṁ aññatreva kāmehi aññatra akusalehi dhammehī’ti.",
  "mn36:33.1_0": "Tassa mayhaṁ, aggivessana, etadahosi:",
  "mn36:33.2_0": "‘na kho taṁ sukaraṁ sukhaṁ adhigantuṁ evaṁ adhimattakasimānaṁ pattakāyena,",
  "mn36:33.2_1": "yannūnāhaṁ oḷārikaṁ āhāraṁ āhāreyyaṁ odanakummāsan’ti.",
  "mn36:33.3_0": "So kho ahaṁ, aggivessana, oḷārikaṁ āhāraṁ āhāresiṁ odanakummāsaṁ.",
  "mn36:33.4_0": "Tena kho pana maṁ, aggivessana, samayena pañca bhikkhū paccupaṭṭhitā honti:",
  "mn36:33.5_0": "‘yaṁ kho samaṇo gotamo dhammaṁ adhigamissati, taṁ no ārocessatī’ti.",
  "mn36:33.6_0": "Yato kho ahaṁ,",
  "mn36:33.6_1": "aggivessana,",
  "mn36:33.6_2": "oḷārikaṁ āhāraṁ āhāresiṁ odanakummāsaṁ,",
  "mn36:33.6_3": "atha me te pañca bhikkhū nibbijja pakkamiṁsu:",
  "mn36:33.7_0": "‘bāhulliko samaṇo gotamo, padhānavibbhanto, āvatto bāhullāyā’ti.",
  "mn36:34.1_0": "So kho ahaṁ,",
  "mn36:34.1_1": "aggivessana,",
  "mn36:34.1_2": "oḷārikaṁ āhāraṁ āhāretvā,",
  "mn36:34.1_3": "balaṁ gahetvā,",
  "mn36:34.1_4": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja vihāsiṁ.",
  "mn36:34.2_0": "Evarūpāpi kho me, aggivessana, uppannā sukhā vedanā cittaṁ na pariyādāya tiṭṭhati.",
  "mn36:35-37.1_0": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja vihāsiṁ.",
  "mn36:35-37.2_0": "Evarūpāpi kho me, aggivessana, uppannā sukhā vedanā cittaṁ na pariyādāya tiṭṭhati.",
  "mn36:35-37.3_0": "Pītiyā ca virāgā upekkhako ca vihāsiṁ,",
  "mn36:35-37.3_1": "sato ca sampajāno.",
  "mn36:35-37.3_2": "Sukhañca kāyena paṭisaṁvedesiṁ yaṁ taṁ ariyā ācikkhanti:",
  "mn36:35-37.3_3": "‘upekkhako satimā sukhavihārī’ti tatiyaṁ jhānaṁ upasampajja vihāsiṁ.",
  "mn36:35-37.4_0": "Evarūpāpi kho me, aggivessana, uppannā sukhā vedanā cittaṁ na pariyādāya tiṭṭhati.",
  "mn36:35-37.5_0": "Sukhassa ca pahānā dukkhassa ca pahānā,",
  "mn36:35-37.5_1": "pubbeva somanassadomanassānaṁ atthaṅgamā,",
  "mn36:35-37.5_2": "adukkhamasukhaṁ upekkhāsatipārisuddhiṁ catutthaṁ jhānaṁ upasampajja vihāsiṁ.",
  "mn36:35-37.6_0": "Evarūpāpi kho me, aggivessana, uppannā sukhā vedanā cittaṁ na pariyādāya tiṭṭhati.",
  "mn36:38.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn36:38.1_1": "pubbenivāsānussatiñāṇāya cittaṁ abhininnāmesiṁ.",
  "mn36:38.2_0": "So anekavihitaṁ pubbenivāsaṁ anussarāmi,",
  "mn36:38.2_1": "seyyathidaṁ—ekampi jātiṁ …pe…",
  "mn36:38.2_2": "iti sākāraṁ sauddesaṁ anekavihitaṁ pubbenivāsaṁ anussarāmi.",
  "mn36:39.1_0": "Ayaṁ kho me, aggivessana, rattiyā paṭhame yāme paṭhamā vijjā adhigatā;",
  "mn36:39.2_0": "avijjā vihatā,",
  "mn36:39.2_1": "vijjā uppannā;",
  "mn36:39.2_2": "tamo vihato,",
  "mn36:39.2_3": "āloko uppanno;",
  "mn36:39.2_4": "yathā taṁ appamattassa ātāpino pahitattassa viharato.",
  "mn36:39.3_0": "Evarūpāpi kho me, aggivessana, uppannā sukhā vedanā cittaṁ na pariyādāya tiṭṭhati.",
  "mn36:40.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn36:40.1_1": "sattānaṁ cutūpapātañāṇāya cittaṁ abhininnāmesiṁ.",
  "mn36:40.2_0": "So dibbena cakkhunā visuddhena atikkantamānusakena satte passāmi cavamāne upapajjamāne hīne paṇīte suvaṇṇe",
  "mn36:40.2_1": "dubbaṇṇe sugate duggate yathākammūpage satte pajānāmi …pe…",
  "mn36:41.1_0": "ayaṁ kho me, aggivessana, rattiyā majjhime yāme dutiyā vijjā adhigatā;",
  "mn36:41.2_0": "avijjā vihatā,",
  "mn36:41.2_1": "vijjā uppannā;",
  "mn36:41.2_2": "tamo vihato,",
  "mn36:41.2_3": "āloko uppanno;",
  "mn36:41.2_4": "yathā taṁ appamattassa ātāpino pahitattassa viharato.",
  "mn36:41.3_0": "Evarūpāpi kho me, aggivessana, uppannā sukhā vedanā cittaṁ na pariyādāya tiṭṭhati.",
  "mn36:42.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn36:42.1_1": "āsavānaṁ khayañāṇāya cittaṁ abhininnāmesiṁ.",
  "mn36:42.2_0": "So ‘idaṁ dukkhan’ti yathābhūtaṁ abbhaññāsiṁ,",
  "mn36:42.2_1": "‘ayaṁ dukkhasamudayo’ti yathābhūtaṁ abbhaññāsiṁ,",
  "mn36:42.2_2": "‘ayaṁ dukkhanirodho’ti yathābhūtaṁ abbhaññāsiṁ,",
  "mn36:42.2_3": "‘ayaṁ dukkhanirodhagāminī paṭipadā’ti yathābhūtaṁ abbhaññāsiṁ.",
  "mn36:42.3_0": "‘Ime āsavā’ti yathābhūtaṁ abbhaññāsiṁ,",
  "mn36:42.3_1": "‘ayaṁ āsavasamudayo’ti yathābhūtaṁ abbhaññāsiṁ,",
  "mn36:42.3_2": "‘ayaṁ āsavanirodho’ti yathābhūtaṁ abbhaññāsiṁ,",
  "mn36:42.3_3": "‘ayaṁ āsavanirodhagāminī paṭipadā’ti yathābhūtaṁ abbhaññāsiṁ.",
  "mn36:43.1_0": "Tassa me evaṁ jānato evaṁ passato kāmāsavāpi cittaṁ vimuccittha,",
  "mn36:43.1_1": "bhavāsavāpi cittaṁ vimuccittha,",
  "mn36:43.1_2": "avijjāsavāpi cittaṁ vimuccittha.",
  "mn36:43.2_0": "Vimuttasmiṁ vimuttamiti ñāṇaṁ ahosi.",
  "mn36:43.3_0": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti abbhaññāsiṁ.",
  "mn36:44.1_0": "Ayaṁ kho me, aggivessana, rattiyā pacchime yāme tatiyā vijjā adhigatā;",
  "mn36:44.2_0": "avijjā vihatā,",
  "mn36:44.2_1": "vijjā uppannā;",
  "mn36:44.2_2": "tamo vihato,",
  "mn36:44.2_3": "āloko uppanno;",
  "mn36:44.2_4": "yathā taṁ appamattassa ātāpino pahitattassa viharato.",
  "mn36:44.3_0": "Evarūpāpi kho me, aggivessana, uppannā sukhā vedanā cittaṁ na pariyādāya tiṭṭhati.",
  "mn36:45.1_0": "Abhijānāmi kho panāhaṁ, aggivessana, anekasatāya parisāya dhammaṁ desetā.",
  "mn36:45.2_0": "Apissu maṁ ekameko evaṁ maññati:",
  "mn36:45.3_0": "‘mamevārabbha samaṇo gotamo dhammaṁ desetī’ti.",
  "mn36:45.4_0": "Na kho panetaṁ, aggivessana, evaṁ daṭṭhabbaṁ;",
  "mn36:45.5_0": "yāvadeva viññāpanatthāya tathāgato paresaṁ dhammaṁ deseti.",
  "mn36:45.6_0": "So kho ahaṁ,",
  "mn36:45.6_1": "aggivessana,",
  "mn36:45.6_2": "tassāyeva kathāya pariyosāne,",
  "mn36:45.6_3": "tasmiṁyeva purimasmiṁ samādhinimitte ajjhattameva cittaṁ saṇṭhapemi sannisādemi ekodiṁ karomi samādahāmi,",
  "mn36:45.6_4": "yena sudaṁ niccakappaṁ viharāmī”ti.",
  "mn36:45.7_0": "“Okappaniyametaṁ bhoto gotamassa yathā taṁ arahato sammāsambuddhassa.",
  "mn36:45.8_0": "Abhijānāti kho pana bhavaṁ gotamo divā supitā”ti?",
  "mn36:46.1_0": "“Abhijānāmahaṁ,",
  "mn36:46.1_1": "aggivessana,",
  "mn36:46.1_2": "gimhānaṁ pacchime māse pacchābhattaṁ piṇḍapātapaṭikkanto catugguṇaṁ saṅghāṭiṁ paññapetvā dakkhiṇena passena sato sampajāno niddaṁ okkamitā”ti.",
  "mn36:46.2_0": "“Etaṁ kho, bho gotama, eke samaṇabrāhmaṇā sammohavihārasmiṁ vadantī”ti?",
  "mn36:46.3_0": "“Na kho, aggivessana, ettāvatā sammūḷho vā hoti asammūḷho vā.",
  "mn36:46.4_0": "Api ca, aggivessana, yathā sammūḷho ca hoti asammūḷho ca,",
  "mn36:46.5_0": "taṁ suṇāhi, sādhukaṁ manasi karohi, bhāsissāmī”ti.",
  "mn36:46.6_0": "“Evaṁ, bho”ti kho saccako nigaṇṭhaputto bhagavato paccassosi.",
  "mn36:46.7_0": "Bhagavā etadavoca:",
  "mn36:47.1_0": "“Yassa kassaci,",
  "mn36:47.1_1": "aggivessana,",
  "mn36:47.1_2": "ye āsavā saṅkilesikā ponobbhavikā sadarā dukkhavipākā āyatiṁ jātijarāmaraṇiyā appahīnā,",
  "mn36:47.1_3": "tamahaṁ ‘sammūḷho’ti vadāmi.",
  "mn36:47.2_0": "Āsavānañhi, aggivessana, appahānā sammūḷho hoti.",
  "mn36:47.3_0": "Yassa kassaci,",
  "mn36:47.3_1": "aggivessana,",
  "mn36:47.3_2": "ye āsavā saṅkilesikā ponobbhavikā sadarā dukkhavipākā āyatiṁ jātijarāmaraṇiyā pahīnā,",
  "mn36:47.3_3": "tamahaṁ ‘asammūḷho’ti vadāmi.",
  "mn36:47.4_0": "Āsavānañhi, aggivessana, pahānā asammūḷho hoti.",
  "mn36:47.5_0": "Tathāgatassa kho,",
  "mn36:47.5_1": "aggivessana,",
  "mn36:47.5_2": "ye āsavā saṅkilesikā ponobbhavikā sadarā dukkhavipākā āyatiṁ jātijarāmaraṇiyā pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "mn36:47.6_0": "Seyyathāpi, aggivessana, tālo matthakacchinno abhabbo puna virūḷhiyā;",
  "mn36:47.7_0": "evameva kho,",
  "mn36:47.7_1": "aggivessana,",
  "mn36:47.7_2": "tathāgatassa ye āsavā saṅkilesikā ponobbhavikā sadarā dukkhavipākā āyatiṁ jātijarāmaraṇiyā pahīnā ucchinnamūlā",
  "mn36:47.7_3": "tālāvatthukatā anabhāvaṅkatā āyatiṁ anuppādadhammā”ti.",
  "mn36:48.1_0": "Evaṁ vutte, saccako nigaṇṭhaputto bhagavantaṁ etadavoca:",
  "mn36:48.2_0": "“acchariyaṁ, bho gotama, abbhutaṁ, bho gotama.",
  "mn36:48.3_0": "Yāvañcidaṁ bhoto gotamassa evaṁ āsajja āsajja vuccamānassa,",
  "mn36:48.3_1": "upanītehi vacanappathehi samudācariyamānassa,",
  "mn36:48.3_2": "chavivaṇṇo ceva pariyodāyati,",
  "mn36:48.3_3": "mukhavaṇṇo ca vippasīdati,",
  "mn36:48.3_4": "yathā taṁ arahato sammāsambuddhassa.",
  "mn36:48.4_0": "Abhijānāmahaṁ, bho gotama, pūraṇaṁ kassapaṁ vādena vādaṁ samārabhitā.",
  "mn36:48.5_0": "Sopi mayā vādena vādaṁ samāraddho aññenaññaṁ paṭicari,",
  "mn36:48.5_1": "bahiddhā kathaṁ apanāmesi,",
  "mn36:48.5_2": "kopañca dosañca appaccayañca pātvākāsi.",
  "mn36:48.6_0": "Bhoto pana gotamassa evaṁ āsajja āsajja vuccamānassa,",
  "mn36:48.6_1": "upanītehi vacanappathehi samudācariyamānassa,",
  "mn36:48.6_2": "chavivaṇṇo ceva pariyodāyati,",
  "mn36:48.6_3": "mukhavaṇṇo ca vippasīdati,",
  "mn36:48.6_4": "yathā taṁ arahato sammāsambuddhassa.",
  "mn36:48.7_0": "Abhijānāmahaṁ, bho gotama, makkhaliṁ gosālaṁ …pe…",
  "mn36:48.8_0": "ajitaṁ kesakambalaṁ …",
  "mn36:48.9_0": "pakudhaṁ kaccāyanaṁ …",
  "mn36:48.10_0": "sañjayaṁ belaṭṭhaputtaṁ …",
  "mn36:48.11_0": "nigaṇṭhaṁ nāṭaputtaṁ vādena vādaṁ samārabhitā.",
  "mn36:48.12_0": "Sopi mayā vādena vādaṁ samāraddho aññenaññaṁ paṭicari,",
  "mn36:48.12_1": "bahiddhā kathaṁ apanāmesi,",
  "mn36:48.12_2": "kopañca dosañca appaccayañca pātvākāsi.",
  "mn36:48.13_0": "Bhoto pana gotamassa evaṁ āsajja āsajja vuccamānassa,",
  "mn36:48.13_1": "upanītehi vacanappathehi samudācariyamānassa,",
  "mn36:48.13_2": "chavivaṇṇo ceva pariyodāyati,",
  "mn36:48.13_3": "mukhavaṇṇo ca vippasīdati,",
  "mn36:48.13_4": "yathā taṁ arahato sammāsambuddhassa.",
  "mn36:48.14_0": "Handa ca dāni mayaṁ, bho gotama, gacchāma.",
  "mn36:48.15_0": "Bahukiccā mayaṁ, bahukaraṇīyā”ti.",
  "mn36:48.16_0": "“Yassadāni tvaṁ, aggivessana, kālaṁ maññasī”ti.",
  "mn36:48.17_0": "Atha kho saccako nigaṇṭhaputto bhagavato bhāsitaṁ abhinanditvā anumoditvā uṭṭhāyāsanā pakkāmīti.",
  "mn36:48.18_0": "Mahāsaccakasuttaṁ niṭṭhitaṁ chaṭṭhaṁ."
}