{
  "tika-s0105t11:0_0": "13. Tevijjasuttavaṇṇanā",
  "tika-s0105t11:1_0": "518.",
  "tika-s0105t11:1_1": "Evaṁ lohiccasuttaṁ saṁvaṇṇetvā idāni tevijjasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ,",
  "tika-s0105t11:1_2": "lohiccasuttassānantaraṁ saṅgītassa suttassa tevijjasuttabhāvaṁ vā pakāsetuṁ “evaṁ me sutaṁ…pe…",
  "tika-s0105t11:1_3": "kosalesūti tevijjasutta”nti āha.",
  "tika-s0105t11:1_4": "Nāmanti nāmamattaṁ.",
  "tika-s0105t11:1_5": "Disāvācīsaddato payujjamāno enasaddo aduratthe icchito,",
  "tika-s0105t11:1_6": "tappayogena ca pañcamiyatthe sāmivacanaṁ,",
  "tika-s0105t11:1_7": "tasmā “uttarenā”ti padena adūratthajotanaṁ,",
  "tika-s0105t11:1_8": "pañcamiyatthe ca sāmivacanaṁ dassetuṁ “manasākaṭato avidūre uttarapasse”ti vuttaṁ.",
  "tika-s0105t11:1_9": "“Disāvācīsaddato pañcamīvacanassa adūratthajotanato adūratthaṁ dassetuṁ enasaddena evaṁ vutta”nti keci,",
  "tika-s0105t11:1_10": "sattamiyatthe cetaṁ tatiyāvacanaṁ “pubbena gāmaṁ ramaṇīya”ntiādīsu viya.",
  "tika-s0105t11:1_11": "“Akkharacintakā pana ena-saddayoge avadhivācini pade upayogavacanaṁ icchanti,",
  "tika-s0105t11:1_12": "attho pana sāmivaseneva icchito,",
  "tika-s0105t11:1_13": "tasmā idha sāmivacanavaseneva vutta”nti ayaṁ ācariyamati.",
  "tika-s0105t11:1_14": "Taruṇaambarukkhasaṇḍeti taruṇambarukkhasamūhe.",
  "tika-s0105t11:1_15": "Rukkhasamudāyassa hi vanasamaññā.",
  "tika-s0105t11:2_0": "519.Kulacārittādisampattiyāti ettha ādisaddena mantajjhenābhirūpatādisampattiṁ saṅgaṇhāti.",
  "tika-s0105t11:2_1": "Tattha tatthāti tasmiṁ tasmiṁ dese, kule vā.",
  "tika-s0105t11:2_2": "Te nivāsaṭṭhānena visesento “tatthā”tiādimāha.",
  "tika-s0105t11:2_3": "Mantasajjhāyakaraṇatthanti āthabbaṇamantānaṁ sajjhāyakaraṇatthaṁ.",
  "tika-s0105t11:2_4": "Tena vuttaṁ “aññesaṁ bahūnaṁ pavesanaṁ nivāretvā”ti.",
  "tika-s0105t11:2_5": "Nadītīreti aciravatiyā nadiyā tīre.",
  "tika-s0105t11:3_0": "Maggāmaggakathāvaṇṇanā",
  "tika-s0105t11:4_0": "520.Jaṅghacāranti caṅkamena,",
  "tika-s0105t11:4_1": "ito cito ca vicaraṇaṁ.",
  "tika-s0105t11:4_2": "So hi jaṅghāsu kilamathavinodanatthaṁ caraṇato “jaṅghavihāro,",
  "tika-s0105t11:4_3": "jaṅghacāro”ti ca vutto.",
  "tika-s0105t11:4_4": "Tenāha pāḷiyaṁ “anucaṅkamantānaṁ anuvicarantāna”nti.",
  "tika-s0105t11:4_5": "Cuṇṇamattikādi nhānīyasambhāro.",
  "tika-s0105t11:4_6": "Tena vuttanti ubhosupi anucaṅkamanānuvicaraṇānaṁ labbhanato evaṁ vuttaṁ.",
  "tika-s0105t11:4_7": "Maggo cettha brahmalokagamanūpāyapaṭipadābhūto ujumaggo.",
  "tika-s0105t11:4_8": "Icchitaṭṭhānaṁ ujukaṁ maggati upagacchati etenāti hi maggo,",
  "tika-s0105t11:4_9": "tadañño amaggo,",
  "tika-s0105t11:4_10": "a-saddo vā vuddhiattho daṭṭhabbo.",
  "tika-s0105t11:4_11": "Tathā hi “katamaṁ nu kho”tiādinā maggameva dasseti.",
  "tika-s0105t11:4_12": "Paṭipadanti brahmalokagāmimaggassa pubbabhāgapaṭipadaṁ.",
  "tika-s0105t11:5_0": "Añjasāyanoti ujumaggassa vevacanaṁ pariyāyadvayassa atirekatthadīpanato yathā “padaṭṭhāna”nti.",
  "tika-s0105t11:5_1": "Dutiyavikappe añjasasaddo ujukapariyāyo.",
  "tika-s0105t11:5_2": "Niyyātīti niyyāniyo,",
  "tika-s0105t11:5_3": "so eva niyyānikoti dasseti “niyyāyanto”ti iminā.",
  "tika-s0105t11:5_4": "Niyyāniko niyyātīti ca ekantaniyyānaṁ vuttaṁ,",
  "tika-s0105t11:5_5": "gacchanto hutvā gacchatīti attho.",
  "tika-s0105t11:5_6": "Kasmā maggo “niyyātī”ti vutto,",
  "tika-s0105t11:5_7": "nanvesa gamane abyāpāroti? Saccaṁ.",
  "tika-s0105t11:5_8": "Yasmā panassa niyyātu-puggalavasena niyyānabhāvo labbhati,",
  "tika-s0105t11:5_9": "tasmā niyyāyantapuggalassa yoniso paṭipajjanavasena niyyāyanto maggo “niyyātī”ti vutto.",
  "tika-s0105t11:5_10": "Karotīti attano santāne uppādeti.",
  "tika-s0105t11:5_11": "Tathā uppādentoyeva hi taṁ paṭipajjati nāma.",
  "tika-s0105t11:5_12": "Saha byeti vattatīti sahabyo,",
  "tika-s0105t11:5_13": "sahavattanako,",
  "tika-s0105t11:5_14": "tassa bhāvo sahabyatāti vuttaṁ “sahabhāvāyā”ti.",
  "tika-s0105t11:5_15": "Sahabhāvoti ca salokatā,",
  "tika-s0105t11:5_16": "samīpatā vā veditabbā.",
  "tika-s0105t11:5_17": "Tathā cāha “ekaṭṭhāne pātubhāvāyā”ti.",
  "tika-s0105t11:5_18": "Sakamevāti attano ācariyena pokkharasātinā kathitameva.",
  "tika-s0105t11:5_19": "Thometvāti “ayameva ujumaggo ayamañjasāyano”tiādinā pasaṁsitvā.",
  "tika-s0105t11:5_20": "Tathā paggaṇhitvā.",
  "tika-s0105t11:5_21": "Bhāradvājopi sakameva attano ācariyena tārukkhena kathitameva ācariyavādaṁ thometvā paggaṇhitvā vicaratīti yojanā.",
  "tika-s0105t11:5_22": "Tena vuttanti yathā tathā vā abhiniviṭṭhabhāvena pāḷiyaṁ vuttaṁ.",
  "tika-s0105t11:6_0": "521-522.Aniyyānikāvāti appāṭihārikāva,",
  "tika-s0105t11:6_1": "aññamaññassa vāde dosaṁ dassetvā aviparītatthadassanatthaṁ uttararahitā evāti attho.",
  "tika-s0105t11:6_2": "Tulanti mānapatthatulaṁ.",
  "tika-s0105t11:6_3": "Aññamaññavādassa āditova viruddhaggahaṇaṁ viggaho,",
  "tika-s0105t11:6_4": "sveva vivadanavasena aparāparaṁ uppanno vivādoti āha “pubbuppattiko”tiādi.",
  "tika-s0105t11:6_5": "Duvidhopi esoti viggaho,",
  "tika-s0105t11:6_6": "vivādoti dvidhā vuttopi eso virodho.",
  "tika-s0105t11:6_7": "Nānāācariyānaṁ vādatoti nānārucikānaṁ ācariyānaṁ vādabhāvato.",
  "tika-s0105t11:6_8": "Nānāvādo nānāvidho vādoti katvā,",
  "tika-s0105t11:6_9": "adhunā pana “nānāācariyānaṁ vādo nānāvādo”ti pāṭho.",
  "tika-s0105t11:7_0": "523.Ekassāpīti tumhesu dvīsu ekassāpi.",
  "tika-s0105t11:7_1": "Ekasminti sakavādaparavādesu ekasmimpi.",
  "tika-s0105t11:7_2": "Saṁsayo natthīti “maggo nu kho,",
  "tika-s0105t11:7_3": "na maggo”ti vicikicchā natthi,",
  "tika-s0105t11:7_4": "añjasānañjasābhāve pana saṁsayo.",
  "tika-s0105t11:7_5": "Tena vuttaṁ “esa kirā”tiādi evaṁ satīti yadi sabbattha maggasaññino,",
  "tika-s0105t11:7_6": "evaṁ sati “kismiṁ vo viggaho”ti bhagavā pucchati.",
  "tika-s0105t11:7_7": "Itisaddena cettha ādyatthena vivādo,",
  "tika-s0105t11:7_8": "nānāvādo ca saṅgahito.",
  "tika-s0105t11:8_0": "524.",
  "tika-s0105t11:8_1": "“Icchitaṭṭhānaṁ ujukaṁ maggati upagacchati etenāti maggo, ujumaggo.",
  "tika-s0105t11:8_2": "Tadañño amaggo,",
  "tika-s0105t11:8_3": "a-saddo vā vuddhiattho daṭṭhabbo”ti heṭṭhā vuttovāyamattho.",
  "tika-s0105t11:8_4": "Anujumaggeti etthāpi a-saddo vuddhiattho ca yujjati.",
  "tika-s0105t11:8_5": "Tameva vatthunti sabbesampi brāhmaṇānaṁ maggassa maggabhāvasaṅkhātaṁ,",
  "tika-s0105t11:8_6": "sakamaggassa ujumaggabhāvasaṅkhātañca vatthuṁ.",
  "tika-s0105t11:8_7": "Sabbe teti sabbe te nānāācariyehi vuttamaggā,",
  "tika-s0105t11:8_8": "ye pāḷiyaṁ “addhariyā brāhmaṇā”tiādinā vuttā.",
  "tika-s0105t11:8_9": "Ayamettha pāḷiattho –",
  "tika-s0105t11:8_10": "addharo nāma yaññaviseso,",
  "tika-s0105t11:8_11": "tadupayogibhāvato addhariyāni vuccanti yajūni,",
  "tika-s0105t11:8_12": "tāni sajjhāyantīti addhariyā,",
  "tika-s0105t11:8_13": "yajuvedino.",
  "tika-s0105t11:8_14": "Tittirinā nāma isinā katā mantāti tittirā,",
  "tika-s0105t11:8_15": "te sajjhāyantīti tittiriyā,",
  "tika-s0105t11:8_16": "yajuvedino eva.",
  "tika-s0105t11:8_17": "Yajuvedasākhā hesā,",
  "tika-s0105t11:8_18": "yadidaṁ tittiranti.",
  "tika-s0105t11:8_19": "Chando vuccati visesato sāmavedo,",
  "tika-s0105t11:8_20": "taṁ sarena kāyantīti chandokā,",
  "tika-s0105t11:8_21": "sāmavedino.",
  "tika-s0105t11:8_22": "“Chandogā”tipi tatiyakkharena paṭhanti,",
  "tika-s0105t11:8_23": "so evattho.",
  "tika-s0105t11:8_24": "Bahavo iriyo thomanā etthāti bavhāri, iruvedo,",
  "tika-s0105t11:8_25": "taṁ adhīyantīti bavhārijjhā.",
  "tika-s0105t11:9_0": "Bahūnīti etthāyaṁ upamāsaṁsandanā –",
  "tika-s0105t11:9_1": "yathā te nānāmaggā ekaṁsato tassa gāmassa vā nigamassa vā pavesāya honti,",
  "tika-s0105t11:9_2": "evaṁ brāhmaṇehi paññāpiyamānāpi nānāmaggā ekaṁsato brahmalokūpagamanāya brahmunā sahabyatāya hontīti.",
  "tika-s0105t11:10_0": "525.Paṭijānitvā pacchā niggayhamānā avajānantīti pubbe niddosataṁ sallakkhamānā paṭijānitvā pacchā sadosabhāvena",
  "tika-s0105t11:10_1": "niggayhamānā “netaṁ mama vacana”nti avajānanti,",
  "tika-s0105t11:10_2": "na paṭijānantīti attho.",
  "tika-s0105t11:11_0": "527-529.Tetevijjāti tevijjakā te brāhmaṇā.",
  "tika-s0105t11:11_1": "Evasaddena ñāpito attho idha natthīti va-kāro gahito,",
  "tika-s0105t11:11_2": "so ca anatthakovāti dasseti “āgamasandhimatta”nti iminā,",
  "tika-s0105t11:11_3": "vaṇṇāgamena padantarasandhimattaṁ katanti attho.",
  "tika-s0105t11:11_4": "Andhapaveṇīti andhapanti.",
  "tika-s0105t11:11_5": "“Paṇṇāsasaṭṭhi andhā”ti idaṁ tassā andhapaveṇiyā mahato gacchagumbassa anuparigamanayogyatādassanaṁ.",
  "tika-s0105t11:11_6": "Evañhi te “suciraṁ velaṁ mayaṁ maggaṁ gacchāmā”ti saññino honti.",
  "tika-s0105t11:11_7": "Andhānaṁ paramparasaṁsattavacanena yaṭṭhigāhakavirahatā dassitāti vuttaṁ “yaṭṭhigāhakenā”tiādi.",
  "tika-s0105t11:11_8": "Tadudāharaṇaṁ dassentena “eko kirā”tiādi āraddhaṁ.",
  "tika-s0105t11:11_9": "Anuparigantvāti kañci kālaṁ anukkamena samantato gantvā.",
  "tika-s0105t11:11_10": "Kacchanti kacchabandhadussakaṇṇaṁ.",
  "tika-s0105t11:11_11": "“Kacchaṁ bandhantī”tiādīsu viya hi kacchasaddo nibbasanavisesapariyāyo.",
  "tika-s0105t11:11_12": "Apica kacchanti upakacchakaṭṭhānaṁ.",
  "tika-s0105t11:11_13": "“Sambādho nāma ubho upakacchakā muttakaraṇa”ntiādīsu viya hi kāyekadesavācako kacchasaddo.",
  "tika-s0105t11:11_14": "Cakkhumāti yaṭṭhigāhakaṁ vadati.",
  "tika-s0105t11:11_15": "“Purimo”tiādi yathāvuttakkamena veditabbo.",
  "tika-s0105t11:11_16": "Nāmakaññevāti atthābhāvato nāmamattameva,",
  "tika-s0105t11:11_17": "taṁ pana bhāsitaṁ tehi sārasaññitampi nāmamattatāya asārabhāvato nihīnamevāti atthamattaṁ dasseti “lāmakaṁyevā”ti iminā.",
  "tika-s0105t11:12_0": "530.Yoti brahmaloko.",
  "tika-s0105t11:12_1": "Yatoti bhummatthe nissakkavacanaṁ.",
  "tika-s0105t11:12_2": "Sāmaññajotanāya visese avatiṭṭhanato visesaparāmasanaṁ dassetuṁ “yasmiṁ kāle”ti vuttaṁ.",
  "tika-s0105t11:12_3": "“Uggamanakāle”tiādinā pakaraṇādhigatamāha.",
  "tika-s0105t11:12_4": "Āyācantīti uggamanaṁ patthenti. Kasmā?",
  "tika-s0105t11:12_5": "Lokassa bahukārabhāvato.",
  "tika-s0105t11:12_6": "Tathā thomanādīsu.",
  "tika-s0105t11:12_7": "Sommoti sītalo.",
  "tika-s0105t11:12_8": "Ayaṁ kira brāhmaṇānaṁ laddhi “pubbebrāhmaṇānamāyācanāya candimasūriyā’gantvā loke obhāsaṁ karontī”ti.",
  "tika-s0105t11:13_0": "532.Idha pana kiṁ vattabbanti imasmiṁ pana appaccakkhabhūtassa brahmuno sahabyatāya maggadesane tevijjānaṁ brāhmaṇānaṁ kiṁ vattabbaṁ atthi,",
  "tika-s0105t11:13_1": "ye paccakkhabhūtānampi candimasūriyānaṁ sahabyatāya maggaṁ desetuṁ na sakkontīti adhippāyo.",
  "tika-s0105t11:13_2": "“Yatthā”ti iminā “idhā”ti vuttamevatthaṁ paccāmasati.",
  "tika-s0105t11:14_0": "Aciravatīnadīupamākathāvaṇṇanā",
  "tika-s0105t11:15_0": "542.Samabharitāti sampuṇṇā.",
  "tika-s0105t11:15_1": "Tato eva kākapeyyā.",
  "tika-s0105t11:15_2": "Pārāti pārimatīra,",
  "tika-s0105t11:15_3": "ālapanametanti dassetuṁ “ambho”ti vuttaṁ.",
  "tika-s0105t11:15_4": "Apāranti orimatīraṁ.",
  "tika-s0105t11:15_5": "Ehīti āgacchāhi.",
  "tika-s0105t11:15_6": "Vatāti ekaṁsena.",
  "tika-s0105t11:15_7": "Atha gamissasi,",
  "tika-s0105t11:15_8": "evaṁ sati ehīti yojanā.",
  "tika-s0105t11:15_9": "“Atthime”tiādi avhānakāraṇaṁ.",
  "tika-s0105t11:16_0": "544.Pañcasīla…pe…",
  "tika-s0105t11:16_1": "veditabbā yamaniyamādibrāhmaṇadhammānaṁ tadantogadhabhāvato.",
  "tika-s0105t11:16_2": "Tabbiparītāti pañcasīlādiviparītā pañcaverādayo.",
  "tika-s0105t11:16_3": "Indanti indanāmakaṁ devaputtaṁ,",
  "tika-s0105t11:16_4": "sakkaṁ vā.",
  "tika-s0105t11:16_5": "“Aciravatiyā tīre nisinno”ti iminā yassā tīre nisinno,",
  "tika-s0105t11:16_6": "tadeva upamaṁ katvā āharati dhammarājā dhammadhātuyā suppaṭividdhattāti dasseti.",
  "tika-s0105t11:16_7": "“Punapī”ti vatvā “aparampī”ti vacanaṁ itarāyapi nadīupamāya saṅgaṇhanatthaṁ.",
  "tika-s0105t11:17_0": "546.Kāmayitabbaṭṭhenāti kāmanīyabhāvena.",
  "tika-s0105t11:17_1": "Bandhanaṭṭhenāti kāmayitabbato sattānaṁ cittassa ābandhanabhāvena.",
  "tika-s0105t11:17_2": "Kāmañcāyaṁ guṇasaddo atthantaresupi diṭṭhapayogo,",
  "tika-s0105t11:17_3": "tesaṁ panettha asambhavato pārisesañāyena bandhanaṭṭhoyeva yuttoti dassetuṁ ayamatthuddhāro āraddho.",
  "tika-s0105t11:17_4": "Ahatānanti adhotānaṁ abhinavānaṁ.",
  "tika-s0105t11:17_5": "Etthāti khandhakapāḷipade paṭalaṭṭhoti paṭalasaddassa,",
  "tika-s0105t11:17_6": "paṭalasaṅkhāto vā attho.",
  "tika-s0105t11:17_7": "Guṇaṭṭhoti guṇasaddassa attho nāma.",
  "tika-s0105t11:17_8": "Esa nayo sesesupi.",
  "tika-s0105t11:17_9": "Accentīti atikkamma pavattanti.",
  "tika-s0105t11:17_10": "Etthāti somanassajātakapāḷipade.",
  "tika-s0105t11:17_11": "Dakkhiṇāti tiracchānagate dānacetanā.",
  "tika-s0105t11:17_12": "Etthāti dakkhiṇavibhaṅgasuttapade mālāguṇeti mālādāme.",
  "tika-s0105t11:17_13": "Etthāti satipaṭṭhāna- dhammapadapāḷipadesu,",
  "tika-s0105t11:17_14": "nidassanamattañcetaṁ koṭṭhāsāpadhānasīlādisukkādisampadājiyāsupi pavattanato.",
  "tika-s0105t11:17_15": "Hoti cettha –",
  "tika-s0105t11:18_0": "“Guṇo paṭalarāsānisaṁse koṭṭhāsabandhane;",
  "tika-s0105t11:19_0": "Sīlasukkādyapadhāne, sampadāya jiyāya cā”ti.",
  "tika-s0105t11:20_0": "Esevāti bandhanaṭṭho eva.",
  "tika-s0105t11:20_1": "Na hi rūpādīnaṁ kāmetabbabhāve vuccamāne paṭalaṭṭho yujjati tathā kāmetabbatāya anadhippetattā.",
  "tika-s0105t11:20_2": "Rāsaṭṭhādīsupi eseva nayo.",
  "tika-s0105t11:20_3": "Pārisesato pana bandhanaṭṭhova yujjati.",
  "tika-s0105t11:20_4": "Yadaggena hi nesaṁ kāmetabbatā,",
  "tika-s0105t11:20_5": "tadaggena bandhanabhāvoti.",
  "tika-s0105t11:21_0": "Koṭṭhāsaṭṭhopi cettha yujjateva cakkhuviññeyyādikoṭṭhāsabhāvena nesaṁ kāmetabbato.",
  "tika-s0105t11:21_1": "Koṭṭhāse ca guṇasaddo dissati “diguṇaṁ vaḍḍhetabba”ntiādīsu viya.",
  "tika-s0105t11:22_0": "“Asaṅkhyeyyāni nāmāni, saguṇena mahesino;",
  "tika-s0105t11:23_0": "Guṇena nāmamuddheyyaṁ, api nāmasahassato”ti. –",
  "tika-s0105t11:24_0": "Ādīsu pana sampadāṭṭho guṇasaddo, sopi idha na yujjatīti anuddhaṭo.",
  "tika-s0105t11:25_0": "Dassanameva idha vijānananti āha “passitabbā”ti.",
  "tika-s0105t11:25_1": "“Sotaviññāṇena sotabbā”tiādiatthaṁ “etenupāyenā”ti atidisati.",
  "tika-s0105t11:25_2": "Gavesitāpi “iṭṭhā”ti vuccanti,",
  "tika-s0105t11:25_3": "te idha nādhippetāti dassetuṁ “pariyiṭṭhā vā hontu mā vā”ti vuttaṁ.",
  "tika-s0105t11:25_4": "Icchitā eva hi idha iṭṭhā,",
  "tika-s0105t11:25_5": "tenāha “iṭṭhārammaṇabhūtā”ti,",
  "tika-s0105t11:25_6": "sukhārammaṇabhūtāti attho.",
  "tika-s0105t11:25_7": "Kāmanīyāti kāmetabbā.",
  "tika-s0105t11:25_8": "Iṭṭhabhāvena manaṁ appayanti vaḍḍhentīti manāpā.",
  "tika-s0105t11:25_9": "Piyajātikāti piyasabhāvā.",
  "tika-s0105t11:25_10": "Ārammaṇaṁ katvāti attānamārammaṇaṁ katvā.",
  "tika-s0105t11:25_11": "Kammabhūte ārammaṇe sati rāgo uppajjatīti taṁ kāraṇabhāvena nidassento “rāguppattikāraṇabhūtā”ti āha.",
  "tika-s0105t11:26_0": "Gedhenāti lobhena.",
  "tika-s0105t11:26_1": "Abhibhūtā hutvā pañca kāmaguṇe paribhuñjantīti yojanā.",
  "tika-s0105t11:26_2": "Mucchākāranti mohanākāraṁ.",
  "tika-s0105t11:26_3": "Adhiosannāti adhigayha ajjhosāya avasannā.",
  "tika-s0105t11:26_4": "Tena vuttaṁ “ogāḷhā”ti.",
  "tika-s0105t11:26_5": "Sānanti avasānaṁ.",
  "tika-s0105t11:26_6": "Pariniṭṭhānappattāti gilitvā pariniṭṭhāpanavasena pariniṭṭhānaṁ uyyātā.",
  "tika-s0105t11:26_7": "Ādīnavanti kāmaparibhoge sampati,",
  "tika-s0105t11:26_8": "āyatiñca dosaṁ apassantā.",
  "tika-s0105t11:26_9": "Ghāsacchādanādisambhoganimittasaṁkilesato nissaranti apagacchanti etenāti nissaraṇaṁ,",
  "tika-s0105t11:26_10": "yoniso paccavekkhitvā tesaṁ paribhogapaññā.",
  "tika-s0105t11:26_11": "Tadabhāvato anissaraṇapaññāti atthaṁ dassento “idametthā”tiādimāha.",
  "tika-s0105t11:26_12": "Paccavekkhaṇaparibhogavirahitāti yathāvuttapaccavekkhaṇañāṇena paribhogato virahitā.",
  "tika-s0105t11:27_0": "548-9.Āvarantīti kusaladhammuppattiṁ ādito vārenti.",
  "tika-s0105t11:27_1": "Nivārentīti niravasesato vārayanti.",
  "tika-s0105t11:27_2": "Onandhantīti ogāhantā viya chādenti.",
  "tika-s0105t11:27_3": "Pariyonandhantīti sabbaso chādenti.",
  "tika-s0105t11:27_4": "Āvaraṇādīnaṁ vasenāti yathāvuttānaṁ āvaraṇādiatthānaṁ vasena.",
  "tika-s0105t11:27_5": "Te hi āsevanabalavatāya purimapurimehi pacchimapacchimā daḷhataratamādibhāvappattā.",
  "tika-s0105t11:28_0": "Saṁsandanakathāvaṇṇanā",
  "tika-s0105t11:29_0": "550.",
  "tika-s0105t11:29_1": "Itthipariggahe sati purisassa pañcakāmaguṇapariggaho paripuṇṇo eva hotīti vuttaṁ “itthipariggahena sapariggaho”ti.",
  "tika-s0105t11:29_2": "“Itthipariggahena apariggaho”ti ca idaṁ tevijjabrāhmaṇesu dissamānapariggahānaṁ duṭṭhullatamapariggahābhāvadassanaṁ.",
  "tika-s0105t11:29_3": "Evaṁ bhūtānaṁ tevijjānaṁ brāhmaṇānaṁ kā brahmunā saṁsandanā,",
  "tika-s0105t11:29_4": "brahmā pana sabbena sabbaṁ apariggahoti.",
  "tika-s0105t11:29_5": "Veracittena avero,",
  "tika-s0105t11:29_6": "kuto etassa verapayogoti adhippāyo.",
  "tika-s0105t11:29_7": "Cittagelaññasaṅkhātenāti cittuppādagelaññasaññitena,",
  "tika-s0105t11:29_8": "iminā tassa rūpakāyagelaññabhāvo vutto hoti.",
  "tika-s0105t11:29_9": "Byāpajjhenāti dukkhena.",
  "tika-s0105t11:29_10": "Uddhaccakukkuccādīhīti ettha ādisaddena tadekaṭṭhā saṁkilesadhammā saṅgayhanti.",
  "tika-s0105t11:29_11": "Atoyevettha “uddhaccakukkuccābhāvato”ti tadubhayābhāvamattahetuvacanaṁ samatthitaṁ hoti.",
  "tika-s0105t11:29_12": "Appaṭipattihetubhūtāya vicikicchāya sati na kadāci cittaṁ purisassa vase vattati,",
  "tika-s0105t11:29_13": "pahīnāya pana tāya siyā cittassa purisavase vattananti āha “vicikicchāyā”tiādi.",
  "tika-s0105t11:29_14": "Cittagatikāti cittavasikā.",
  "tika-s0105t11:29_15": "Tena vuttaṁ “cittassa vase vattantī”ti.",
  "tika-s0105t11:29_16": "Na tādisoti brāhmaṇā viya na cittavasiko hoti,",
  "tika-s0105t11:29_17": "atha kho vasībhūtajhānābhiññatāya cittaṁ attano vase vattetīti vasavattī.",
  "tika-s0105t11:30_0": "552.Brahmalokamaggeti brahmalokagāmimagge paṭipajjitabbe,",
  "tika-s0105t11:30_1": "paññāpetabbe vā,",
  "tika-s0105t11:30_2": "taṁ paññapentāti adhippāyo.",
  "tika-s0105t11:30_3": "Upagantvāti micchāpaṭipattiyā upasaṅkamitvā,",
  "tika-s0105t11:30_4": "paṭijānitvā vā.",
  "tika-s0105t11:30_5": "Samatalanti saññāyāti matthake ekaṅgulaṁ vā upaḍḍhaṅgulaṁ vā sukkhatāya samatalanti saññāya.",
  "tika-s0105t11:30_6": "Paṅkaṁ otiṇṇā viyāti anekaporisaṁ mahāpaṅkaṁ otiṇṇā viya.",
  "tika-s0105t11:30_7": "Anuppavisantīti apāyamaggaṁ brahmalokamaggasaññāya ogāhanti.",
  "tika-s0105t11:30_8": "Tato eva saṁsīditvā visādaṁ pāpuṇanti.",
  "tika-s0105t11:30_9": "Evanti “samatala”ntiādinā vuttanayena.",
  "tika-s0105t11:30_10": "Saṁsīditvāti nimujjitvā.",
  "tika-s0105t11:30_11": "Marīcikāyāti migataṇhikāya kattubhūtāya.",
  "tika-s0105t11:30_12": "Vañcetvāti nadīsadisaṁ pakāsanena vañcetvā.",
  "tika-s0105t11:30_13": "Vāyamānāti vāyamamānā,",
  "tika-s0105t11:30_14": "ayameva vā pāṭho.",
  "tika-s0105t11:30_15": "Sukkhataraṇaṁ maññe tarantīti sukkhanadītaraṇaṁ taranti maññe.",
  "tika-s0105t11:30_16": "Abhinnepi bhedavacanametaṁ.",
  "tika-s0105t11:30_17": "Tasmāti yasmā tevijjā amaggameva “maggo”ti upagantvā saṁsīdanti, tasmā.",
  "tika-s0105t11:30_18": "Yathā teti te “samatala”nti saññāya paṅkaṁ otiṇṇā sattā hatthapādādīnaṁ saṁbhañjanaṁ paribhañjanaṁ pāpuṇanti yathā.",
  "tika-s0105t11:30_19": "Idheva cāti imasmiñca attabhāve.",
  "tika-s0105t11:30_20": "Sukhaṁ vā sātaṁ vā na labhantīti jhānasukhaṁ vā vipassanāsātaṁ vā na labhanti,",
  "tika-s0105t11:30_21": "kuto maggasukhaṁ vā nibbānasātaṁ vāti adhippāyo.",
  "tika-s0105t11:30_22": "Maggadīpakanti “maggadīpaka” micceva tehi abhimataṁ.",
  "tika-s0105t11:30_23": "Tevijjakanti tevijjatthañāpakaṁ.",
  "tika-s0105t11:30_24": "Pāvacananti pakaṭṭhavacanasammataṁ pāṭhaṁ.",
  "tika-s0105t11:30_25": "Tevijjānaṁ brāhmaṇānanti sambandhe sāmivacanaṁ.",
  "tika-s0105t11:30_26": "Iriṇanti araññāniyā idaṁ adhivacananti āha “agāmakaṁ mahārañña”nti.",
  "tika-s0105t11:30_27": "Anupabhogarukkhehīti migaruruādīnampi anupabhogārahehi kiṁ pakkādivisarukkhehi.",
  "tika-s0105t11:30_28": "Yatthāti yasmiṁ vane.",
  "tika-s0105t11:30_29": "Parivattitumpi na sakkā honti mahākaṇṭakagacchagahanatāya.",
  "tika-s0105t11:30_30": "Ñātīnaṁ byasanaṁ vināso ñātibyasanaṁ.",
  "tika-s0105t11:30_31": "Evaṁ bhogasīlabyasanesupi.",
  "tika-s0105t11:30_32": "Rogo eva byasati vibādhatīti rogabyasanaṁ.",
  "tika-s0105t11:30_33": "Evaṁ diṭṭhibyasanepi.",
  "tika-s0105t11:31_0": "554.",
  "tika-s0105t11:31_1": "Nanu jātasaddeneva ayamattho siddhoti codanamapaneti “yo hī”tiādinā.",
  "tika-s0105t11:31_2": "Jāto hutvā saṁvaḍḍhito jātasaṁvaḍḍhoti ācariyena vuttaṁ,",
  "tika-s0105t11:31_3": "jāto ca so saṁvaḍḍho cāti jātasaṁvaḍḍhoti pana yujjati visesanaparanipātattā.",
  "tika-s0105t11:31_4": "Na sabbaso paccakkhā honti paricayābhāvato.",
  "tika-s0105t11:31_5": "Ciranikkhantoti nikkhanto hutvā cirakālo.",
  "tika-s0105t11:31_6": "Ciraṁ nikkhantassa assāti hi ciranikkhanto.",
  "tika-s0105t11:31_7": "“Jātasaṁvaḍḍho”ti padadvayena atthassa paripuṇṇābhāvato “tamena”nti kammapadaṁ “tāvadeva avasaṭa”nti puna visesetīti vuttaṁ hoti.",
  "tika-s0105t11:31_8": "Dandhāyitattanti vissajjane mandattaṁ saṇikavutti,",
  "tika-s0105t11:31_9": "taṁ pana saṁsayavasena cirāyanaṁ nāma hotīti āha “kaṅkhāvasena cirāyitatta”nti.",
  "tika-s0105t11:31_10": "Vitthāyitattanti sārajjitattaṁ.",
  "tika-s0105t11:31_11": "Aṭṭhakathāyaṁ pana vitthāyitattaṁ nāma thambhitattanti adhippāyena “thaddhabhāvaggahaṇa”nti vuttaṁ.",
  "tika-s0105t11:31_12": "Appaṭihatabhāvaṁ dasseti tasseva anāvaraṇañāṇabhāvato.",
  "tika-s0105t11:31_13": "Nanvetampi antarāyapaṭihataṁ siyāti āsaṅkaṁ pariharati “tassa hī”tiādinā.",
  "tika-s0105t11:31_14": "Mārāvaṭṭanādivasenāti ettha cakkhumohamucchākālādi saṅgayhati.",
  "tika-s0105t11:31_15": "Na sakkātassa kenaci antarāyo kātuṁ catūsu anantarāyikadhammesu pariyāpannabhāvato.",
  "tika-s0105t11:32_0": "555.",
  "tika-s0105t11:32_1": "Uiccupasaggayoge lumpasaddo,",
  "tika-s0105t11:32_2": "lupisaddo vā uddharaṇattho hotīti vuttaṁ “uddharatū”ti.",
  "tika-s0105t11:32_3": "Upasaggavisesena hi dhātusaddā atthavisesavuttino honti yathā “ādāna”nti.",
  "tika-s0105t11:32_4": "Pajāsaddo pakaraṇādhigatattā dārakavisayoti āha “brāhmaṇadāraka”nti.",
  "tika-s0105t11:33_0": "Brahmalokamaggadesanāvaṇṇanā",
  "tika-s0105t11:34_0": "556-7.“Apubbanti iminā saṁvaṇṇetabbatākāraṇaṁ dīpeti.",
  "tika-s0105t11:34_1": "Yassa atisayena balaṁ atthi,",
  "tika-s0105t11:34_2": "so balavāti vuttaṁ “balasampanno”ti.",
  "tika-s0105t11:34_3": "Saṅkhaṁ dhametīti saṅkhadhamako,",
  "tika-s0105t11:34_4": "saṅkhaṁ dhamayitvā tato saddapavattako.",
  "tika-s0105t11:34_5": "“Balavā”tiādivisesanaṁ kimatthiyanti āha “dubbalo hī”tiādi.",
  "tika-s0105t11:34_6": "Balavato pana saṅkhasaddoti sambandho.",
  "tika-s0105t11:34_7": "Appanāva vaṭṭati paṭipakkhato sammadeva cetaso vimuttibhāvato,",
  "tika-s0105t11:34_8": "tasmā evaṁ vuttanti adhippāyo.",
  "tika-s0105t11:35_0": "Pamāṇakataṁ kammaṁ nāma kāmāvacaraṁ vuccati pamāṇakarānaṁ saṁkilesadhammānaṁ avikkhambhanato.",
  "tika-s0105t11:35_1": "Tathā hi taṁ brahmavihārapubbabhāgabhūtaṁ pamāṇaṁ atikkamitvā odissakānodissakadisāpharaṇavasena vaḍḍhetuṁ na sakkā.",
  "tika-s0105t11:35_2": "Vuttavipariyāyato pana rūpārūpāvacaraṁ appamāṇakataṁ kammaṁ nāma.",
  "tika-s0105t11:35_3": "Tenāha “tañhī”tiādi.",
  "tika-s0105t11:35_4": "Tattha arūpāvacare odissakānodissakavasena pharaṇaṁ na labbhati,",
  "tika-s0105t11:35_5": "tathā disāpharaṇañca.",
  "tika-s0105t11:35_6": "Keci pana “taṁ āgamanavasena labbhatī”ti vadanti,",
  "tika-s0105t11:35_7": "tadayuttaṁ.",
  "tika-s0105t11:35_8": "Na hi brahmavihāranissando āruppaṁ,",
  "tika-s0105t11:35_9": "atha kho kasiṇanissando,",
  "tika-s0105t11:35_10": "tasmā yaṁ subhāvitaṁ vasībhāvaṁ pāpitaṁ āruppaṁ,",
  "tika-s0105t11:35_11": "taṁ appamāṇakatanti daṭṭhabbaṁ.",
  "tika-s0105t11:35_12": "“Yaṁ vā sātisayaṁ brahmavihārabhāvanāya abhisaṅkhatena santānena nibbattitaṁ,",
  "tika-s0105t11:35_13": "yañca brahmavihārasamāpattito vuṭṭhāya samāpannaṁ arūpāvacarajjhānaṁ,",
  "tika-s0105t11:35_14": "taṁ iminā pariyāyena pharaṇapamāṇavasena appamāṇakata”nti apare.",
  "tika-s0105t11:35_15": "Vīmaṁsitvā gahetabbaṁ.",
  "tika-s0105t11:36_0": "Rūpāvacarārūpāvacarakammeti rūpāvacarakamme ca arūpāvacarakamme ca sati.",
  "tika-s0105t11:36_1": "Na ohīyati na tiṭṭhatīti katūpacitampi kāmāvacarakammaṁ yathādhigate mahaggatajjhāne aparihīne taṁ abhibhavitvā",
  "tika-s0105t11:36_2": "paṭibāhitvā sayaṁ ohīyakaṁ hutvā paṭisandhiṁ dātuṁ samatthabhāve na tiṭṭhati.",
  "tika-s0105t11:36_3": "“Na avasissatī”ti etassa hi atthavacanaṁ “na ohīyatī”ti,",
  "tika-s0105t11:36_4": "tadetaṁ “na avatiṭṭhatī”ti etassa visesavacanaṁ,",
  "tika-s0105t11:36_5": "pariyāyavacanaṁ vā.",
  "tika-s0105t11:36_6": "Tenāha “kiṁ vuttaṁ hotī”tiādi.",
  "tika-s0105t11:36_7": "Laggitunti āvarituṁ nisedhetuṁ.",
  "tika-s0105t11:36_8": "Ṭhātunti paṭibalaṁ hutvā patiṭṭhātuṁ.",
  "tika-s0105t11:36_9": "Pharitvāti paṭipharitvā.",
  "tika-s0105t11:36_10": "Pariyādiyitvāti tassa sāmatthiyaṁ khepetvā.",
  "tika-s0105t11:36_11": "Okāsaṁ gahetvāti vipākadānokāsaṁ gahetvā,",
  "tika-s0105t11:36_12": "iminā “laggituṁ vā ṭhātuṁ vā”ti vacanameva vitthāretīti daṭṭhabbaṁ.",
  "tika-s0105t11:36_13": "“Atha kho”tiādi atthāpattidassanaṁ.",
  "tika-s0105t11:36_14": "Kammassa pariyādiyanaṁ nāma tassa vipākuppādanaṁ nisedhetvā attano vipākuppādanamevāti āha “tassā”tiādi.",
  "tika-s0105t11:36_15": "Tassāti kāmāvacarakammassa vipākaṁ paṭibāhitvā.",
  "tika-s0105t11:36_16": "Sayamevāti rūpārūpāvacarakammameva.",
  "tika-s0105t11:36_17": "Brahmasahabyataṁ upaneti asati tādisānaṁ cetopaṇidhiviseseti adhippāyo.",
  "tika-s0105t11:36_18": "Tissabrahmādīnaṁ viya hi mahāpuññānaṁ cetopaṇidhivisesena mahaggatakammaṁ parittakammassa vipākaṁ na paṭibāhatīti daṭṭhabbaṁ.",
  "tika-s0105t11:37_0": "Atha mahaggatassa garukakammassa vipākaṁ paṭibāhitvā parittaṁ lahukakammaṁ kathamattano vipākassa okāsaṁ karotīti?",
  "tika-s0105t11:37_1": "Tīsupi kira vinayagaṇṭhipadesu evaṁ vuttaṁ “nikantibaleneva jhānaṁ parihāyati,",
  "tika-s0105t11:37_2": "tato parihīnajhānattā parittakammaṁ laddhokāsa”nti.",
  "tika-s0105t11:37_3": "Keci pana vadanti “anīvaraṇāvatthāya nikantiyā jhānassa parihāni vīmaṁsitvā gahetabbā”ti.",
  "tika-s0105t11:37_4": "Idamettha yuttatarakāraṇaṁ –",
  "tika-s0105t11:37_5": "asatipi mahaggatakammuno vipākapaṭibāhanasamatthe parittakamme “ijjhati bhikkhave sīlavato cetopaṇidhi",
  "tika-s0105t11:37_6": "visuddhattā sīlassā”ti vacanato kāmabhave cetopaṇidhi mahaggatakammassa vipākaṁ paṭibāhitvā parittakammuno",
  "tika-s0105t11:37_7": "vipākokāsaṁ karotīti.",
  "tika-s0105t11:37_8": "Evaṁ mettādivihārīti vuttanayena appanāpattānaṁ mettādīnaṁ brahmavihārānaṁ vasena vihārī.",
  "tika-s0105t11:38_0": "559.",
  "tika-s0105t11:38_1": "Paṭhamamupanidhāya dutiyaṁ, kimetaṁ,",
  "tika-s0105t11:38_2": "yamupanidhīyatīti vuttaṁ “paṭhamamevā”tiādi.",
  "tika-s0105t11:38_3": "Majjhimapaṇṇāsake saṅgītanti ajjhāharitvā sambandho.",
  "tika-s0105t11:38_4": "Punappunaṁ saraṇagamanaṁ daḷhataraṁ,",
  "tika-s0105t11:38_5": "mahapphalatarañca,",
  "tika-s0105t11:38_6": "tasmā dutiyampi saraṇagamanaṁ katanti veditabbaṁ.",
  "tika-s0105t11:38_7": "Katipāhaccayenāti dvīhatīhaccayena.",
  "tika-s0105t11:38_8": "Pabbajitvāti sāmaṇerapabbajjaṁ gahetvā.",
  "tika-s0105t11:38_9": "Aggaññasuttampi amuṁyeva vāseṭṭhamārabbha kathesi,",
  "tika-s0105t11:38_10": "nāññanti ñāpetuṁ “aggaññasutte”tiādi vuttaṁ.",
  "tika-s0105t11:38_11": "Tattha āgatanayena upasampadañceva arahattañca alatthuṁ paṭilabhiṁsūti attho.",
  "tika-s0105t11:38_12": "Yamettha atthato na vibhattaṁ,",
  "tika-s0105t11:38_13": "tadetaṁ suviññeyyameva.",
  "tika-s0105t11:39_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya",
  "tika-s0105t11:39_1": "ajjavamaddavasoraccasaddhāsatidhitibuddhikhantivīriyādidhammasamaṅginā sāṭṭhakathe piṭakattaye asaṅgāsaṁhīravisāradañāṇacārinā",
  "tika-s0105t11:39_2": "anekappabhedasakasamayasamayantaragahanajjhogāhinā mahāgaṇinā mahāveyyākaraṇena ñāṇābhivaṁsadhammasenāpatināmatherena",
  "tika-s0105t11:39_3": "mahādhammarājādhirājagarunā katāya sādhuvilāsiniyā nāma līnatthapakāsaniyā tevijjasuttavaṇṇanāya līnatthapakāsanā.",
  "tika-s0105t11:40_0": "Tevijjasuttasaṁvaṇṇanā niṭṭhitā.",
  "tika-s0105t11:41_0": "Tatridaṁ sādhuvilāsiniyā sādhuvilāsinittasmiṁ hoti –",
  "tika-s0105t11:42_0": "Byañjanañceva attho ca, vinicchayo ca sabbathā;",
  "tika-s0105t11:43_0": "Sādhakena vinā vutto, natthi cettha yato tato.",
  "tika-s0105t11:44_0": "Sampassataṁ sudhīmataṁ, sādhūnaṁ cittatosanaṁ;",
  "tika-s0105t11:45_0": "Karoti vividhaṁ sāyaṁ, tena sādhuvilāsinīti.",
  "tika-s0105t11:46_0": "Nigamanakathā",
  "tika-s0105t11:47_0": "Ettāvatā ca –",
  "tika-s0105t11:48_0": "Saddhamme pāṭavatthāya, sāsanassa ca vuddhiyā;",
  "tika-s0105t11:49_0": "Vaṇṇanā yā samāraddhā, sīlakkhandhakathāya sā.",
  "tika-s0105t11:50_0": "Sādhuvilāsinī nāma, sabbaso pariniṭṭhitā;",
  "tika-s0105t11:51_0": "Paṇṇāsāya sādhikāya, bhāṇavārappamāṇato.",
  "tika-s0105t11:52_0": "Anekasetibhindo yo, anantabalavāhano;",
  "tika-s0105t11:53_0": "Sirīpavarādināmo, rājā nānāraṭṭhissaro.",
  "tika-s0105t11:54_0": "Jambudīpatale ramme, marammavisaye akā;",
  "tika-s0105t11:55_0": "Tambadīparaṭṭhe puraṁ, amarapuranāmakaṁ.",
  "tika-s0105t11:56_0": "Maṇḍalācalasāmantaṁ, erāvatīnadissitaṁ;",
  "tika-s0105t11:57_0": "Nānājanānamāvāsaṁ, hemapāsādalaṅkataṁ.",
  "tika-s0105t11:58_0": "Tatrābhisekapatto so, rajjaṁ kāresi dhammato;",
  "tika-s0105t11:59_0": "Rājāgāramahāthūpaṁ, akāsi sampasādanaṁ.",
  "tika-s0105t11:60_0": "Uddhammaṁ ubbinayañca, pahāya jinasāsanaṁ;",
  "tika-s0105t11:61_0": "Visodhesi yathābhūtaṁ, satataṁ daḷhamānaso.",
  "tika-s0105t11:62_0": "Teneva kārite ramme, chāyūdakasamappite;",
  "tika-s0105t11:63_0": "Dvipākāraparikkhitte, bhāvanābhiratārahe.",
  "tika-s0105t11:64_0": "Mahāmunisamaññā yā, sambuddhasammukhā katā;",
  "tika-s0105t11:65_0": "Paṭimā taṁpāsādamhā, ujuāsannadakkhiṇe.",
  "tika-s0105t11:66_0": "Asokārāmaārāme, pañcabhūmimahālaye;",
  "tika-s0105t11:67_0": "Ratanabhūmikitti vhaye, dhammapāsādalaṅkate.",
  "tika-s0105t11:68_0": "Tathā dakkhiṇadeviyā, nagarasamīpe kate;",
  "tika-s0105t11:69_0": "Pubbuttare jayabhūmi-kittābhidhānakepi ca.",
  "tika-s0105t11:70_0": "Tathevuttaradeviyā, nagarabbhantare kate;",
  "tika-s0105t11:71_0": "Soṇṇaguhathūpantike, parimāṇakanāmake.",
  "tika-s0105t11:72_0": "Tathā ca uparājena, kate nagarapacchime;",
  "tika-s0105t11:73_0": "Mahāguhathūpantike, maṅgalāvāsanāmake.",
  "tika-s0105t11:74_0": "Iti soṇṇavihāresu, vasaṁnekesu vārato;",
  "tika-s0105t11:75_0": "Sakkato sabbarājūnaṁ, tikkhattuṁ laddhalañchano.",
  "tika-s0105t11:76_0": "Ñāṇābhivaṁsadhammasenāpatīti suvikhyāto;",
  "tika-s0105t11:77_0": "Dvevibhaṅgādidhāraṇā, upajjhācariyataṁ patto.",
  "tika-s0105t11:78_0": "Laṅkādīpāgatānampi, paradīpanivāsinaṁ;",
  "tika-s0105t11:79_0": "Bhikkhūnaṁ vācako dhammaṁ, paṭipattiṁ niyojako.",
  "tika-s0105t11:80_0": "Yaṁ nissāya visodhesi, sāsanaṁ esa bhūpati;",
  "tika-s0105t11:81_0": "Atthabyañjanasampannaṁ, so’kāsi vaṇṇanaṁ imaṁ.",
  "tika-s0105t11:82_0": "Sambuddhaparinibbānā, pañcatālīsake’ddhake;",
  "tika-s0105t11:83_0": "Tisate dvisahasse ca, sampatte sā suniṭṭhitā.",
  "tika-s0105t11:84_0": "Peṭakālaṅkāravhayaṁ, nettisaṁvaṇṇanaṁ subhaṁ;",
  "tika-s0105t11:85_0": "Imañca saṅkharontena, yaṁ puññaṁ pasutaṁ mayā.",
  "tika-s0105t11:86_0": "Aññampi tena puññena, patvāna bodhimuttamaṁ;",
  "tika-s0105t11:87_0": "Tārayitvā bahū satte, moceyyaṁ bhavabandhanā.",
  "tika-s0105t11:88_0": "Sadā rakkhantu rājāno, dhammeneva pajaṁ imaṁ;",
  "tika-s0105t11:89_0": "Niratā puññakammesu, jotentu jinasāsanaṁ.",
  "tika-s0105t11:90_0": "Ime ca pāṇino sabbe, sabbadā nirupaddavā;",
  "tika-s0105t11:91_0": "Niccaṁ kalyāṇasaṅkappā, pappontu amataṁ padanti.",
  "tika-s0105t11:92_0": "Iti dīghanikāyaṭṭhakathāya sīlakkhandhavaggasaṁvaṇṇanāya",
  "tika-s0105t11:93_0": "Sādhuvilāsinī nāma abhinavaṭīkā samattā.",
  "tika-s0105t11:94_0": "Sīlakkhandhavaggaabhinavaṭīkā niṭṭhitā."
}