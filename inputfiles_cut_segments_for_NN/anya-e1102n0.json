{
  "anya-e1102n0:0_0": "Namo tassa bhagavato arahato sammāsambuddhassa.",
  "anya-e1102n0:1_0": "Sīmavisodhanī",
  "anya-e1102n0:2_0": "Varadaṁ varadaṁ aggaṁ, diccaṁ diccaṁva vanajaṁ;",
  "anya-e1102n0:3_0": "Bodhakaṁ bodhakaṁ pāṇaṁ, deva’devaṁ namāma’haṁ.",
  "anya-e1102n0:4_0": "Santaṁ santaṁ sadā vaṭṭaṁ, pajaṁ’bhave sutaṁ;",
  "anya-e1102n0:5_0": "Nibbudaṁ nibbudaṁ tāraṁ, dhammavaraṁ namāma’haṁ.",
  "anya-e1102n0:6_0": "Sutaṁ sutaṁ bhavane yaṁ, natanaṁ natanā’rahaṁ;",
  "anya-e1102n0:7_0": "Narā’narā sadā’kaṁsu, saṅghavaraṁ namāma’haṁ.",
  "anya-e1102n0:8_0": "Icceva’maccantanatassaneyyaṁ, natayyamāno ratanattayaṁ yaṁ;",
  "anya-e1102n0:9_0": "Puññābhivaḍḍhiṁ mahagghaṁ alatthaṁ, tassānubhāvena hatantarāyo.",
  "anya-e1102n0:10_0": "Vinaye sati ṭhite yaṁ, sāsanaṁ saṇṭhitaṁ bhave;",
  "anya-e1102n0:11_0": "Vinaye sati naṭṭhe yaṁ, vinaṭṭhaṁ sāsanaṁ bhave.",
  "anya-e1102n0:12_0": "Tasmā dittaṁ mame’dāni, jotayitvāna sāsane;",
  "anya-e1102n0:13_0": "Bhinditvā dveḷhakaṁ vādaṁ, ekībhāvaṁ karoma’haṁ.",
  "anya-e1102n0:14_0": "Attukkaṁsana-bhāvañca, paravambhanakampica;",
  "anya-e1102n0:15_0": "Tesu cittaṁ apesetvā, sāsanassa suvuḍḍhiyā.",
  "anya-e1102n0:16_0": "Yadi me īdisaṁ cittaṁ, bhaveyyuṁ pāpasaṅkappā;",
  "anya-e1102n0:17_0": "Paccissaṁ niraye bhayaṁ, hīna’jjhāsayakāraṇā.",
  "anya-e1102n0:18_0": "Sāsanassa sulabhaṁ’va patthayanto satā’cāro;",
  "anya-e1102n0:19_0": "Saṁsandissamahaṁ dāni, ciraṁ saddhamma’suddhiyā.",
  "anya-e1102n0:20_0": "Sudullabhaṁ labhitvāna, pabbajjaṁ jinasāsane;",
  "anya-e1102n0:21_0": "Sambuddhassa varaṁ vādaṁ, katvā dveḷhaka’mekikaṁ.",
  "anya-e1102n0:22_0": "Sīmavisodhaniṁ nāma, nānāganthasamāhaṭaṁ;",
  "anya-e1102n0:23_0": "Karissaṁ me nisāmentu, sādhavo kavipuṅgavā.",
  "anya-e1102n0:24_0": "Pāḷiṁ aṭṭhakathañceva, mātikaṁ padabhājaniṁ;",
  "anya-e1102n0:25_0": "Ogāhetvāna taṁ sabbaṁ, punappunaṁ asesato.",
  "anya-e1102n0:26_0": "Attanomatiganthesu, ṭīkāgaṇṭhipadesuca;",
  "anya-e1102n0:27_0": "Vinicchayavimatīsu, mātikā’ṭṭhakathāsupi.",
  "anya-e1102n0:28_0": "Sabbaṁ asesakaṁ katvā, saṁsanditvāna ekato;",
  "anya-e1102n0:29_0": "Pavattā vaṇṇanā esā, tosayantī vicakkhaṇeti.",
  "anya-e1102n0:30_0": "Buddhuppādo hi dullabho,",
  "anya-e1102n0:30_1": "tato pabbajjā ca upasampadā ca, vuttañhetaṁ",
  "anya-e1102n0:31_0": "Buddho ca dullabho loke, saddhammasavanampi ca;",
  "anya-e1102n0:32_0": "Saṅgho ca dullabho loke, sappūrisā’tidullabhā.",
  "anya-e1102n0:33_0": "Dullabhañca manussattaṁ, buddhuppādo ca dullabho;",
  "anya-e1102n0:34_0": "Dullabhā khaṇasampatti, saddhammo paramadullabho’ti."
}