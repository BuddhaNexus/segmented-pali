{
  "atk-s0102a1:0_0": "2. Mahānidānasuttavaṇṇanā",
  "atk-s0102a1:1_0": "Nidānavaṇṇanā",
  "atk-s0102a1:2_0": "95.Evaṁme sutaṁ…pe… kurūsūti mahānidānasuttaṁ. Tatrāyaṁ anuttānapadavaṇṇanā.",
  "atk-s0102a1:2_1": "Kurūsu viharatīti kurū nāma jānapadino rājakumārā,",
  "atk-s0102a1:2_2": "tesaṁ nivāso ekopi janapado ruḷhīsaddena ‘‘kurū’’ti vuccati. Tasmiṁ kurūsu janapade.",
  "atk-s0102a1:2_3": "Aṭṭhakathācariyā panāhu – mandhātukāle tīsu dīpesu manussā ‘‘jambudīpo nāma buddhapaccekabuddhamahāsāvakacakkavattippabhutīnaṁ uttamamanussānaṁ uppattibhūmi uttamadīpo atiramaṇīyo’’ti sutvā raññā mandhātucakkavattinā cakkaratanaṁ purakkhatvā cattāro dīpe anusaṁyāyantena saddhiṁ āgamaṁsu.",
  "atk-s0102a1:2_4": "Tato rājā pariṇāyakaratanaṁ pucchi – ‘‘atthi nu kho manussalokato ramaṇīyataraṁ ṭhāna’’nti. Kasmā deva evaṁ bhaṇasi?",
  "atk-s0102a1:2_5": "Kiṁ na passasi candimasūriyānaṁ ānubhāvaṁ,",
  "atk-s0102a1:2_6": "nanu etesaṁ ṭhānaṁ ito ramaṇīyataranti?",
  "atk-s0102a1:2_7": "Rājā cakkaratanaṁ purakkhatvā tattha agamāsi.",
  "atk-s0102a1:2_8": "Cattāro mahārājāno – ‘‘mandhātumahārājā āgato’’ti sutvāva ‘‘mahiddhiko mahānubhāvo rājā,",
  "atk-s0102a1:2_9": "na sakkā yuddhena paṭibāhitu’’nti sakaṁ rajjaṁ niyyātesuṁ.",
  "atk-s0102a1:2_10": "So taṁ gahetvā puna pucchi – ‘‘atthi nu kho ito ramaṇīyataraṁ ṭhāna’’nti?",
  "atk-s0102a1:3_0": "Athassa tāvatiṁsabhavanaṁ kathayiṁsu. ‘‘Tāvatiṁsabhavanaṁ, deva, ito ramaṇīyataraṁ.",
  "atk-s0102a1:3_1": "Tattha sakkassa devarañño ime cattāro mahārājāno paricārakā dovārikabhūmiyaṁ tiṭṭhanti,",
  "atk-s0102a1:3_2": "sakko devarājā mahiddhiko mahānubhāvo,",
  "atk-s0102a1:3_3": "tassimāni upabhogaṭṭhānāni – yojanasahassubbedho vejayanto pāsādo,",
  "atk-s0102a1:3_4": "pañcayojanasatubbedhā sudhammā devasabhā,",
  "atk-s0102a1:3_5": "diyaḍḍhayojanasatiko vejayantaratho tathā erāvaṇo hatthī ,",
  "atk-s0102a1:3_6": "dibbarukkhasahassappaṭimaṇḍitaṁ nandanavanaṁ, cittalatāvanaṁ, phārusakavanaṁ, missakavanaṁ,",
  "atk-s0102a1:3_7": "yojanasatubbedho pāricchattako koviḷāro,",
  "atk-s0102a1:3_8": "tassa heṭṭhā saṭṭhiyojanāyāmā paññāsayojanavitthatā pañcadasayojanubbedhā jayakusumapupphavaṇṇā paṇḍukambalasilā,",
  "atk-s0102a1:3_9": "yassā mudutāya sakkassa nisīdato upaḍḍhakāyo anupavisatī’’ti.",
  "atk-s0102a1:4_0": "Taṁ sutvā rājā tattha gantukāmo cakkaratanaṁ abbhukkiri.",
  "atk-s0102a1:4_1": "Taṁ ākāse patiṭṭhāsi saddhiṁ caturaṅginiyā senāya.",
  "atk-s0102a1:4_2": "Atha dvinnaṁ devalokānaṁ vemajjhato cakkaratanaṁ otaritvā pathaviyaṁ patiṭṭhāsi saddhiṁ pariṇāyakaratanapamukhāya caturaṅginiyā senāya.",
  "atk-s0102a1:4_3": "Rājā ekakova tāvatiṁsabhavanaṁ agamāsi.",
  "atk-s0102a1:4_4": "Sakko – ‘‘mandhātā āgato’’ti sutvāva tassa paccuggamanaṁ katvā – ‘‘svāgataṁ, te mahārāja, sakaṁ te mahārāja,",
  "atk-s0102a1:4_5": "anusāsa mahārājā’’ti vatvā saddhiṁ nāṭakehi rajjaṁ dve bhāge katvā ekaṁ bhāgamadāsi.",
  "atk-s0102a1:4_6": "Rañño tāvatiṁsabhavane patiṭṭhitamattasseva manussabhāvo vigacchi, devabhāvo pāturahosi.",
  "atk-s0102a1:4_7": "Tassa kira sakkena saddhiṁ paṇḍukambalasilāyaṁ nisinnassa akkhinimisamattena nānattaṁ paññāyati.",
  "atk-s0102a1:4_8": "Taṁ asallakkhentā devā sakkassa ca tassa ca nānatte muyhanti.",
  "atk-s0102a1:4_9": "So tattha dibbasampattiṁ anubhavamāno yāva chattiṁsa sakkā uppajjitvā cutā,",
  "atk-s0102a1:4_10": "tāva rajjaṁ kāretvā atittova kāmehi tato cavitvā attano uyyāne patiṭṭhito vātātapena phuṭṭhagatto kālamakāsi.",
  "atk-s0102a1:5_0": "Cakkaratane pana puna pathaviyaṁ patiṭṭhite pariṇāyakaratanaṁ suvaṇṇapaṭṭe mandhātu upāhanaṁ likhāpetvā idaṁ mandhātu rajjanti rajjamanusāsi.",
  "atk-s0102a1:5_1": "Tepi tīhi dīpehi āgatamanussā puna gantuṁ asakkontā pariṇāyakaratanaṁ upasaṅkamitvā – ‘‘deva,",
  "atk-s0102a1:5_2": "mayaṁ rañño ānubhāvena āgatā, idāni gantuṁ na sakkoma,",
  "atk-s0102a1:5_3": "vasanaṭṭhānaṁ no dehī’’ti yāciṁsu.",
  "atk-s0102a1:5_4": "So tesaṁ ekamekaṁ janapadamadāsi.",
  "atk-s0102a1:5_5": "Tattha pubbavidehato āgatamanussehi āvasitapadeso tāyeva purimasaññāya – ‘‘videharaṭṭha’’nti nāmaṁ labhi,",
  "atk-s0102a1:5_6": "aparagoyānato āgatamanussehi āvasitapadeso ‘‘aparantajanapado’’ti nāmaṁ labhi,",
  "atk-s0102a1:5_7": "uttarakuruto āgatamanussehi āvasitapadeso ‘‘kururaṭṭha’’nti nāmaṁ labhi,",
  "atk-s0102a1:5_8": "bahuke pana gāmanigamādayo upādāya bahuvacanena vohariyati.",
  "atk-s0102a1:5_9": "Tena vuttaṁ – ‘‘kurūsu viharatī’’ti.",
  "atk-s0102a1:6_0": "Kammāsadhammaṁ nāma kurūnaṁ nigamoti kammāsadhammanti ettha keci dha-kārassa da-kārena atthaṁ vaṇṇayanti.",
  "atk-s0102a1:6_1": "Kammāso ettha damitoti kammāsadammo.Kammāsoti kammāsapādo porisādo vuccati.",
  "atk-s0102a1:6_2": "Tassa kira pāde khāṇukena viddhaṭṭhāne vaṇo ruhanto cittadārusadiso hutvā ruhi.",
  "atk-s0102a1:6_3": "Tasmā kammāsapādoti paññāyittha.",
  "atk-s0102a1:6_4": "So ca tasmiṁ okāse damito porisādabhāvato paṭisedhito . Kena? Mahāsattena. Katarasmiṁ jātaketi? Mahāsutasomajātaketi eke.",
  "atk-s0102a1:6_5": "Ime pana therā jayaddisajātaketi vadanti.",
  "atk-s0102a1:6_6": "Tadā hi mahāsattena kammāsapādo damito. Yathāha –",
  "atk-s0102a1:7_0": "‘‘Putto yadā homi jayaddisassa;",
  "atk-s0102a1:8_0": "Pañcālaraṭṭhadhipatissa atrajo.",
  "atk-s0102a1:9_0": "Cajitvāna pāṇaṁ pitaraṁ pamocayiṁ;",
  "atk-s0102a1:10_0": "Kammāsapādampi cahaṁ pasādayi’’nti.",
  "atk-s0102a1:11_0": "Keci pana dha-kāreneva atthaṁ vaṇṇayanti.",
  "atk-s0102a1:11_1": "Kurūraṭṭhavāsīnaṁ kira kuruvattadhammo, tasmiṁ kammāso jāto,",
  "atk-s0102a1:11_2": "tasmā taṁ ṭhānaṁ kammāso ettha dhammo jātoti kammāsadhammanti vuccati.",
  "atk-s0102a1:11_3": "Tattha niviṭṭhanigamassāpi etadeva nāmaṁ.",
  "atk-s0102a1:11_4": "Bhummavacanena kasmā na vuttanti. Avasanokāsato.",
  "atk-s0102a1:11_5": "Bhagavato kira tasmiṁ nigame vasanokāso koci vihāro nāma nāhosi.",
  "atk-s0102a1:11_6": "Nigamato pana apakkamma aññatarasmiṁ udakasampanne ramaṇīye bhūmibhāge mahāvanasaṇḍo ahosi tattha bhagavā vihāsi,",
  "atk-s0102a1:11_7": "taṁ nigamaṁ gocaragāmaṁ katvā.",
  "atk-s0102a1:11_8": "Tasmā evamettha attho veditabbo – ‘‘kurūsu viharati kammāsadhammaṁ nāma kurūnaṁ nigamo, taṁ gocaragāmaṁ katvā’’ti.",
  "atk-s0102a1:12_0": "Āyasmāti piyavacanametaṁ, gāravavacanametaṁ.",
  "atk-s0102a1:12_1": "Ānandoti tassa therassa nāmaṁ.",
  "atk-s0102a1:12_2": "Ekamantanti bhāvanapuṁsakaniddeso – ‘‘visamaṁ candimasūriyā parivattantī’’tiādīsu (a. ni. 4.70) viya.",
  "atk-s0102a1:12_3": "Tasmā yathā nisinno ekamantaṁ nisinno hoti,",
  "atk-s0102a1:12_4": "tathā nisīdīti evamettha attho daṭṭhabbo.",
  "atk-s0102a1:12_5": "Bhummatthe vā etaṁ upayogavacanaṁ nisīdīti upāvisi.",
  "atk-s0102a1:12_6": "Paṇḍitā hi garuṭṭhāniyaṁ upasaṅkamitvā āsanakusalatāya ekamantaṁ nisīdanti. Ayañca tesaṁ aññataro, tasmā ekamantaṁ nisīdi.",
  "atk-s0102a1:13_0": "Kathaṁ nisinno kho pana ekamantaṁ nisinno hotīti? Cha nisajjadose vajjetvā. Seyyathidaṁ – atidūraṁ, accāsannaṁ, uparivātaṁ, unnatappadesaṁ, atisammukhaṁ, atipacchāti.",
  "atk-s0102a1:13_1": "Atidūre nisinno hi sace kathetukāmo hoti, uccāsaddena kathetabbaṁ hoti.",
  "atk-s0102a1:13_2": "Accāsanne nisinno saṅghaṭṭanaṁ karoti.",
  "atk-s0102a1:13_3": "Uparivāte nisinno sarīragandhena bādhati.",
  "atk-s0102a1:13_4": "Unnatappadese nisinno agāravaṁ pakāseti.",
  "atk-s0102a1:13_5": "Atisammukhā nisinno sace daṭṭhukāmo hoti,",
  "atk-s0102a1:13_6": "cakkhunā cakkhuṁ āhacca daṭṭhabbaṁ hoti.",
  "atk-s0102a1:13_7": "Atipacchā nisinno sace daṭṭhukāmo hoti,",
  "atk-s0102a1:13_8": "gīvaṁ parivattetvā daṭṭhabbaṁ hoti.",
  "atk-s0102a1:13_9": "Tasmā ayampi tikkhattuṁ bhagavantaṁ padakkhiṇaṁ katvā sakkaccaṁ vanditvā ete cha nisajjadose vajjetvā dakkhiṇajāṇumaṇḍalassa abhimukhaṭṭhāne chabbaṇṇānaṁ buddharasmīnaṁ anto pavisitvā pasannalākhārasaṁ vigāhanto viya suvaṇṇapaṭaṁ pārupanto viya rattuppalamālāvitānamajjhaṁ pavisanto viya ca dhammabhaṇḍāgāriko āyasmā ānando nisīdi.",
  "atk-s0102a1:13_10": "Tena vuttaṁ – ‘‘ekamantaṁ nisīdī’’ti.",
  "atk-s0102a1:14_0": "Kāya pana velāya,",
  "atk-s0102a1:14_1": "kena kāraṇena ayamāyasmā bhagavantaṁ upasaṅkamantoti?",
  "atk-s0102a1:14_2": "Sāyanhavelāyaṁ paccayākārapañhapucchanakāraṇena.",
  "atk-s0102a1:14_3": "Taṁ divasaṁ kirāyamāyasmā kulasaṅgahatthāya gharadvāre gharadvāre sahassabhaṇḍikaṁ nikkhipanto viya kammāsadhammagāmaṁ piṇḍāya caritvā piṇḍapātapaṭikkanto satthu vattaṁ dassetvā satthari gandhakuṭiṁ paviṭṭhe satthāraṁ vanditvā attano divāṭṭhānaṁ gantvā antevāsikesu vattaṁ dassetvā paṭikkantesu divāṭṭhānaṁ paṭisammajjitvā cammakkhaṇḍaṁ paññapetvā udakatumbato udakaṁ gahetvā udakena hatthapāde sītale katvā pallaṅkaṁ ābhujitvā nisinno sotāpattiphalasamāpattiṁ samāpajji.",
  "atk-s0102a1:14_4": "Atha paricchinnakālavasena samāpattito uṭṭhāya paccayākāre ñāṇaṁ otāresi.",
  "atk-s0102a1:14_5": "So – ‘‘avijjāpaccayā saṅkhārā’’tiādito paṭṭhāya antaṁ, antato paṭṭhāya ādiṁ,",
  "atk-s0102a1:14_6": "ubhayantato paṭṭhāya majjhaṁ,",
  "atk-s0102a1:14_7": "majjhato paṭṭhāya ubho ante pāpento tikkhattuṁ dvādasapadaṁ paccayākāraṁ sammasi.",
  "atk-s0102a1:14_8": "Tassevaṁ sammasantassa paccayākāro vibhūto hutvā uttānakuttānako viya upaṭṭhāsi.",
  "atk-s0102a1:15_0": "Tato cintesi – ‘‘ayaṁ paccayākāro sabbabuddhehi – ‘gambhīro ceva gambhīrāvabhāso cā’ti kathito,",
  "atk-s0102a1:15_1": "mayhaṁ kho pana padesañāṇe ṭhitassa sāvakassa sato uttāno vibhūto pākaṭo hutvā upaṭṭhāti,",
  "atk-s0102a1:15_2": "mayhaṁyeva nu kho esa uttānako hutvā upaṭṭhāti, udāhu aññesampī’’ti?",
  "atk-s0102a1:15_3": "Athassa etadahosi – ‘‘handāhaṁ imaṁ pañhaṁ gahetvā bhagavantaṁ pucchāmi,",
  "atk-s0102a1:15_4": "addhā me bhagavā imaṁ atthuppattiṁ katvā sālindaṁ sineruṁ ukkhipanto viya ekaṁ suttantakathaṁ kathetvā dassessati. Buddhānañhi vinayapaññattiṁ, bhummantaraṁ, paccayākāraṁ,",
  "atk-s0102a1:15_5": "samayantaranti imāni cattāri ṭhānāni patvā gajjitaṁ mahantaṁ hoti, ñāṇaṁ anupavisati,",
  "atk-s0102a1:15_6": "buddhañāṇassa mahantabhāvo paññāyati,",
  "atk-s0102a1:15_7": "desanā gambhīrā hoti tilakkhaṇabbhāhatā suññatapaṭisaṁyuttā’’ti.",
  "atk-s0102a1:16_0": "So kiñcāpi pakatiyāva ekadivase satavārampi sahassavārampi bhagavantaṁ upasaṅkamanto na ahetuakāraṇena upasaṅkamati,",
  "atk-s0102a1:16_1": "taṁ divasaṁ pana imaṁ pañhaṁ gahetvā – ‘‘imaṁ buddhagandhahatthiṁ āpajja ñāṇakoñcanādaṁ sossāmi,",
  "atk-s0102a1:16_2": "buddhasīhaṁ āpajja ñāṇasīhanādaṁ sossāmi,",
  "atk-s0102a1:16_3": "buddhasindhavaṁ āpajja ñāṇapadavikkamaṁ passissāmī’’ti cintetvā divāṭṭhānā uṭṭhāya cammakkhaṇḍaṁ papphoṭetvā ādāya sāyanhasamaye bhagavantaṁ upasaṅkami.",
  "atk-s0102a1:16_4": "Tena vuttaṁ – ‘‘sāyanhavelāyaṁ paccayākārapañhapucchanakāraṇena upasaṅkamanto’’ti.",
  "atk-s0102a1:17_0": "Yāva gambhīroti ettha yāvasaddo pamāṇātikkame, atikkamma pamāṇaṁ gambhīro, atigambhīroti attho.",
  "atk-s0102a1:17_1": "Gambhīrāvabhāsoti gambhīrova hutvā avabhāsati, dissatīti attho.",
  "atk-s0102a1:17_2": "Ekañhi uttānameva gambhīrāvabhāsaṁ hoti pūtipaṇṇādivasena kāḷavaṇṇapurāṇaudakaṁ viya.",
  "atk-s0102a1:17_3": "Tañhi jāṇuppamāṇampi sataporisaṁ viya dissati.",
  "atk-s0102a1:17_4": "Ekaṁ gambhīraṁ uttānāvabhāsaṁ hoti maṇigaṅgāya vippasannaudakaṁ viya.",
  "atk-s0102a1:17_5": "Tañhi sataporisampi jāṇuppamāṇaṁ viya khāyati.",
  "atk-s0102a1:17_6": "Ekaṁ uttānaṁ uttānāvabhāsaṁ hoti cāṭiādīsu udakaṁ viya.",
  "atk-s0102a1:17_7": "Ekaṁ gambhīraṁ gambhīrāvabhāsaṁ hoti sinerupādakamahāsamudde udakaṁ viya.",
  "atk-s0102a1:17_8": "Evaṁ udakameva cattāri nāmāni labhati.",
  "atk-s0102a1:17_9": "Paṭiccasamuppāde panetaṁ natthi.",
  "atk-s0102a1:17_10": "Ayañhi gambhīro ceva gambhīrāvabhāso cāti ekameva nāmaṁ labhati.",
  "atk-s0102a1:17_11": "Evarūpo samānopi atha ca pana me uttānakuttānako viya khāyati, yadidaṁ acchariyaṁ, bhante, abbhutaṁ bhanteti.",
  "atk-s0102a1:17_12": "Evaṁ attano vimhayaṁ pakāsento pañhaṁ pucchitvā tuṇhībhūto nisīdi.",
  "atk-s0102a1:18_0": "Bhagavā tassa vacanaṁ sutvā – ‘‘ānando bhavaggaggahaṇāya hatthaṁ pasārento viya,",
  "atk-s0102a1:18_1": "sineruṁ chinditvā miñjaṁ nīharituṁ vāyamamāno viya,",
  "atk-s0102a1:18_2": "vinā nāvāya mahāsamuddaṁ taritukāmo viya,",
  "atk-s0102a1:18_3": "pathaviṁ parivattetvā pathavojaṁ gahetuṁ vāyamamāno viya buddhavisayapañhaṁ attano uttānaṁ vadati.",
  "atk-s0102a1:18_4": "Handassa gambhīrabhāvaṁ ācikkhissāmī’’ti cintetvā mā hevantiādimāha.",
  "atk-s0102a1:19_0": "Tattha mā hevanti ha-kāro nipātamattaṁ. Evaṁ mā bhaṇīti attho.",
  "atk-s0102a1:19_1": "Mā hevanti ca idaṁ vacanaṁ bhagavā āyasmantaṁ ānandaṁ ussādentopi bhaṇati apasādentopi.",
  "atk-s0102a1:20_0": "Ussādanāvaṇṇanā",
  "atk-s0102a1:21_0": "Tattha ussādento – ānanda, tvaṁ mahāpañño visadañāṇo,",
  "atk-s0102a1:21_1": "tena te gambhīropi paṭiccasamuppādo uttānako viya khāyati.",
  "atk-s0102a1:21_2": "Aññesaṁ panesa uttānakoti na sallakkhetabbo,",
  "atk-s0102a1:21_3": "gambhīroyeva ca gambhīrāvabhāso ca. Tattha catasso upamā vadanti.",
  "atk-s0102a1:21_4": "Chamāse subhojanarasapuṭṭhassa kira katayogassa mahāmallassa samajjasamaye katamallapāsāṇaparicayassa yuddhabhūmiṁ gacchantassa antarā mallapāsāṇaṁ dassesuṁ, so – kiṁ etanti āha. Mallapāsāṇoti. Āharatha nanti.",
  "atk-s0102a1:21_5": "Ukkhipituṁ na sakkomāti vutte sayaṁ gantvā kuhiṁ imassa bhāriyaṭṭhānanti vatvā dvīhi hatthehi dve pāsāṇe ukkhipitvā kīḷāguḷe viya khipitvā agamāsi.",
  "atk-s0102a1:21_6": "Tattha mallassa mallapāsāṇo lahukopi na aññesaṁ lahukoti vattabbo.",
  "atk-s0102a1:21_7": "Chamāse subhojanarasapuṭṭho mallo viya hi kappasatasahassaṁ abhinīhārasampanno āyasmā ānando,",
  "atk-s0102a1:21_8": "yathā mallassa mahābalatāya mallapāsāṇo lahuko,",
  "atk-s0102a1:21_9": "evaṁ therassa mahāpaññatāya paṭiccasamuppādo uttāno,",
  "atk-s0102a1:21_10": "so aññesaṁ uttānoti na vattabbo.",
  "atk-s0102a1:22_0": "Mahāsamudde ca timināma maccho dviyojanasatiko timiṅgalo tiyojanasatiko,",
  "atk-s0102a1:22_1": "timipiṅgalo catuyojanasatiko timirapiṅgalo pañcayojanasatiko,",
  "atk-s0102a1:22_2": "ānando timinando ajjhāroho mahātimīti ime cattāro yojanasahassikā.",
  "atk-s0102a1:22_3": "Tattha timirapiṅgaleneva dīpenti.",
  "atk-s0102a1:22_4": "Tassa kira dakkhiṇakaṇṇaṁ cālentassa pañcayojanasate padese udakaṁ calati. Tathā vāmakaṇṇaṁ. Tathā naṅguṭṭhaṁ, tathā sīsaṁ.",
  "atk-s0102a1:22_5": "Dve pana kaṇṇe cāletvā naṅguṭṭhena udakaṁ paharitvā sīsaṁ aparāparaṁ katvā kīḷituṁ āraddhassa sattaṭṭhayojanasate padese bhājane pakkhipitvā uddhane āropitaṁ viya udakaṁ pakkuthati,",
  "atk-s0102a1:22_6": "tiyojanasatamatte padese udakaṁ piṭṭhiṁ chādetuṁ na sakkoti.",
  "atk-s0102a1:22_7": "So evaṁ vadeyya – ‘‘ayaṁ mahāsamuddo gambhīro gambhīroti vadanti kutassa gambhīratā,",
  "atk-s0102a1:22_8": "mayaṁ piṭṭhipaṭicchādanamattampi udakaṁ na labhāmā’’ti.",
  "atk-s0102a1:22_9": "Tattha kāyupapannassa timirapiṅgalassa mahāsamuddo uttānoti,",
  "atk-s0102a1:22_10": "aññesaṁ khuddakamacchānaṁ uttānoti na vattabbo,",
  "atk-s0102a1:22_11": "evameva ñāṇupapannassa therassa paṭiccasamuppādo uttānoti,",
  "atk-s0102a1:22_12": "aññesampi uttānoti na vattabbo.",
  "atk-s0102a1:23_0": "Supaṇṇarājā ca diyaḍḍhayojanasatiko,",
  "atk-s0102a1:23_1": "tassa dakkhiṇapakkho paññāsayojaniko hoti tathā vāmapakkho, piñchavaṭṭi saṭṭhiyojanikā, gīvā tiṁsayojanikā, mukhaṁ navayojanaṁ, pādā dvādasayojanikā.",
  "atk-s0102a1:23_2": "Tasmiṁ supaṇṇavātaṁ dassetuṁ āraddhe sattaṭṭhayojanasataṁ ṭhānaṁ nappahoti.",
  "atk-s0102a1:23_3": "So evaṁ vadeyya – ‘‘ayaṁ ākāso ananto anantoti vadanti, kutassa anantatā,",
  "atk-s0102a1:23_4": "mayaṁ pakkhavātappasāraṇokāsampi na labhāmā’’ti.",
  "atk-s0102a1:23_5": "Tattha kāyupapannassa supaṇṇarañño ākāso parittoti,",
  "atk-s0102a1:23_6": "aññesaṁ khuddakapakkhīnaṁ parittoti na vattabbo,",
  "atk-s0102a1:23_7": "evameva ñāṇupapannassa therassa paṭiccasamuppādo uttānoti,",
  "atk-s0102a1:23_8": "aññesampi uttānoti na vattabbo.",
  "atk-s0102a1:24_0": "Rāhu asurindo pana pādantato yāva kesantā yojanānaṁ cattāri sahassāni aṭṭha ca satāni hoti.",
  "atk-s0102a1:24_1": "Tassa dvinnaṁ bāhānaṁ antaraṁ dvādasayojanasatikaṁ.",
  "atk-s0102a1:24_2": "Bahalattena chayojanasatikaṁ .",
  "atk-s0102a1:24_3": "Hatthapādatalāni tiyojanasatikāni, tathā mukhaṁ.",
  "atk-s0102a1:24_4": "Ekekaṁ aṅgulipabbaṁ paññāsayojanaṁ, tathā bhamukantaraṁ. Nalāṭaṁ tiyojanasatikaṁ. Sīsaṁ navayojanasatikaṁ.",
  "atk-s0102a1:24_5": "Tassa mahāsamuddaṁ otiṇṇassa gambhīraṁ udakaṁ jāṇuppamāṇaṁ hoti.",
  "atk-s0102a1:24_6": "So evaṁ vadeyya – ‘‘ayaṁ mahāsamuddo gambhīro gambhīroti vadanti, kutassa gambhīratā,",
  "atk-s0102a1:24_7": "mayaṁ jāṇuppaṭicchādanamattampi udakaṁ na labhāmā’’ti.",
  "atk-s0102a1:24_8": "Tattha kāyupapannassa rāhuno mahāsamuddo uttānoti,",
  "atk-s0102a1:24_9": "aññesaṁ uttānoti na vattabbo,",
  "atk-s0102a1:24_10": "evameva ñāṇupapannassa therassa paṭiccasamuppādo uttānoti,",
  "atk-s0102a1:24_11": "aññesampi uttānoti na vattabbo.",
  "atk-s0102a1:24_12": "Etamatthaṁ sandhāya bhagavā – ‘‘mā hevaṁ, ānanda, avaca; mā hevaṁ, ānanda avacā’’ti āha.",
  "atk-s0102a1:25_0": "Therassa hi catūhi kāraṇehi gambhīropi paṭiccasamuppādo uttānoti upaṭṭhāti. Katamehi catūhi? Pubbūpanissayasampattiyā, titthavāsena, sotāpannatāya, bahussutabhāvenāti.",
  "atk-s0102a1:26_0": "Pubbūpanissayasampattikathā",
  "atk-s0102a1:27_0": "Ito kira satasahassime kappe padumuttaro nāma satthā loke uppajji.",
  "atk-s0102a1:27_1": "Tassa haṁsavatī nāma nagaraṁ ahosi, ānando nāma rājā pitā , sumedhā nāma devī mātā,",
  "atk-s0102a1:27_2": "bodhisatto uttarakumāro nāma ahosi.",
  "atk-s0102a1:27_3": "So puttassa jātadivase mahābhinikkhamanaṁ nikkhamma pabbajitvā padhānamanuyuñjanto anukkamena sabbaññutaṁ patvā – ‘‘anekajātisaṁsāra’’nti udānaṁ udānetvā sattāhaṁ bodhipallaṅke vītināmetvā pathaviyaṁ ṭhapessāmīti pādaṁ abhinīhari.",
  "atk-s0102a1:27_4": "Atha pathaviṁ bhinditvā mahantaṁ padumaṁ uṭṭhāsi.",
  "atk-s0102a1:27_5": "Tassa dhurapattāni navutihatthāni, kesaraṁ tiṁsahatthaṁ, kaṇṇikā dvādasahatthā, navaghaṭappamāṇo reṇu ahosi.",
  "atk-s0102a1:28_0": "Satthā pana ubbedhato aṭṭhapaṇṇāsahatthubbedho ahosi.",
  "atk-s0102a1:28_1": "Tassa ubhinnaṁ bāhānamantaraṁ aṭṭhārasahatthaṁ, nalāṭaṁ pañcahatthaṁ, hatthapādā ekādasahatthā.",
  "atk-s0102a1:28_2": "Tassa ekādasahatthena pādena dvādasahatthāya kaṇṇikāya akkantamattāya navaghaṭappamāṇo reṇu uṭṭhāya aṭṭhapaṇṇāsahatthaṁ padesaṁ uggantvā okiṇṇamanosilācuṇṇaṁ viya paccokiṇṇo.",
  "atk-s0102a1:28_3": "Tadupādāya bhagavā padumuttarotveva paññāyittha.",
  "atk-s0102a1:28_4": "Tassa devilo ca sujāto ca dve aggasāvakā ahesuṁ.",
  "atk-s0102a1:28_5": "Amitā ca asamā ca dve aggasāvikā. Sumano nāma upaṭṭhāko.",
  "atk-s0102a1:28_6": "Padumuttaro bhagavā pitusaṅgahaṁ kurumāno bhikkhusatasahassaparivāro haṁsavatiyā rājadhāniyā vasati.",
  "atk-s0102a1:29_0": "Kaniṭṭhabhātā panassa sumanakumāro nāma.",
  "atk-s0102a1:29_1": "Tassa rājā haṁsavatito vīsatiyojanasate ṭhāne bhogagāmaṁ adāsi.",
  "atk-s0102a1:29_2": "So kadāci āgantvā pitarañca satthārañca passati.",
  "atk-s0102a1:29_3": "Athekadivasaṁ paccanto kupito.",
  "atk-s0102a1:29_4": "Sumano rañño pesesi – ‘‘paccanto kupito’’ti.",
  "atk-s0102a1:29_5": "Rājā ‘‘mayā tvaṁ tattha kasmā ṭhapito’’ti paṭipesesi.",
  "atk-s0102a1:29_6": "So nikkhamma core vūpasametvā – ‘‘upasanto, deva, janapado’’ti rañño pesesi.",
  "atk-s0102a1:29_7": "Rājā tuṭṭho – ‘‘sīghaṁ mama putto āgacchatū’’ti āha.",
  "atk-s0102a1:29_8": "Tassa sahassamattā amaccā honti.",
  "atk-s0102a1:29_9": "So tehi saddhiṁ antarāmagge mantesi – ‘‘mayhaṁ pitā tuṭṭho, sace me varaṁ deti, kiṁ gaṇhāmī’’ti.",
  "atk-s0102a1:29_10": "Atha naṁ ekacce ‘‘hatthiṁ gaṇhatha, assaṁ gaṇhatha, rathaṁ gaṇhatha, janapadaṁ gaṇhatha,",
  "atk-s0102a1:29_11": "sattaratanāni gaṇhathā’’ti āhaṁsu.",
  "atk-s0102a1:29_12": "Apare – ‘‘tumhe pathavissarassa puttā,",
  "atk-s0102a1:29_13": "tumhākaṁ dhanaṁ na dullabhaṁ,",
  "atk-s0102a1:29_14": "laddhampi cetaṁ sabbaṁ pahāya gamanīyaṁ,",
  "atk-s0102a1:29_15": "puññameva ekaṁ ādāya gamanīyaṁ;",
  "atk-s0102a1:29_16": "tasmā te deve varaṁ dadamāne temāsaṁ padumuttaraṁ bhagavantaṁ upaṭṭhātuṁ varaṁ gaṇhathā’’ti.",
  "atk-s0102a1:29_17": "So – ‘‘tumhe mayhaṁ kalyāṇamittā, na mametaṁ cittaṁ atthi, tumhehi pana uppāditaṁ,",
  "atk-s0102a1:29_18": "evaṁ karissāmī’’ti gantvā pitaraṁ vanditvā pitarāpi āliṅgetvā tassa matthake cumbitvā – ‘‘varaṁ te putta,",
  "atk-s0102a1:29_19": "demī’’ti vutte ‘‘sādhu mahārāja,",
  "atk-s0102a1:29_20": "icchāmahaṁ mahārāja bhagavantaṁ temāsaṁ catūhi paccayehi upaṭṭhahanto jīvitaṁ avañjhaṁ kātuṁ, imameva varaṁ dehī’’ti āha. ‘‘Na sakkā tāta,",
  "atk-s0102a1:29_21": "aññaṁ varehī’’ti vutte ‘‘deva,",
  "atk-s0102a1:29_22": "khattiyānaṁ nāma dve kathā natthi, etameva dehi, na me aññenattho’’ti.",
  "atk-s0102a1:29_23": "Tāta buddhānaṁ nāma cittaṁ dujjānaṁ, sace bhagavā na icchissati,",
  "atk-s0102a1:29_24": "mayā dinnepi kiṁ bhavissatīti? So – ‘‘sādhu, deva,",
  "atk-s0102a1:29_25": "ahaṁ bhagavato cittaṁ jānissāmī’’ti vihāraṁ gato.",
  "atk-s0102a1:30_0": "Tena ca samayena bhattakiccaṁ niṭṭhapetvā bhagavā gandhakuṭiṁ paviṭṭho hoti.",
  "atk-s0102a1:30_1": "So maṇḍalamāḷe sannisinnānaṁ bhikkhūnaṁ santikaṁ agamāsi. Te taṁ āhaṁsu – ‘‘rājaputta, kasmā āgatosī’’ti? Bhagavantaṁ dassanāya, dassetha me bhagavantanti. Na mayaṁ, rājaputta,",
  "atk-s0102a1:30_2": "icchiticchitakkhaṇe satthāraṁ daṭṭhuṁ labhāmāti. Ko pana, bhante, labhatīti?",
  "atk-s0102a1:30_3": "Sumanatthero nāma rājaputtāti. ‘‘So kuhiṁ, bhante, thero’’ti.",
  "atk-s0102a1:30_4": "Therassa nisinnaṭṭhānaṁ pucchitvā gantvā vanditvā – ‘‘icchāmahaṁ, bhante, bhagavantaṁ passituṁ, dassetha me’’ti āha.",
  "atk-s0102a1:30_5": "Thero – ‘‘ehi rājaputtā’’ti taṁ gahetvā taṁ gandhakuṭipariveṇe ṭhapetvā gandhakuṭiṁ abhiruhi. Atha naṁ bhagavā – ‘‘sumana, kasmā āgatosī’’ti āha. Rājaputto, bhante,",
  "atk-s0102a1:30_6": "bhagavantaṁ dassanāya āgatoti.",
  "atk-s0102a1:30_7": "Tena hi bhikkhu āsanaṁ paññāpehīti. Thero āsanaṁ paññāpesi,",
  "atk-s0102a1:30_8": "nisīdi bhagavā paññatte āsane.",
  "atk-s0102a1:30_9": "Rājaputto bhagavantaṁ vanditvā paṭisanthāraṁ akāsi. Kadā āgatosi rājaputtāti? Bhante,",
  "atk-s0102a1:30_10": "tumhesu gandhakuṭiṁ paviṭṭhesu.",
  "atk-s0102a1:30_11": "Bhikkhū pana – ‘‘na mayaṁ icchiticchitakkhaṇe bhagavantaṁ daṭṭhuṁ labhāmā’’ti maṁ therassa santikaṁ pāhesuṁ.",
  "atk-s0102a1:30_12": "Thero pana ekavacaneneva dassesi. Thero, bhante,",
  "atk-s0102a1:30_13": "tumhākaṁ sāsane vallabho maññeti. Āma rājakumāra,",
  "atk-s0102a1:30_14": "vallabho esa bhikkhu mayhaṁ sāsaneti. Bhante,",
  "atk-s0102a1:30_15": "buddhānaṁ sāsane kiṁ katvā vallabho hotīti?",
  "atk-s0102a1:30_16": "Dānaṁ datvā sīlaṁ samādiyitvā uposathakammaṁ katvā kumārāti. Bhagavā,",
  "atk-s0102a1:30_17": "ahaṁ thero viya buddhasāsane vallabho hotukāmo,",
  "atk-s0102a1:30_18": "temāsaṁ me vassāvāsaṁ adhivāsethāti.",
  "atk-s0102a1:30_19": "Bhagavā – ‘‘atthi nu kho tattha gatena attho’’ti oloketvā atthīti disvā ‘‘suññāgāre,",
  "atk-s0102a1:30_20": "kho rājakumāra tathāgatā abhiramantī’’ti āha. Kumāro ‘‘aññātaṁ bhagavā,",
  "atk-s0102a1:30_21": "aññātaṁ sugatā’’ti vatvā ‘‘ahaṁ, bhante,",
  "atk-s0102a1:30_22": "purimataraṁ gantvā vihāraṁ kāremi,",
  "atk-s0102a1:30_23": "mayā pesite bhikkhusatasahassena saddhiṁ āgacchathā’’ti paṭiññaṁ gahetvā pitusantikaṁ gantvā ‘‘dinnā me, deva, bhagavatā paṭiññā,",
  "atk-s0102a1:30_24": "mayā pahite bhagavantaṁ peseyyāthā’’ti pitaraṁ vanditvā nikkhamitvā yojane yojane vihāraṁ kāretvā vīsayojanasataṁ addhānaṁ gantvā attano nagare vihāraṭṭhānaṁ vicinanto sobhanaṁ nāma kuṭumbikassa uyyānaṁ disvā satasahassena kiṇitvā satasahassaṁ vissajjetvā vihāraṁ kāresi.",
  "atk-s0102a1:30_25": "Tattha bhagavato gandhakuṭiṁ sesabhikkhūnañca rattiṭṭhānadivāṭṭhānatthāya kuṭileṇamaṇḍape kārāpetvā pākāraparikkhepe katvā dvārakoṭṭhakañca niṭṭhapetvā pitusantikaṁ pesesi – ‘‘niṭṭhitaṁ mayhaṁ kiccaṁ, satthāraṁ pahiṇathā’’ti.",
  "atk-s0102a1:31_0": "Rājā bhagavantaṁ bhojetvā – ‘‘bhagavā, sumanassa kiccaṁ niṭṭhitaṁ,",
  "atk-s0102a1:31_1": "tumhākaṁ gamanaṁ paccāsīsatī’’ti āha.",
  "atk-s0102a1:31_2": "Bhagavā satasahassabhikkhuparivāro yojane yojane vihāresu vasamāno agamāsi.",
  "atk-s0102a1:31_3": "Kumāro ‘‘satthā āgato’’ti sutvā yojanaṁ paccuggantvā mālādīhi pūjayamāno vihāraṁ pavesetvā –",
  "atk-s0102a1:32_0": "‘‘Satasahassena me kītaṁ, satasahassena māpitaṁ;",
  "atk-s0102a1:33_0": "Sobhanaṁ nāma uyyānaṁ, paṭiggaṇha mahāmunī’’ti.",
  "atk-s0102a1:34_0": "Vihāraṁ niyyātesi.",
  "atk-s0102a1:34_1": "So vassūpanāyikadivase dānaṁ datvā attano puttadāre ca amacce ca pakkosāpetvā āha – ‘‘ayaṁ satthā amhākaṁ santikaṁ dūrato āgato,",
  "atk-s0102a1:34_2": "buddhā ca nāma dhammagaruno na āmisagarukā.",
  "atk-s0102a1:34_3": "Tasmā ahaṁ temāsaṁ dve sāṭake nivāsetvā dasa sīlāni samādiyitvā idheva vasissāmi,",
  "atk-s0102a1:34_4": "tumhe khīṇāsavasatasahassassa imināva nīhārena temāsaṁ dānaṁ dadeyyāthā’’ti.",
  "atk-s0102a1:35_0": "So sumanattherassa vasanaṭṭhānasabhāgeyeva ṭhāne vasanto yaṁ thero bhagavato vattaṁ karoti,",
  "atk-s0102a1:35_1": "taṁ sabbaṁ disvā ‘‘imasmiṁ ṭhāne ekantavallabho esa thero,",
  "atk-s0102a1:35_2": "etasseva me ṭhānantaraṁ patthetuṁ vaṭṭatī’’ti cintetvā upakaṭṭhāya pavāraṇāya gāmaṁ pavisitvā sattāhaṁ mahādānaṁ datvā sattame divase bhikkhusatasahassassa pādamūle ticīvaraṁ ṭhapetvā bhagavantaṁ vanditvā – ‘‘bhante,",
  "atk-s0102a1:35_3": "yadetaṁ mayā magge yojanantarikaṁ yojanantarikaṁ vihāraṁ kārāpanato paṭṭhāya puññaṁ kataṁ, taṁ neva sakkasampattiṁ, na mārasampattiṁ,",
  "atk-s0102a1:35_4": "na brahmasampattiṁ patthayantena,",
  "atk-s0102a1:35_5": "buddhassa pana upaṭṭhākabhāvaṁ patthayantena kataṁ. Tasmā ahampi, bhagavā,",
  "atk-s0102a1:35_6": "anāgate sumanatthero viya buddhassa upaṭṭhāko bhaveyya’’nti pañcapatiṭṭhitena nipatitvā vandi.",
  "atk-s0102a1:36_0": "Bhagavā – ‘‘mahantaṁ kulaputtassa cittaṁ,",
  "atk-s0102a1:36_1": "samijjhissati nu kho no’’ti olokento – ‘‘anāgate ito satasahassime kappe gotamo nāma buddho uppajjissati,",
  "atk-s0102a1:36_2": "tasseva upaṭṭhāko bhavissatī’’ti ñatvā –",
  "atk-s0102a1:37_0": "‘‘Icchitaṁ patthitaṁ tuyhaṁ, sabbameva samijjhatu;",
  "atk-s0102a1:38_0": "Sabbe pūrentu saṅkappā, cando pannaraso yathā’’ti.",
  "atk-s0102a1:39_0": "Āha.",
  "atk-s0102a1:39_1": "Kumāro taṁ sutvā – ‘‘buddhā nāma advejjhakathā hontī’’ti dutiyadivaseyeva tassa bhagavato pattacīvaraṁ gahetvā piṭṭhito piṭṭhito gacchanto viya ahosi.",
  "atk-s0102a1:39_2": "So tasmiṁ buddhuppāde vassasatasahassaṁ dānaṁ datvā sagge nibbattitvā kassapabuddhakālepi piṇḍāya carato therassa pattaggahaṇatthaṁ uttarisāṭakaṁ datvā pūjamakāsi.",
  "atk-s0102a1:39_3": "Puna sagge nibbattitvā tato cuto bārāṇasirājā hutvā aṭṭhannaṁ paccekabuddhānaṁ paṇṇasālāyo kāretvā maṇiādhārake upaṭṭhapetvā catūhi paccayehi dasavassasahassāni upaṭṭhānaṁ akāsi. Etāni pākaṭaṭṭhānāni.",
  "atk-s0102a1:40_0": "Kappasatasahassaṁ pana dānaṁ dadamānova amhākaṁ bodhisattena saddhiṁ tusitapure nibbattitvā tato cuto amitodanasakkassa gehe paṭisandhiṁ gahetvā anupubbena katābhinikkhamano sammāsambodhiṁ patvā paṭhamagamanena kapilavatthuṁ āgantvā tato nikkhamante bhagavati bhagavato parivāratthaṁ rājakumāresu pabbajitesu bhaddiyādīhi saddhiṁ nikkhamitvā bhagavato santike pabbajitvā nacirasseva āyasmato puṇṇassa mantāṇiputtassa santike dhammakathaṁ sutvā sotāpattiphale patiṭṭhahi (saṁ. ni. 3.83).",
  "atk-s0102a1:40_1": "Evamesa āyasmā pubbūpanissayasampanno tassimāya pubbūpanissayasampattiyā gambhīropi paṭiccasamuppādo uttānako viya upaṭṭhāsi.",
  "atk-s0102a1:41_0": "Titthavāsādivaṇṇanā",
  "atk-s0102a1:42_0": "Titthavāsoti punappunaṁ garūnaṁ santike uggahaṇasavanaparipucchanadhāraṇāni vuccanti.",
  "atk-s0102a1:42_1": "So therassa ativiya parisuddho,",
  "atk-s0102a1:42_2": "tenāpissāyaṁ gambhīropi paṭiccasamuppādo uttānako viya upaṭṭhāsi.",
  "atk-s0102a1:43_0": "Sotāpannānañca nāma paccayākāro uttānakova hutvā upaṭṭhāti, ayañca āyasmā sotāpanno.",
  "atk-s0102a1:43_1": "Bahussutānañca catuhatthe ovarake padīpe jalamāne mañcapīṭhaṁ viya nāmarūpaparicchedo pākaṭo hoti,",
  "atk-s0102a1:43_2": "ayañca āyasmā bahussutānaṁ aggo hoti,",
  "atk-s0102a1:43_3": "bāhusaccānubhāvenapissa gambhīropi paccayākāro uttānako viya upaṭṭhāsi.",
  "atk-s0102a1:44_0": "Paṭiccasamuppādagambhīratā",
  "atk-s0102a1:45_0": "Tattha atthagambhīratāya, dhammagambhīratāya, desanāgambhīratāya,",
  "atk-s0102a1:45_1": "paṭivedhagambhīratāyāti catūhi ākārehi paṭiccasamuppādo gambhīro nāma.",
  "atk-s0102a1:46_0": "Tattha jarāmaraṇassa jātipaccayasambhūtasamudāgataṭṭho gambhīro…pe… saṅkhārānaṁ avijjāpaccayasambhūtasamudāgataṭṭho gambhīroti ayaṁ atthagambhīratā.",
  "atk-s0102a1:47_0": "Avijjāya saṅkhārānaṁ paccayaṭṭho gambhīro…pe… jātiyā jarāmaraṇassa paccayaṭṭho gambhīroti ayaṁ dhammagambhīratā.",
  "atk-s0102a1:48_0": "Katthaci sutte paṭiccasamuppādo anulomato desiyati, katthaci paṭilomato, katthaci anulomapaṭilomato,",
  "atk-s0102a1:48_1": "katthaci majjhato paṭṭhāya anulomato vā paṭilomato vā anulomapaṭilomato vā,",
  "atk-s0102a1:48_2": "katthaci tisandhi catusaṅkhepo,",
  "atk-s0102a1:48_3": "katthaci dvisandhi tisaṅkhepo,",
  "atk-s0102a1:48_4": "katthaci ekasandhi dvisaṅkhepoti ayaṁ desanāgambhīratā.",
  "atk-s0102a1:49_0": "Avijjāya pana aññāṇaadassanasaccāpaṭivedhaṭṭho gambhīro,",
  "atk-s0102a1:49_1": "saṅkhārānaṁ abhisaṅkharaṇāyūhanasarāgavirāgaṭṭho,",
  "atk-s0102a1:49_2": "viññāṇassa suññataabyāpāraasaṅkantipaṭisandhipātubhāvaṭṭho,",
  "atk-s0102a1:49_3": "nāmarūpassa ekuppādavinibbhogāvinibbhoganamanaruppanaṭṭho,",
  "atk-s0102a1:49_4": "saḷāyatanassa adhipatilokadvārakkhettavisayibhāvaṭṭho ,",
  "atk-s0102a1:49_5": "phassassa phusanasaṅghaṭṭanasaṅgatisannipātaṭṭho,",
  "atk-s0102a1:49_6": "vedanāya ārammaṇarasānubhavanasukhadukkhamajjhattabhāvanijjīvavedayitaṭṭho,",
  "atk-s0102a1:49_7": "taṇhāya abhinanditaajjhosānasaritālatātaṇhānadītaṇhāsamuddaduppūraṇaṭṭho,",
  "atk-s0102a1:49_8": "upādānassa ādānaggahaṇābhinivesaparāmāsaduratikkamaṭṭho,",
  "atk-s0102a1:49_9": "bhavassa āyūhanābhisaṅkharaṇayonigatiṭhitinivāsesu khipanaṭṭho,",
  "atk-s0102a1:49_10": "jātiyā jātisañjātiokkantinibbattipātubhāvaṭṭho,",
  "atk-s0102a1:49_11": "jarāmaraṇassa khayavayabhedavipariṇāmaṭṭho gambhīroti. Evaṁ yo avijjādīnaṁ sabhāvo,",
  "atk-s0102a1:49_12": "yena paṭivedhena avijjādayo sarasalakkhaṇato paṭividdhā honti;",
  "atk-s0102a1:49_13": "so gambhīroti ayaṁ paṭivedhagambhīratāti veditabbā.",
  "atk-s0102a1:49_14": "Sā sabbāpi therassa uttānakā viya upaṭṭhāsi.",
  "atk-s0102a1:49_15": "Tena bhagavā āyasmantaṁ ānandaṁ ussādento – ‘‘mā heva’’ntiādimāha.",
  "atk-s0102a1:49_16": "Ayañcettha adhippāyo – ānanda, tvaṁ mahāpañño visadañāṇo,",
  "atk-s0102a1:49_17": "tena te gambhīropi paṭiccasamuppādo uttānako viya khāyati,",
  "atk-s0102a1:49_18": "tasmā – ‘‘mayhameva nu kho esa uttānako hutvā upaṭṭhāti,",
  "atk-s0102a1:49_19": "udāhu aññesampī’’ti mā evaṁ avacāti.",
  "atk-s0102a1:50_0": "Apasādanāvaṇṇanā",
  "atk-s0102a1:51_0": "Yaṁ pana vuttaṁ – ‘‘apasādento’’ti,",
  "atk-s0102a1:51_1": "tattha ayaṁ adhippāyo – ānanda,",
  "atk-s0102a1:51_2": "‘‘atha ca pana me uttānakuttānako viya khāyatī’’ti mā hevaṁ avaca.",
  "atk-s0102a1:51_3": "Yadi hi te esa uttānakuttānako viya khāyati,",
  "atk-s0102a1:51_4": "kasmā tvaṁ attano dhammatāya sotāpanno nāhosi,",
  "atk-s0102a1:51_5": "mayā dinnanayeva ṭhatvā sotāpattimaggaṁ paṭivijjhasi. Ānanda, idaṁ nibbānameva gambhīraṁ,",
  "atk-s0102a1:51_6": "paccayākāro pana tava uttānako jāto,",
  "atk-s0102a1:51_7": "atha kasmā oḷārikaṁ kāmarāgasaṁyojanaṁ paṭighasaṁyojanaṁ,",
  "atk-s0102a1:51_8": "oḷārikaṁ kāmarāgānusayaṁ paṭighānusayanti ime cattāro kilese samugghāṭetvā sakadāgāmiphalaṁ na sacchikarosi?",
  "atk-s0102a1:51_9": "Teyeva aṇusahagate cattāro kilese samugghāṭetvā anāgāmiphalaṁ na sacchikarosi?",
  "atk-s0102a1:51_10": "Rūparāgādīni pañca saṁyojanāni, bhavarāgānusayaṁ, mānānusayaṁ,",
  "atk-s0102a1:51_11": "avijjānusayanti ime aṭṭha kilese samugghāṭetvā arahattaṁ na sacchikarosi?",
  "atk-s0102a1:52_0": "Kasmā ca satasahassakappādhikaṁ ekaṁ asaṅkhyeyyaṁ pūritapāramino sāriputtamoggallānā viya sāvakapāramiñāṇaṁ nappaṭivijjhasi?",
  "atk-s0102a1:52_1": "Satasahassakappādhikāni dve asaṅkhyeyyāni pūritapāramino paccekabuddhā viya ca paccekabodhiñāṇaṁ nappaṭivijjhasi?",
  "atk-s0102a1:52_2": "Yadi vā te sabbathāva esa uttānako hutvā upaṭṭhāti,",
  "atk-s0102a1:52_3": "atha kasmā satasahassakappādhikāni cattāri aṭṭha soḷasa vā asaṅkhyeyyāni pūritapāramino buddhā viya sabbaññutaññāṇaṁ na sacchikarosi?",
  "atk-s0102a1:52_4": "Kiṁ anatthikosi etehi visesādhigamehi, passa yāvañca te aparaddhaṁ,",
  "atk-s0102a1:52_5": "tvaṁ nāma sāvako padesañāṇe ṭhito atigambhīraṁ paccayākāraṁ – ‘‘uttānako me upaṭṭhātī’’ti vadasi,",
  "atk-s0102a1:52_6": "tassa te idaṁ vacanaṁ buddhānaṁ kathāya paccanīkaṁ hoti,",
  "atk-s0102a1:52_7": "na tādisena nāma bhikkhunā buddhānaṁ kathāya paccanīkaṁ kathetabbanti yuttametaṁ.",
  "atk-s0102a1:53_0": "Nanu mayhaṁ, ānanda,",
  "atk-s0102a1:53_1": "idaṁ paccayākāraṁ paṭivijjhituṁ vāyamantasseva satasahassakappādhikāni cattāri asaṅkhyeyyāni atikkantāni?",
  "atk-s0102a1:53_2": "Paccayākāraṁ paṭivijjhanatthāya ca pana me adinnaṁ dānaṁ nāma natthi, apūritapāramī nāma natthi.",
  "atk-s0102a1:53_3": "Paccayākāraṁ paṭivijjhassāmīti pana me nirussāhaṁ viya mārabalaṁ vidhamantassa ayaṁ mahāpathavī dvaṅgulamattampi na kampi tathā paṭhamayāme pubbenivāsaṁ,",
  "atk-s0102a1:53_4": "majjhimayāme dibbacakkhuṁ sampādentassa.",
  "atk-s0102a1:53_5": "Pacchimayāme pana me balavapaccūsasamaye – ‘‘avijjā saṅkhārānaṁ navahi ākārehi paccayo hotī’’ti diṭṭhamatteva dasasahassilokadhātu ayadaṇḍakena ākoṭitakaṁsatālaṁ viya viravasataṁ viravasahassaṁ muñcamānā vātāhate paduminipaṇṇe udakabindu viya kampittha. Evaṁ gambhīro cāyaṁ, ānanda, paṭiccasamuppādo, gambhīrāvabhāso ca. Etassa ānanda,",
  "atk-s0102a1:53_6": "dhammassa ananubodhā…pe… nātivattatīti.",
  "atk-s0102a1:54_0": "Etassa dhammassāti etassa paccayadhammassa.",
  "atk-s0102a1:54_1": "Ananubodhāti ñātapariññāvasena ananubujjhanā.",
  "atk-s0102a1:54_2": "Appaṭivedhāti tīraṇappahānapariññāvasena appaṭivijjhanā.",
  "atk-s0102a1:54_3": "Tantākulakajātāti tantaṁ viya ākulakajātā.",
  "atk-s0102a1:54_4": "Yathā nāma dunnikkhittaṁ mūsikacchinnaṁ pesakārānaṁ tantaṁ tahiṁ tahiṁ ākulaṁ hoti,",
  "atk-s0102a1:54_5": "idaṁ aggaṁ idaṁ mūlanti aggena vā aggaṁ mūlena vā mūlaṁ samānetuṁ dukkaraṁ hoti;",
  "atk-s0102a1:54_6": "evameva sattā imasmiṁ paccayākāre khalitā ākulā byākulā honti,",
  "atk-s0102a1:54_7": "na sakkonti taṁpaccayākāraṁ ujuṁ kātuṁ.",
  "atk-s0102a1:54_8": "Tattha tantaṁ paccattapurisakāre ṭhatvā sakkāpi bhaveyya ujuṁ kātuṁ,",
  "atk-s0102a1:54_9": "ṭhapetvā pana dve bodhisatte aññe sattā attano dhammatāya paccayākāraṁ ujuṁ kātuṁ samatthā nāma natthi.",
  "atk-s0102a1:54_10": "Yathā pana ākulaṁ tantaṁ kañjiyaṁ datvā kocchena pahataṁ tattha tattha guḷakajātaṁ hoti gaṇṭhibaddhaṁ,",
  "atk-s0102a1:54_11": "evamime sattā paccayesu pakkhalitvā paccaye ujuṁ kātuṁ asakkontā dvāsaṭṭhidiṭṭhigatavasena ākulakajātā honti, gaṇṭhibaddhā.",
  "atk-s0102a1:54_12": "Ye hi keci diṭṭhigatanissitā,",
  "atk-s0102a1:54_13": "sabbe paccayākāraṁ ujuṁ kātuṁ asakkontāyeva.",
  "atk-s0102a1:55_0": "Kulāgaṇṭhikajātāti kulāgaṇṭhikaṁ vuccati pesakārakañjiyasuttaṁ. Kulā nāma sakuṇikā, tassā kulāvakotipi eke.",
  "atk-s0102a1:55_1": "Yathā hi tadubhayampi ākulaṁ aggena vā aggaṁ mūlena vā mūlaṁ samānetuṁ dukkaranti purimanayeneva yojetabbaṁ.",
  "atk-s0102a1:56_0": "Muñjapabbajabhūtāti muñjatiṇaṁ viya pabbajatiṇaṁ viya ca bhūtā.",
  "atk-s0102a1:56_1": "Yathā tāni tiṇāni koṭṭetvā katarajju jiṇṇakāle katthaci patitaṁ gahetvā tesaṁ tiṇānaṁ idaṁ aggaṁ,",
  "atk-s0102a1:56_2": "idaṁ mūlanti aggena vā aggaṁ mūlena vā mūlaṁ samānetuṁ dukkaranti.",
  "atk-s0102a1:56_3": "Tampi paccattapurisakāre ṭhatvā sakkā bhaveyya ujuṁ kātuṁ,",
  "atk-s0102a1:56_4": "ṭhapetvā pana dve bodhisatte aññe sattā attano dhammatāya paccayākāraṁ ujuṁ kātuṁ samatthā nāma natthi.",
  "atk-s0102a1:56_5": "Evamayaṁ pajā paccayākāre ujuṁ kātuṁ asakkontī diṭṭhigatavasena gaṇṭhikajātā hutvā apāyaṁ duggatiṁ vinipātaṁ saṁsāraṁ nātivattati.",
  "atk-s0102a1:57_0": "Tattha apāyoti nirayatiracchānayonipettivisayaasurakāyā.",
  "atk-s0102a1:57_1": "Sabbepi hi te vaḍḍhisaṅkhātassa ayassa abhāvato – ‘‘apāyo’’ti vuccanti.",
  "atk-s0102a1:57_2": "Tathā dukkhassa gatibhāvato duggati.",
  "atk-s0102a1:57_3": "Sukhasamussayato vinipatitattā vinipāto. Itaro pana –",
  "atk-s0102a1:58_0": "‘‘Khandhānañca paṭipāṭi, dhātuāyatanāna ca;",
  "atk-s0102a1:59_0": "Abbocchinnaṁ vattamānā, saṁsāroti pavuccatī’’ti.",
  "atk-s0102a1:60_0": "Taṁ sabbampi nātivattati nātikkamati. Atha kho cutito paṭisandhiṁ,",
  "atk-s0102a1:60_1": "paṭisandhito cutinti evaṁ punappunaṁ cutipaṭisandhiyo gaṇhantā tīsu bhavesu catūsu yonīsu pañcasu gatīsu sattasu viññāṇaṭṭhitīsu navasu sattāvāsesu mahāsamudde vātukkhittanāvā viya yantesu yuttagoṇo viya ca paribbhamatiyeva .",
  "atk-s0102a1:60_2": "Iti sabbaṁ petaṁ bhagavā āyasmantaṁ ānandaṁ apasādento āhāti veditabbaṁ.",
  "atk-s0102a1:61_0": "Paṭiccasamuppādavaṇṇanā",
  "atk-s0102a1:62_0": "96.",
  "atk-s0102a1:62_1": "Idāni yasmā idaṁ suttaṁ – ‘‘gambhīro cāyaṁ, ānanda,",
  "atk-s0102a1:62_2": "paṭiccasamuppādo’’ti ca ‘‘tantākulakajātā’’ti ca dvīhiyeva padehi ābaddhaṁ, tasmā – ‘‘gambhīro cāyaṁ, ānanda,",
  "atk-s0102a1:62_3": "paṭiccasamuppādo’’ti iminā tāva anusandhinā paccayākārassa gambhīrabhāvadassanatthaṁ desanaṁ ārabhanto atthi idappaccayā jarāmaraṇantiādimāha.",
  "atk-s0102a1:62_4": "Tatrāyamattho – imassa jarāmaraṇassa paccayo idappaccayo,",
  "atk-s0102a1:62_5": "tasmā idappaccayā atthi jarāmaraṇaṁ,",
  "atk-s0102a1:62_6": "atthi nu kho jarāmaraṇassa paccayo,",
  "atk-s0102a1:62_7": "yamhā paccayā jarāmaraṇaṁ bhaveyyāti evaṁ puṭṭhena satā, ānanda,",
  "atk-s0102a1:62_8": "paṇḍitena puggalena yathā – ‘‘taṁ jīvaṁ taṁ sarīra’’nti vutte ṭhapanīyattā pañhassa tuṇhī bhavitabbaṁ hoti,",
  "atk-s0102a1:62_9": "‘‘abyākatametaṁ tathāgatenā’’ti vā vattabbaṁ hoti, evaṁ appaṭipajjitvā,",
  "atk-s0102a1:62_10": "yathā – ‘‘cakkhu sassataṁ asassata’’nti vutte asassatanti ekaṁseneva vattabbaṁ hoti,",
  "atk-s0102a1:62_11": "evaṁ ekaṁseneva atthītissa vacanīyaṁ.",
  "atk-s0102a1:62_12": "Puna kiṁ paccayā jarāmaraṇaṁ, ko nāma so paccayo,",
  "atk-s0102a1:62_13": "yato jarāmaraṇaṁ hotīti vutte jātipaccayā jarāmaraṇanti iccassa vacanīyaṁ,",
  "atk-s0102a1:62_14": "evaṁ vattabbaṁ bhaveyyāti attho. Esa nayo sabbapadesu.",
  "atk-s0102a1:63_0": "Nāmarūpapaccayā phassoti idaṁ pana yasmā saḷāyatanapaccayāti vutte cakkhusamphassādīnaṁ channaṁ vipākasamphassānaṁyeva gahaṇaṁ hoti,",
  "atk-s0102a1:63_1": "idha ca ‘‘saḷāyatanapaccayā’’ti iminā padena gahitampi agahitampi paccayuppannavisesaṁ phassassa ca saḷāyatanato atirittaṁ aññampi visesapaccayaṁ dassetukāmo, tasmā vuttanti veditabbaṁ.",
  "atk-s0102a1:63_2": "Iminā pana vārena bhagavatā kiṁ kathitanti? Paccayānaṁ nidānaṁ kathitaṁ.",
  "atk-s0102a1:63_3": "Idañhi suttaṁ paccaye nijjaṭe niggumbe katvā kathitattā mahānidānanti vuccati.",
  "atk-s0102a1:64_0": "98.",
  "atk-s0102a1:64_1": "Idāni tesaṁ tesaṁ paccayānaṁ tathaṁ avitathaṁ anaññathaṁ paccayabhāvaṁ dassetuṁ jātipaccayā jarāmaraṇanti iti kho panetaṁ vuttantiādimāha. Tattha pariyāyenāti kāraṇena.",
  "atk-s0102a1:64_2": "Sabbenasabbaṁ sabbathāsabbanti nipātadvayametaṁ.",
  "atk-s0102a1:64_3": "Tassattho – ‘‘sabbākārena sabbā sabbena sabhāvena sabbā jāti nāma yadi na bhaveyyā’’ti.",
  "atk-s0102a1:64_4": "Bhavādīsupi imināva nayena attho veditabbo.",
  "atk-s0102a1:64_5": "Kassacīti aniyamavacanametaṁ, devādīsu yassa kassaci.",
  "atk-s0102a1:64_6": "Kimhicīti idampi aniyamavacanameva,",
  "atk-s0102a1:64_7": "kāmabhavādīsu navasu bhavesu yattha katthaci.",
  "atk-s0102a1:64_8": "Seyyathidanti aniyamitanikkhittaatthavibhajanatthe nipāto,",
  "atk-s0102a1:64_9": "tassattho – ‘‘yaṁ vuttaṁ ‘kassaci kimhicī’ti,",
  "atk-s0102a1:64_10": "tassa te atthaṁ vibhajissāmī’’ti.",
  "atk-s0102a1:64_11": "Atha naṁ vibhajanto – ‘‘devānaṁ vā devattāyā’’tiādimāha.",
  "atk-s0102a1:64_12": "Tattha devānaṁ vā devattāyāti yā ayaṁ devānaṁ devabhāvāya khandhajāti,",
  "atk-s0102a1:64_13": "yāya khandhajātiyā devā ‘‘devā’’ti vuccanti.",
  "atk-s0102a1:64_14": "Sace hi jāti sabbena sabbaṁ nābhavissāti iminā nayena sabbapadesu attho veditabbo. Ettha ca devāti upapattidevā.",
  "atk-s0102a1:64_15": "Gandhabbāti mūlakhandhādīsu adhivatthadevatāva. Yakkhāti amanussā.",
  "atk-s0102a1:64_16": "Bhūtāti ye keci nibbattasattā.",
  "atk-s0102a1:64_17": "Pakkhinoti ye keci aṭṭhipakkhā vā cammapakkhā vā lomapakkhā vā.",
  "atk-s0102a1:64_18": "Sarīsapāti ye keci bhūmiyaṁ sarantā gacchanti.",
  "atk-s0102a1:64_19": "Tesaṁ tesanti tesaṁ tesaṁ devagandhabbādīnaṁ.",
  "atk-s0102a1:64_20": "Tadatthāyāti devagandhabbādibhāvāya. Jātinirodhāti jātivigamā, jātiabhāvāti attho.",
  "atk-s0102a1:65_0": "Hetūtiādīni sabbānipi kāraṇavevacanāni eva.",
  "atk-s0102a1:65_1": "Kāraṇañhi yasmā attano phalatthāya hinoti pavattati, tasmā ‘‘hetū’’ti vuccati.",
  "atk-s0102a1:65_2": "Yasmā taṁ phalaṁ nideti – ‘‘handa,",
  "atk-s0102a1:65_3": "naṁ gaṇhathā’’ti appeti viya tasmā nidānaṁ.",
  "atk-s0102a1:65_4": "Yasmā phalaṁ tato samudeti uppajjati, tañca paṭicca eti pavattati,",
  "atk-s0102a1:65_5": "tasmā samudayoti ca paccayoti ca vuccati. Esa nayo sabbattha.",
  "atk-s0102a1:65_6": "Api ca yadidaṁ jātīti ettha yadidanti nipāto.",
  "atk-s0102a1:65_7": "Tassa sabbapadesu liṅgānurūpato attho veditabbo.",
  "atk-s0102a1:65_8": "Idha pana – ‘‘yā esā jātī’’ti ayamassa attho.",
  "atk-s0102a1:65_9": "Jarāmaraṇassa hi jāti upanissayakoṭiyā paccayo hoti.",
  "atk-s0102a1:66_0": "99.",
  "atk-s0102a1:66_1": "Bhavapade – ‘‘kimhicī’’ti iminā okāsapariggaho kato.",
  "atk-s0102a1:66_2": "Tattha heṭṭhā avīcipariyantaṁ katvā upari paranimmitavasavattideve antokaritvā kāmabhavo veditabbo. Ayaṁ nayo upapattibhave. Idha pana kammabhave yujjati.",
  "atk-s0102a1:66_3": "So hi jātiyā upanissayakoṭiyāva paccayo hoti.",
  "atk-s0102a1:66_4": "Upādānapadādīsupi – ‘‘kimhicī’’ti iminā okāsapariggahova katoti veditabbo.",
  "atk-s0102a1:67_0": "100.Upādānapaccayābhavoti ettha kāmupādānaṁ tiṇṇampi kammabhavānaṁ tiṇṇañca upapattibhavānaṁ paccayo,",
  "atk-s0102a1:67_1": "tathā sesānipīti upādānapaccayā catuvīsatibhavā veditabbā.",
  "atk-s0102a1:67_2": "Nippariyāyenettha dvādasa kammabhavā labbhanti.",
  "atk-s0102a1:67_3": "Tesaṁ upādānāni sahajātakoṭiyāpi upanissayakoṭiyāpi paccayo.",
  "atk-s0102a1:68_0": "101.Rūpataṇhāti rūpārammaṇe taṇhā. Esa nayo saddataṇhādīsu.",
  "atk-s0102a1:68_1": "Sā panesā taṇhā upādānassa sahajātakoṭiyāpi upanissayakoṭiyāpi paccayo hoti.",
  "atk-s0102a1:69_0": "102.Esa paccayo taṇhāya,",
  "atk-s0102a1:69_1": "yadidaṁvedanāti ettha vipākavedanā taṇhāya upanissayakoṭiyā paccayo hoti, aññā aññathāpīti.",
  "atk-s0102a1:70_0": "103.",
  "atk-s0102a1:70_1": "Ettāvatā pana bhagavā vaṭṭamūlabhūtaṁ purimataṇhaṁ dassetvā idāni desanaṁ,",
  "atk-s0102a1:70_2": "piṭṭhiyaṁ paharitvā kesesu vā gahetvā viravantaṁ viravantaṁ maggato okkamento viya navahi padehi samudācārataṇhaṁ dassento – ‘‘iti kho panetaṁ, ānanda,",
  "atk-s0102a1:70_3": "vedanaṁ paṭicca taṇhā’’tiādimāha.",
  "atk-s0102a1:70_4": "Tattha taṇhāti dve taṇhā esanataṇhā ca, esitataṇhā ca.",
  "atk-s0102a1:70_5": "Yāya taṇhāya ajapathasaṅkupathādīni paṭipajjitvā bhoge esati gavesati, ayaṁ esanataṇhā nāma.",
  "atk-s0102a1:70_6": "Yā tesu esitesu gavesitesu paṭiladdhesu taṇhā, ayaṁ esitataṇhā nāma.",
  "atk-s0102a1:70_7": "Tadubhayampi samudācārataṇhāya eva adhivacanaṁ.",
  "atk-s0102a1:70_8": "Tasmā duvidhāpesā vedanaṁ paṭicca taṇhā nāma.",
  "atk-s0102a1:70_9": "Pariyesanā nāma rūpādiārammaṇapariyesanā, sā hi taṇhāya sati hoti.",
  "atk-s0102a1:70_10": "Lābhoti rūpādiārammaṇapaṭilābho, so hi pariyesanāya sati hoti.",
  "atk-s0102a1:70_11": "Vinicchayo pana ñāṇataṇhādiṭṭhivitakkavasena catubbidho.",
  "atk-s0102a1:70_12": "Tattha – ‘‘sukhavinicchayaṁ jaññā,",
  "atk-s0102a1:70_13": "sukhavinicchayaṁ ñatvā ajjhattaṁ sukhamanuyuñjeyyā’’ti (ma. ni. 3.323) ayaṁ ñāṇavinicchayo.",
  "atk-s0102a1:70_14": "‘‘Vinicchayoti dve vinicchayā – taṇhāvinicchayo ca diṭṭhivinicchayo cā’’ti (mahāni. 102).",
  "atk-s0102a1:70_15": "Evaṁ āgatāni aṭṭhasatataṇhāvicaritāni taṇhāvinicchayo.",
  "atk-s0102a1:70_16": "Dvāsaṭṭhi diṭṭhiyo diṭṭhivinicchayo. ‘‘Chando kho, devānaminda, vitakkanidāno’’ti (dī. ni.",
  "atk-s0102a1:70_17": "2.358) imasmiṁ pana sutte idha vinicchayoti vutto vitakkoyeva āgato.",
  "atk-s0102a1:70_18": "Lābhaṁ labhitvā hi iṭṭhāniṭṭhaṁ sundarāsundarañca vitakkeneva vinicchināti – ‘‘ettakaṁ me rūpārammaṇatthāya bhavissati,",
  "atk-s0102a1:70_19": "ettakaṁ saddādiārammaṇatthāya, ettakaṁ mayhaṁ bhavissati, ettakaṁ parassa, ettakaṁ paribhuñjissāmi, ettakaṁ nidahissāmī’’ti.",
  "atk-s0102a1:70_20": "Tena vuttaṁ – ‘‘lābhaṁ paṭicca vinicchayo’’ti.",
  "atk-s0102a1:71_0": "Chandarāgoti evaṁ akusalavitakkena vitakkitavatthusmiṁ dubbalarāgo ca balavarāgo ca uppajjati, idañhi idha taṇhā.",
  "atk-s0102a1:71_1": "Chandoti dubbalarāgassādhivacanaṁ.",
  "atk-s0102a1:71_2": "Ajjhosānanti ahaṁ mamanti balavasanniṭṭhānaṁ.",
  "atk-s0102a1:71_3": "Pariggahoti taṇhādiṭṭhavasena pariggahaṇakaraṇaṁ.",
  "atk-s0102a1:71_4": "Macchariyanti parehi sādhāraṇabhāvassa asahanatā.",
  "atk-s0102a1:71_5": "Tenevassa porāṇā evaṁ vacanatthaṁ vadanti – ‘‘idaṁ acchariyaṁ mayhameva hotu,",
  "atk-s0102a1:71_6": "mā aññesaṁ acchariyaṁ hotūti pavattattā macchariyanti vuccatī’’ti.",
  "atk-s0102a1:71_7": "Ārakkhoti dvārapidahanamañjūsagopanādivasena suṭṭhu rakkhaṇaṁ. Adhikarotīti adhikaraṇaṁ, kāraṇassetaṁ nāmaṁ.",
  "atk-s0102a1:71_8": "Ārakkhādhikaraṇanti bhāvanapuṁsakaṁ, ārakkhahetūti attho.",
  "atk-s0102a1:71_9": "Daṇḍādānādīsu paranisedhanatthaṁ daṇḍassa ādānaṁ daṇḍādānaṁ.",
  "atk-s0102a1:71_10": "Ekato dhārādino satthassa ādānaṁ satthādānaṁ.",
  "atk-s0102a1:71_11": "Kalahoti kāyakalahopi vācākalahopi.",
  "atk-s0102a1:71_12": "Purimo purimo virodho viggaho. Pacchimo pacchimo vivādo.",
  "atk-s0102a1:71_13": "Tuvaṁtuvanti agāravavacanaṁ tuvaṁtuvaṁ.",
  "atk-s0102a1:72_0": "112.",
  "atk-s0102a1:72_1": "Idāni paṭilomanayenāpi taṁsamudācārataṇhaṁ dassetuṁ puna – ‘‘ārakkhādhikaraṇa’’nti ārabhanto desanaṁ nivattesi.",
  "atk-s0102a1:72_2": "Tattha kāmataṇhāti pañcakāmaguṇikarāgavasena uppannā rūpāditaṇhā.",
  "atk-s0102a1:72_3": "Bhavataṇhāti sassatadiṭṭhisahagato rāgo.",
  "atk-s0102a1:72_4": "Vibhavataṇhāti ucchedadiṭṭhisahagato rāgo.",
  "atk-s0102a1:72_5": "Ime dve dhammāti vaṭṭamūlataṇhā ca samudācārataṇhā cāti ime dve dhammā.",
  "atk-s0102a1:72_6": "Dvayenāti taṇhālakkhaṇavasena ekabhāvaṁ gatāpi vaṭṭamūlasamudācāravasena dvīhi koṭṭhāsehi vedanāya ekasamosaraṇā bhavanti,",
  "atk-s0102a1:72_7": "vedanāpaccayena ekapaccayāti attho.",
  "atk-s0102a1:72_8": "Tividhañhi samosaraṇaṁ osaraṇasamosaraṇaṁ, sahajātasamosaraṇaṁ, paccayasamosaraṇañca.",
  "atk-s0102a1:72_9": "Tattha – ‘‘atha kho sabbāni tāni kāmasamosaraṇāni bhavantī’’ti idaṁ osaraṇasamosaraṇaṁ nāma. ‘‘Chandamūlakā, āvuso,",
  "atk-s0102a1:72_10": "ete dhammā phassasamudayā vedanāsamosaraṇā’’ti (a. ni.",
  "atk-s0102a1:72_11": "8.83) idaṁ sahajātasamosaraṇaṁ nāma.",
  "atk-s0102a1:72_12": "‘‘Dvayena vedanāya ekasamosaraṇā’’ti idaṁ pana paccayasamosaraṇanti veditabbaṁ.",
  "atk-s0102a1:73_0": "113.Cakkhusamphassoti ādayo sabbe vipākaphassāyeva.",
  "atk-s0102a1:73_1": "Tesu ṭhapetvā cattāro lokuttaravipākaphasse avasesā dvattiṁsa phassā honti.",
  "atk-s0102a1:73_2": "Yadidaṁ phassoti ettha pana phasso bahudhā vedanāya paccayo hoti.",
  "atk-s0102a1:74_0": "114.Yehi, ānanda,",
  "atk-s0102a1:74_1": "ākārehītiādīsu ākārā vuccanti vedanādīnaṁ aññamaññaṁ asadisasabhāvā.",
  "atk-s0102a1:74_2": "Teyeva sādhukaṁ dassiyamānā taṁ taṁ līnamatthaṁ gamentīti liṅgāni.",
  "atk-s0102a1:74_3": "Tassa tassa sañjānanahetuto nimittāni.",
  "atk-s0102a1:74_4": "Tathā tathā uddisitabbato uddesā.",
  "atk-s0102a1:74_5": "Tasmā ayamettha attho – ‘‘ānanda,",
  "atk-s0102a1:74_6": "yehi ākārehi…pe… yehi uddesehi nāmakāyassa nāmasamūhassa paññatti hoti,",
  "atk-s0102a1:74_7": "yā esā ca vedanāya vedayitākāre vedayitaliṅge vedayitanimitte vedanāti uddese sati,",
  "atk-s0102a1:74_8": "saññāya sañjānanākāre sañjānanaliṅge sañjānananimitte saññāti uddese sati,",
  "atk-s0102a1:74_9": "saṅkhārānaṁ cetanākāre cetanāliṅge cetanānimitte cetanāti uddese sati,",
  "atk-s0102a1:74_10": "viññāṇassa vijānanākāre vijānanaliṅge vijānananimitte viññāṇanti uddese sati – ‘ayaṁ nāmakāyo’ti nāmakāyassa paññatti hoti.",
  "atk-s0102a1:74_11": "Tesu nāmakāyappaññattihetūsu vedanādīsu ākārādīsu asati api nu kho rūpakāye adhivacanasamphasso paññāyetha?",
  "atk-s0102a1:74_12": "Yvāyaṁ cattāro khandhe vatthuṁ katvā manodvāre adhivacanasamphassavevacano manosamphasso uppajjati,",
  "atk-s0102a1:74_13": "api nu kho so rūpakāye paññāyetha,",
  "atk-s0102a1:74_14": "pañca pasāde vatthuṁ katvā katvā uppajjeyyā’’ti.",
  "atk-s0102a1:74_15": "Atha āyasmā ānando ambarukkhe asati jamburukkhato ambapakkassa uppattiṁ viya rūpakāyato tassa uppattiṁ asampaṭicchanto no hetaṁ bhanteti āha.",
  "atk-s0102a1:75_0": "Dutiyapañhe ruppanākāraruppanaliṅgaruppananimittavasena rūpanti uddesavasena ca ākārādīnaṁ attho veditabbo.",
  "atk-s0102a1:75_1": "Paṭighasamphassoti sappaṭighaṁ rūpakkhandhaṁ vatthuṁ katvā uppajjanakasamphasso.",
  "atk-s0102a1:75_2": "Idhāpi thero jamburukkhe asati ambarukkhato jambupakkassa uppattiṁ viya nāmakāyato tassa uppattiṁ asampaṭicchanto ‘‘no hetaṁ bhante’’ti āha.",
  "atk-s0102a1:76_0": "Tatiyapañho ubhayavaseneva vutto.",
  "atk-s0102a1:76_1": "Tatra thero ākāse ambajambupakkānaṁ uppattiṁ viya nāmarūpābhāve dvinnampi phassānaṁ uppattiṁ asampaṭicchanto ‘‘no hetaṁ bhante’’ti āha.",
  "atk-s0102a1:77_0": "Evaṁ dvinnaṁ phassānaṁ visuṁ visuṁ paccayaṁ dassetvā idāni dvinnampi tesaṁ avisesato nāmarūpapaccayataṁ dassetuṁ – ‘‘yehi ānanda ākārehī’’ti catutthaṁ pañhaṁ ārabhi.",
  "atk-s0102a1:77_1": "Yadidaṁ nāmarūpanti yaṁ idaṁ nāmarūpaṁ,",
  "atk-s0102a1:77_2": "yaṁ idaṁ chasupi dvāresu nāmarūpaṁ,",
  "atk-s0102a1:77_3": "eseva hetu eseva paccayoti attho.",
  "atk-s0102a1:77_4": "Cakkhudvārādīsu hi cakkhādīni ceva rūpārammaṇādīni ca rūpaṁ,",
  "atk-s0102a1:77_5": "sampayuttakā khandhā nāmanti evaṁ pañcavidhopi so phasso nāmarūpapaccayāva phasso.",
  "atk-s0102a1:77_6": "Manodvārepi hadayavatthuñceva yañca rūpaṁ ārammaṇaṁ hoti, idaṁ rūpaṁ.",
  "atk-s0102a1:77_7": "Sampayuttadhammā ceva yañca arūpaṁ ārammaṇaṁ hoti, idaṁ arūpaṁ nāma.",
  "atk-s0102a1:77_8": "Evaṁ manosamphassopi nāmarūpapaccayā phassoti veditabbo.",
  "atk-s0102a1:77_9": "Nāmarūpaṁ panassa bahudhā paccayo hoti.",
  "atk-s0102a1:78_0": "115.Na okkamissathāti pavisitvā pavattamānaṁ viya paṭisandhivasena na vattissatha.",
  "atk-s0102a1:78_1": "Samuccissathāti paṭisandhiviññāṇe asati api nu kho suddhaṁ avasesaṁ nāmarūpaṁ antomātukucchismiṁ kalalādibhāvena samuccitaṁ missakabhūtaṁ hutvā vattissatha.",
  "atk-s0102a1:78_2": "Okkamitvā vokkamissathāti paṭisandhivasena okkamitvā cutivasena vokkamissatha, nirujjhissathāti attho.",
  "atk-s0102a1:78_3": "So panassa nirodho na tasseva cittassa nirodhena,",
  "atk-s0102a1:78_4": "na tato dutiyatatiyānaṁ nirodhena hoti.",
  "atk-s0102a1:78_5": "Paṭisandhicittena hi saddhiṁ samuṭṭhitāni samatiṁsa kammajarūpāni nibbattanti.",
  "atk-s0102a1:78_6": "Tesu pana ṭhitesuyeva soḷasa bhavaṅgacittāni uppajjitvā nirujjhanti.",
  "atk-s0102a1:78_7": "Etasmiṁ antare gahitapaṭisandhikassa dārakassa vā mātuyā vā panassa antarāyo natthi. Ayañhi anokāso nāma.",
  "atk-s0102a1:78_8": "Sace pana paṭisandhicittena saddhiṁ samuṭṭhitarūpāni sattarasamassa bhavaṅgassa paccayaṁ dātuṁ sakkonti, pavatti pavattati, paveṇī ghaṭiyati. Sace pana na sakkonti, pavatti nappavattati, paveṇī na ghaṭiyati, vokkamati nāma hoti.",
  "atk-s0102a1:78_9": "Taṁ sandhāya ‘‘okkamitvā vokkamissathā’’ti vuttaṁ.",
  "atk-s0102a1:79_0": "Itthattāyāti itthabhāvāya,",
  "atk-s0102a1:79_1": "evaṁ paripuṇṇapañcakkhandhabhāvāyāti attho.",
  "atk-s0102a1:79_2": "Daharasseva satoti mandassa bālasseva santassa.",
  "atk-s0102a1:79_3": "Vocchijjissathāti upacchijjissatha vuḍḍhiṁ virūḷhiṁ vepullanti viññāṇe upacchinne suddhaṁ nāmarūpameva uṭṭhahitvā paṭhamavayavasena vuḍḍhiṁ, majjhimavayavasena virūḷhiṁ,",
  "atk-s0102a1:79_4": "pacchimavayavasena vepullaṁ api nu kho āpajjissathāti.",
  "atk-s0102a1:79_5": "Dasavassavīsativassavassasatavassasahassasampāpanena vā api nu kho vuḍḍhiṁ virūḷhiṁ vepullaṁ āpajjissathāti attho.",
  "atk-s0102a1:80_0": "Tasmātihānandāti yasmā mātukucchiyaṁ paṭisandhiggahaṇepi kucchivāsepi kucchito nikkhamanepi,",
  "atk-s0102a1:80_1": "pavattiyaṁ dasavassādikālepi viññāṇamevassa paccayo,",
  "atk-s0102a1:80_2": "tasmā eseva hetu esa paccayo nāmarūpassa, yadidaṁ viññāṇaṁ.",
  "atk-s0102a1:80_3": "Yathā hi rājā attano parisaṁ niggaṇhanto evaṁ vadeyya – ‘‘tvaṁ uparājā,",
  "atk-s0102a1:80_4": "tvaṁ senāpatīti kena kato nanu mayā kato,",
  "atk-s0102a1:80_5": "sace hi mayi akaronte tvaṁ attano dhammatāya uparājā vā senāpati vā bhaveyyāsi, jāneyyāma vo bala’’nti;",
  "atk-s0102a1:80_6": "evameva viññāṇaṁ nāmarūpassa paccayo hoti.",
  "atk-s0102a1:80_7": "Atthato evaṁ nāmarūpaṁ vadati viya ‘‘tvaṁ nāmaṁ, tvaṁ rūpaṁ,",
  "atk-s0102a1:80_8": "tvaṁ nāmarūpaṁ nāmāti kena kataṁ, nanu mayā kataṁ,",
  "atk-s0102a1:80_9": "sace hi mayi purecārike hutvā mātukucchismiṁ paṭisandhiṁ agaṇhante tvaṁ nāmaṁ vā rūpaṁ vā nāmarūpaṁ vā bhaveyyāsi, jāneyyāma vo bala’’nti.",
  "atk-s0102a1:80_10": "Taṁ panetaṁ viññāṇaṁ nāmarūpassa bahudhā paccayo hoti.",
  "atk-s0102a1:81_0": "116.Dukkhasamudayasambhavoti dukkharāsisambhavo.",
  "atk-s0102a1:81_1": "Yadidaṁ nāmarūpanti yaṁ idaṁ nāmarūpaṁ, eseva hetu esa paccayo.",
  "atk-s0102a1:81_2": "Yathā hi rājapurisā rājānaṁ niggaṇhanto evaṁ vadeyyuṁ – ‘‘tvaṁ rājāti kena kato, nanu mayā kato, sace hi mayi uparājaṭṭhāne,",
  "atk-s0102a1:81_3": "mayi senāpatiṭṭhāne atiṭṭhante tvaṁ ekakova rājā bhaveyyāsi, passeyyāma te rājabhāva’’nti;",
  "atk-s0102a1:81_4": "evameva nāmarūpampi atthato evaṁ viññāṇaṁ vadati viya ‘‘tvaṁ paṭisandhiviññāṇanti kena kataṁ, nanu amhehi kataṁ,",
  "atk-s0102a1:81_5": "sace hi tvaṁ tayo khandhe hadayavatthuñca anissāya paṭisandhiviññāṇaṁ nāma bhaveyyāsi,",
  "atk-s0102a1:81_6": "passeyyāma te paṭisandhiviññāṇabhāva’’nti.",
  "atk-s0102a1:81_7": "Tañca panetaṁ nāmarūpaṁ viññāṇassa bahudhā paccayo hoti.",
  "atk-s0102a1:82_0": "Ettāvatā khoti viññāṇe nāmarūpassa paccaye honte,",
  "atk-s0102a1:82_1": "nāmarūpe viññāṇassa paccaye honte,",
  "atk-s0102a1:82_2": "dvīsu aññamaññapaccayavasena pavattesu ettakena jāyetha vā…pe… upapajjetha vā,",
  "atk-s0102a1:82_3": "jātiādayo paññāyeyyuṁ aparāparaṁ vā cutipaṭisandhiyoti.",
  "atk-s0102a1:83_0": "Adhivacanapathoti ‘‘sirivaḍḍhako dhanavaḍḍhako’’tiādikassa atthaṁ adisvā vacanamattameva adhikicca pavattassa vohārassa patho.",
  "atk-s0102a1:83_1": "Niruttipathoti saratīti sato,",
  "atk-s0102a1:83_2": "sampajānātīti sampajānotiādikassa kāraṇāpadesavasena pavattassa vohārassa patho.",
  "atk-s0102a1:83_3": "Paññattipathoti – ‘‘paṇḍito byatto medhāvī nipuṇo kataparappavādo’’tiādikassa nānappakārato ñāpanavasena pavattassa vohārassa patho.",
  "atk-s0102a1:83_4": "Iti tīhi padehi adhivacanādīnaṁ vatthubhūtā khandhāva kathitā.",
  "atk-s0102a1:83_5": "Paññāvacaranti paññāya avacaritabbaṁ jānitabbaṁ.",
  "atk-s0102a1:83_6": "Vaṭṭaṁ vattatīti saṁsāravaṭṭaṁ vattati. Itthattanti itthaṁbhāvo, khandhapañcakassetaṁ nāmaṁ.",
  "atk-s0102a1:83_7": "Paññāpanāyāti nāmapaññattatthāya.",
  "atk-s0102a1:83_8": "‘‘Vedanā saññā’’tiādinā nāmapaññattatthāya,",
  "atk-s0102a1:83_9": "khandhapañcakampi ettāvatā paññāyatīti attho.",
  "atk-s0102a1:83_10": "Yadidaṁ nāmarūpaṁ saha viññāṇenāti yaṁ idaṁ nāmarūpaṁ saha viññāṇena aññamaññapaccayatāya pavattati, ettāvatāti vuttaṁ hoti. Idañhettha niyyātitavacanaṁ.",
  "atk-s0102a1:84_0": "Attapaññattivaṇṇanā",
  "atk-s0102a1:85_0": "117.",
  "atk-s0102a1:85_1": "Iti bhagavā – ‘‘gambhīro cāyaṁ, ānanda, paṭiccasamuppādo,",
  "atk-s0102a1:85_2": "gambhīrāvabhāso cā’’ti padassa anusandhiṁ dassetvā idāni ‘‘tantākulakajātā’’ti padassa anusandhiṁ dassento ‘‘kittāvatā cā’’tiādikaṁ desanaṁ ārabhi. Tattha rūpiṁ vā hi, ānanda,",
  "atk-s0102a1:85_3": "parittaṁ attānantiādīsu yo avaḍḍhitaṁ kasiṇanimittaṁ attāti gaṇhāti, so rūpiṁ parittaṁ paññapeti.",
  "atk-s0102a1:85_4": "Yo pana nānākasiṇalābhī hoti, so taṁ kadāci nīlo, kadāci pītakoti paññapeti.",
  "atk-s0102a1:85_5": "Yo vaḍḍhitaṁ kasiṇanimittaṁ attāti gaṇhāti, so rūpiṁ anantaṁ paññapeti.",
  "atk-s0102a1:85_6": "Yo vā pana avaḍḍhitaṁ kasiṇanimittaṁ ugghāṭetvā nimittaphuṭṭhokāsaṁ vā tattha pavatte cattāro khandhe vā tesu viññāṇamattameva vā attāti gaṇhāti, so arūpiṁ parittaṁ paññapeti.",
  "atk-s0102a1:85_7": "Yo vaḍḍhitaṁ nimittaṁ ugghāṭetvā nimittaphuṭṭhokāsaṁ vā tattha pavatte cattāro khandhe vā tesu viññāṇamattameva vā attāti gaṇhāti, so arūpiṁ anantaṁ paññapeti.",
  "atk-s0102a1:86_0": "118.Tatrānandāti ettha tatrāti tesu catūsu diṭṭhigatikesu. Etarahi vāti idāneva, na ito paraṁ. Ucchedavasenetaṁ vuttaṁ.",
  "atk-s0102a1:86_1": "Tatthabhāviṁ vāti tattha vā paraloke bhāviṁ. Sassatavasenetaṁ vuttaṁ.",
  "atk-s0102a1:86_2": "Atathaṁ vā pana santanti atathasabhāvaṁ samānaṁ. Tathattāyāti tathabhāvāya. Upakappessāmīti sampādessāmi. Iminā vivādaṁ dasseti.",
  "atk-s0102a1:86_3": "Ucchedavādī hi ‘‘sassatavādino attānaṁ atathaṁ anucchedasabhāvampi samānaṁ tathatthāya ucchedasabhāvāya upakappessāmi,",
  "atk-s0102a1:86_4": "sassatavādañca jānāpetvā ucchedavādameva naṁ gāhessāmī’’ti cinteti.",
  "atk-s0102a1:86_5": "Sassatavādīpi ‘‘ucchedavādino attānaṁ atathaṁ asassatasabhāvampi samānaṁ tathatthāya sassatabhāvāya upakappessāmi,",
  "atk-s0102a1:86_6": "ucchedavādañca jānāpetvā sassatavādameva naṁ gāhessāmī’’ti cinteti.",
  "atk-s0102a1:87_0": "Evaṁsantaṁ khoti evaṁ samānaṁ rūpiṁ parittaṁ attānaṁ paññapentanti attho. Rūpinti rūpakasiṇalābhiṁ.",
  "atk-s0102a1:87_1": "Parittattānudiṭṭhi anusetīti paritto attāti ayaṁ diṭṭhi anuseti,",
  "atk-s0102a1:87_2": "sā pana na valli viya ca latā viya ca anuseti.",
  "atk-s0102a1:87_3": "Appahīnaṭṭhena anusetīti veditabbo.",
  "atk-s0102a1:87_4": "Iccālaṁ vacanāyāti taṁ puggalaṁ evarūpā diṭṭhi anusetīti vattuṁ yuttaṁ. Esa nayo sabbattha.",
  "atk-s0102a1:88_0": "Arūpinti ettha pana arūpakasiṇalābhiṁ,",
  "atk-s0102a1:88_1": "arūpakkhandhagocaraṁ vāti evamattho daṭṭhabbo. Ettāvatā lābhino cattāro, tesaṁ antevāsikā cattāro, takkikā cattāro,",
  "atk-s0102a1:88_2": "tesaṁ antevāsikā cattāroti attato soḷasa diṭṭhigatikā dassitā honti.",
  "atk-s0102a1:89_0": "Naattapaññattivaṇṇanā",
  "atk-s0102a1:90_0": "119. Evaṁ ye attānaṁ paññapenti,",
  "atk-s0102a1:90_1": "te dassetvā idāni ye na paññapenti,",
  "atk-s0102a1:90_2": "te dassetuṁ – ‘‘kittāvatā ca ānandā’’tiādimāha. Ke pana na paññapenti?",
  "atk-s0102a1:90_3": "Sabbe tāva ariyapuggalā na paññapenti.",
  "atk-s0102a1:90_4": "Ye ca bahussutā tipiṭakadharā dvipiṭakadharā ekapiṭakadharā,",
  "atk-s0102a1:90_5": "antamaso ekanikāyampi sādhukaṁ vinicchinitvā uggahitadhammakathikopi āraddhavipassakopi puggalo, te na paññapentiyeva.",
  "atk-s0102a1:90_6": "Etesañhi paṭibhāgakasiṇe paṭibhāgakasiṇamicceva ñāṇaṁ hoti.",
  "atk-s0102a1:90_7": "Arūpakkhandhesu ca arūpakkhandhā icceva.",
  "atk-s0102a1:91_0": "Attasamanupassanāvaṇṇanā",
  "atk-s0102a1:92_0": "121. Evaṁ ye na paññapenti,",
  "atk-s0102a1:92_1": "te dassetvā idāni ye te paññapenti,",
  "atk-s0102a1:92_2": "te yasmā diṭṭhivasena samanupassitvā paññapenti,",
  "atk-s0102a1:92_3": "sā ca nesaṁ samanupassanā vīsativatthukāya sakkāyadiṭṭhiyā appahīnattā hoti,",
  "atk-s0102a1:92_4": "tasmā taṁ vīsativatthukaṁ sakkāyadiṭṭhiṁ dassetuṁ puna kittāvatā ca ānandātiādimāha.",
  "atk-s0102a1:93_0": "Tattha vedanaṁ vā hīti iminā vedanākkhandhavatthukā sakkāyadiṭṭhi kathitā.",
  "atk-s0102a1:93_1": "Appaṭisaṁvedano me attāti iminā rūpakkhandhavatthukā. Attā me vediyati,",
  "atk-s0102a1:93_2": "vedanādhammo hi me attāti iminā saññāsaṅkhāraviññāṇakkhandhavatthukā .",
  "atk-s0102a1:93_3": "Idañhi khandhattayaṁ vedanāsampayuttattā vediyati.",
  "atk-s0102a1:93_4": "Etassa ca vedanādhammo avippayuttasabhāvo.",
  "atk-s0102a1:94_0": "122.",
  "atk-s0102a1:94_1": "Idāni tattha dosaṁ dassento – ‘‘tatrānandā’’tiādimāha.",
  "atk-s0102a1:94_2": "Tattha tatrāti tesu tīsu diṭṭhigatikesu. Yasmiṁ, ānanda,",
  "atk-s0102a1:94_3": "samayetiādi yo yo yaṁ yaṁ vedanaṁ attāti samanupassati,",
  "atk-s0102a1:94_4": "tassa tassa attano kadāci bhāvaṁ,",
  "atk-s0102a1:94_5": "kadāci abhāvanti evamādidosadassanatthaṁ vuttaṁ.",
  "atk-s0102a1:95_0": "123.",
  "atk-s0102a1:95_1": "Aniccādīsu hutvā abhāvato aniccā.",
  "atk-s0102a1:95_2": "Tehi tehi kāraṇehi saṅgamma samāgamma katāti saṅkhatā.",
  "atk-s0102a1:95_3": "Taṁ taṁ paccayaṁ paṭicca sammā kāraṇeneva uppannāti paṭiccasamuppannā.",
  "atk-s0102a1:95_4": "Khayotiādi sabbaṁ bhaṅgassa vevacanaṁ. Yañhi bhijjati,",
  "atk-s0102a1:95_5": "taṁ khiyatipi vayatipi virajjhatipi nirujjhatipi,",
  "atk-s0102a1:95_6": "tasmā khayadhammātiādi vuttaṁ.",
  "atk-s0102a1:96_0": "Byagā meti viagāti byagā,",
  "atk-s0102a1:96_1": "vigato niruddho me attāti attho.",
  "atk-s0102a1:96_2": "Kiṁ pana ekasseva tīsupi kālesu – ‘‘eso me attā’’ti hotīti, kiṁ pana na bhavissati?",
  "atk-s0102a1:96_3": "Diṭṭhigatikassa hi thusarāsimhi nikkhittakhāṇukasseva niccalatā nāma natthi,",
  "atk-s0102a1:96_4": "vanamakkaṭo viya aññaṁ gaṇhāti, aññaṁ muñcati.",
  "atk-s0102a1:96_5": "Aniccasukhadukkhavokiṇṇanti visesena taṁ taṁ vedanaṁ attāti samanupassanto aniccañceva sukhañca dukkhañca attānaṁ samanupassati avisesena vedanaṁ attāti samanupassanto vokiṇṇaṁ uppādavayadhammaṁ attānaṁ samanupassati.",
  "atk-s0102a1:96_6": "Vedanā hi tividhā ceva uppādavayadhammā ca, tañcesa attāti samanupassati.",
  "atk-s0102a1:96_7": "Iccassa anicco ceva attā āpajjati,",
  "atk-s0102a1:96_8": "ekakkhaṇe ca bahūnaṁ vedanānaṁ uppādo.",
  "atk-s0102a1:96_9": "Taṁ kho panesa aniccaṁ attānaṁ anujānāti,",
  "atk-s0102a1:96_10": "na ekakkhaṇe bahūnaṁ vedanānaṁ uppatti atthi.",
  "atk-s0102a1:96_11": "Imamatthaṁ sandhāya – ‘‘tasmātihānanda,",
  "atk-s0102a1:96_12": "etenapetaṁ nakkhamati ‘vedanā me attā’ti samanupassitu’’nti vuttaṁ.",
  "atk-s0102a1:97_0": "124.Yattha panāvusoti yattha suddharūpakkhandhe sabbaso vedayitaṁ natthi.",
  "atk-s0102a1:97_1": "Api nu kho tatthāti api nu kho tasmiṁ vedanāvirahite tālavaṇṭe vā vātapāne vā asmīti evaṁ ahaṁkāro uppajjeyyāti attho.",
  "atk-s0102a1:97_2": "Tasmātihānandāti yasmā suddharūpakkhandho uṭṭhāya ahamasmīti na vadati,",
  "atk-s0102a1:97_3": "tasmā etenapi etaṁ nakkhamatīti attho.",
  "atk-s0102a1:97_4": "Api nu kho tattha ayamahamasmīti siyāti api nu kho tesu vedanādhammesu tīsu khandhesu ekadhammopi ayaṁ nāma ahamasmīti evaṁ vattabbo siyā.",
  "atk-s0102a1:97_5": "Atha vā vedanānirodhā saheva vedanāya niruddhesu tesu tīsu khandhesu api nu kho ayamahamasmīti vā ahamasmīti vā uppajjeyyāti attho.",
  "atk-s0102a1:97_6": "Athāyasmā ānando sasavisāṇassa tikhiṇabhāvaṁ viya taṁ asampaṭicchanto no hetaṁ bhanteti āha.",
  "atk-s0102a1:98_0": "Ettāvatā kiṁ kathitaṁ hoti? Vaṭṭakathā kathitā hoti.",
  "atk-s0102a1:98_1": "Bhagavā hi vaṭṭakathaṁ kathento katthaci avijjāsīsena kathesi, katthaci taṇhāsīsena, katthaci diṭṭhisīsena. Tattha ‘‘purimā, bhikkhave, koṭi nappaññāyati avijjāya, ‘ito pubbe avijjā nāhosi, atha pacchā samabhavī’ti. Evañcidaṁ, bhikkhave, vuccati.",
  "atk-s0102a1:98_2": "Atha ca pana paññāyati idappaccayā avijjā’’ti (a. ni.",
  "atk-s0102a1:98_3": "10.61) evaṁ avijjāsīsena kathitā. ‘‘Purimā, bhikkhave,",
  "atk-s0102a1:98_4": "koṭi nappaññāyati bhavataṇhāya,",
  "atk-s0102a1:98_5": "‘ito pubbe bhavataṇhā nāhosi, atha pacchā samabhavī’ti. Evañcidaṁ, bhikkhave, vuccati.",
  "atk-s0102a1:98_6": "Atha ca pana paññāyati idappaccayā bhavataṇhā’’ti (a. ni.",
  "atk-s0102a1:98_7": "10.62) evaṁ taṇhāsīsena kathitā. ‘‘Purimā, bhikkhave,",
  "atk-s0102a1:98_8": "koṭi nappaññāyati bhavadiṭṭhiyā,",
  "atk-s0102a1:98_9": "‘ito pubbe bhavadiṭṭhi nāhosi, atha pacchā samabhavī’ti, evañcidaṁ, bhikkhave, vuccati.",
  "atk-s0102a1:98_10": "Atha ca pana paññāyati idappaccayā bhavadiṭṭhī’’ti evaṁ diṭṭhisīsena kathitā.",
  "atk-s0102a1:98_11": "Idhāpi diṭṭhisīseneva kathitā.",
  "atk-s0102a1:99_0": "Diṭṭhigatiko hi sukhādivedanaṁ attāti gahetvā ahaṅkāramamaṅkāraparāmāsavasena sabbabhavayonigati – viññāṇaṭṭhitisattāvāsesu tato tato cavitvā tattha tattha upapajjanto mahāsamudde vātukkhittanāvā viya satataṁ samitaṁ paribbhamati,",
  "atk-s0102a1:99_1": "vaṭṭato sīsaṁ ukkhipituṁyeva na sakkoti.",
  "atk-s0102a1:100_0": "126.",
  "atk-s0102a1:100_1": "Iti bhagavā paccayākāramūḷhassa diṭṭhigatikassa ettakena kathāmaggena vaṭṭaṁ kathetvā idāni vivaṭṭaṁ kathento yato kho pana, ānanda, bhikkhūtiādimāha.",
  "atk-s0102a1:101_0": "Tañca pana vivaṭṭakathaṁ bhagavā desanāsu kusalattā vissaṭṭhakammaṭṭhānaṁ navakammādivasena vikkhittapuggalaṁ anāmasitvā kārakassa satipaṭṭhānavihārino puggalassa vasena ārabhanto neva vedanaṁ attānaṁ samanupassatītiādimāha.",
  "atk-s0102a1:101_1": "Evarūpo hi bhikkhu – ‘‘yaṁ kiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre vā santike vā,",
  "atk-s0102a1:101_2": "sabbaṁ rūpaṁ aniccato vavatthapeti, ekaṁ sammasanaṁ. Dukkhato vavatthapeti, ekaṁ sammasanaṁ. Anattato vavatthapeti,",
  "atk-s0102a1:101_3": "ekaṁ sammasana’’ntiādinā nayena vuttassa sammasanañāṇassa vasena sabbadhammesu pavattattā neva vedanaṁ attāti samanupassati, na aññaṁ,",
  "atk-s0102a1:101_4": "so evaṁ asamanupassanto na kiñci loke upādiyatīti khandhalokādibhede loke rūpādīsu dhammesu kiñci ekadhammampi attāti vā attaniyanti vā na upādiyati.",
  "atk-s0102a1:102_0": "Anupādiyaṁna paritassatīti anupādiyanto taṇhādiṭṭhimānaparitassanāyāpi na paritassati. Aparitassanti aparitassamāno.",
  "atk-s0102a1:102_1": "Paccattaṁyeva parinibbāyatīti attanāva kilesaparinibbānena parinibbāyati.",
  "atk-s0102a1:102_2": "Evaṁ parinibbutassa panassa paccavekkhaṇāpavattidassanatthaṁ khīṇā jātītiādi vuttaṁ.",
  "atk-s0102a1:103_0": "Iti sā diṭṭhīti yā tathāvimuttassa arahato diṭṭhi, sā evaṁ diṭṭhi. ‘‘Itissa diṭṭhī’’tipi pāṭho. Yo tathāvimutto arahā, evamassa diṭṭhīti attho. Tadakallanti taṁ na yuttaṁ. Kasmā?",
  "atk-s0102a1:103_1": "Evañhi sati – ‘‘arahā na kiñci jānātī’’ti vuttaṁ bhaveyya,",
  "atk-s0102a1:103_2": "evaṁ ñatvā vimuttañca arahantaṁ ‘‘na kiñci jānātī’’ti vattuṁ na yuttaṁ.",
  "atk-s0102a1:103_3": "Teneva catunnampi nayānaṁ avasāne – ‘‘taṁ kissa hetū’’tiādimāha.",
  "atk-s0102a1:104_0": "Tattha yāvatā ānanda adhivacananti yattako adhivacanasaṅkhāto vohāro atthi.",
  "atk-s0102a1:104_1": "Yāvatā adhivacanapathoti yattako adhivacanassa patho,",
  "atk-s0102a1:104_2": "khandhā āyatanāni dhātuyo vā atthi. Esa nayo sabbattha.",
  "atk-s0102a1:104_3": "Paññāvacaranti paññāya avacaritabbaṁ khandhapañcakaṁ. Tadabhiññāti taṁ abhijānitvā.",
  "atk-s0102a1:104_4": "Ettakena bhagavatā kiṁ dassitaṁ?",
  "atk-s0102a1:104_5": "Tantākulapadasseva anusandhi dassito.",
  "atk-s0102a1:105_0": "Sattaviññāṇaṭṭhitivaṇṇanā",
  "atk-s0102a1:106_0": "127.",
  "atk-s0102a1:106_1": "Idāni yo – ‘‘na paññapetī’’ti vutto,",
  "atk-s0102a1:106_2": "so yasmā gacchanto gacchanto ubhatobhāgavimutto nāma hoti.",
  "atk-s0102a1:106_3": "Yo ca – ‘‘na samanupassatī’’ti vutto,",
  "atk-s0102a1:106_4": "so yasmā gacchanto gacchanto paññāvimutto nāma hoti.",
  "atk-s0102a1:106_5": "Tasmā tesaṁ heṭṭhā vuttānaṁ dvinnaṁ bhikkhūnaṁ nigamanañca nāmañca dassetuṁ satta kho imānanda viññāṇaṭṭhitiyotiādimāha.",
  "atk-s0102a1:107_0": "Tattha sattāti paṭisandhivasena vuttā,",
  "atk-s0102a1:107_1": "ārammaṇavasena saṅgītisutte (dī. ni.",
  "atk-s0102a1:107_2": "3.311) vuttā catasso āgamissanti.",
  "atk-s0102a1:107_3": "Viññāṇaṁ tiṭṭhati etthāti viññāṇaṭṭhiti,",
  "atk-s0102a1:107_4": "viññāṇapatiṭṭhānassetaṁ adhivacanaṁ.",
  "atk-s0102a1:107_5": "Dve ca āyatanānīti dve nivāsaṭṭhānāni.",
  "atk-s0102a1:107_6": "Nivāsaṭṭhānañhi idhāyatananti adhippetaṁ.",
  "atk-s0102a1:107_7": "Teneva vakkhati – ‘‘asaññasattāyatanaṁ nevasaññānāsaññāyatanameva dutiya’’nti.",
  "atk-s0102a1:107_8": "Kasmā panetaṁ sabbaṁ gahitanti? Vaṭṭapariyādānatthaṁ.",
  "atk-s0102a1:107_9": "Vaṭṭañhi na suddhaviññāṇaṭṭhitivasena suddhāyatanavasena vā pariyādānaṁ gacchati,",
  "atk-s0102a1:107_10": "bhavayonigatisattāvāsavasena pana gacchati, tasmā sabbametaṁ gahitaṁ.",
  "atk-s0102a1:108_0": "Idāni anukkamena tamatthaṁ vibhajanto katamā sattātiādimāha.",
  "atk-s0102a1:108_1": "Tattha seyyathāpīti nidassanatthe nipāto, yathā manussāti attho.",
  "atk-s0102a1:108_2": "Aparimāṇesu hi cakkavāḷesu aparimāṇānaṁ manussānaṁ vaṇṇasaṇṭhānādivasena dvepi ekasadisā natthi.",
  "atk-s0102a1:108_3": "Yepi hi katthaci yamakabhātaro vaṇṇena vā saṇṭhānena vā ekasadisā honti,",
  "atk-s0102a1:108_4": "tesampi ālokitavilokitakathitahasitagamanaṭhānādīhi viseso hotiyeva. Tasmā nānattakāyāti vuttā.",
  "atk-s0102a1:108_5": "Paṭisandhisaññā pana nesaṁ tihetukāpi dvihetukāpi ahetukāpi honti, tasmā nānattasaññinoti vuttā.",
  "atk-s0102a1:108_6": "Ekacce ca devāti cha kāmāvacaradevā.",
  "atk-s0102a1:108_7": "Tesu hi kesañci kāyo nīlo hoti, kesañci pītakādivaṇṇo.",
  "atk-s0102a1:108_8": "Saññā pana nesaṁ dvihetukāpi tihetukāpi honti, ahetukā natthi.",
  "atk-s0102a1:108_9": "Ekacce ca vinipātikāti catuapāyavinimuttā uttaramātā yakkhinī, piyaṅkaramātā, phussamittā,",
  "atk-s0102a1:108_10": "dhammaguttāti evamādikā aññe ca vemānikā petā.",
  "atk-s0102a1:108_11": "Etesañhi pītaodātakāḷamaṅguracchavisāmavaṇṇādivasena ceva kisathūlarassadīghavasena ca kāyo nānā hoti,",
  "atk-s0102a1:108_12": "manussānaṁ viya dvihetukatihetukaahetukavasena saññāpi.",
  "atk-s0102a1:108_13": "Te pana devā viya na mahesakkhā,",
  "atk-s0102a1:108_14": "kapaṇamanussā viya appesakkhā,",
  "atk-s0102a1:108_15": "dullabhaghāsacchādanā dukkhapīḷitā viharanti.",
  "atk-s0102a1:108_16": "Ekacce kāḷapakkhe dukkhitā juṇhapakkhe sukhitā honti,",
  "atk-s0102a1:108_17": "tasmā sukhasamussayato vinipatitattā vinipātikāti vuttā.",
  "atk-s0102a1:108_18": "Ye panettha tihetukā tesaṁ dhammābhisamayopi hoti,",
  "atk-s0102a1:108_19": "piyaṅkaramātā hi yakkhinī paccūsasamaye anuruddhattherassa dhammaṁ sajjhāyato sutvā –",
  "atk-s0102a1:109_0": "‘‘Mā saddamakari piyaṅkara, bhikkhu dhammapadāni bhāsati;",
  "atk-s0102a1:110_0": "Api dhammapadaṁ vijāniya, paṭipajjema hitāya no siyā;",
  "atk-s0102a1:111_0": "Pāṇesu ca saṁyamāmase, sampajānamusā na bhaṇāmase;",
  "atk-s0102a1:112_0": "Sikkhema susīlyamattano, api muccema pisācayoniyā’’ti. (saṁ. ni. 2.40);",
  "atk-s0102a1:113_0": "Evaṁ puttakaṁ saññāpetvā taṁ divasaṁ sotāpattiphalaṁ pattā.",
  "atk-s0102a1:113_1": "Uttaramātā pana bhagavato dhammaṁ sutvāva sotāpannā jātā.",
  "atk-s0102a1:114_0": "Brahmakāyikāti brahmapārisajjabrahmapurohitamahābrahmāno.",
  "atk-s0102a1:114_1": "Paṭhamābhinibbattāti te sabbepi paṭhamena jhānena abhinibbattā.",
  "atk-s0102a1:114_2": "Tesu brahmapārisajjā pana parittena abhinibbattā,",
  "atk-s0102a1:114_3": "tesaṁ kappassa tatiyo bhāgo āyuppamāṇaṁ. Brahmapurohitā majjhimena,",
  "atk-s0102a1:114_4": "tesaṁ upaḍḍhakappo āyuppamāṇaṁ,",
  "atk-s0102a1:114_5": "kāyo ca tesaṁ vipphārikataro hoti. Mahābrahmāno paṇītena, tesaṁ kappo āyuppamāṇaṁ,",
  "atk-s0102a1:114_6": "kāyo pana tesaṁ ativipphāriko hoti. Iti te kāyassa nānattā,",
  "atk-s0102a1:114_7": "paṭhamajjhānavasena saññāya ekattā nānattakāyā ekattasaññinoti veditabbā.",
  "atk-s0102a1:115_0": "Yathā ca te, evaṁ catūsu apāyesu sattā. Nirayesu hi kesañci gāvutaṁ, kesañci aḍḍhayojanaṁ,",
  "atk-s0102a1:115_1": "kesañci yojanaṁ attabhāvo hoti,",
  "atk-s0102a1:115_2": "devadattassa pana yojanasatiko jāto.",
  "atk-s0102a1:115_3": "Tiracchānesupi keci khuddakā, keci mahantā.",
  "atk-s0102a1:115_4": "Pettivisayepi keci saṭṭhihatthā, keci sattatihatthā, keci asītihatthā honti, keci suvaṇṇā, keci dubbaṇṇā honti. Tathā kālakañjikā asurā.",
  "atk-s0102a1:115_5": "Api cettha dīghapiṭṭhikapetā nāma saṭṭhiyojanikāpi honti.",
  "atk-s0102a1:115_6": "Saññā pana sabbesampi akusalavipākaahetukāva honti.",
  "atk-s0102a1:115_7": "Iti āpāyikāpi nānattakāyā ekattasaññinotveva saṅkhyaṁ gacchanti.",
  "atk-s0102a1:116_0": "Ābhassarāti daṇḍaukkāya acci viya etesaṁ sarīrato ābhā chijjitvā chijjitvā patantī viya sarati vissaratīti ābhassarā.",
  "atk-s0102a1:116_1": "Tesu pañcakanayena dutiyatatiyajjhānadvayaṁ parittaṁ bhāvetvā upapannā parittābhā nāma honti, tesaṁ dve kappā āyuppamāṇaṁ.",
  "atk-s0102a1:116_2": "Majjhimaṁ bhāvetvā upapannā appamāṇābhā nāma honti,",
  "atk-s0102a1:116_3": "tesaṁ cattāro kappā āyuppamāṇaṁ.",
  "atk-s0102a1:116_4": "Paṇītaṁ bhāvetvā upapannā ābhassarā nāma honti,",
  "atk-s0102a1:116_5": "tesaṁ aṭṭha kappā āyuppamāṇaṁ.",
  "atk-s0102a1:116_6": "Idha pana ukkaṭṭhaparicchedavasena sabbepi te gahitā.",
  "atk-s0102a1:116_7": "Sabbesañhi tesaṁ kāyo ekavipphārova hoti,",
  "atk-s0102a1:116_8": "saññā pana avitakkavicāramattā vā avitakkaavicārā vāti nānā.",
  "atk-s0102a1:117_0": "Subhakiṇhāti subhena okiṇṇā vikiṇṇā,",
  "atk-s0102a1:117_1": "subhena sarīrappabhāvaṇṇena ekagghanāti attho.",
  "atk-s0102a1:117_2": "Etesañhi ābhassarānaṁ viya na chijjitvā chijjitvā pabhā gacchati.",
  "atk-s0102a1:117_3": "Pañcakanaye pana parittamajjhimapaṇītassa catutthajjhānassa vasena soḷasadvattiṁsacatusaṭṭhikappāyukā parittasubhaappamāṇasubhasubhakiṇhā nāma hutvā nibbattanti.",
  "atk-s0102a1:117_4": "Iti sabbepi te ekattakāyā ceva catutthajjhānasaññāya ekattasaññino cāti veditabbā.",
  "atk-s0102a1:117_5": "Vehapphalāpi catutthaviññāṇaṭṭhitimeva bhajanti.",
  "atk-s0102a1:117_6": "Asaññasattā viññāṇābhāvā ettha saṅgahaṁ na gacchanti, sattāvāsesu gacchanti.",
  "atk-s0102a1:118_0": "Suddhāvāsā vivaṭṭapakkhe ṭhitā na sabbakālikā,",
  "atk-s0102a1:118_1": "kappasatasahassampi asaṅkhyeyyampi buddhasuññe loke nuppajjanti.",
  "atk-s0102a1:118_2": "Soḷasakappasahassabbhantare buddhesu uppannesuyeva uppajjanti,",
  "atk-s0102a1:118_3": "dhammacakkappavattassa bhagavato khandhavāraṭṭhānasadisā honti.",
  "atk-s0102a1:118_4": "Tasmā neva viññāṇaṭṭhitiṁ na sattāvāsaṁ bhajanti.",
  "atk-s0102a1:118_5": "Mahāsīvatthero pana – ‘‘na kho pana so sāriputta sattāvāso sulabharūpo yo mayā anivutthapubbo iminā dīghena addhunā aññatra suddhāvāsehi devehī’’ti (ma. ni.",
  "atk-s0102a1:118_6": "1.160) iminā suttena suddhāvāsāpi catutthaviññāṇaṭṭhitiṁ catutthasattāvāsaṁyeva bhajantīti vadati,",
  "atk-s0102a1:118_7": "taṁ appaṭibāhiyattā suttassa anuññātaṁ.",
  "atk-s0102a1:119_0": "Sabbaso rūpasaññānantiādīnaṁ attho visuddhimagge vutto.",
  "atk-s0102a1:119_1": "Nevasaññānāsaññāyatanaṁ pana yatheva saññāya,",
  "atk-s0102a1:119_2": "evaṁ viññāṇassapi sukhumattā neva viññāṇaṁ nāviññāṇaṁ.",
  "atk-s0102a1:119_3": "Tasmā viññāṇaṭṭhitīsu avatvā āyatanesu vuttaṁ.",
  "atk-s0102a1:120_0": "128.Tatrāti tāsu viññāṇaṭṭhitīsu.",
  "atk-s0102a1:120_1": "Tañca pajānātīti tañca viññāṇaṭṭhitiṁ pajānāti.",
  "atk-s0102a1:120_2": "Tassā ca samudayanti ‘‘avijjāsamudayā rūpasamudayo’’tiādinā (paṭi. ma.",
  "atk-s0102a1:120_3": "1.49) nayena tassā samudayañca pajānāti.",
  "atk-s0102a1:120_4": "Tassā ca atthaṅgamanti – ‘‘avijjānirodhā rūpanirodho’’tiādinā nayena tassā atthaṅgamañca pajānāti.",
  "atk-s0102a1:120_5": "Assādanti yaṁ rūpaṁ paṭicca…pe… yaṁ viññāṇaṁ paṭicca uppajjati sukhaṁ somanassaṁ, ayaṁ viññāṇassa assādoti,",
  "atk-s0102a1:120_6": "evaṁ tassā assādañca pajānāti.",
  "atk-s0102a1:120_7": "Ādīnavanti yaṁ rūpaṁ…pe… yaṁ viññāṇaṁ aniccaṁ dukkhaṁ vipariṇāmadhammaṁ, ayaṁ viññāṇassa ādīnavoti,",
  "atk-s0102a1:120_8": "evaṁ tassā ādīnavañca pajānāti.",
  "atk-s0102a1:120_9": "Nissaraṇanti yo rūpasmiṁ…pe… yo viññāṇe chandarāgavinayo, chandarāgappahānaṁ,",
  "atk-s0102a1:120_10": "idaṁ viññāṇassa nissaraṇanti (saṁ. ni.",
  "atk-s0102a1:120_11": "2.26) evaṁ tassā nissaraṇañca pajānāti.",
  "atk-s0102a1:120_12": "Kallaṁ nu tenāti yuttaṁ nu tena bhikkhunā taṁ viññāṇaṭṭhitiṁ taṇhāmānadiṭṭhīnaṁ vasena ahanti vā mamanti vā abhinanditunti.",
  "atk-s0102a1:120_13": "Etenupāyena sabbattha veditabbo. Yattha pana rūpaṁ natthi,",
  "atk-s0102a1:120_14": "tattha catunnaṁ khandhānaṁ vasena, yattha viññāṇaṁ natthi,",
  "atk-s0102a1:120_15": "tattha ekassa khandhassa vasena samudayo yojetabbo.",
  "atk-s0102a1:120_16": "Āhārasamudayā āhāranirodhāti idañcettha padaṁ yojetabbaṁ.",
  "atk-s0102a1:121_0": "Yato kho, ānanda, bhikkhūti yadā kho ānanda, bhikkhu.",
  "atk-s0102a1:121_1": "Anupādā vimuttoti catūhi upādānehi aggahetvā vimutto.",
  "atk-s0102a1:121_2": "Paññāvimuttoti paññāya vimutto.",
  "atk-s0102a1:121_3": "Aṭṭha vimokkhe asacchikatvā paññābaleneva nāmakāyassa ca rūpakāyassa ca appavattiṁ katvā vimuttoti attho.",
  "atk-s0102a1:121_4": "So sukkhavipassako ca paṭhamajjhānādīsu aññatarasmiṁ ṭhatvā arahattaṁ patto cāti pañcavidho.",
  "atk-s0102a1:121_5": "Vuttampi cetaṁ – ‘‘katamo ca puggalo paññāvimutto?",
  "atk-s0102a1:121_6": "Idhekacco puggalo na heva kho aṭṭha vimokkhe kāyena phusitvā viharati,",
  "atk-s0102a1:121_7": "paññāya cassa disvā āsavā parikkhīṇā honti,",
  "atk-s0102a1:121_8": "ayaṁ vuccati puggalo paññāvimutto’’ti (pu. pa. 15).",
  "atk-s0102a1:122_0": "Aṭṭhavimokkhavaṇṇanā",
  "atk-s0102a1:123_0": "129.",
  "atk-s0102a1:123_1": "Evaṁ ekassa bhikkhuno nigamanañca nāmañca dassetvā itarassa dassetuṁ aṭṭha kho imetiādimāha.",
  "atk-s0102a1:123_2": "Tattha vimokkhoti kenaṭṭhena vimokkho? Adhimuccanaṭṭhena.",
  "atk-s0102a1:123_3": "Ko panāyaṁ adhimuccanaṭṭho nāma?",
  "atk-s0102a1:123_4": "Paccanīkadhammehi ca suṭṭhu muccanaṭṭho,",
  "atk-s0102a1:123_5": "ārammaṇe ca abhirativasena suṭṭhu muccanaṭṭho,",
  "atk-s0102a1:123_6": "pituaṅke vissaṭṭhaṅgapaccaṅgassa dārakassa sayanaṁ viya aniggahitabhāvena nirāsaṅkatāya ārammaṇe pavattīti vuttaṁ hoti.",
  "atk-s0102a1:123_7": "Ayaṁ panattho pacchime vimokkhe natthi, purimesu sabbesu atthi.",
  "atk-s0102a1:124_0": "Rūpī rūpāni passatīti ettha ajjhattaṁ kesādīsu nīlakasiṇādīsu nīlakasiṇādivasena uppāditaṁ rūpajjhānaṁ rūpaṁ, tadassatthīti rūpī.",
  "atk-s0102a1:124_1": "Bahiddhā rūpāni passatīti bahiddhāpi nīlakasiṇādīni rūpāni jhānacakkhunā passati.",
  "atk-s0102a1:124_2": "Iminā ajjhattabahiddhāvatthukesu kasiṇesu uppāditajjhānassa puggalassa cattāri rūpāvacarajjhānāni dassitāni.",
  "atk-s0102a1:124_3": "Ajjhattaṁ arūpasaññīti ajjhattaṁ na rūpasaññī,",
  "atk-s0102a1:124_4": "attano kesādīsu anuppāditarūpāvacarajjhānoti attho.",
  "atk-s0102a1:124_5": "Iminā bahiddhā parikammaṁ katvā bahiddhāva uppāditajjhānassa puggalassa rūpāvacarajjhānāni dassitāni.",
  "atk-s0102a1:125_0": "Subhantveva adhimutto hotīti iminā suvisuddhesu nīlādīsu vaṇṇakasiṇesu jhānāni dassitāni.",
  "atk-s0102a1:125_1": "Tattha kiñcāpi antoappanāyaṁ subhanti ābhogo natthi,",
  "atk-s0102a1:125_2": "yo pana visuddhaṁ subhaṁ kasiṇamārammaṇaṁ karitvā viharati,",
  "atk-s0102a1:125_3": "so yasmā subhanti adhimutto hotīti vattabbataṁ āpajjati, tasmā evaṁ desanā katā.",
  "atk-s0102a1:125_4": "Paṭisambhidāmagge pana – ‘‘kathaṁ subhantveva adhimutto hotīti vimokkho?",
  "atk-s0102a1:125_5": "Idha bhikkhu mettāsahagatena cetasā ekaṁ disaṁ pharitvā viharati…pe… mettāya bhāvitattā sattā appaṭikūlā honti. Karuṇā, muditā,",
  "atk-s0102a1:125_6": "upekkhāsahagatena cetasā ekaṁ disaṁ pharitvā viharati…pe… upekkhāya bhāvitattā sattā appaṭikūlā honti.",
  "atk-s0102a1:125_7": "Evaṁ subhaṁ tveva adhimutto hotīti vimokkho’’ti (paṭi. ma. 1.212) vuttaṁ.",
  "atk-s0102a1:126_0": "Sabbaso rūpasaññānantiādīsu yaṁ vattabbaṁ,",
  "atk-s0102a1:126_1": "taṁ sabbaṁ visuddhimagge vuttameva.",
  "atk-s0102a1:126_2": "Ayaṁ aṭṭhamo vimokkhoti ayaṁ catunnaṁ khandhānaṁ sabbaso visuddhattā vimuttattā aṭṭhamo uttamo vimokkho nāma.",
  "atk-s0102a1:127_0": "130.Anulomanti ādito paṭṭhāya yāva pariyosānā.",
  "atk-s0102a1:127_1": "Paṭilomanti pariyosānato paṭṭhāya yāva ādito.",
  "atk-s0102a1:127_2": "Anulomapaṭilomanti idaṁ atipaguṇattā samāpattīnaṁ aṭṭhatvāva ito cito ca sañcaraṇavasena vuttaṁ.",
  "atk-s0102a1:127_3": "Yatthicchakanti okāsaparidīpanaṁ, yattha yattha okāse icchati.",
  "atk-s0102a1:127_4": "Yadicchakanti samāpattidīpanaṁ, yaṁ yaṁ samāpattiṁ icchati.",
  "atk-s0102a1:127_5": "Yāvaticchakanti addhānaparicchedadīpanaṁ , yāvatakaṁ addhānaṁ icchati.",
  "atk-s0102a1:127_6": "Samāpajjatīti taṁ taṁ samāpattiṁ pavisati.",
  "atk-s0102a1:127_7": "Vuṭṭhātīti tato uṭṭhāya tiṭṭhati.",
  "atk-s0102a1:128_0": "Ubhatobhāgavimuttoti dvīhi bhāgehi vimutto,",
  "atk-s0102a1:128_1": "arūpasamāpattiyā rūpakāyato vimutto, maggena nāmakāyato vimuttoti. Vuttampi cetaṁ –",
  "atk-s0102a1:129_0": "‘‘Accī yathā vātavegena khittā, (upasivāti bhagavā)",
  "atk-s0102a1:130_0": "Atthaṁ paleti na upeti saṅkhaṁ;",
  "atk-s0102a1:131_0": "Evaṁ munī nāmakāyā vimutto,",
  "atk-s0102a1:132_0": "Atthaṁ paleti na upeti saṅkha’’nti. (su. ni. 1080);",
  "atk-s0102a1:133_0": "So panesa ubhatobhāgavimutto ākāsānañcāyatanādīsu aññatarato uṭṭhāya arahattaṁ patto ca anāgāmī hutvā nirodhā uṭṭhāya arahattaṁ patto cāti pañcavidho.",
  "atk-s0102a1:133_1": "Keci pana – ‘‘yasmā rūpāvacaracatutthajjhānampi duvaṅgikaṁ upekkhāsahagataṁ,",
  "atk-s0102a1:133_2": "arūpāvacarajjhānampi tādisameva.",
  "atk-s0102a1:133_3": "Tasmā rūpāvacaracatutthajjhānato uṭṭhāya arahattaṁ pattopi ubhatobhāgavimutto’’ti.",
  "atk-s0102a1:134_0": "Ayaṁ pana ubhatobhāgavimuttapañho heṭṭhā lohapāsāde samuṭṭhahitvā tipiṭakacūḷasumanattherassa vaṇṇanaṁ nissāya cirena vinicchayaṁ patto .",
  "atk-s0102a1:134_1": "Girivihāre kira therassa antevāsiko ekassa piṇḍapātikassa mukhato taṁ pañhaṁ sutvā āha – ‘‘āvuso,",
  "atk-s0102a1:134_2": "heṭṭhālohapāsāde amhākaṁ ācariyassa dhammaṁ vaṇṇayato na kenaci sutapubba’’nti. Kiṁ pana, bhante, thero avacāti?",
  "atk-s0102a1:134_3": "Rūpāvacaracatutthajjhānaṁ kiñcāpi duvaṅgikaṁ upekkhāsahagataṁ kilese vikkhambheti,",
  "atk-s0102a1:134_4": "kilesānaṁ pana āsannapakkhe virūhanaṭṭhāne samudācarati.",
  "atk-s0102a1:134_5": "Ime hi kilesā nāma pañcavokārabhave nīlādīsu aññataraṁ ārammaṇaṁ upanissāya samudācaranti,",
  "atk-s0102a1:134_6": "rūpāvacarajjhānañca taṁ ārammaṇaṁ na samatikkamati.",
  "atk-s0102a1:134_7": "Tasmā sabbaso rūpaṁ nivattetvā arūpajjhānavasena kilese vikkhambhetvā arahattaṁ pattova ubhatobhāgavimuttoti, idaṁ āvuso thero avaca.",
  "atk-s0102a1:134_8": "Idañca pana vatvā idaṁ suttaṁ āhari – ‘‘katamo ca puggalo ubhatobhāgavimutto.",
  "atk-s0102a1:134_9": "Idhekacco puggalo aṭṭhavimokkhe kāyena phusitvā viharati,",
  "atk-s0102a1:134_10": "paññāya cassa disvā āsavā parikkhīṇā honti,",
  "atk-s0102a1:134_11": "ayaṁ vuccati puggalo ubhatobhāgavimutto’’ti (pu. pa. 24).",
  "atk-s0102a1:135_0": "Imāya ca ānanda ubhatobhāgavimuttiyāti ānanda ito ubhatobhāgavimuttito. Sesaṁ sabbattha uttānamevāti.",
  "atk-s0102a1:136_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a1:137_0": "Mahānidānasuttavaṇṇanā niṭṭhitā."
}