{
  "tika-vin06t5:0_0": "Parivāravaṇṇanā",
  "tika-vin06t5:1_0": "Soḷasamahāvāravaṇṇanā",
  "tika-vin06t5:2_0": "Paññattivāravaṇṇanā",
  "tika-vin06t5:3_0": "1-2.",
  "tika-vin06t5:3_1": "Sīlasamādhipaññāvimuttivimuttiñāṇadassanasaṅkhātassa dhammakkhandhasarīrassa sāsaneti attho.",
  "tika-vin06t5:3_2": "Parivāroti saṅgahaṁ yo samāruḷho,",
  "tika-vin06t5:3_3": "tassa parivārassa.",
  "tika-vin06t5:3_4": "Vinayabhūtā paññatti vinayapaññatti.",
  "tika-vin06t5:3_5": "“Paññattikālaṁ jānatā”ti dukanayavasena vatvā puna suttantanayena vattuṁ “apica pubbenivāsādīhī”ti vuttaṁ.",
  "tika-vin06t5:3_6": "Tattha passanaṁ nāma dassanattā dibbacakkhunā yojitaṁ paṭivedhañāṇadassanaṁ.",
  "tika-vin06t5:3_7": "Desanāpaññāya passatāti āsayānusayādike.",
  "tika-vin06t5:3_8": "Pucchāyāti sattamī.",
  "tika-vin06t5:3_9": "Punapi etthāti pucchāvissajjane.",
  "tika-vin06t5:3_10": "Micchādiṭṭhīti natthikadiṭṭhi antaggāhikadiṭṭhi.",
  "tika-vin06t5:3_11": "“Ājīvahetu paññattānī”ti vacanato imāni cha sikkhāpadāni ṭhapetvā sesā ācāravipatti nāmāti veditabbaṁ.",
  "tika-vin06t5:3_12": "Kāyena pana āpattiṁ āpajjatīti ettha “pubbabhāge sevanacittamaṅgaṁ katvā kāyadvārasaṅkhātaṁ viññattiṁ",
  "tika-vin06t5:3_13": "janayitvā pavattacittuppādasaṅkhātaṁ āpattiṁ āpajjati,",
  "tika-vin06t5:3_14": "kiñcāpi cittena samuṭṭhāpitā viññatti,",
  "tika-vin06t5:3_15": "tathāpi cittena adhippetassa atthassa viññattiyā sādhitattā ‘kāyadvārena āpajjatī’ti vutta”nti imamatthaṁ sandhāya vuttaṁ,",
  "tika-vin06t5:3_16": "na bhaṇḍanādittayavūpasamaṁ.",
  "tika-vin06t5:3_17": "Āpāṇakoṭikanti jīvitapariyantaṁ katvā.",
  "tika-vin06t5:3_18": "Porāṇakehi mahātherehīti sīhaḷadīpe mahātherehi potthakaṁ āropitakāle ṭhapitāti attho.",
  "tika-vin06t5:3_19": "“Catutthasaṅgītisadisā potthakāruḷhasaṅgīti ahosī”ti vuttaṁ.",
  "tika-vin06t5:4_0": "Mahāvibhaṅge paññattivāravaṇṇanā niṭṭhitā.",
  "tika-vin06t5:5_0": "Katāpattivārādivaṇṇanā",
  "tika-vin06t5:6_0": "166.",
  "tika-vin06t5:6_1": "Katāpattivāre “saṅghikaṁ mañcaṁ vā”tiādi ajjhokāsattā vihārabbhantarepi āpajjanato leḍḍupātātikkamavasena vuttaṁ.",
  "tika-vin06t5:6_2": "Dutiye seyyaṁ santharitvāti abbhantare santharitabhāvato vihārato bahigamanepi taṁdivasānāgame āpajjanato “parikkhepaṁ atikkāmetī”ti vuttaṁ.",
  "tika-vin06t5:7_0": "171.Sañcicca pāṇaṁ jīvitā voropento catasso āpattiyoti ettha kiñcāpi tasmiṁ sikkhāpade tiracchānagatapāṇova adhippeto,",
  "tika-vin06t5:7_1": "atha kho pāṇoti vohārasāmaññato atthuddhāravasena “catasso”ti vuttaṁ.",
  "tika-vin06t5:7_2": "Esa nayo aññesupi evarūpesu ṭhānesu.",
  "tika-vin06t5:8_0": "173.",
  "tika-vin06t5:8_1": "Vikāle gāmappavesane “paṭhamaṁ pādaṁ parikkhepaṁ atikkāmeti,",
  "tika-vin06t5:8_2": "āpatti dukkaṭassā’ti vuttattā upacāre nāpajjati,",
  "tika-vin06t5:8_3": "parikkhepaṁ atikkamitvāva āpajjatīti siddhamevā”ti vadanti.",
  "tika-vin06t5:9_0": "193.",
  "tika-vin06t5:9_1": "Paccayavāre purimavārato viseso atthiyeva,",
  "tika-vin06t5:9_2": "“methunaṁ dhammaṁ paṭisevanto kati āpattiyo āpajjatī”ti vutte jatumaṭṭhakassokāso na jāto,",
  "tika-vin06t5:9_3": "idha pana “methunaṁ dhammaṁ paṭisevanapaccayā”ti vutte puggalaniddesābhāvā jatumaṭṭhakañca paviṭṭhaṁ,",
  "tika-vin06t5:9_4": "evaṁ viseso atthi.",
  "tika-vin06t5:9_5": "Tathā evarūpesu ṭhānesu.",
  "tika-vin06t5:10_0": "Mahāvibhaṅge ca bhikkhunivibhaṅge soḷasamahāvāravaṇṇanā niṭṭhitā.",
  "tika-vin06t5:11_0": "Samuṭṭhānasīsavaṇṇanā",
  "tika-vin06t5:12_0": "257.Anattāti attavirahitā “alavaṇabhojana”ntiādīsu viya.",
  "tika-vin06t5:12_1": "Karuṇāsītalabhāvena candasadiso.",
  "tika-vin06t5:12_2": "Kilesatimirappahānato ādicco.",
  "tika-vin06t5:12_3": "Yasmā te desayanti,",
  "tika-vin06t5:12_4": "tasmā aṅgīrasopi.",
  "tika-vin06t5:12_5": "Piṭake tīṇi desayi tesaṁ aññatarattāti attho.",
  "tika-vin06t5:12_6": "Vinayo yadi tiṭṭhati,",
  "tika-vin06t5:12_7": "evaṁ paṭipattisaddhammādi nīyati pavattatīti attho.",
  "tika-vin06t5:12_8": "Ayaṁ pana kathaṁ tiṭṭhatīti?",
  "tika-vin06t5:12_9": "Āha “ubhato cā”tiādi.",
  "tika-vin06t5:12_10": "Parivārena ganthitā tiṭṭhantīti attho.",
  "tika-vin06t5:12_11": "Tasseva parivārassa sutte.",
  "tika-vin06t5:12_12": "Niyatasamuṭṭhānaṁ kataṁ,",
  "tika-vin06t5:12_13": "vuttanti adhippāyo.",
  "tika-vin06t5:12_14": "Asambhinnasamuṭṭhānāni asaṅkarasamuṭṭhānāni,",
  "tika-vin06t5:12_15": "aññehi asadisasamuṭṭhānānīti attho.",
  "tika-vin06t5:12_16": "Yasmā parivāre sati vinayo tiṭṭhati,",
  "tika-vin06t5:12_17": "vinaye sati saddhammo tiṭṭhati,",
  "tika-vin06t5:12_18": "yasmā samuṭṭhānāni ca sutte dissanti,",
  "tika-vin06t5:12_19": "tasmā sikkheti attho.",
  "tika-vin06t5:12_20": "“Dhammakāmo supesalo”ti parivāre gāravajananatthaṁ vuttaṁ.",
  "tika-vin06t5:12_21": "Tatthāti “dissantī”ti tattha.",
  "tika-vin06t5:12_22": "“Ekena samuṭṭhānena samuṭṭhātīti paṭhamapārājikaṁ ekena samuṭṭhānena samuṭṭhātī”ti vuttaṁ.",
  "tika-vin06t5:12_23": "Pāḷiyañhi niddiṭṭhasamuṭṭhānañca dissati.",
  "tika-vin06t5:12_24": "“Tasseva parivārassa,",
  "tika-vin06t5:12_25": "samuṭṭhānaṁ niyato kata”nti vuttaṁ purimanayeti attho.",
  "tika-vin06t5:12_26": "Yathāñāyanti yathābhūtaṁ.",
  "tika-vin06t5:12_27": "“Sañcarittābhāsanañcā”ti pāṭho.",
  "tika-vin06t5:12_28": "“Sañcarittānubhāsanañcā”tipi atthi.",
  "tika-vin06t5:12_29": "Nayavajjehi vinayavajjehīti attho.",
  "tika-vin06t5:13_0": "Paṭhamapārājikasamuṭṭhānavaṇṇanā",
  "tika-vin06t5:14_0": "258.Nānubandhe pavattininti “yā pana bhikkhunī vutthāpitaṁ pavattiniṁ dve vassāni nānubandheyyā”ti vuttasikkhāpadañca.",
  "tika-vin06t5:14_1": "Ayaṁ pāṭho ekaccesu potthakesu na dissati.",
  "tika-vin06t5:14_2": "Chasattati paṭhamapārājikasamuṭṭhānā.",
  "tika-vin06t5:15_0": "Dutiyapārājikasamuṭṭhānavaṇṇanā",
  "tika-vin06t5:16_0": "259.“Kukkuccaṁ cīvaraṁ datvāti kukkuccuppādanañca dhammikānaṁ kammānaṁ chandaṁ datvā khīyanañca cīvaraṁ datvā khīyanañcā”ti pāṭho.",
  "tika-vin06t5:16_1": "“Datvā”ti uppaṭipāṭiyā vuttaṁ,",
  "tika-vin06t5:16_2": "tasmā “kukkuccaṁ dhammikaṁ datvāti pāṭho sundaro”ti vadanti,",
  "tika-vin06t5:16_3": "vicāretvā gahetabbaṁ.",
  "tika-vin06t5:17_0": "269.Akatanti abhinavaṁ.",
  "tika-vin06t5:18_0": "Antarapeyyālaṁ",
  "tika-vin06t5:19_0": "Katipucchāvāravaṇṇanā",
  "tika-vin06t5:20_0": "271.Paṭiniddesanti punappunaṁ niddisanaṁ.",
  "tika-vin06t5:20_1": "Āpattikkhandhehi vinītāni saṁvarānīti attho.",
  "tika-vin06t5:20_2": "Etehi āpattikkhandhehi.",
  "tika-vin06t5:20_3": "“Ārakā”ti nivattiatthena vuttattā taṁ puna sarūpena vattukāmo “bhusā vā”ti āha.",
  "tika-vin06t5:20_4": "“Gehaṁ dhūmena puṇṇaṁ ādhūmita”ntiādīsu viya rāgādiveraṁ maṇati vināseti.",
  "tika-vin06t5:20_5": "Etāyāti viratiyā.",
  "tika-vin06t5:20_6": "Vela calane.",
  "tika-vin06t5:20_7": "Niyyānaṁ maggaṁ sinoti bandhatīti setu.",
  "tika-vin06t5:20_8": "“Setughātoti vītikkamapaṭipakkhabhūtā virati,",
  "tika-vin06t5:20_9": "tadatthanibbattikaracittuppādo vā”ti vuttaṁ.",
  "tika-vin06t5:20_10": "“Dhammassavanagganti dhammaṁ suṇantānaṁ samūha”nti likhitaṁ.",
  "tika-vin06t5:20_11": "Sace na gacchati,",
  "tika-vin06t5:20_12": "vikkhitto vā nisīdati.",
  "tika-vin06t5:20_13": "Kāyappāgabbhiyaṁ kāyaduccaritaṁ.",
  "tika-vin06t5:20_14": "“Pamāde”ti vatvā tadatthaṁ dassetuṁ “sativippavāse”ti vuttaṁ.",
  "tika-vin06t5:21_0": "272-3.Saparasantāne vāti sasantāne vā parasantāne vā.",
  "tika-vin06t5:21_1": "Tathā vivadantā panāti bhedakaravatthūni nissāya vivadantā.",
  "tika-vin06t5:21_2": "Ubhayehipīti theranavehi.",
  "tika-vin06t5:21_3": "Nanti mettaṁ kāyakammaṁ.",
  "tika-vin06t5:21_4": "Yesaṁ puggalānaṁ piyaṁ karoti,",
  "tika-vin06t5:21_5": "tesaṁ mettākāyakammasaṅkhāto dhammo.",
  "tika-vin06t5:21_6": "Ettakanti āmisavibhattidassanaṁ.",
  "tika-vin06t5:21_7": "Asukassa cāti puggalavibhattidassanaṁ.",
  "tika-vin06t5:21_8": "“Dussīlassa adātumpi vaṭṭatī”ti vuttattā eva alajjiparibhogo vārito.",
  "tika-vin06t5:21_9": "Sabbesaṁ dātabbamevāti sanniṭṭhānena ajānantena vibhāgaṁ akatvā dātabbabhāvaṁ dīpetīti eke.",
  "tika-vin06t5:21_10": "“Sabbesaṁ dātabbamevā”ti vuttaṁ aṭṭhakathāsu.",
  "tika-vin06t5:21_11": "Tattha “alajjiukkhittakānaṁ paribhogasīsena sahatthā na dātabbaṁ,",
  "tika-vin06t5:21_12": "dāpetabbanti apare”ti vuttaṁ.",
  "tika-vin06t5:21_13": "Vicinitvā dānaṁ viceyya dānaṁ.",
  "tika-vin06t5:21_14": "Yasmā ayaṁ viseso kātabboyevāti ayaṁ karoti,",
  "tika-vin06t5:21_15": "tasmā puggalavibhāgo na katoti sambandho.",
  "tika-vin06t5:21_16": "Pakativaṇṇena visabhāgavaṇṇena.",
  "tika-vin06t5:21_17": "“Idaṁ nāma āpanno”ti parehi aparāmasitabbato aparāmaṭṭhāni.",
  "tika-vin06t5:21_18": "Anulomehi gahitasaṅkhārārammaṇehi nibbānārammaṇaṁ katvā niyyāti.",
  "tika-vin06t5:22_0": "Chaāpattisamuṭṭhānavārādivaṇṇanā",
  "tika-vin06t5:23_0": "276.“Paṭhamenaāpattisamuṭṭhānena dubbhāsitaṁ āpajjeyyāti na hīti vattabba”nti vuttaṁ vācācittavasenevāpajjitabbato.",
  "tika-vin06t5:24_0": "277.Kuṭiṁkarotīti ettha sañcarittamavatvā dukkaṭathullaccayasaṅghādisesānaṁ ekasmiṁ vatthusmiṁ paṭipāṭiyā uppattidassanatthamidaṁ vuttaṁ.",
  "tika-vin06t5:24_1": "Na hi sañcaritte eva āpajjati.",
  "tika-vin06t5:24_2": "“Iminā pana nayena sabbattha paṭipāṭiyā aggahaṇe kāraṇaṁ veditabba”nti vuttaṁ.",
  "tika-vin06t5:25_0": "283.Vivekadassināti tadaṅgavivekādipañcavidhavivekadassinā.",
  "tika-vin06t5:26_0": "284.Attano duṭṭhullanti saṅghādisesaṁ.",
  "tika-vin06t5:27_0": "288.Vivādādhikaraṇapaccayāti aññehi,",
  "tika-vin06t5:27_1": "attanā vā pubbabhāge āpannapaccayāti attho.",
  "tika-vin06t5:27_2": "Omasatīti “ayaṁ dhammo,",
  "tika-vin06t5:27_3": "ayaṁ vinayo”ti vivadanto “tvaṁ kiṁ jānāsī”tiādinā omasati.",
  "tika-vin06t5:27_4": "Tīhi samathehi sammukhāvinayapaṭiññātakaraṇatiṇavatthārakehi.",
  "tika-vin06t5:27_5": "“Sammukhāvinayañcettha sabbattha icchitabbato ‘sammukhāvinayena ceva paṭiññātakaraṇena cā’tiādinā dvīhipi yojitaṁ.",
  "tika-vin06t5:27_6": "Esa nayo sabbatthā”ti vuttaṁ.",
  "tika-vin06t5:28_0": "291.Ṭhapetvā satta āpattiyoti ettha “kiñcāpi avasesā natthi,",
  "tika-vin06t5:28_1": "tathāpi paṭipāṭiyā pāṭavajananatthaṁ pucchā katā”ti vuttaṁ.",
  "tika-vin06t5:29_0": "Antarapeyyālaṁ niṭṭhitaṁ.",
  "tika-vin06t5:30_0": "Samathabhedavaṇṇanā",
  "tika-vin06t5:31_0": "Adhikaraṇapariyāyavārādivaṇṇanā",
  "tika-vin06t5:32_0": "293-4.Lobhakāraṇāvivādanato “lobho pubbaṅgamo”ti vuttaṁ.",
  "tika-vin06t5:32_1": "Evaṁ sesesu.",
  "tika-vin06t5:32_2": "Ṭhānānītiādīni kāraṇavevacanāni.",
  "tika-vin06t5:32_3": "Kāraṇañhi tiṭṭhanti etthāti ṭhānaṁ,",
  "tika-vin06t5:32_4": "vasanti etthāti vatthu,",
  "tika-vin06t5:32_5": "bhavanti etthāti bhūmīti vuccati.",
  "tika-vin06t5:32_6": "Ke tiṭṭhanti vasanti bhavanti cāti?",
  "tika-vin06t5:32_7": "Vivādādhikaraṇādayo.",
  "tika-vin06t5:32_8": "Kusalākusalābyākatacitto hutvā vivadanato “nava hetū”ti vuttaṁ.",
  "tika-vin06t5:32_9": "Kodhano hoti upanāhītiādīni dvādasa mūlāni.",
  "tika-vin06t5:32_10": "Akkosantena hi catūsu vipattīsu ekena anuvadanato “catasso vipattiyo ṭhānānī”ti vuttaṁ.",
  "tika-vin06t5:32_11": "Cuddasa mūlānīti vivādādhikaraṇe vuttā dvādasa, kāyo, vācā ca.",
  "tika-vin06t5:33_0": "295-6.Satta āpattikkhandhā ṭhānānīti ettha “āpattiṁ āpajjitvā paṭicchādentassa yā āpatti hoti,",
  "tika-vin06t5:33_1": "tassā āpattiyā pubbe āpannā āpatti ṭhānaṁ hotī”ti vuttaṁ.",
  "tika-vin06t5:33_2": "“Natthi āpattādhikaraṇaṁ kusalanti vacanato natthi āpattādhikaraṇassa kusalahetu,",
  "tika-vin06t5:33_3": "kusalacittaṁ pana aṅgaṁ hotī”ti likhitaṁ.",
  "tika-vin06t5:33_4": "Cattāri kammāni ṭhānānīti ettha “evaṁ kattabbanti ṭhitapāḷi kammaṁ nāma.",
  "tika-vin06t5:33_5": "‘Yathāṭhitapāḷivasena karontānaṁ kiriyā kiccādhikaraṇaṁ nāmā”’ti vuttaṁ,",
  "tika-vin06t5:33_6": "“pāḷianusārena paṭikātabbalakkhaṇaṁ vā kammaṁ.",
  "tika-vin06t5:33_7": "Tatheva karaṇaṁ kiccādhikaraṇa”nti ca.",
  "tika-vin06t5:33_8": "Ñattiñattidutiyañatticatutthakammāni ñattito jāyanti,",
  "tika-vin06t5:33_9": "apalokanakammaṁ apalokanato,",
  "tika-vin06t5:33_10": "“kiccādhikaraṇaṁ ekena samathena sammati sampajjatīti attho”ti likhitaṁ.",
  "tika-vin06t5:33_11": "Siyunti honti.",
  "tika-vin06t5:33_12": "Kathañca siyāti kathaṁ hoti.",
  "tika-vin06t5:33_13": "Vivādādhikaraṇassa dveti te dve ṭhapetvā aññehi na sammati.",
  "tika-vin06t5:34_0": "297.Sādhāraṇāti taṁ sametabbā.",
  "tika-vin06t5:35_0": "298.Tabbhāgiyāti taṁkoṭṭhāsā.",
  "tika-vin06t5:36_0": "299.",
  "tika-vin06t5:36_1": "Ekādhikaraṇaṁ sabbe samathā samaggā hutvā sametuṁ bhabbāti pucchanto “samathā samathassa sādhāraṇā”ti āha.",
  "tika-vin06t5:36_2": "Samathā samathassā siyā sādhāraṇā siyā asādhāraṇā.",
  "tika-vin06t5:37_0": "300. Samathā samathassa tabbhāgiyavārepi eseva nayo.",
  "tika-vin06t5:38_0": "301. Ime samathā samathā, na sammukhāvinayoti attho.",
  "tika-vin06t5:39_0": "302.",
  "tika-vin06t5:39_1": "“Samathā vinayo”tipi vuccati,",
  "tika-vin06t5:39_2": "tasmā vinayo sammukhāvinayoti vinayavāro uddhaṭo siyā.",
  "tika-vin06t5:39_3": "Na sammukhāvinayoti sammukhāvinayaṁ ṭhapetvā sativinayādayo sesasamathā.",
  "tika-vin06t5:40_0": "303.",
  "tika-vin06t5:40_1": "Saṅghassa sammukhā paṭiññāte taṁ paṭijānanaṁ saṅghassa sammukhatā nāma hotīti “tassa paṭijānanacittaṁ",
  "tika-vin06t5:40_2": "sandhāya ‘sammukhāvinayo kusalo’tiādi vutta”nti vadanti.",
  "tika-vin06t5:40_3": "Natthi sammukhāvinayo akusaloti “dhammavinayapuggalasammukhatāhi tivaṅgiko sammukhāvinayo etehi vinā natthi.",
  "tika-vin06t5:40_4": "Tattha kusalacittehi karaṇakāle kusalo,",
  "tika-vin06t5:40_5": "arahantānaṁ karaṇakāle abyākato,",
  "tika-vin06t5:40_6": "etesaṁ akusalapaṭipakkhattā akusalassa sambhavo natthi,",
  "tika-vin06t5:40_7": "tasmā ‘natthi sammukhāvinayo akusalo’ti vutta”nti likhitaṁ.",
  "tika-vin06t5:40_8": "“Yebhuyyasikā adhammavādīhi vūpasamanakāle salākaggāhāpake dhammavādimhi kusalā,",
  "tika-vin06t5:40_9": "dhammavādīnampi adhammavādimhi salākaggāhāpake jāte akusalā,",
  "tika-vin06t5:40_10": "sabbattha arahato vaseneva abyākatatā,",
  "tika-vin06t5:40_11": "anarahato sañcicca sativinayadāne sativinayo akusalo,",
  "tika-vin06t5:40_12": "amūḷhavinayo anummattakassa dāne,",
  "tika-vin06t5:40_13": "paṭiññātakaraṇaṁ mūḷhassa ajānanato paṭiññāyakaraṇe,",
  "tika-vin06t5:40_14": "tassapāpiyasikā suddhassa karaṇe,",
  "tika-vin06t5:40_15": "tiṇavatthārakaṁ mahākalahe,",
  "tika-vin06t5:40_16": "sañcicca karaṇe ca akusala”nti likhitaṁ.",
  "tika-vin06t5:41_0": "Yatthavārapucchāvāravaṇṇanā",
  "tika-vin06t5:42_0": "304.Labbhatīti pucchā.",
  "tika-vin06t5:43_0": "Samathavāravissajjanāvāravaṇṇanā",
  "tika-vin06t5:44_0": "305.Yasmiṁ samaye sammukhāvinayena cātiādi tassā vissajjanaṁ.",
  "tika-vin06t5:44_1": "Yasmiṁ samaye sammukhāvinayena ca yebhuyyasikāya ca adhikaraṇaṁ vūpasammati,",
  "tika-vin06t5:44_2": "tasmiṁ samaye yattha yebhuyyasikā labbhati,",
  "tika-vin06t5:44_3": "tattha sammukhāvinayo labbhatīti evaṁ sabbattha sambandho.",
  "tika-vin06t5:44_4": "Yattha paṭiññātakaraṇaṁ labbhati,",
  "tika-vin06t5:44_5": "tattha sammukhāvinayo labbhatīti ettha ekaṁ vā dve vā bahū vā āpattiyo āpanno bhikkhu “imaṁ nāma āpattiṁ",
  "tika-vin06t5:44_6": "āpannosī”ti pucchito “āmā”ti āpattiṁ paṭijānāti,",
  "tika-vin06t5:44_7": "dvepi labbhanti.",
  "tika-vin06t5:44_8": "Tattha saṅghasammukhatā dhammavinayapuggalasammukhatāti evaṁ vuttasammukhāvinaye saṅghassa purato paṭiññātaṁ kataṁ ce,",
  "tika-vin06t5:44_9": "saṅghasammukhatā.",
  "tika-vin06t5:44_10": "Tattheva desitaṁ ce,",
  "tika-vin06t5:44_11": "dhammavinayasammukhatāyopi laddhā honti.",
  "tika-vin06t5:44_12": "Avivadantā aññamaññaṁ paṭijānanti ce,",
  "tika-vin06t5:44_13": "puggalasammukhatā.",
  "tika-vin06t5:44_14": "Tasseva santike desitaṁ ce,",
  "tika-vin06t5:44_15": "dhammavinayasammukhatāyopi laddhā honti.",
  "tika-vin06t5:44_16": "Ekasseva vā ekassa santike āpattidesanakāle “passasi,",
  "tika-vin06t5:44_17": "passāmī”ti vutte tattha dhammavinayapuggalasammukhatāsaññito sammukhāvinayo ca paṭiññātakaraṇañca laddhaṁ hoti.",
  "tika-vin06t5:45_0": "Saṁsaṭṭhavārādivaṇṇanā",
  "tika-vin06t5:46_0": "306.",
  "tika-vin06t5:46_1": "Adhikaraṇānaṁ vūpasamova samatho nāma,",
  "tika-vin06t5:46_2": "so adhikaraṇaṁ vinā natthi,",
  "tika-vin06t5:46_3": "tasmā na ca labbhā vinibhujjitvā nānākaraṇaṁ kātuṁ.",
  "tika-vin06t5:47_0": "309-310.Samathā samathehi sammantīti ettha sammantīti sampajjanti.",
  "tika-vin06t5:47_1": "Adhikaraṇā vā pana sammanti vūpasammantīti attho,",
  "tika-vin06t5:47_2": "tasmā “yebhuyyasikā sammukhāvinayena sammatī”ti imāya sammukhāvinayena saddhiṁ sampajjati,",
  "tika-vin06t5:47_3": "na sativinayādīhi tesaṁ tassā anupakārattāti attho.",
  "tika-vin06t5:47_4": "Samathā adhikaraṇehi sammantīti ettha samathā abhāvaṁ gacchantīti attho.",
  "tika-vin06t5:48_0": "311.",
  "tika-vin06t5:48_1": "“Sammukhāvinayo vivādādhikaraṇena na sammatī”ti pāṭho.",
  "tika-vin06t5:48_2": "Yebhuyyasikāya samānabhāvato ca avasāne “sammukhāvinayo na kenaci sammatī”ti vuttattā ca sammukhāvinayo",
  "tika-vin06t5:48_3": "sayaṁ samathena vā adhikaraṇena vā sametabbo na hotīti katvā vutto.",
  "tika-vin06t5:48_4": "Sativinayo kiccādhikaraṇena sammati.",
  "tika-vin06t5:48_5": "Amūḷhavinayatassapāpiyasikatiṇavatthārakāpi kiccādhikaraṇena sammanti.",
  "tika-vin06t5:49_0": "313.Vivādādhikaraṇaṁ kiccādhikaraṇena sammatīti “suṇātu me,",
  "tika-vin06t5:49_1": "bhante…pe…",
  "tika-vin06t5:49_2": "paṭhamaṁ salākaṁ nikkhipāmī”ti evaṁ vivādādhikaraṇaṁ kiccādhikaraṇena sammati.",
  "tika-vin06t5:49_3": "Anuvādādhikaraṇaāpattādhikaraṇāpi kiccādhikaraṇena sammanti.",
  "tika-vin06t5:49_4": "“‘Akataṁ kammaṁ dukkaṭaṁ kamma’nti evaṁ kiccādhikaraṇampi kiccādhikaraṇena sammatīti evaṁ pāṭho veditabbo”ti likhitaṁ.",
  "tika-vin06t5:49_5": "Aññatarasmiṁ pana gaṇṭhipade “‘samathā adhikaraṇehi sammantī’ti ettha yasmā sabbe samathā kiccādhikaraṇena sammanti,",
  "tika-vin06t5:49_6": "tasmā ‘samathā kiccādhikaraṇena sammantī’ti pāṭho gahetabbo”ti vuttaṁ.",
  "tika-vin06t5:50_0": "314.Vivādādhikaraṇaṁkatamaṁ adhikaraṇaṁ samuṭṭhāpetīti “nāyaṁ dhammo”ti vuttamattena kiñci adhikaraṇaṁ na samuṭṭhāpeti.",
  "tika-vin06t5:51_0": "318-9.",
  "tika-vin06t5:51_1": "“Katamādhikaraṇapariyāpanna”nti pāṭho.",
  "tika-vin06t5:51_2": "Vivādādhikaraṇaṁ vivādādhikaraṇaṁ bhajatīti paṭhamuppannavivādaṁ pacchā uppanno bhajati.",
  "tika-vin06t5:51_3": "Vivādādhikaraṇaṁ dve samathe bhajatīti “imaṁ vūpasametuṁ samatthā tumhe”ti vadantaṁ viya bhajati “mayaṁ",
  "tika-vin06t5:51_4": "taṁ vūpasamessāmā”ti vadantehi viya dvīhi samathehi saṅgahitaṁ.",
  "tika-vin06t5:52_0": "Samathabhedavaṇṇanā niṭṭhitā.",
  "tika-vin06t5:53_0": "Khandhakapucchāvāravaṇṇanā",
  "tika-vin06t5:54_0": "Pucchāvissajjanāvaṇṇanā",
  "tika-vin06t5:55_0": "320.Nidānaṁ nāma kālañca nagarañca deso ca bhagavā ca.",
  "tika-vin06t5:55_1": "Vatthupuggalādi niddeso.",
  "tika-vin06t5:55_2": "Yāni tattha upasampadakkhandhake “na,",
  "tika-vin06t5:55_3": "bhikkhave,",
  "tika-vin06t5:55_4": "ūnavīsativasso puggalo upasampādetabbo”tiādinā nayena uttamāni padāni vuttānīti sambandho.",
  "tika-vin06t5:55_5": "Sā sā tassa tassa padassa āpattīti vuccatīti yā “na,",
  "tika-vin06t5:55_6": "bhikkhave,",
  "tika-vin06t5:55_7": "ūnavīsativasso puggalo upasampādetabbo”ti padena paññattā āpatti,",
  "tika-vin06t5:55_8": "sā tassa padassāti adhippāyo.",
  "tika-vin06t5:55_9": "Cammasaṁyutteti cammakkhandhake.",
  "tika-vin06t5:56_0": "Ekuttarikanayavaṇṇanā",
  "tika-vin06t5:57_0": "Ekakavāravaṇṇanā",
  "tika-vin06t5:58_0": "321.",
  "tika-vin06t5:58_1": "Ekuttarikanaye āpatti jānitabbāti ettha āpatti nāma kiṁ paramatthasabhāvā,",
  "tika-vin06t5:58_2": "udāhu na vattabbasabhāvāti?",
  "tika-vin06t5:58_3": "Na vattabbasabhāvā.",
  "tika-vin06t5:58_4": "Vuttañhi parivāre “vatthu jānitabbaṁ,",
  "tika-vin06t5:58_5": "gottaṁ jānitabbaṁ,",
  "tika-vin06t5:58_6": "nāmaṁ jānitabbaṁ,",
  "tika-vin06t5:58_7": "āpatti jānitabbā”ti etesaṁ padānaṁ vibhaṅge “methunadhammoti vatthu ca gottañca.",
  "tika-vin06t5:58_8": "Pārājikanti nāmañceva āpatti cā”ti.",
  "tika-vin06t5:58_9": "Nāmañca gottañca “nāmagottaṁ na jīratī”ti vacanato sammutimattaṁ,",
  "tika-vin06t5:58_10": "tasmā “kusalattikavinimuttā na vattabbadhammabhūtā ekaccā sammuti evā”ti vuttaṁ.",
  "tika-vin06t5:58_11": "Yaṁ pana vuttaṁ samathakkhandhake “āpattādhikaraṇaṁ siyā akusalaṁ,",
  "tika-vin06t5:58_12": "siyā abyākata”nti,",
  "tika-vin06t5:58_13": "taṁ “vivādādhikaraṇaṁ siyā kusalaṁ,",
  "tika-vin06t5:58_14": "siyā akusalaṁ,",
  "tika-vin06t5:58_15": "siyā abyākata”nti ettha viya pariyāyato vuttaṁ.",
  "tika-vin06t5:58_16": "Atthato hi vivādo nāma ekacco sammutiviseso.",
  "tika-vin06t5:58_17": "Yo cittasamaṅgino,",
  "tika-vin06t5:58_18": "so “taṁ cittapariyāyena pana siyā kusala”ntiādi vohāraladdho,",
  "tika-vin06t5:58_19": "tathā āpattādhikaraṇampīti daṭṭhabbaṁ.",
  "tika-vin06t5:58_20": "Teneva vuttaṁ aṭṭhakathāyaṁ “āpattiṁ āpajjamāno hi akusalacitto vā āpajjati kusalābyākatacitto vā”ti.",
  "tika-vin06t5:58_21": "Aññathā samathehi adhikaraṇīyatā na sambhavati.",
  "tika-vin06t5:58_22": "Na hi samathā kusalādiṁ akusalādiṁ vā adhikiccapavattanti,",
  "tika-vin06t5:58_23": "samathavasena vā kusalādi sammati.",
  "tika-vin06t5:58_24": "Na ca kusalassa vivādassa,",
  "tika-vin06t5:58_25": "anuvādassa vā kusalādisamathehi vūpasametabbatā āpajjatīti tesaṁ adhikaraṇamattameva na sambhaveyya,",
  "tika-vin06t5:58_26": "tasmā adhikaraṇānaṁ,",
  "tika-vin06t5:58_27": "samathānañca kusalādibhāvo pariyāyadesanāya labbhati,",
  "tika-vin06t5:58_28": "no aññathā,",
  "tika-vin06t5:58_29": "teneva sammukhāvinaye viya āpattādhikaraṇe tikaṁ na pūritaṁ.",
  "tika-vin06t5:58_30": "Sañcicca āpattiṁ āpajjamānassa yasmā sañcetanā ekantato akusalāva hoti.",
  "tika-vin06t5:58_31": "Itarassa sacittakassa vā acittakassa vā tadābhāvamattaṁ upādāya “abyākata”nti vuttaṁ.",
  "tika-vin06t5:58_32": "Yathā hi “tikkhattuṁ codayamāno taṁ cīvaraṁ abhinipphādeyya,",
  "tika-vin06t5:58_33": "iccetaṁ kusala”ntiādīsu na kusalasaddo sukhavipāko,",
  "tika-vin06t5:58_34": "“samparāyikānaṁ akusalānaṁ dhammānaṁ paṭighātāyā”tiādīsu na akusalā vā hoti.",
  "tika-vin06t5:58_35": "Itarassa sacittakassa vā acittakassa vā tadābhāvamattaṁ upādāya “abyākata”nti vuttaṁ.",
  "tika-vin06t5:58_36": "Yathā hi dvikkhattuṁ codayamāno taṁ cīvaraṁ abhinipphādeyya,",
  "tika-vin06t5:58_37": "yaṁ panettha “āpattādhikaraṇaṁ akusala”nti vuttaṁ,",
  "tika-vin06t5:58_38": "tassa vasena tadakusalato satta vinītavatthūni veditabbāni,",
  "tika-vin06t5:58_39": "tato cīvaranti sambhavato acīvarakā,",
  "tika-vin06t5:58_40": "antarāpattikā ca.",
  "tika-vin06t5:58_41": "Anantarikalakkhaṇappattassa vasena niyatā ca nāmāti veditabbaṁ.",
  "tika-vin06t5:58_42": "Sammutiniddese garukalahukaniddesopi sambhavati.",
  "tika-vin06t5:58_43": "Aññathā “anantarāyikā paṇṇattivajjā,",
  "tika-vin06t5:58_44": "anavajjāpaṇṇattī”ti ca vuttā.",
  "tika-vin06t5:58_45": "Kuṭikāramahallakāpatti antarāyikā lokavajjasāvajjapaṇṇattito.",
  "tika-vin06t5:58_46": "Sampajānamusāvādo omasavādādito garukādi na sambhaveyya,",
  "tika-vin06t5:58_47": "tato vā ayaṁ lahukādīti idaṁ sabbaṁ ekaccānaṁ ācariyānaṁ mataṁ,",
  "tika-vin06t5:58_48": "“sabbaṁ ayutta”nti vadanti. Kasmā?",
  "tika-vin06t5:58_49": "Yasmā “pārājikanti nāmañceva āpatticā”ti vacanena ce āpatti na vattabbadhammo siyā,",
  "tika-vin06t5:58_50": "vatthu ca na vattabbadhammo siyā gottena samānādhikaraṇabhāvena vuttattā,",
  "tika-vin06t5:58_51": "tasmā “methunadhammo”ti padaṁ ajjhācārasaṅkhātaṁ vatthuñca dīpeti.",
  "tika-vin06t5:58_52": "Ajjhācāravaseneva āpattiyā laddhanāmaṁ asādhāraṇanāmattā “gotta”nti ca vuccatīti ayaṁ tattha attho.",
  "tika-vin06t5:59_0": "“Āpattādhikaraṇassa kiṁ pubbaṅgamanti?",
  "tika-vin06t5:59_1": "Lobho pubbaṅgamo, doso, moho, alobho, adoso,",
  "tika-vin06t5:59_2": "amoho pubbaṅgamo”ti “kati hetūti?",
  "tika-vin06t5:59_3": "Cha hetū tayo akusalahetū,",
  "tika-vin06t5:59_4": "tayo abyākatahetū”ti ca vuttattā nippariyāyeneva “āpattādhikaraṇaṁ siyā akusalaṁ,",
  "tika-vin06t5:59_5": "siyā abyākata”nti vuttaṁ.",
  "tika-vin06t5:59_6": "Samathakkhandhake pana sandhāyabhāsitavasena tathā eva vuttaṁ.",
  "tika-vin06t5:59_7": "Tasmā āpattādhikaraṇaṁ sabhāvato nippariyāyeneva akusalā cattāro khandhā,",
  "tika-vin06t5:59_8": "rūpaabyākatā ca honti.",
  "tika-vin06t5:59_9": "“Natthi āpattādhikaraṇaṁ kusala”nti vuttattā kusalameva paṭikkhittaṁ,",
  "tika-vin06t5:59_10": "khīṇāsavānaṁ kiriyābyākataṁ nāma hotīti kusale paṭikkhitte kiriyābyākatampi paṭikkhittameva hoti.",
  "tika-vin06t5:59_11": "Tasmiṁ paṭikkhitte sabbathā avāvaṭaṁ vipākābyākataṁ paṭikkhittameva hoti.",
  "tika-vin06t5:59_12": "Nibbānābyākate vattabbameva natthīti eke,",
  "tika-vin06t5:59_13": "taṁ ayuttaṁ “cha hetuyo”ti vuttattā.",
  "tika-vin06t5:59_14": "Kiñcāpi vuttaṁ sāmaññena,",
  "tika-vin06t5:59_15": "tathāpi vipākahetuyeva tattha adhippeto,",
  "tika-vin06t5:59_16": "na kiriyāhetu,",
  "tika-vin06t5:59_17": "te hi kusalasabhāvā ca,",
  "tika-vin06t5:59_18": "tasmā rūpaṁ,",
  "tika-vin06t5:59_19": "vipākābyākatañcāpatti.",
  "tika-vin06t5:59_20": "Tattha akusalāpattito vinītavatthūni.",
  "tika-vin06t5:59_21": "Itarassāpi ādito chādanā kusalacittatoti vuttaṁ hoti.",
  "tika-vin06t5:59_22": "Antarāyikaniyatasāvajjapaññattibhāvopi cassā vevacanavasena veditabbo paṇṇattivajjāya,",
  "tika-vin06t5:59_23": "sañcicca āpannāya ca,",
  "tika-vin06t5:59_24": "tasmā “jīvitindriyaṁ siyā sārammaṇaṁ siyā anārammaṇa”nti vacanaṁ viya ekantākusalaṁ anekantākusalañca lokavajjaṁ,",
  "tika-vin06t5:59_25": "ekantābyākataṁ bhūtārocanaṁ anekantābyākatañca sesaṁ paṇṇattivajjaṁ ekato sampiṇḍetvā “āpattādhikaraṇaṁ siyā akusalaṁ siyābyākata”nti vuttaṁ.",
  "tika-vin06t5:59_26": "Samathakkhandhake pana paṇṇattivajjameva sandhāya tathā vuttaṁ.",
  "tika-vin06t5:59_27": "Vuttañhetaṁ aṭṭhakathāyaṁ,",
  "tika-vin06t5:59_28": "gaṇṭhipade ca “āpattādhikaraṇaṁ siyā akusalaṁ,",
  "tika-vin06t5:59_29": "siyā abyākataṁ,",
  "tika-vin06t5:59_30": "natthi āpattādhikaraṇaṁ kusala’nti ettha sandhāyabhāsitavasena attho veditabbo.",
  "tika-vin06t5:59_31": "Yasmiñhi pathavikhaṇanādike āpattādhikaraṇe apakataññuno sandhāya appaharitakaraṇādikāle kusalacittaṁ aṅgaṁ hoti,",
  "tika-vin06t5:59_32": "khaṇanādipayogasaṅkhātaṁ rūpābyākataṁ āpattisamuṭṭhāpentaṁ hotīti adhippāyo”ti.",
  "tika-vin06t5:59_33": "Yaṁ sandhāya vuttaṁ “atthāpatti kusalacitto āpajjati,",
  "tika-vin06t5:59_34": "kusalacitto vuṭṭhātī”tiādi.",
  "tika-vin06t5:59_35": "Tasmiñhi sati na sakkā vattuṁ “natthi āpattādhikaraṇaṁ kusala”nti.",
  "tika-vin06t5:59_36": "Yasmā āpattisamuṭṭhāpakaṁ cittaṁ sandhāya vuttaṁ na hoti,",
  "tika-vin06t5:59_37": "tasmā na yidaṁ aṅgappahonakacittaṁ sandhāya vuttaṁ.",
  "tika-vin06t5:59_38": "Yadi taṁ sandhāya vuttaṁ,",
  "tika-vin06t5:59_39": "“siyā kusala”nti ca vattabbaṁ bhaveyya,",
  "tika-vin06t5:59_40": "na ca vuttaṁ.",
  "tika-vin06t5:59_41": "Tasmā idaṁ pana sandhāya vuttaṁ –",
  "tika-vin06t5:59_42": "yaṁ tāva āpattādhikaraṇaṁ lokavajjaṁ,",
  "tika-vin06t5:59_43": "taṁ ekantato akusalameva,",
  "tika-vin06t5:59_44": "tattha “siyā akusala”nti vikappo natthi.",
  "tika-vin06t5:59_45": "Yaṁ pana paṇṇattivajjaṁ,",
  "tika-vin06t5:59_46": "taṁ yasmā sañcicca “imaṁ āpattiṁ vītikkamāmī”ti vītikkamantasseva akusalaṁ hoti,",
  "tika-vin06t5:59_47": "asañcicca pana kiñci ajānantassa sahaseyyādivasena āpajjato rūpavipākaṁ abyākataṁ hoti anuṭṭhānato.",
  "tika-vin06t5:59_48": "Tasmā tassa paṇṇattivajjassa sañciccāsañciccavasena imaṁ vikappabhāvaṁ sandhāya idaṁ vuttaṁ “āpattādhikaraṇaṁ siyā akusalaṁ,",
  "tika-vin06t5:59_49": "siyā abyākataṁ,",
  "tika-vin06t5:59_50": "natthi āpattādhikaraṇaṁ kusala”nti.",
  "tika-vin06t5:60_0": "Sace pana koci vinaye apakataññū “yaṁ kusalacitto āpajjati,",
  "tika-vin06t5:60_1": "idaṁ vuccati āpattādhikaraṇaṁ kusala”nti vadeyya,",
  "tika-vin06t5:60_2": "tassevaṁvādino acittakānaṁ eḷakalomādisamuṭṭhānānampi kusalacittasamaṅgikāle tāsaṁ āpattīnaṁ kusalacitto āpajjeyya,",
  "tika-vin06t5:60_3": "na vā āpajjati.",
  "tika-vin06t5:60_4": "Kiṁkāraṇaṁ?",
  "tika-vin06t5:60_5": "Na ca tattha vijjamānampi kusalacittaṁ āpattiyā aṅgaṁ.",
  "tika-vin06t5:60_6": "Attabhāvo sabhāvo pakatīti vuttaṁ hoti.",
  "tika-vin06t5:60_7": "Kataraṁ pana tassā āpattiyā tadā aṅgasabhāvoti? Vuccate –",
  "tika-vin06t5:60_8": "kāyavacīviññattivasena pana calitassa kāyassa,",
  "tika-vin06t5:60_9": "pavattāya vācāya cāti etesaṁ dvinnaṁ calitappavattānaṁ kāyavācānaṁ aññatarameva aṅgasabhāvo,",
  "tika-vin06t5:60_10": "tañca rūpakkhandhapariyāpannattā abyākatanti.",
  "tika-vin06t5:60_11": "Kiṁ vuttaṁ hoti? Kāyo,",
  "tika-vin06t5:60_12": "vācā ca tadā āpattādhikaraṇanti vuttaṁ hoti.",
  "tika-vin06t5:60_13": "Yā panettha akusalāpattikkhaṇe kāyavācāyo abyākatabhāvo,",
  "tika-vin06t5:60_14": "tā abbohārikā honti kāyavacīkammakāle manokammaṁ viya.",
  "tika-vin06t5:60_15": "Tadā hi kāyavācāyo āpattikarādiṭṭhāne tiṭṭhanti.",
  "tika-vin06t5:60_16": "Yaṁ sandhāya vuttaṁ “āpattikarā dhammā jānitabbā.",
  "tika-vin06t5:60_17": "Kati mūlānīti cha āpattisamuṭṭhānāni mūlānī”tiādi.",
  "tika-vin06t5:60_18": "Yadā pana kāyavācāyo āpattiyā aṅgameva honti,",
  "tika-vin06t5:60_19": "tadā “cittaṁ cittādhipateyya”nti vacanaṁ viya pubbapayogānaṁ aparapayogassa paccayabhāvato āpattikarādipaññattiṁ na vijahanti.",
  "tika-vin06t5:60_20": "Yathā tabbhāvepi “āpattādhikaraṇassa kati vatthūnīti?",
  "tika-vin06t5:60_21": "Satta āpattikkhandhā vatthūni.",
  "tika-vin06t5:60_22": "Kati bhūmiyoti?",
  "tika-vin06t5:60_23": "Satta āpattikkhandhā bhūmiyo”ti vuttaṁ.",
  "tika-vin06t5:60_24": "Tathā tabbhāvepi āpattikarā “āpattisamuṭṭhānā”icceva vuccantīti veditabbā.",
  "tika-vin06t5:60_25": "Ettāvatā āpatti nāma cattāro akusalakkhandhā sañcicca vītikkamakāle bhūtārocanaṁ ṭhapetvā sabbāpi avisesato,",
  "tika-vin06t5:60_26": "visesato pana sabbāpi ekantākusalā akusalā,",
  "tika-vin06t5:60_27": "anekantākusalā pana giraggasamajjacittāgārasaṅghāniitthālaṅkāragandhavaṇṇakavāsitapiññākappabhedā,",
  "tika-vin06t5:60_28": "bhikkhuniādīnaṁ ummaddanaparimaddanappabhedā cāti dasappabhedā sakanāmehi paricchinditvā vatthujānanasacittakakāle eva akusalā,",
  "tika-vin06t5:60_29": "tadabhāvato acittakakāle vinā anāpattādhikaraṇena kammaṭṭhānādisīsena kusalacittena taṁ taṁ vatthuṁ vītikkamantassa āpatti kevalaṁ rūpaabyākatameva.",
  "tika-vin06t5:61_0": "Keci panettha “appakāse ṭhāne kaṭisuttakasaññāya saṅghāṇiṁ,",
  "tika-vin06t5:61_1": "mattikāsaññāya gandhavaṇṇakādiṁ vā dhārentiyāpi āpatti,",
  "tika-vin06t5:61_2": "tasmā acittakāyevā”ti vaṇṇayanti.",
  "tika-vin06t5:61_3": "Te “saṅghāṇiyā asaṅghāṇisaññāya dhāreti,",
  "tika-vin06t5:61_4": "āpatti pācittiyassā”ti pāṭhābhāvaṁ dassetvā paṭikkhipitabbā.",
  "tika-vin06t5:61_5": "Surāpānāpatti pana acittakāpi ekantākusalāva.",
  "tika-vin06t5:61_6": "Teneva “majje amajjasaññī pivati,",
  "tika-vin06t5:61_7": "āpatti pācittiyassā”ti vuttaṁ.",
  "tika-vin06t5:61_8": "Yasmā panettha ābādhapaccayāpi na sakkā vinā akusalena surāpānaṁ pātuṁ,",
  "tika-vin06t5:61_9": "tasmā yathāvuttesu anekantākusalesu viya lokavajjesu idha “surāpānesu anāpatti ābādhapaccayā”ti na vuttaṁ.",
  "tika-vin06t5:61_10": "Sūpasaṁpākādi pana amajjameva.",
  "tika-vin06t5:61_11": "Tattha kukkuccavinodanatthaṁ “anāpattī”ti vuttaṁ udakadantapoṇe viya.",
  "tika-vin06t5:61_12": "Bhūtārocanāpatti rūpābyākatameva,",
  "tika-vin06t5:61_13": "acittakakāle sahaseyyādi rūpavipākābyākatameva,",
  "tika-vin06t5:61_14": "tattha supinanto vijjamānampi akusalaṁ anaṅgattā abbohārikaṁ hoti.",
  "tika-vin06t5:61_15": "Kusale kathāva natthi anāpatti sabhāvattā kusalassa.",
  "tika-vin06t5:61_16": "Tathā kiriyāti iminā nayena sabbattha yathāsambhavaṁ akusalaṁ vā suddharūpaṁ vā savipākaṁ vāti tidhā bhijjatīti ayamattho dassito hoti.",
  "tika-vin06t5:62_0": "Tattha ṭhapetvā surāpānaṁ ekaccañca paṇṇattivajjaṁ,",
  "tika-vin06t5:62_1": "ekantākusalañca sacittakameva,",
  "tika-vin06t5:62_2": "bhūtārocanaṁ acittakameva,",
  "tika-vin06t5:62_3": "sesaṁ saha surāpānena anekantākusalaṁ lokavajjañca anekantābyākataṁ paṇṇattivajjañca yebhuyyena sacittakācittakanti sabbasikkhāpadaṁ tippabhedaṁ hoti.",
  "tika-vin06t5:62_4": "Yaṁ panettha sacittakameva,",
  "tika-vin06t5:62_5": "taṁ methunādivatthujānanacitteneva sacittakaṁ,",
  "tika-vin06t5:62_6": "sabbaṁ sekhiyaṁ paṇṇattijānanacitteneva sacittakaṁ “anādariyaṁ paṭiccā”ti vacanatoti sacittakaṁ duvidhaṁ hoti.",
  "tika-vin06t5:62_7": "Ekantācittakaṁ paṇṇattijānanacittābhāvena,",
  "tika-vin06t5:62_8": "na vatthujānanacittābhāvena.",
  "tika-vin06t5:62_9": "Tadabhāvato ekantākusalaṁ surāpānaṁ,",
  "tika-vin06t5:62_10": "ekantābyākataṁ sañcarittaṁ,",
  "tika-vin06t5:62_11": "vatthujānanacittassa vā paṇṇattijānanacittassa vā ubhinnaṁ abhāvena acittakabhāvena acittakaṁ hoti.",
  "tika-vin06t5:62_12": "Surāpānaṁ pana sacittakaṁ hoti vatthujānanacitteneva.",
  "tika-vin06t5:62_13": "Ariyapuggalānaṁ itaresaṁ ubhinnaṁ vā aññatarassa bhāvena sesaṁ cittakācittakaṁ.",
  "tika-vin06t5:62_14": "Visesato ca vatthujānanacittābhāvena,",
  "tika-vin06t5:62_15": "apakataññuno paṇṇattijānanacittābhāvena vā acittakabhāvena acittakaṁ hoti.",
  "tika-vin06t5:62_16": "Tattha ekantācittakañca sacittakañca “acittaka”micceva vuccati.",
  "tika-vin06t5:62_17": "Ayaṁ tāva “āpatti jānitabbā”ti ettha vinicchayo.",
  "tika-vin06t5:63_0": "Mūlavisuddhiyā antarāpattīti antarāpattiṁ āpajjitvā mūlāyapaṭikassanaṁ katvā ṭhitena āpannāpatti.",
  "tika-vin06t5:63_1": "Ayaṁ agghavisuddhiyā antarāpattīti sambahulā āpattiyo āpajjitvā tāsu sabbacirapaṭicchannavasena agghasamodhānaṁ gahetvā vasantena āpannāpatti.",
  "tika-vin06t5:63_2": "“Punapi āpajjissāmī”ti saussāheneva cittena.",
  "tika-vin06t5:63_3": "“Ayaṁ bhikkhuniyā evā”ti likhitaṁ.",
  "tika-vin06t5:63_4": "“Pārājikamevā”ti idañca bhūtavasena dassetuṁ vuttaṁ.",
  "tika-vin06t5:63_5": "“Evaṁ desite pana yā kāci āpatti na vuṭṭhātīti apare,",
  "tika-vin06t5:63_6": "taṁ na gahetabba”nti vuttaṁ.",
  "tika-vin06t5:63_7": "“Dhammikassa paṭissavassa asaccāpane”ti vuttattā adhammikapaṭissave dukkaṭaṁ na hoti.",
  "tika-vin06t5:63_8": "“Pubbe suddhacittassa ‘tumhe vibbhamathā’ti vutte ‘sādhū’ti paṭissuṇitvā sace na vibbhamati anāpatti,",
  "tika-vin06t5:63_9": "evaṁ sabbatthā”ti ca vuttaṁ.",
  "tika-vin06t5:63_10": "“Āvikaro jānitabbo”tipi pāḷi.",
  "tika-vin06t5:63_11": "Kālena vakkhāmi,",
  "tika-vin06t5:63_12": "no akālenā”tiādīsu pañcadasasu dhammesu.",
  "tika-vin06t5:63_13": "Bhabbāpattikā nāma āpattiṁ āpajjituṁ bhabbā.",
  "tika-vin06t5:64_0": "Dukavāravaṇṇanā",
  "tika-vin06t5:65_0": "322.Nidahane ātape.",
  "tika-vin06t5:65_1": "“Ekarattampi ce bhikkhu ticīvarena vippavaseyya.",
  "tika-vin06t5:65_2": "Chārattaparamaṁ tenā”tiādinā vuttāpattiko gaṇapūrako hutvāpi kammaṁ kopeti nānāsaṁvāsakattā.",
  "tika-vin06t5:65_3": "Kammena vā salākaggāhena vāti ettha uddeso ceva kammañca ekanti ettha pātimokkhuddesoti vā kammanti vā atthato ekameva,",
  "tika-vin06t5:65_4": "tesu yaṁ kiñci kate saṅghabhedo hotīti attho.",
  "tika-vin06t5:65_5": "Pubbabhāgāti saṅghabhedato pubbabhāgā.",
  "tika-vin06t5:65_6": "“Pamāṇa”nti imesaṁ dvinnaṁ aññatarena bhedo hoti,",
  "tika-vin06t5:65_7": "na itarehīti vuttaṁ.",
  "tika-vin06t5:65_8": "Vinaye siddhā vinayasiddhā,",
  "tika-vin06t5:65_9": "romajanapade jātaṁ romakaṁ,",
  "tika-vin06t5:65_10": "anuññātaloṇattā dukesu vuttāti.",
  "tika-vin06t5:66_0": "Tikavāravaṇṇanā",
  "tika-vin06t5:67_0": "323.Vo tumhehi na samudācaritabbaṁ.",
  "tika-vin06t5:67_1": "Vacīsampayuttaṁ kāyakiriyaṁ katvāti kāyena nipaccakāraṁ katvāti attho.",
  "tika-vin06t5:67_2": "Upaghāteti vināseti.",
  "tika-vin06t5:67_3": "Omadditvāti abhibhavitvā.",
  "tika-vin06t5:67_4": "Vadatoti vadantassa.",
  "tika-vin06t5:67_5": "“Bālassa nissayo dātabbo”ti duke āgataṁ,",
  "tika-vin06t5:67_6": "idha pana “na dātabbo”ti vuttaṁ,",
  "tika-vin06t5:67_7": "āpattibāhullaṁ sandhāya nādātabbaṁ,",
  "tika-vin06t5:67_8": "“imasmā vihārā paraṁ mā nikkhamāhi,",
  "tika-vin06t5:67_9": "vinayadharānaṁ vā santikaṁ āgaccha vinicchayaṁ dātu”nti vutte tassa vacanaṁ na gahetabbanti attho.",
  "tika-vin06t5:67_10": "Tikabhojanaṁ nāma sace tayo hutvā bhuñjanti,",
  "tika-vin06t5:67_11": "gaṇabhojanena anāpatti,",
  "tika-vin06t5:67_12": "idaṁ sandhāya tikaṁ.",
  "tika-vin06t5:67_13": "“Pasutto”ti bāhullato vuttaṁ.",
  "tika-vin06t5:67_14": "Atha vā nipajjitvāti attho.",
  "tika-vin06t5:67_15": "“Idaṁ ṭhapetvā gacchāmi,",
  "tika-vin06t5:67_16": "tāvakālikaṁ bhante dethāti vutte ‘navakammādiatthaṁ vinā dātuṁ na vaṭṭatī”ti likhitaṁ.",
  "tika-vin06t5:67_17": "Vikappetvā ṭhapitaṁ vassikasāṭikaṁ pacchime pāṭipadadivase nivāsento dukkaṭaṁ āpajjatīti attho.",
  "tika-vin06t5:67_18": "Apaccuddharitvāti paccuddharaṇaṁ akatvāti attho.",
  "tika-vin06t5:67_19": "“Vikappetu”nti vacanato avikappanapaccayā āpatti hemante āpajjati,",
  "tika-vin06t5:67_20": "vikappanā pana kattikapuṇṇamadivase kātabbāti dassanatthaṁ vuttanti ñātabbaṁ.",
  "tika-vin06t5:67_21": "Ayaṁ nayo avikappanaṁ sandhāya,",
  "tika-vin06t5:67_22": "purimo vikappitaparibhogapaccayāpattiṁ sandhāya.",
  "tika-vin06t5:67_23": "Vatthapaṭicchādi sabbakappiyatāyāti vatthapaṭicchādi sabbattha kappiyattāti attho.",
  "tika-vin06t5:67_24": "Keci imamatthaṁ asallakkhetvā “vatthapaṭicchādi sabbakappiyatā tāya paṭicchannenā”ti likhanti.",
  "tika-vin06t5:67_25": "“Vatthameva paṭicchādi vatthapaṭicchādī”ti viggahattā “tāyā”ti na yujjati.",
  "tika-vin06t5:67_26": "“Tenā”ti bhavitabbattāti idaṁ sabbaṁ aññatarasmiṁ gaṇṭhipade likhitaṁ,",
  "tika-vin06t5:67_27": "vicāretvā gahetabbaṁ.",
  "tika-vin06t5:68_0": "Catukkavāravaṇṇanā",
  "tika-vin06t5:69_0": "324.Catūhākārehi āpattiṁ āpajjati…pe…",
  "tika-vin06t5:69_1": "kammavācāya āpajjatīti ettha yañhi āpattiṁ kammavācāya āpajjati,",
  "tika-vin06t5:69_2": "na tattha kāyādayoti āpannaṁ,",
  "tika-vin06t5:69_3": "tato kammavācāya saddhiṁ āpattikarā dhammā sattāti āpajjati,",
  "tika-vin06t5:69_4": "evaṁ sati “cha āpattisamuṭṭhānānī”ti vacanavirodho,",
  "tika-vin06t5:69_5": "tāni eva āpattikarā dhammā nāma.",
  "tika-vin06t5:69_6": "Atha tatthāpi kāyādayo ekato vā nānāto vā labbhanti,",
  "tika-vin06t5:69_7": "catūhākārehīti na yujjatīti “chahākārehi āpattiṁ āpajjatī”ti vattabbaṁ siyāti evaṁ etāni suttapadāni virodhitāni honti.",
  "tika-vin06t5:69_8": "Kathaṁ avirodhitāni?",
  "tika-vin06t5:69_9": "Saviññattikāviññattikabhedabhinnattā.",
  "tika-vin06t5:69_10": "Kāyādīnaṁ yā kiriyā āpatti,",
  "tika-vin06t5:69_11": "naṁ ekaccaṁ kāyena saviññattikena āpajjati,",
  "tika-vin06t5:69_12": "ekaccaṁ saviññattikāya vācāya,",
  "tika-vin06t5:69_13": "ekaccaṁ saviññattikāhi kāyavācāhi āpajjati,",
  "tika-vin06t5:69_14": "yā pana akiriyā āpatti,",
  "tika-vin06t5:69_15": "taṁ ekaccaṁ kammavācāya āpajjati,",
  "tika-vin06t5:69_16": "tañca kho avasiṭṭhāhi aviññattikāhi kāyavācāhiyeva,",
  "tika-vin06t5:69_17": "na vinā “no ce kāyena vācāya paṭinissajjati,",
  "tika-vin06t5:69_18": "kammavācāpariyosāne āpatti saṅghādisesassā”ti vacanato,",
  "tika-vin06t5:69_19": "avisesena vā ekaccaṁ āpattiṁ kāyena āpajjati,",
  "tika-vin06t5:69_20": "ekaccaṁ vācāya,",
  "tika-vin06t5:69_21": "ekaccaṁ kāyavācāhi.",
  "tika-vin06t5:69_22": "Yaṁ panettha kāyavācāhi,",
  "tika-vin06t5:69_23": "taṁ ekaccaṁ kevalāhi kāyavācāhi āpajjati,",
  "tika-vin06t5:69_24": "ekaccaṁ kammavācāya āpajjatīti ayamattho veditabboti evaṁ avirodhitāni honti.",
  "tika-vin06t5:70_0": "Tatrāyaṁ samāsato atthavibhāvanā –",
  "tika-vin06t5:70_1": "kāyena āpajjatīti kāyena saviññattikena akattabbaṁ katvā ekaccaṁ āpajjati,",
  "tika-vin06t5:70_2": "aviññattikena kattabbaṁ akatvā āpajjati,",
  "tika-vin06t5:70_3": "tadubhayampi kāyakammaṁ nāma.",
  "tika-vin06t5:70_4": "Akatampi hi loke “kata”nti vuccati “dukkaṭaṁ mayā,",
  "tika-vin06t5:70_5": "yaṁ mayā puññaṁ na kata”nti evamādīsu,",
  "tika-vin06t5:70_6": "sāsane ca “idaṁ te,",
  "tika-vin06t5:70_7": "āvuso ānanda, dukkaṭaṁ,",
  "tika-vin06t5:70_8": "yaṁ tvaṁ bhagavantaṁ na pucchī”ti evamādīsu,",
  "tika-vin06t5:70_9": "evamidha vinayapariyāyena kāyena akaraṇampi “kāyakamma”nti vuccati.",
  "tika-vin06t5:70_10": "Ayameva nayo “vācāya āpajjatī”tiādīsu.",
  "tika-vin06t5:70_11": "Puratīti puriso,",
  "tika-vin06t5:70_12": "pura aggagamane.",
  "tika-vin06t5:70_13": "Puratīti purato gacchati sabbakammesu pubbaṅgamo hoti.",
  "tika-vin06t5:70_14": "Paṭhamuppannavasenāti paṭhamakappiyesu hi paṭhamaṁ purisaliṅgaṁ uppajjati,",
  "tika-vin06t5:70_15": "“purima”nti saṅkhaṁ gataṁ purisaliṅgaṁ jāyatīti attho.",
  "tika-vin06t5:70_16": "Sataṁ tiṁsa cāti ettha asādhāraṇāpi pārājikā no antogadhāyeva jātā pārājikāpannānaṁ bhikkhubhāvāya abhabbattā.",
  "tika-vin06t5:70_17": "“Asādhāraṇavacanena pana sāmaññena uddhaṭānī”ti vadanti.",
  "tika-vin06t5:70_18": "“Satañceva tiṁsañca sikkhāpadānīti pāṭho”ti ca vadanti.",
  "tika-vin06t5:70_19": "Bhikkhussa ca bhikkhuniyā ca catūsu pārājikesūti sādhāraṇesu eva.",
  "tika-vin06t5:70_20": "Atthi vatthunānattatā no āpattinānattatāti paṭhamapañho idha dutiyo nāma.",
  "tika-vin06t5:70_21": "Atthi āpattisabhāgatā no vatthusabhāgatāti etena viseso natthi.",
  "tika-vin06t5:70_22": "Mantābhāsāti matiyā bhāsā.",
  "tika-vin06t5:70_23": "“Abhivādanārahāti yathānisinnāva sīsaṁ ukkhipitvā vandanti.",
  "tika-vin06t5:70_24": "Navamabhikkhunito paṭṭhāya anuṭṭhitabbato āsanā na paccuṭṭhenti.",
  "tika-vin06t5:70_25": "Avisesenāti upajjhāyassa,",
  "tika-vin06t5:70_26": "itarassa vā vippakatabhojanassa,",
  "tika-vin06t5:70_27": "samīpagato yo koci vuḍḍhataroti attho.",
  "tika-vin06t5:70_28": "Vippakatabhojanenāpi hi uṭṭhahitvā āsanaṁ dātabbaṁ.",
  "tika-vin06t5:70_29": "Idha na kappantīti vadantopīti paccantimajanapadesu ṭhatvā “idha na kappantī”ti vadanto vinayātisāradukkaṭaṁ āpajjati.",
  "tika-vin06t5:70_30": "Kappiyañhi “na kappatī”ti vadanto paññattaṁ samucchindati nāma.",
  "tika-vin06t5:70_31": "Tathā idha kappantītiādīsupi ṭhatvā “idha kappantī”ti vadanto vinayāgatabhikkhu vinayo pucchitabboti attho.",
  "tika-vin06t5:71_0": "Pañcakavāravaṇṇanā",
  "tika-vin06t5:72_0": "325.Naupeti puggalo.",
  "tika-vin06t5:72_1": "“Nimantito sabhatto samāno santaṁ bhikkhuṁ anāpucchā”ti vacanato nimantanābhāvā piṇḍapātikassa anāmantacāro vaṭṭati.",
  "tika-vin06t5:72_2": "“Gilānasamayo”tiādinā ābhogaṁ katvā bhojanaṁ adhiṭṭhahitvā bhojanaṁ nāma.",
  "tika-vin06t5:72_3": "“Mayhaṁ bhattapaccāsaṁ itthannāmassa dammī”ti evaṁ avikappanā.",
  "tika-vin06t5:72_4": "Parammukhe aguṇavacanaṁ ayaso.",
  "tika-vin06t5:72_5": "Sammukhā garahā.",
  "tika-vin06t5:72_6": "Sīladiṭṭhibyasanānaṁ vinayapariyāpannattā tehi saddhiṁ itare pañcakaṁ pūretuṁ vuttā.",
  "tika-vin06t5:72_7": "“Vinayadharapañcamena gaṇenā”ti vuttattā pañcakaṁ jātaṁ.",
  "tika-vin06t5:72_8": "Aññatarasmiṁ vihāre eko theroti attho.",
  "tika-vin06t5:72_9": "“Yonakavisayatoti cīnaṭṭhānā”ti likhitaṁ.",
  "tika-vin06t5:72_10": "Aṭṭha kappe anussarīti pubbenivāsañāṇaṁ nibbattesīti attho.",
  "tika-vin06t5:72_11": "Anantare ṭhāne ṭhatvāti attho.",
  "tika-vin06t5:72_12": "Ñattiyā kammappatto hutvāti ñattiṭṭhapitakāle kammappatto hoti.",
  "tika-vin06t5:72_13": "Puna kammavācāya kammasiddhi.",
  "tika-vin06t5:72_14": "Ñattikhettanti ñattiyāva kātabbaṭṭhānaṁ tassā khettaṁ,",
  "tika-vin06t5:72_15": "ñattidutiyādikamme paṭhamaṭṭhapanaṁ tassā okāso nāma.",
  "tika-vin06t5:72_16": "Āraññake idañcidañcānisaṁsanti evaṁ idamatthitanti attho.",
  "tika-vin06t5:73_0": "Chakkavāravaṇṇanā",
  "tika-vin06t5:74_0": "326.“Chabbassaparamatā dhāretabba”nti vibhaṅge pāṭhattā evaṁ vuttaṁ.",
  "tika-vin06t5:74_1": "Cuddasaparamāni nava chakkāni honti. Kathaṁ?",
  "tika-vin06t5:74_2": "Paṭhamaṁ ekaṁ chakkaṁ,",
  "tika-vin06t5:74_3": "sesesu aṭṭhasu ekekena saddhiṁ ekekanti evaṁ tīṇi chakkāni antarapeyyāle vuttāni. Kathaṁ?",
  "tika-vin06t5:74_4": "“Catutthena āpattisamuṭṭhānena cha āpattiyo āpajjatī”tiādinā nayena pañcamena,",
  "tika-vin06t5:74_5": "chaṭṭhena ca tīṇi chakkāni.",
  "tika-vin06t5:74_6": "Lobhādayo cha vivādamūlāni,",
  "tika-vin06t5:74_7": "tathā anuvādassa.",
  "tika-vin06t5:74_8": "Dīghaso cha vidatthiyo vassikasāṭikāya.",
  "tika-vin06t5:74_9": "Tiriyaṁ cha vidatthiyo sugatacīvarassa.",
  "tika-vin06t5:74_10": "Vippakatacīvaraṁ ādāya pakkamane niṭṭhānantiko,",
  "tika-vin06t5:74_11": "sanniṭṭhānanāsana savana sīmātikkantikasahubbhārāti cha,",
  "tika-vin06t5:74_12": "samādāya vārepi chāti chakkadvayaṁ.",
  "tika-vin06t5:74_13": "Sattake pakkamanantikena saha satta.",
  "tika-vin06t5:75_0": "Sattakavāravaṇṇanā",
  "tika-vin06t5:76_0": "327.Chakkevuttāniyeva sattakavasena yojetabbānīti chakke vuttacuddasaparamāni sattakavasena yojetabbāni.",
  "tika-vin06t5:76_1": "Sattame aruṇuggamane nissaggiyanti “chārattaparamaṁ tena bhikkhunā tena cīvarena vippavasitabbaṁ,",
  "tika-vin06t5:76_2": "tato ce uttari vippavaseyyā”ti evaṁ vuttaṁ nissaggiyaṁ hoti.",
  "tika-vin06t5:76_3": "Campeyyakkhandhake sugatacīvarabhāṇavārassa parato “idha pana,",
  "tika-vin06t5:76_4": "bhikkhave,",
  "tika-vin06t5:76_5": "bhikkhussa na hoti āpatti daṭṭhabbā,",
  "tika-vin06t5:76_6": "tamenaṁ codeti saṅgho vā sambahulā vā ekapuggalo vā”tiādinā nayena vuttasattakāti.",
  "tika-vin06t5:77_0": "Aṭṭhakavāravaṇṇanā",
  "tika-vin06t5:78_0": "328.",
  "tika-vin06t5:78_1": "Tena saddhiṁ uposathādikaraṇaṁ ānisaṁso,",
  "tika-vin06t5:78_2": "akaraṇaṁ ādīnavo,",
  "tika-vin06t5:78_3": "tasmā ete aṭṭhānisaṁse sampassamānenāti attho.",
  "tika-vin06t5:78_4": "“Ayaso akkoso”ti vuttaṁ.",
  "tika-vin06t5:78_5": "Pubbevassa hoti “musā bhaṇissa”nti,",
  "tika-vin06t5:78_6": "bhaṇantassa hoti “musā bhaṇāmī”ti,",
  "tika-vin06t5:78_7": "bhaṇitassa hoti “musā mayā bhaṇita”nti,",
  "tika-vin06t5:78_8": "vinidhāya diṭṭhiṁ khantiṁ ruciṁ bhāvaṁ saññanti evaṁ akappiyakataṁ hoti appaṭiggahitakatantiādayo aṭṭha anatirittā.",
  "tika-vin06t5:78_9": "Sappiādi aṭṭhame aruṇuggamane nissaggiyaṁ hoti.",
  "tika-vin06t5:78_10": "Aṭṭhavācikā bhikkhunīnaṁ upasampadā ubhatoñatticatutthattā.",
  "tika-vin06t5:78_11": "Vassikasāṭikadānādīni aṭṭha varāni.",
  "tika-vin06t5:79_0": "Navakavāravaṇṇanā",
  "tika-vin06t5:80_0": "329.",
  "tika-vin06t5:80_1": "Navahi bhikkhūhi bhijjati.",
  "tika-vin06t5:80_2": "Manussamaṁsavajjehi nava maṁsehi vinicchayo.",
  "tika-vin06t5:80_3": "Sundaraṁ na sundaranti saṅghāṭiādīni nava cīvarāni.",
  "tika-vin06t5:80_4": "Tāneva adhiṭṭhitakālato paṭṭhāya na vikappetabbāni,",
  "tika-vin06t5:80_5": "adhiṭṭhitakālato paṭṭhāya apaccuddharitvā na vikappetabbānīti adhippāyo.",
  "tika-vin06t5:80_6": "Nava vidatthiyo sugatacīvarassa.",
  "tika-vin06t5:80_7": "“Vaggaṁ bhikkhunisaṅghaṁ vaggasaññī ovadatī”tiādinā nayena adhammakamme dve navakāni pācittiyavasena vuttāni.",
  "tika-vin06t5:81_0": "Dasakavāravaṇṇanā",
  "tika-vin06t5:82_0": "330.",
  "tika-vin06t5:82_1": "“Oramattakañca adhikaraṇaṁ hoti,",
  "tika-vin06t5:82_2": "na ca gatigata”ntiādinā dasa adhammikā salākaggāhā.",
  "tika-vin06t5:82_3": "Viparītā dhammikā.",
  "tika-vin06t5:82_4": "Samathakkhandhake vuttehi samannāgato hotīti sambandho.",
  "tika-vin06t5:82_5": "“Saṁkaccikaṁ vā pakkhipitvā dasā”ti vuttaṁ kappiyattā etesaṁ.",
  "tika-vin06t5:82_6": "Māturakkhitādayo dasa itthiyo.",
  "tika-vin06t5:82_7": "Dhanakkītādayo dasa bhariyā.",
  "tika-vin06t5:82_8": "“Sikkhāsammutiṁ datvā dasavassāya tassā dvādasavassakāle sayampi dvādasavassā bhavissatī”ti vuṭṭhāpanasammuti sāditabbā.",
  "tika-vin06t5:82_9": "“Vinayadharasseva ‘āpattānāpattiṁ na jānātī’ti ārabbha yāva ‘ubhayāni kho panassa…pe…",
  "tika-vin06t5:82_10": "anubyañjanaso’ti pañcaṅgāni vatvā punapi ‘āpattānāpattiṁ na jānāti’cceva ārabbha yāva ‘adhikaraṇe ca na vinicchayakusalo hotī’ti pañca vuttā,",
  "tika-vin06t5:82_11": "te tathā tathā pañca pañca katvā dasa hontī”ti likhitaṁ.",
  "tika-vin06t5:82_12": "“Dasavassāya bhikkhuniyā nissayo dātabbo”ti ekaccesu potthakesu natthi,",
  "tika-vin06t5:82_13": "kiñcāpi natthi,",
  "tika-vin06t5:82_14": "pāṭho eva pana hoti.",
  "tika-vin06t5:83_0": "Ekādasakavāravaṇṇanā",
  "tika-vin06t5:84_0": "331.Navodāyanti na pakāsenti. Rogameva rogātaṅkaṁ. Rogantarāyaṁ vā.",
  "tika-vin06t5:85_0": "Ekuttarikanayavaṇṇanā niṭṭhitā.",
  "tika-vin06t5:86_0": "Uposathādipucchāvissajjanāvaṇṇanā",
  "tika-vin06t5:87_0": "332. “Saṅghaṁ, bhante, pavāremī”tiādi pavāraṇakathā nāma vinītagāthāsu viya.",
  "tika-vin06t5:88_0": "Atthavasapakaraṇavaṇṇanā",
  "tika-vin06t5:89_0": "334.Dasa atthavase paṭiccāti ettha tassa tassa sikkhāpadassa paññāpane guṇavisesadīpanato,",
  "tika-vin06t5:89_1": "apaññāpane ādīnavadassanato ca saṅghasuṭṭhutā hoti.",
  "tika-vin06t5:89_2": "Tattha yathāsambhavaṁ lokavajjassa apaṇṇattisambhavassa paññāpane payogavisuddhi guṇo.",
  "tika-vin06t5:89_3": "Paṇṇattisambhavassa pana sekhiyassa lokavajjassa paññāpane paṭipattivisuddhi guṇo,",
  "tika-vin06t5:89_4": "paṇṇattivajjassa āsayavisuddhi guṇo appicchādiguṇāvahanato,",
  "tika-vin06t5:89_5": "tenevāha “subharatāya suposatāya appicchatāya appicchassa vaṇṇaṁ bhāsitvā”ti.",
  "tika-vin06t5:89_6": "Samaṇācāravisuddhi cassa guṇoti veditabbaṁ.",
  "tika-vin06t5:89_7": "Atha vā lokavajjassa paññāpane saṅghasuṭṭhutā hoti pākaṭādīnavato,",
  "tika-vin06t5:89_8": "paṇṇattivajjassa paññāpane saṅghaphāsutā hoti pākaṭānisaṁsattā.",
  "tika-vin06t5:89_9": "Tathā paṭhamena dummaṅkūnaṁ niggaho,",
  "tika-vin06t5:89_10": "dutiyena pesalānaṁ phāsuvihāro,",
  "tika-vin06t5:89_11": "paṭhamena samparāyikānaṁ āsavānaṁ paṭighāto,",
  "tika-vin06t5:89_12": "dutiyena diṭṭhadhammikānaṁ,",
  "tika-vin06t5:89_13": "tathā paṭhamena appasannānaṁ pasādo,",
  "tika-vin06t5:89_14": "dutiyena pasannānaṁ bhiyyobhāvo,",
  "tika-vin06t5:89_15": "tathā paṭhamena saddhammaṭṭhiti,",
  "tika-vin06t5:89_16": "dutiyena vinayānuggaho hotīti veditabbo.",
  "tika-vin06t5:89_17": "Parivāranayena vā paṭhamena pāpicchānaṁ bhikkhūnaṁ pakkhupacchedo,",
  "tika-vin06t5:89_18": "dutiyena gihīnaṁ anukampā hoti.",
  "tika-vin06t5:89_19": "Vuttañhetaṁ “dve atthavase paṭicca tathāgatena sāvakānaṁ sikkhāpadaṁ paññattaṁ gihīnaṁ anukampāya pāpicchānaṁ pakkhupacchedāyā”ti.",
  "tika-vin06t5:89_20": "Tathā diṭṭhadhammikasamparāyikānaṁ verānaṁ vajjānaṁ akusalānaṁ vasenapi yojanā kātabbā.",
  "tika-vin06t5:89_21": "Vuttañhetaṁ “dve atthavase…pe…",
  "tika-vin06t5:89_22": "paññattaṁ diṭṭhadhammikānaṁ verānaṁ samparāyikānaṁ verānaṁ paṭighātāyā”tiādi.",
  "tika-vin06t5:89_23": "Apicettha sabbampi akataviññattipaṭisaṁyuttaṁ,",
  "tika-vin06t5:89_24": "gihīnaṁ pīḷāpaṭisaṁyuttaṁ,",
  "tika-vin06t5:89_25": "tesaṁ pasādabhogakkhayarakkhāpaṭisaṁyuttañca gihīnaṁ anukampāya paññattaṁ nāma,",
  "tika-vin06t5:89_26": "kuladūsakagaṇabhojanāni pāpicchānaṁ pakkhupacchedāya paññattaṁ.",
  "tika-vin06t5:89_27": "Sabbaṁ lokavajjaṁ diṭṭhadhammikasamparāyikaverādipaṭighātāya,",
  "tika-vin06t5:89_28": "mātugāmena saṁvidhānaṁ diṭṭhadhammikaverādisaṁvarāya paññattanti veditabbaṁ.",
  "tika-vin06t5:89_29": "Apicettha ādito paṭṭhāya dasaatthavasapakaraṇameva nissāya vinicchayo veditabbo.",
  "tika-vin06t5:90_0": "Vatthuvītikkamena yaṁ, ekantākusalaṁ bhave;",
  "tika-vin06t5:91_0": "Taṁ saṅghasuṭṭhubhāvāya, paññattaṁ lokavajjato.",
  "tika-vin06t5:92_0": "Pārājikādiṁ,",
  "tika-vin06t5:93_0": "Paññattijānaneneva, yatthāpatti na aññathā;",
  "tika-vin06t5:94_0": "Taṁ dhammaṭṭhitiyā vāpi, pasāduppādabuddhiyā.",
  "tika-vin06t5:95_0": "Dhammadesanāpaṭisaṁyuttaṁ itarañca sekhiyaṁ,",
  "tika-vin06t5:95_1": "idaṁ paṇṇattisambhavaṁ lokavajjaṁ nāma. Vatthuno,",
  "tika-vin06t5:95_2": "paññattiyā vā vītikkamacetanāyābhāvepi paṭikkhittassa karaṇe,",
  "tika-vin06t5:95_3": "kattabbassa akaraṇe vā sati yattha āpatti pahoti,",
  "tika-vin06t5:95_4": "taṁ sabbaṁ ṭhapetvā surāpānaṁ paṇṇattivajjanti veditabbaṁ.",
  "tika-vin06t5:95_5": "Tattha ukkoṭanake pācittiyaṁ,",
  "tika-vin06t5:95_6": "“yo pana bhikkhu dhammikānaṁ kammānaṁ chandaṁ datvā pacchā khīyanadhammaṁ āpajjeyya,",
  "tika-vin06t5:95_7": "pācittiyaṁ,",
  "tika-vin06t5:95_8": "yo pana bhikkhu saṅghe vinicchayakathāya vattamānāya chandaṁ adatvā uṭṭhāyāsanā pakkameyya,",
  "tika-vin06t5:95_9": "pācittiyaṁ,",
  "tika-vin06t5:95_10": "yo pana bhikkhu samaggena saṅghena cīvaraṁ datvā pacchā khīyanadhammaṁ āpajjeyya…pe…",
  "tika-vin06t5:95_11": "pācittiya”nti evamādi saṅghaphāsutāya paññattaṁ.",
  "tika-vin06t5:95_12": "“Aññavādake vihesake pācittiyaṁ,",
  "tika-vin06t5:95_13": "pārājikādīhi anuddhaṁsane saṅghādisesādi ca dummaṅkūnaṁ niggahāya,",
  "tika-vin06t5:95_14": "anupakhajjanikkaḍḍhanaupassūtisikkhāpadādi pesalānaṁ phāsuvihārāya,",
  "tika-vin06t5:95_15": "sabbaṁ lokavajjaṁ diṭṭhadhammikasamparāyikānaṁ āsavānaṁ paṭighātāya,",
  "tika-vin06t5:95_16": "sabbaṁ paṇṇattivajjaṁ diṭṭhadhammikānameva saṁvarāya.",
  "tika-vin06t5:95_17": "Sabbaṁ gihipaṭisaṁyuttaṁ appasannānaṁ vā pasādāya pasannānaṁ vā bhiyyobhāvāya ca.",
  "tika-vin06t5:95_18": "Visesena ariṭṭhasamaṇuddesasikkhāpadaṁ,",
  "tika-vin06t5:95_19": "sāmaññena paccayesu mariyādapaṭisaṁyuttañca saddhammaṭṭhitiyā,",
  "tika-vin06t5:95_20": "“appicchassāyaṁ dhammo,",
  "tika-vin06t5:95_21": "nāyaṁ dhammo mahicchassā”ti ādisuttamettha sādhakaṁ.",
  "tika-vin06t5:95_22": "“Sikkhāpadavivaṇṇake mohanake pācittiya”ntiādi vinayānuggahāya paññattanti veditabbaṁ.",
  "tika-vin06t5:95_23": "“Bhūtagāmapātabyatāya pācittiya”nti idaṁ kimatthanti ce?",
  "tika-vin06t5:95_24": "Appasannānaṁ pasādāya,",
  "tika-vin06t5:95_25": "pasannānaṁ bhiyyobhāvāya ca. Kathaṁ?",
  "tika-vin06t5:96_0": "“Bhūtagāmo sajīvoti, avipallattadiṭṭhino;",
  "tika-vin06t5:97_0": "Tassa kopanasaññāya, pasādo buddhasāvake.",
  "tika-vin06t5:98_0": "“Nijjīvasaññitaṁpetaṁ, akopento kathaṁ muni;",
  "tika-vin06t5:99_0": "Jīvaṁ kopeyya niddoso, macchamaṁsānujānane.",
  "tika-vin06t5:100_0": "Evampi –",
  "tika-vin06t5:101_0": "“Tassa kopanasaññāya, pasādo buddhasāvake;",
  "tika-vin06t5:102_0": "Yato titthakarāvime, viratā bhūtagāmato;",
  "tika-vin06t5:103_0": "Lokassa cittarakkhatthaṁ, tatopi virato munī”ti. –",
  "tika-vin06t5:104_0": "Pasannānaṁ bhiyyobhāvo hoti.",
  "tika-vin06t5:105_0": "Vivittasenāsanabhogataṇhāvasenanijjīvamitārakkhaṁ;",
  "tika-vin06t5:106_0": "Buddhobhininnañca vivajjayanto;",
  "tika-vin06t5:107_0": "Sikkhāpadaṁ tattha ca paññapesi.",
  "tika-vin06t5:108_0": "Nijjīvassāpi maṁsassa, khādanakaṁ yatiṁ pati;",
  "tika-vin06t5:109_0": "Nindamānaṁ janaṁ disvā, bhūtagāmaṁ pariccaji.",
  "tika-vin06t5:110_0": "Tikoṭiparisuddhattā, macchamaṁsānujānane;",
  "tika-vin06t5:111_0": "Paṭicca maṁsānujānanaṁ, kamme diṭṭhippasaṅgabhayā.",
  "tika-vin06t5:112_0": "Aparikkhakassa lokassa, parānuddayatāya ca;",
  "tika-vin06t5:113_0": "Bhūtagāmapātabyatāya, pāṇātipātappasaṅgabhayā.",
  "tika-vin06t5:114_0": "Tattha pariyāyavacanaṁ anujāni bhagavā,",
  "tika-vin06t5:114_1": "uddissa kataṁ paṭikkhipi parassa vā pāpappasaṅgabhayena.",
  "tika-vin06t5:114_2": "Idha pana bhūtagāmapātabyatāya pāpābhāvañāpanatthaṁ attuddesikaṁ vihāraṁ,",
  "tika-vin06t5:114_3": "kuṭiñca anujānīti veditabbaṁ.",
  "tika-vin06t5:114_4": "Pakiriyanti ettha te te payojanavisesasaṅkhātā atthavasāti atthavasapakaraṇanti.",
  "tika-vin06t5:115_0": "Mahāvaggavaṇṇanā niṭṭhitā.",
  "tika-vin06t5:116_0": "Paṭhamagāthāsaṅgaṇikavaṇṇanā",
  "tika-vin06t5:117_0": "Sattanagaresu paññattasikkhāpadavaṇṇanā",
  "tika-vin06t5:118_0": "335.",
  "tika-vin06t5:118_1": "Vacanasampaṭicchanatthe vā nipātoti attho.",
  "tika-vin06t5:118_2": "Aḍḍhuḍḍhasatānīti tīṇi satāni,",
  "tika-vin06t5:118_3": "paññāsāni ca.",
  "tika-vin06t5:118_4": "Viggahanti manussaviggahaṁ.",
  "tika-vin06t5:118_5": "Atirekaṁ vāti dasāhaparamaṁ atirekacīvaraṁ.",
  "tika-vin06t5:118_6": "Kāḷakanti “suddhakāḷakāna”nti vuttakāḷakaṁ.",
  "tika-vin06t5:118_7": "Bhūtanti bhūtārocanaṁ.",
  "tika-vin06t5:118_8": "Paramparabhattanti paramparabhojanaṁ.",
  "tika-vin06t5:118_9": "Bhikkhunīsu ca akkosoti yā pana bhikkhunī bhikkhuṁ akkoseyya vā paribhāseyya vā.",
  "tika-vin06t5:118_10": "Antaravāsakanti aññātikāya bhikkhuniyā cīvarapaṭiggahaṇaṁ.",
  "tika-vin06t5:118_11": "Rūpiyanti rūpiyasabbohāraṁ.",
  "tika-vin06t5:118_12": "Suttanti sāmaṁ suttaṁ viññāpetvā tantavāyehi.",
  "tika-vin06t5:118_13": "Ujjhāpanaketi ujjhāpanake khīyanake.",
  "tika-vin06t5:118_14": "Pācitapiṇḍanti bhikkhunīpaapācitapiṇḍapātaṁ.",
  "tika-vin06t5:118_15": "Cārittanti nimantito sabhatto samāno santaṁ.",
  "tika-vin06t5:118_16": "Cīvaraṁ datvāti samaggena saṅghena cīvaraṁ datvā.",
  "tika-vin06t5:118_17": "Vosāsantīti bhikkhū paneva kulesu nimantitā bhuñjanti,",
  "tika-vin06t5:118_18": "tattha cesā.",
  "tika-vin06t5:118_19": "Giraggacariyāti “yā pana bhikkhunī naccaṁ vā gītaṁ vā”ti ca,",
  "tika-vin06t5:118_20": "“antovassaṁ cārikaṁ careyyā”ti ca vuttadvayaṁ.",
  "tika-vin06t5:118_21": "Chandadānenāti pārivāsikachandadānena sikkhamānaṁ vuṭṭhāpeyya.",
  "tika-vin06t5:118_22": "Pārājikāni cattāri,",
  "tika-vin06t5:118_23": "bhikkhunīnaṁ saññācikakuṭiñca kosiyamissasanthatañca seyyā ca anupasampannena saha pathavīkhaṇanaṁ.",
  "tika-vin06t5:118_24": "Gaccha devateti bhūtagāmapātabyatā sappāṇakaudakasiñcananti attho.",
  "tika-vin06t5:118_25": "Mahāvihāroti mahallakavihāro.",
  "tika-vin06t5:118_26": "Aññanti aññavādakaṁ.",
  "tika-vin06t5:118_27": "Dvāranti yāvadvārakosā.",
  "tika-vin06t5:118_28": "“Anādariyapācittīti ca sahadhammikaṁ vuccamāno”ti pāṭho.",
  "tika-vin06t5:118_29": "Payopānanti surusurukārakaṁ.",
  "tika-vin06t5:118_30": "Eḷakalomāni patto cāti eḷakalomadhovāpanañca ūnapañcabandhanapatto ca.",
  "tika-vin06t5:118_31": "Ovādo ceva bhesajjanti bhikkhunupassayaṁ upasaṅkamitvā ovādo taduttaribhesajjaviññāpanañca.",
  "tika-vin06t5:118_32": "Sūci araññakoti “aṭṭhimayaṁ vā dantamayaṁ vā visāṇamayaṁ vā sūcighara”nti ca “yāni kho pana tāni āraññakāni senāsanāni sāsaṅka…pe…",
  "tika-vin06t5:118_33": "paṭidesetabba”nti ca.",
  "tika-vin06t5:118_34": "Ovādoti yā pana bhikkhunī ovādāya vā saṁvāsāya vā na gaccheyya.",
  "tika-vin06t5:118_35": "Pārājikāni cattārītiādi dvīsu nagaresu paññattasampiṇḍanaṁ.",
  "tika-vin06t5:119_0": "Catuvipattivaṇṇanā",
  "tika-vin06t5:120_0": "336.Ekatiṁsāye garukāti ubhato aṭṭha pārājikā,",
  "tika-vin06t5:120_1": "bhikkhūnaṁ terasa,",
  "tika-vin06t5:120_2": "bhikkhunīnaṁ dasa ca saṅghādisesā.",
  "tika-vin06t5:120_3": "Sādhāraṇāsādhāraṇavasena aṭṭha anavasesā nāma pārājikāni.",
  "tika-vin06t5:120_4": "Tadevāti sīlavipattiṁyeva.",
  "tika-vin06t5:120_5": "Vitthārato dassetuṁ “pārājika”ntiādinā apucchitameva vissajjitaṁ.",
  "tika-vin06t5:120_6": "“Tattha yo cāyaṁ,",
  "tika-vin06t5:120_7": "akkosati hasādhippāyo”ti pāṭho.",
  "tika-vin06t5:120_8": "Duṭṭhullavibhāvanavasenāgatavipattiṁ ṭhapetvā pucchāpaṭipāṭiyā yāvatatiyakapañhaṁ vissajjitumārabhi.",
  "tika-vin06t5:120_9": "Ukkhittānuvattikā bhikkhunī aṭṭha yāvatatiyakasaṅghādisesā idha pucchitattā anantarapañhā nāma jātā.",
  "tika-vin06t5:121_0": "Chedanakādivaṇṇanā",
  "tika-vin06t5:122_0": "337.",
  "tika-vin06t5:122_1": "Pamāṇātikkantamañcanisīdanakaṇḍupaṭicchādivassikasāṭikāsugatacīvarappamāṇaṁ bhikkhunīnaṁ udakasāṭikāti cha chedanakāni.",
  "tika-vin06t5:122_2": "Cīvaravippavāsasammutiādayo catasso sammutiyo.",
  "tika-vin06t5:122_3": "“Ayaṁ tattha sāmīcī”ti evaṁ āgatā satta sāmīciyo.",
  "tika-vin06t5:123_0": "Asādhāraṇādivaṇṇanā",
  "tika-vin06t5:124_0": "338.",
  "tika-vin06t5:124_1": "Pubbe vuttacuddasaparamāneva antarapañhe niṭṭhapetvā purimapañhaṁ vissajjento.",
  "tika-vin06t5:124_2": "Dhovanañca paṭiggahoti gāthā aṭṭhakathācariyānaṁ.",
  "tika-vin06t5:124_3": "Dve lomāni eḷakalomatiyojanaparamāni.",
  "tika-vin06t5:125_0": "Dvevīsati khuddakāti –",
  "tika-vin06t5:126_0": "“Sakalo bhikkhunivaggo, paramparañca bhojanaṁ;",
  "tika-vin06t5:127_0": "Anatirittaṁ abhihaṭaṁ, paṇītañca acelakaṁ;",
  "tika-vin06t5:128_0": "Jānaṁ duṭṭhullachādanaṁ.",
  "tika-vin06t5:129_0": "“Ūnaṁ mātugāmena saddhiṁ, yā ca anikkhantarājake;",
  "tika-vin06t5:130_0": "Santaṁ bhikkhuṁ anāpucchā, vikāle gāmappavesanaṁ.",
  "tika-vin06t5:131_0": "“Nisīdane ca yā sikkhā, vassikāya ca sāṭikā;",
  "tika-vin06t5:132_0": "Dvāvīsati imā sikkhā, khuddakesu pakāsitā”ti. –",
  "tika-vin06t5:133_0": "Pāṭho.",
  "tika-vin06t5:133_1": "“Kulesu cārittāpattī”ti pāṭho na gahetabbo sādhāraṇattā tassa sikkhāpadassa.",
  "tika-vin06t5:133_2": "Chacattārīsā cimeti chacattārīsa ime.",
  "tika-vin06t5:133_3": "“Pārājikāni saṅghādiseso”ti evaṁ vuttasikkhāpade eva vibhajitvā vuttattā vibhattiyo nāma.",
  "tika-vin06t5:133_4": "Sādhāraṇanti aṭṭhannampi sādhāraṇaṁ.",
  "tika-vin06t5:133_5": "Pārājikabhūtā vibhattiyo pārājikavibhattiyo.",
  "tika-vin06t5:133_6": "Sādhāraṇe sattavajjo saṅghādiseso.",
  "tika-vin06t5:133_7": "Aññatarasmiṁ gaṇṭhipade “atha vā ‘dve uposathā dve pavāraṇā cattāri kammāni pañceva uddesā caturo bhavanti,",
  "tika-vin06t5:133_8": "naññathā’ti pāḷiṁ uddharanti.",
  "tika-vin06t5:133_9": "Tattha ‘cattāri kammānī’ti visesābhāvā uddharitapotthakameva sundaraṁ,",
  "tika-vin06t5:133_10": "pubbepi vibhattimattadassanavaseneva cetaṁ vuttaṁ.",
  "tika-vin06t5:133_11": "‘Na samathehi vūpasamanavasenā’ti vatvā cattāri kammavibhajane ‘samathehi vūpasammatī’ti na visesitaṁ uposathappavāraṇānaṁyeva vibhāgattā. Kasmā?",
  "tika-vin06t5:133_12": "Etthāpi ‘uposathappavāraṇānaṁyeva visesetvā nayaṁ dethā’ti vuttattā,",
  "tika-vin06t5:133_13": "adhammena vaggādikammena āpattiyopi vūpasammantīti āpajjanatoti veditabba”nti vuttaṁ,",
  "tika-vin06t5:133_14": "vicāretabbaṁ.",
  "tika-vin06t5:133_15": "Dvīhi catūhi tīhi kiccaṁ ekenāti dvīhi vivādādhikaraṇaṁ,",
  "tika-vin06t5:133_16": "catūhi anuvādādhikaraṇaṁ,",
  "tika-vin06t5:133_17": "tīhi āpattādhikaraṇaṁ,",
  "tika-vin06t5:133_18": "ekena kiccādhikaraṇaṁ sammatīti attho.",
  "tika-vin06t5:134_0": "Pārājikādiāpattivaṇṇanā",
  "tika-vin06t5:135_0": "339.Nibbacanamattanti vevacanamattaṁ.",
  "tika-vin06t5:135_1": "Seseti ādito sesā majjhantā.",
  "tika-vin06t5:135_2": "Padanti sikkhāpadaṁ.",
  "tika-vin06t5:135_3": "Saddhācittaṁ pasannacittanti attho,",
  "tika-vin06t5:135_4": "“santācitta”nti vā pāṭho.",
  "tika-vin06t5:135_5": "Anāḷiyanti daliddaṁ.",
  "tika-vin06t5:135_6": "Kiñcāpi idaṁ nibbacanaṁ “garukaṁ lahukañcā”tiādipañhe natthi,",
  "tika-vin06t5:135_7": "“handa vākyaṁ suṇoma te”ti iminā pana vacanena saṅgahitassatthassa dīpanatthaṁ vuttanti veditabbaṁ.",
  "tika-vin06t5:135_8": "“Ākāso pakkhinaṁ gatī”ti ca pāṭho atthi,",
  "tika-vin06t5:135_9": "so jātivasena yujjati.",
  "tika-vin06t5:135_10": "Pakkhīnanti ujukameva.",
  "tika-vin06t5:136_0": "Paṭhamagāthāsaṅgaṇikavaṇṇanā niṭṭhitā.",
  "tika-vin06t5:137_0": "Adhikaraṇabhedavaṇṇanā",
  "tika-vin06t5:138_0": "Ukkoṭanabhedādivaṇṇanā",
  "tika-vin06t5:139_0": "340.Adhikaraṇaukkoṭenasamathānaṁ ukkoṭaṁ dassetunti adhikaraṇāni sattahi samathehi sammanti,",
  "tika-vin06t5:139_1": "tāni ukkoṭento satta samathe ukkoṭeti nāmāti adhippāyo.",
  "tika-vin06t5:139_2": "Pasavatīti sambhavati.",
  "tika-vin06t5:139_3": "“Anuvādādhikaraṇe labbhantī’tiādīni ‘dhammo adhammo’tiādīnaṁ samānattā tesu visesato labbhantī”ti vuttaṁ.",
  "tika-vin06t5:139_4": "Anihatanti suttādinā.",
  "tika-vin06t5:139_5": "Avinicchitanti “āpattianāpattī”tiādinā.",
  "tika-vin06t5:139_6": "“Tattha jātakaṁ adhikaraṇaṁ ukkoṭeti…pe…",
  "tika-vin06t5:139_7": "tiṇavatthārakaṁ ukkoṭetī”ti daseva vuttā.",
  "tika-vin06t5:139_8": "“Sammukhāvinayapaṭiññātakaraṇayebhuyyasikā avuttattā ukkoṭetuṁ na sakkā,",
  "tika-vin06t5:139_9": "kammavācāpi tesaṁ natthi.",
  "tika-vin06t5:139_10": "Tasmā te ukkoṭetuṁ na sakkāti vadantī”ti likhitaṁ.",
  "tika-vin06t5:139_11": "Pāḷimuttakavinicchayenevāti vinayalakkhaṇaṁ vinā kevalaṁ dhammadesanāmattavasenevāti attho.",
  "tika-vin06t5:139_12": "Khandhakato vā parivārato vā ānītasuttena.",
  "tika-vin06t5:139_13": "Nijjhāpenti dassenti.",
  "tika-vin06t5:139_14": "Pubbe dhammavinayena vinicchitaṁ adhikaraṇaṁ upajjhāyādīnaṁ atthāya “adhammaṁ dhammo”tiādīni dīpetvāti attho.",
  "tika-vin06t5:139_15": "Visamāni kāyakammādīni nissitattā visamanissito.",
  "tika-vin06t5:139_16": "Evaṁ sesesu.",
  "tika-vin06t5:140_0": "Adhikaraṇanidānādivaṇṇanā",
  "tika-vin06t5:141_0": "342-3.Kiṁsambhāranti kiṁparikkhāraṁ,",
  "tika-vin06t5:141_1": "ettha kinti liṅgasāmaññamabyayaṁ.",
  "tika-vin06t5:141_2": "Pubbe uppannavivādaṁ nissāya pacchā uppajjanakavivādo vivādanidānaṁ nāma.",
  "tika-vin06t5:141_3": "Āpattādhikaraṇapaccayā catasso āpattiyo āpajjatīti bhikkhunī jānaṁ pārājikaṁ dhammaṁ paṭicchādeti pārājikaṁ,",
  "tika-vin06t5:141_4": "vematikā paṭicchādeti thullaccayaṁ,",
  "tika-vin06t5:141_5": "bhikkhu saṅghādisesaṁ paṭicchādeti pācittiyaṁ,",
  "tika-vin06t5:141_6": "ācāravipattiṁ paṭicchādeti dukkaṭaṁ.",
  "tika-vin06t5:141_7": "Pubbe kataukkhepaniyādikiccaṁ nissāya uppajjanakakiccānaṁ.",
  "tika-vin06t5:141_8": "Kīdisānaṁ?",
  "tika-vin06t5:141_9": "Samanubhāsanādīnaṁ vasena.",
  "tika-vin06t5:141_10": "Taṁ hīti adhikaraṇaṁ.",
  "tika-vin06t5:142_0": "344.",
  "tika-vin06t5:142_1": "Adhikaraṇesu yena adhikaraṇena sammanti,",
  "tika-vin06t5:142_2": "taṁ dassetunti yadā adhikaraṇehi sammanti,",
  "tika-vin06t5:142_3": "tadā kiccādhikaraṇeneva sammanti,",
  "tika-vin06t5:142_4": "na aññehīti dassanatthaṁ vuttaṁ,",
  "tika-vin06t5:142_5": "na ekantato adhikaraṇeneva sammantīti dassanatthaṁ.",
  "tika-vin06t5:143_0": "348.Āpattādhikaraṇesaṅgho vivadatīti āpattānāpattīti evaṁ.",
  "tika-vin06t5:144_0": "353.",
  "tika-vin06t5:144_1": "Samuṭṭhānābhāvato sammukhāvinaye kammassa kiriyākaraṇamiccādinā avibhajitvāva sativinayādīnaṁ channaṁyeva cha samuṭṭhānāni vibhattāni.",
  "tika-vin06t5:144_2": "Taṁ kasmā?",
  "tika-vin06t5:144_3": "Kammasaṅgahābhāvena,",
  "tika-vin06t5:144_4": "sativinayādīnaṁ viya saṅghasammukhatādīnaṁ kiccayatā nāma natthīti adhippāyo.",
  "tika-vin06t5:145_0": "Adhikaraṇabhedavaṇṇanā niṭṭhitā.",
  "tika-vin06t5:146_0": "Dutiyagāthāsaṅgaṇikavaṇṇanā",
  "tika-vin06t5:147_0": "Codanādipucchāvissajjanāvaṇṇanā",
  "tika-vin06t5:148_0": "359.",
  "tika-vin06t5:148_1": "Viggāhikakathanti attho.",
  "tika-vin06t5:148_2": "Nisāmayāti sallakkhehi.",
  "tika-vin06t5:148_3": "“Kāraya” iti pāṭho.",
  "tika-vin06t5:148_4": "Pubbāparaṁ na jānāti,",
  "tika-vin06t5:148_5": "tasmā akovido hotīti eke.",
  "tika-vin06t5:148_6": "Ayaṁ pana duvidhepi kicce kenaci iriyāpathena.",
  "tika-vin06t5:149_0": "Codanākaṇḍavaṇṇanā",
  "tika-vin06t5:150_0": "Anuvijjakakiccavaṇṇanā",
  "tika-vin06t5:151_0": "360.",
  "tika-vin06t5:151_1": "Anuvijjakapucchane ājīvavipatti na pucchitā.",
  "tika-vin06t5:151_2": "Pañcāpattikkhandhavasena ācāravipatti pucchitā.",
  "tika-vin06t5:151_3": "“Ājīvavipattiyāpi tatheva,",
  "tika-vin06t5:151_4": "saṅgahagamanato”ti vadanti.",
  "tika-vin06t5:151_5": "“Ajjhāpajjanto”ti pāṭho.",
  "tika-vin06t5:152_0": "363. Tasmā na ca āmisaṁ nissāyāti sambandhitabbaṁ.",
  "tika-vin06t5:153_0": "Cūḷasaṅgāmavaṇṇanā",
  "tika-vin06t5:154_0": "Anuvijjakassapaṭipattivaṇṇanā",
  "tika-vin06t5:155_0": "365.Ṭhānanisajjavatthādinissitāti “evaṁ ṭhātabbaṁ evaṁ nisīditabba”nti evamādikā.",
  "tika-vin06t5:155_1": "Saññājananatthanti “evaṁ vattabba”nti evaṁ sañjānanatthaṁ.",
  "tika-vin06t5:155_2": "Anuvidhiyantenāti citte ṭhapentenāti attho.",
  "tika-vin06t5:155_3": "Lajjā sā nu khoti kiṁ sā lajjā ayaṁ parisāti adhippāyo.",
  "tika-vin06t5:155_4": "Anuyogavattaṁ kathāpetvāti “kimanuyogavattaṁ jānāsī”ti pucchitvā teneva kathāpetvā.",
  "tika-vin06t5:155_5": "Ajānanappasaṅgā nāma aññāṇaṁ.",
  "tika-vin06t5:156_0": "367.“Bhayena bhayā gacchatī”ti bhayena bhayahetu bhayā gacchatīti hetuvasena vuttaṁ.",
  "tika-vin06t5:156_1": "Yathā “rattattā pana duṭṭhattā ca chandā dosā ca gacchatī”ti hi vuttaṁ, evaṁ.",
  "tika-vin06t5:157_0": "Mahāsaṅgāmavaṇṇanā",
  "tika-vin06t5:158_0": "Voharantenajānitabbādivaṇṇanā",
  "tika-vin06t5:159_0": "375.Vaṇṇāvaṇṇoti nīlādivaṇṇavasena ca ārogyatthādiavaṇṇavasena ca vuttasukkavissaṭṭhi.",
  "tika-vin06t5:160_0": "402.Bhūmipucchāti bhūmi puthavī jagatī cāti sabbāni pathavivevacanāni.",
  "tika-vin06t5:161_0": "Kathinabhedavaṇṇanā",
  "tika-vin06t5:162_0": "Kathinaatthatādivaṇṇanā",
  "tika-vin06t5:163_0": "403-4.Kinti kathaṁ.",
  "tika-vin06t5:163_1": "Anādiyadānaṁ tāvakālikavatthu.",
  "tika-vin06t5:163_2": "“Anāgatavasena anantarā hutvā”ti udakāharaṇādipayogassa dhovanādipubbakaraṇassa pacchā uppajjanato,",
  "tika-vin06t5:163_3": "dhovanādikiriyañca sandhāya payogakaraṇato vuttaṁ.",
  "tika-vin06t5:163_4": "Purejātapaccaye panesa payogoti attho.",
  "tika-vin06t5:163_5": "Ekaṁ dhammampi na labhati attano purejātassa natthitāya.",
  "tika-vin06t5:164_0": "Kathinādijānitabbavibhāgavaṇṇanā",
  "tika-vin06t5:165_0": "412.Rūpādidhammesūti vaṇṇagandhādiaṭṭhakesu.",
  "tika-vin06t5:165_1": "“Vassānassa pacchimo māso”ti vuttattā pacchime māse yasmiṁ vā tasmiṁ vā divase attharituṁ vaṭṭatīti siddhaṁ.",
  "tika-vin06t5:166_0": "415. “Ādiccabandhunāti vuttattā theravacana”nti vadanti.",
  "tika-vin06t5:167_0": "Palibodhapañhābyākaraṇakathāvaṇṇanā",
  "tika-vin06t5:168_0": "415-6.",
  "tika-vin06t5:168_1": "Sanniṭṭhānantiko kathaṁ bahisīmāya uddharīyati?",
  "tika-vin06t5:168_2": "Bhikkhu akatacīvaraṁ samādāya pakkamati “na paccessa”nti,",
  "tika-vin06t5:168_3": "tassa bahisīmāgatassa evaṁ hoti “nevimaṁ cīvaraṁ kāressa”nti,",
  "tika-vin06t5:168_4": "evametassa bahisīmāgatassa uddharīyati.",
  "tika-vin06t5:168_5": "Kathaṁ antosīmāya?",
  "tika-vin06t5:168_6": "Akatacīvaraṁ samādāya pakkamati “na paccessa”nti,",
  "tika-vin06t5:168_7": "tato tattha phāsuvihāraṁ alabhanto tameva vihāraṁ āgacchati,",
  "tika-vin06t5:168_8": "tassa cīvarapalibodhoyeva ṭhito,",
  "tika-vin06t5:168_9": "so ca “nevimaṁ cīvaraṁ kāressa”nti citte uppanne chijjati,",
  "tika-vin06t5:168_10": "tasmā “antosīmāya uddharīyatī”ti vuttaṁ.",
  "tika-vin06t5:168_11": "Sanniṭṭhānantikaṁ duvidhaṁ “na paccessa”nti āvāsapalibodhaṁ chinditvā tato punapi tameva vihāraṁ āgantvā",
  "tika-vin06t5:168_12": "“nevimaṁ cīvaraṁ kāressa”nti sanniṭṭhānaṁ karoti,",
  "tika-vin06t5:168_13": "bahisīmāya ṭhatvā “nevimaṁ cīvaraṁ kāressaṁ na paccessa”nti cittuppādena sanniṭṭhānantikaṁ hoti.",
  "tika-vin06t5:168_14": "Gāthāyampi “dve palibodhā apubbaṁ acarima”nti idaṁ imameva sandhāya.",
  "tika-vin06t5:168_15": "“Āsāvacchediko kathaṁ antosīmāya ?",
  "tika-vin06t5:168_16": "Āsīsitena ‘tumhe vihārameva patthetha,",
  "tika-vin06t5:168_17": "ahaṁ pahiṇissāmī’ti vutto pubbe ‘na paccessa’nti āvāsapalibodhaṁ chinditvā gato puna taṁ vihāraṁ gantvā",
  "tika-vin06t5:168_18": "tena ‘nāhaṁ sakkomi dātu’nti pahito hotī”ti likhitaṁ.",
  "tika-vin06t5:168_19": "“Atthāre hi sati uddhāro nāmā”ti atthāraṁ vinā uddhāraṁ na labhanti,",
  "tika-vin06t5:168_20": "tasmā vuttaṁ.",
  "tika-vin06t5:168_21": "Purimā dveti “dve kathinuddhārā ekuppādā ekanirodhā”ti vuttādhikāre paṭhamaṁ vuttā antarabbhārasahubbhārā.",
  "tika-vin06t5:168_22": "Na pakkamanantikādayo dve.",
  "tika-vin06t5:168_23": "Ekato nirujjhantīti uddhārabhāvaṁ pāpuṇantīti attho.",
  "tika-vin06t5:169_0": "Kathinabhedavaṇṇanā niṭṭhitā.",
  "tika-vin06t5:170_0": "Paññattivaggavaṇṇanā niṭṭhitā.",
  "tika-vin06t5:171_0": "Upālipañcakavaṇṇanā",
  "tika-vin06t5:172_0": "Anissitavaggavaṇṇanā",
  "tika-vin06t5:173_0": "419.Kāyikaupaghātikā nāma kāyena vītikkamo.",
  "tika-vin06t5:174_0": "Nappaṭippassambhanavaggavaṇṇanā",
  "tika-vin06t5:175_0": "420.Omaddakārakoti omadditvā abhibhavitvā kārako.",
  "tika-vin06t5:176_0": "Vohāravaggavaṇṇanā",
  "tika-vin06t5:177_0": "424.",
  "tika-vin06t5:177_1": "Bhedakaravatthūni nissāya vivādādhikaraṇaṁ samuṭṭhāti,",
  "tika-vin06t5:177_2": "evaṁ yathāsaṅkhyaṁ gacchati.",
  "tika-vin06t5:177_3": "Kodhopanāhādidvādasamūlapayogaṁ vivādādhikaraṇaṁ,",
  "tika-vin06t5:177_4": "tathā sesesu.",
  "tika-vin06t5:177_5": "Osāraṇādīsu navasu ṭhānesu kammañattiyā karaṇaṁ.",
  "tika-vin06t5:177_6": "Dvīsu ṭhānesu ñattidutiyañatticatutthakammesu.",
  "tika-vin06t5:177_7": "Yasmā mahāaṭṭhakathāyaṁ vuttanayeneva ubhatovibhaṅgā asaṅgahitā,",
  "tika-vin06t5:177_8": "tasmā yaṁ kurundiyaṁ vuttaṁ,",
  "tika-vin06t5:177_9": "taṁ gahetabbanti sambandho.",
  "tika-vin06t5:178_0": "Diṭṭhāvikammavaggavaṇṇanā",
  "tika-vin06t5:179_0": "425.",
  "tika-vin06t5:179_1": "Tiṇṇannaṁ upari saha āpattiṁ desetuṁ na labbhanti.",
  "tika-vin06t5:179_2": "Kammanānāsaṁvāsakānaṁ laddhiggahitakova laddhinānāsaṁvāsako.",
  "tika-vin06t5:179_3": "“Avippavāsasīmāya ṭhitassā”ti mahāsīmaṁ kira sandhāya vuttaṁ.",
  "tika-vin06t5:180_0": "433. “Ummādā cittakkhepā”ti pāṭho.",
  "tika-vin06t5:181_0": "Musāvādavaggavaṇṇanā",
  "tika-vin06t5:182_0": "444.Pariyāyena jānantassāti yassa kassaci jānantassa pariyāyena vuttamusāvādoti attho.",
  "tika-vin06t5:183_0": "446.Anuyogo na dātabboti tena vuttaṁ anādiyitvā tuṇhī bhavitabbanti attho.",
  "tika-vin06t5:184_0": "Bhikkhunovādavaggavaṇṇanā",
  "tika-vin06t5:185_0": "454.Vohāraniruttiyaṁ saddaniruttiyaṁ. Maggapaccavekkhaṇādayo ekūnavīsati.",
  "tika-vin06t5:186_0": "Ubbāhikavaggavaṇṇanā",
  "tika-vin06t5:187_0": "455.Pasāretā mohetā.",
  "tika-vin06t5:188_0": "Adhikaraṇavūpasamavaggavaṇṇanā",
  "tika-vin06t5:189_0": "458.“Yathārattanti anupasampanne apekkhatī”tipi vadanti.",
  "tika-vin06t5:189_1": "“Yathāvuḍḍhanti upasampanne apekkhatī”ti likhitaṁ.",
  "tika-vin06t5:190_0": "Kathinatthāravaggavaṇṇanā",
  "tika-vin06t5:191_0": "467.",
  "tika-vin06t5:191_1": "“Ekāvatto”tipi paṭhanti,",
  "tika-vin06t5:191_2": "tassa kuddho kodhābhibhūtoti kirattho.",
  "tika-vin06t5:191_3": "Ekavatthotipi keci,",
  "tika-vin06t5:191_4": "uttarāsaṅgaṁ apanetvā ṭhitoti kirattho,",
  "tika-vin06t5:191_5": "taṁ sabbaṁ aṭṭhakathāyaṁ uddhaṭapāḷiyā virujjhatīti.",
  "tika-vin06t5:191_6": "Ekāvaṭṭoti hi uddhaṭaṁ,",
  "tika-vin06t5:191_7": "tasmā na gahetabbaṁ.",
  "tika-vin06t5:191_8": "Antarā vuttakāraṇenāti “kiccayapasutattā vandanaṁ asamannāharanto nalāṭaṁ paṭihaññeyyā”tiādivuttakāraṇena.",
  "tika-vin06t5:192_0": "Upālipañcakavaṇṇanā niṭṭhitā.",
  "tika-vin06t5:193_0": "Āpattisamuṭṭhānavaṇṇanā",
  "tika-vin06t5:194_0": "470.Pubbe vuttamevāti sahaseyyādipaṇṇattivajjaṁ.",
  "tika-vin06t5:194_1": "Itaranti sacittakaṁ. Desento,",
  "tika-vin06t5:194_2": "domanassiko aññehi bhiṁsāpanādīni katvā āpattiṁ āpajjitvāti adhippāyo.",
  "tika-vin06t5:195_0": "Dutiyagāthāsaṅgaṇikavaṇṇanā",
  "tika-vin06t5:196_0": "Kāyikādiāpattivaṇṇanā",
  "tika-vin06t5:197_0": "474-5.",
  "tika-vin06t5:197_1": "Nidānuddesaṁ vinā sesuddesābhāvā “sabbapātimokkhuddesānañca saṅgaho hotī”ti vuttaṁ.",
  "tika-vin06t5:197_2": "Vinaye garukā vinayagarukā.",
  "tika-vin06t5:197_3": "Idaṁ pana dvīsu gāthāsu kiñcāpi āgataṁ,",
  "tika-vin06t5:197_4": "aññehi pana missetvā vuttabhāvā nānākaraṇaṁ paccetabbaṁ.",
  "tika-vin06t5:197_5": "Navasu ṭhānesu kammaṁ hotīti kammañatti hoti.",
  "tika-vin06t5:197_6": "Vācāti vacīsambhavā.",
  "tika-vin06t5:197_7": "Addhānahīno ūnavīsativasso.",
  "tika-vin06t5:197_8": "“Apicetthāti kurundivādo”ti vuttaṁ.",
  "tika-vin06t5:197_9": "Vanappatinti evaṁ adinnādāne āgataṁ vanappatiṁ.",
  "tika-vin06t5:197_10": "Vissaṭṭhichaḍḍaneti sukkavissaṭṭhiyaṁ.",
  "tika-vin06t5:197_11": "Dukkaṭā katāti dukkaṭaṁ vuttaṁ.",
  "tika-vin06t5:197_12": "Āmakadhaññaṁ viññāpetvā bhuñjantiyā pubbapayoge dukkaṭaṁ,",
  "tika-vin06t5:197_13": "ajjhohāre pācittiyaṁ.",
  "tika-vin06t5:198_0": "Pācittiyavaṇṇanā",
  "tika-vin06t5:199_0": "476.",
  "tika-vin06t5:199_1": "Mahāsaṅghikā sāmaṇerepi āpattiṁ desāpenti kira,",
  "tika-vin06t5:199_2": "tena vuttaṁ “na desāpetabbā”ti,",
  "tika-vin06t5:199_3": "daṇḍakammaṁ pana tesaṁ kātabbaṁ tathārūpe oḷārikavītikkame.",
  "tika-vin06t5:200_0": "Avandanīyapuggalādivaṇṇanā",
  "tika-vin06t5:201_0": "477.Dasasataṁ āpattiyoti sahassaṁ āpattiyo.",
  "tika-vin06t5:201_1": "Campāyaṁ vinayavatthusminti campeyyakkhandhake.",
  "tika-vin06t5:201_2": "Adhammena vaggantiādīni cattāri kammāniyeva bhagavatā vuttānīti attho.",
  "tika-vin06t5:201_3": "Na kevalaṁ āpattiyeva,",
  "tika-vin06t5:201_4": "atha kho cha samathā…pe…",
  "tika-vin06t5:201_5": "sammukhāvinayena sammanti,",
  "tika-vin06t5:201_6": "samāyogaṁ gacchanti sammukhāvinayena sampayogaṁ gacchantīti attho.",
  "tika-vin06t5:201_7": "Vinā samathehi sammati,",
  "tika-vin06t5:201_8": "samathabhāvaṁ gacchati.",
  "tika-vin06t5:201_9": "Paṭisedhatthe sati vinā samathehīti samathehi vināti attho.",
  "tika-vin06t5:202_0": "Soḷasakammādivaṇṇanā",
  "tika-vin06t5:203_0": "478.Asuttakanti suttavirahitaṁ, usuttaṁ tatra natthīti adhippāyo.",
  "tika-vin06t5:204_0": "Dutiyagāthāsaṅgaṇikavaṇṇanā niṭṭhitā.",
  "tika-vin06t5:205_0": "Sedamocanagāthāvaṇṇanā",
  "tika-vin06t5:206_0": "Avippavāsapañhāvaṇṇanā",
  "tika-vin06t5:207_0": "479.Tahinti tasmiṁ puggale.",
  "tika-vin06t5:207_1": "Akappiyasambhogo nāma methunadhammādi.",
  "tika-vin06t5:207_2": "“Varasenāsanarakkhaṇatthāya vissajjetvā paribhuñjituṁ vaṭṭatī”ti garubhaṇḍavinicchaye vutto.",
  "tika-vin06t5:207_3": "Ekādasāvandiye paṇḍakādayo ekādasa.",
  "tika-vin06t5:207_4": "Upeti saparisaṁ.",
  "tika-vin06t5:207_5": "Na jīvati nimmitarūpattā.",
  "tika-vin06t5:207_6": "“Ubbhakkhakena vadāmī”ti iminā mukhe methunadhammābhāvaṁ dīpeti.",
  "tika-vin06t5:207_7": "Adhonābhivivajjanena vaccamaggappassāvamaggesu.",
  "tika-vin06t5:207_8": "Gāmantarapariyāpannaṁ nadipāraṁ okkantabhikkhuniṁ sandhāyāti bhikkhuniyā gāmāpariyāpannaparatīre nadisamīpameva sandhāya vuttā.",
  "tika-vin06t5:207_9": "Tattha paratīre gāmūpacāro ekaleḍḍupāto nadipariyantena paricchinno,",
  "tika-vin06t5:207_10": "tasmā paratīre ratanamattampi araññaṁ na atthi,",
  "tika-vin06t5:207_11": "tañca tiṇādīhi paṭicchannattā dassanūpacāravirahitaṁ karoti.",
  "tika-vin06t5:207_12": "Tattha attano gāme āpatti natthi.",
  "tika-vin06t5:207_13": "Paratīre pana ekaleḍḍupātasaṅkhāte gāmūpacāreyeva padaṁ ṭhapeti.",
  "tika-vin06t5:207_14": "Antare abhidhammavasena araññabhūtaṁ sakagāmaṁ atikkamati nāma,",
  "tika-vin06t5:207_15": "tasmā gaṇamhā ohīyanā ca hotīti ñātabbaṁ.",
  "tika-vin06t5:207_16": "Ettāvatāpi santosamakatvā vicāretvā gahetabbaṁ.",
  "tika-vin06t5:207_17": "Bhikkhūnaṁ santike upasampannā pañcasatā mahāpajāpatippamukhā.",
  "tika-vin06t5:207_18": "Mahāpajāpatipi hi ānandattherena dinnaovādassa paṭiggahitattā bhikkhūnaṁ santike upasampannā nāma.",
  "tika-vin06t5:208_0": "Pārājikādipañhāvaṇṇanā",
  "tika-vin06t5:209_0": "480.“Dussakuṭiṁ sandhāyā”ti saha dussena vītikkamanassa sakkuṇeyyatāya vuttaṁ.",
  "tika-vin06t5:209_1": "Liṅgaparivatte paṭiggahaṇassa vijahanato sāmaṁ gahetvā bhuñjituṁ na vaṭṭati.",
  "tika-vin06t5:209_2": "Kākaūhadanaṁ vāti kākena ūhadanaṁ vā.",
  "tika-vin06t5:209_3": "“Tayo purisepi upagantvā”ti pāṭhaseso.",
  "tika-vin06t5:210_0": "Pācittiyādipañhāvaṇṇanā",
  "tika-vin06t5:211_0": "481.Methunadhammapaccayā nāma kāyasaṁsaggo.",
  "tika-vin06t5:211_1": "Taṁhetu methunadhammassa pubbabhāgabhūtaṁ kāyasaṁsaggaṁ vāyāmantiyāti aṭṭhavatthupūraṇaṁ sandhāya.",
  "tika-vin06t5:211_2": "Paribhogappaccayāti paribhogakāraṇā.",
  "tika-vin06t5:211_3": "Tasmāti yasmā paribhogappaccayā āpajjati,",
  "tika-vin06t5:211_4": "tasmā bhojanapariyosāne hotīti attho.",
  "tika-vin06t5:211_5": "Porāṇapotthakesu “tassā”ti pāṭho.",
  "tika-vin06t5:211_6": "“Kāraṇavacanaṁ sundaraṁ bhojanaparicchedadassanato”ti vadanti.",
  "tika-vin06t5:212_0": "Sedamocanagāthāvaṇṇanā niṭṭhitā.",
  "tika-vin06t5:213_0": "Pañcavaggo",
  "tika-vin06t5:214_0": "Kammavaggavaṇṇanā",
  "tika-vin06t5:215_0": "483.",
  "tika-vin06t5:215_1": "“Ummattakasammutiṁ ummattake yācitvā gate asammukhāpi dātuṁ vaṭṭatī”ti vuttaṁ.",
  "tika-vin06t5:215_2": "Tattha nisinnepi na kuppati niyamābhāvā.",
  "tika-vin06t5:215_3": "Asammukhā kate dosābhāvaṁ dassetuṁ “asammukhākataṁ sukataṁ hotī”ti vuttaṁ.",
  "tika-vin06t5:215_4": "Dūtena upasampadā panettha sammukhā kātuṁ na sakkā.",
  "tika-vin06t5:215_5": "Kammavācānānattasabhāvā pattanikkujjanādayo hatthapāsato apanetvā kātabbā,",
  "tika-vin06t5:215_6": "tena vuttaṁ “asammukhā kataṁ sukataṁ hotī”ti.",
  "tika-vin06t5:215_7": "“Pucchitvā codetvā sāretvā kātabbaṁ apucchitvā acodetvā asāretvā karotī”ti ayaṁ vacanattho.",
  "tika-vin06t5:215_8": "Ṭhapetvā kattikamāsanti so pavāraṇāmāso,",
  "tika-vin06t5:215_9": "dve ca puṇṇamāsiyoti paṭhamadutiyavassūpagatānaṁ pavāraṇā puṇṇamāsā dve.",
  "tika-vin06t5:216_0": "485.",
  "tika-vin06t5:216_1": "Padaṁ vā chaḍḍetīti attho.",
  "tika-vin06t5:216_2": "Ka-vaggādīsu pañcasu.",
  "tika-vin06t5:216_3": "Garukanti dīghaṁ,",
  "tika-vin06t5:216_4": "saṁyogaparañca.",
  "tika-vin06t5:216_5": "“Buddharakkhitattherassa yassa nakkhamatī”ti ettha ta-kāraka-kārā saṁyogaparā.",
  "tika-vin06t5:216_6": "Dīghe vattabbe rassanti “so tuṇhī assā”ti vattabbe so tuṇhi assāti vacanaṁ.",
  "tika-vin06t5:217_0": "486. Sesaṭṭhakathāsu vuttavacanaṁ kurundiyaṁ pākaṭaṁ katvā “nisīdituṁ na sakkontī”ti vuttaṁ.",
  "tika-vin06t5:218_0": "487-8.Parisuddhasīlā cattāro bhikkhūti pārājikaṁ anāpannā.",
  "tika-vin06t5:218_1": "Na tesaṁ chando vā pārisuddhi vā etīti tīsu,",
  "tika-vin06t5:218_2": "dvīsu vā nisinnesu ekassa,",
  "tika-vin06t5:218_3": "dvinnaṁ vā chandapārisuddhi āhaṭāpi anāhaṭāva.",
  "tika-vin06t5:219_0": "Apalokanakammakathāvaṇṇanā",
  "tika-vin06t5:220_0": "495-6.",
  "tika-vin06t5:220_1": "Kāyasambhogasāmaggidānasahaseyyapaṭiggahaṇādi imassa apalokanakammassa ṭhānaṁ hotīti evampi apalokanakammaṁ pavattatīti attho.",
  "tika-vin06t5:220_2": "Kammaññeva lakkhaṇanti kammalakkhaṇaṁ.",
  "tika-vin06t5:220_3": "Osāraṇanissāraṇabhaṇḍukammādayo viya kammañca hutvā aññañca nāmaṁ na labhati,",
  "tika-vin06t5:220_4": "kammameva hutvā upalakkhīyatīti kammalakkhaṇaṁ upanissayo viya.",
  "tika-vin06t5:220_5": "Hetupaccayādilakkhaṇavimutto hi sabbo paccayaviseso tattha saṅgayhati,",
  "tika-vin06t5:220_6": "evampi “kammalakkhaṇamevā”ti vuttaṁ.",
  "tika-vin06t5:220_7": "Kammalakkhaṇaṁ dassetuṁ “acchinnacīvarajiṇṇacīvaranaṭṭhacīvarāna”ntiādi vuttaṁ.",
  "tika-vin06t5:220_8": "“Tato atirekaṁ dentena apaloketvā dātabba”nti vuttaṁ apalokanaṁ kammalakkhaṇameva.",
  "tika-vin06t5:220_9": "Evaṁ sabbattha lakkhaṇaṁ veditabbaṁ.",
  "tika-vin06t5:220_10": "Iṇapalibodhampīti sace tādisaṁ bhikkhuṁ iṇāyikā palibujjhanti.",
  "tika-vin06t5:220_11": "Tatruppādato dātuṁ vaṭṭati.",
  "tika-vin06t5:220_12": "Antarasannipātoti uposathappavāraṇādimahāsannipāte ṭhapetvā antarā maṅgaluccāraṇādi.",
  "tika-vin06t5:220_13": "Upanikkhepatoti cetiyassa āpadatthāya nikkhittato.",
  "tika-vin06t5:220_14": "“Aññā katikā kātabbā”ti ye rukkhe uddissa pubbe katikā katā,",
  "tika-vin06t5:220_15": "tehi imesaṁ aññattāti vuttaṁ.",
  "tika-vin06t5:220_16": "“Sace tattha mūle”ti pubbe “ito paṭṭhāya bhājetvā khādantū”ti vacanena puggalikaparibhogo paṭikkhitto hoti.",
  "tika-vin06t5:220_17": "Anuvicaritvāti pacchato pacchato gantvā.",
  "tika-vin06t5:220_18": "Tesaṁ santikā paccayaṁ paccāsīsantenāti attho.",
  "tika-vin06t5:220_19": "Mūlabhāganti dasamabhāgaṁ katvā.",
  "tika-vin06t5:220_20": "Pubbakāle dasamabhāgaṁ katvā adaṁsu,",
  "tika-vin06t5:220_21": "tasmā “mūlabhāgo”ti vuttaṁ.",
  "tika-vin06t5:220_22": "Akatāvāsaṁ vā katvāti uppannaāyena.",
  "tika-vin06t5:220_23": "Jaggitakāleyeva na vāretabbāti jaggitā hutvā pupphaphalabharitakāleti attho.",
  "tika-vin06t5:220_24": "Jagganakāleti jaggituṁ āraddhakāle.",
  "tika-vin06t5:220_25": "Ñattikammaṭṭhānabhede panāti ñattikammassa ṭhānabhede.",
  "tika-vin06t5:221_0": "Idaṁ panettha pakiṇṇakaṁ –",
  "tika-vin06t5:221_1": "atthi saṅghakammaṁ saṅgho eva karoti, na gaṇo,",
  "tika-vin06t5:221_2": "na puggalo,",
  "tika-vin06t5:221_3": "taṁ apalokanakammassa kammalakkhaṇekadesaṁ ṭhapetvā itaraṁ catubbidhampi kammaṁ veditabbaṁ.",
  "tika-vin06t5:221_4": "Atthi saṅghakammaṁ saṅgho ca karoti,",
  "tika-vin06t5:221_5": "gaṇo ca karoti,",
  "tika-vin06t5:221_6": "puggalo ca karoti,",
  "tika-vin06t5:221_7": "taṁ pubbe ṭhapitaṁ.",
  "tika-vin06t5:221_8": "Vuttañhetaṁ “yasmiṁ vihāre dve tayo janā vasanti,",
  "tika-vin06t5:221_9": "tehi nisīditvā katampi saṅghena katasadisameva.",
  "tika-vin06t5:221_10": "Yasmiṁ pana vihāre eko bhikkhu hoti,",
  "tika-vin06t5:221_11": "tena bhikkhunā”tiādi.",
  "tika-vin06t5:221_12": "Atthi gaṇakammaṁ saṅgho ca karoti,",
  "tika-vin06t5:221_13": "gaṇo ca karoti,",
  "tika-vin06t5:221_14": "puggalo ca karoti,",
  "tika-vin06t5:221_15": "taṁ yo pārisuddhiuposatho aññesaṁ santike karīyati,",
  "tika-vin06t5:221_16": "tassa vasena veditabbaṁ.",
  "tika-vin06t5:221_17": "Atthi gaṇakammaṁ gaṇova karoti,",
  "tika-vin06t5:221_18": "na saṅgho,",
  "tika-vin06t5:221_19": "na puggalo,",
  "tika-vin06t5:221_20": "taṁ yo pārisuddhiuposatho aññamaññaṁ ārocanavasena karīyati,",
  "tika-vin06t5:221_21": "tassa vasena veditabbaṁ.",
  "tika-vin06t5:221_22": "Atthi puggalakammaṁ puggalova karoti,",
  "tika-vin06t5:221_23": "na saṅgho, na gaṇo,",
  "tika-vin06t5:221_24": "taṁ adhiṭṭhānuposathavasena veditabbaṁ.",
  "tika-vin06t5:221_25": "Atthi gaṇakammaṁ ekaccova gaṇo karoti,",
  "tika-vin06t5:221_26": "ekacco na karoti,",
  "tika-vin06t5:221_27": "tattha añattikaṁ dveyeva karonti, na tayo.",
  "tika-vin06t5:221_28": "Sañattikaṁ tayova karonti,",
  "tika-vin06t5:221_29": "na tato ūnā vā adhikā vāti.",
  "tika-vin06t5:222_0": "Apaññattepaññattavaggavaṇṇanā",
  "tika-vin06t5:223_0": "500.",
  "tika-vin06t5:223_1": "Kakusandhakoṇāgamanakassapā eva hi satta āpattikkhandhe paññapesuṁ.",
  "tika-vin06t5:223_2": "Vipassīādayo pana ovādapātimokkhaṁ uddisiṁsu,",
  "tika-vin06t5:223_3": "na sikkhāpadaṁ paññapesuṁ.",
  "tika-vin06t5:224_0": "Nigamanakathāvaṇṇanā",
  "tika-vin06t5:225_0": "Ubhatovibhaṅgakhandhakaparivārehi vibhattaṁ desanaṁ atthi tassa vinayapiṭakassa,",
  "tika-vin06t5:225_1": "nāmena samantapāsādikā nāma saṁvaṇṇanā “samantapāsādikā nāmā”ti vuttavacanasaṁvaṇṇanā samattāti āha.",
  "tika-vin06t5:225_2": "Tattha padhānaghare.",
  "tika-vin06t5:225_3": "Iddhā atthavinicchayādīhi.",
  "tika-vin06t5:226_0": "Sammā udito samudito,",
  "tika-vin06t5:226_1": "te guṇe akicchena adhigato adhikappamāṇaguṇehi vā samudito,",
  "tika-vin06t5:226_2": "tena samuditena “gatānaṁ dhammānaṁ gatiyo samannesatī”ti vuttāya satiyā uppāditā saddhādayo paramavisuddhā nāma samannārakkhattā.",
  "tika-vin06t5:226_3": "Iti satipi saddhādīhi vuttā hoti.",
  "tika-vin06t5:226_4": "Evaṁ sante ettha vutte catubbidhe sīle pātimokkhasaṁvarasīlaṁ saddhā maṇḍeti.",
  "tika-vin06t5:226_5": "Saddhāsādhanañhi taṁ.",
  "tika-vin06t5:226_6": "Indriyasaṁvarājīvapārisuddhipaccayaparibhogasīlāni paṭimaṇḍenti sativīriyapaññāyoti yathāyogaṁ veditabbaṁ.",
  "tika-vin06t5:226_7": "Apica saddhā ca buddhirahitā avisuddhā hoti buddhiyā pasādahetuttā.",
  "tika-vin06t5:226_8": "Buddhiyo pana tassānubhāvena paramavisuddhā nāma honti.",
  "tika-vin06t5:226_9": "Paññā saddhārahitā kerāṭikapakkhaṁ bhajati,",
  "tika-vin06t5:226_10": "saddhāyuttā eva visuddhā hoti.",
  "tika-vin06t5:226_11": "Vīriyañca samādhirahitaṁ uddhaccāya saṁvattati,",
  "tika-vin06t5:226_12": "na samādhiyuttanti vīriyassa suddhavacanato samādhipi vutto hoti,",
  "tika-vin06t5:226_13": "evaṁ paramavisuddhā saddhādayopi pātimokkhaṁ paṭimaṇḍentīti ñātabbaṁ. Kathaṁ?",
  "tika-vin06t5:226_14": "Paṭipattidesake satthari ca paṭipattiyañca paṭipattiphale ca saddhāya vinā sīlasamādānaṁ,",
  "tika-vin06t5:226_15": "samādinnavisodhanañca kātuṁ na sakkāti saddhā pātimokkhaṁ paṭimaṇḍeti.",
  "tika-vin06t5:226_16": "Tattha “itipi so bhagavā”tiādinā satthari ca pūjetuṁ sakkoti.",
  "tika-vin06t5:226_17": "Paṭipattiyaṁ sīlavipattisampattimūlake sandiṭṭhikasamparāyikaphale ca saddhāpavatti vitthārato ñātabbā,",
  "tika-vin06t5:226_18": "sīlavipattisampattinimittaṁ ādīnavamānisaṁsañca ādīnavapariccāge,",
  "tika-vin06t5:226_19": "ānisaṁsasampādane ca upāyaṁ disvā tathā pavattamānā paññā pātimokkhasaṁvaraṁ paṭimaṇḍeti.",
  "tika-vin06t5:226_20": "“Atisīta”ntiādinā appavattanārahaṁ kosajjaṁ “yo ca sītañca uṇhañcā”ti vuttānusārena pajahitvā anuppannuppannānaṁ",
  "tika-vin06t5:226_21": "asaṁvarasaṁvarānaṁ anuppādanapajahanauppādanavaḍḍhanavasena pavattamānavīriyaṁ pātimokkhaṁ paṭimaṇḍeti,",
  "tika-vin06t5:226_22": "iminā nayena indriyasaṁvarādīsupi yojetabbaṁ.",
  "tika-vin06t5:226_23": "Catunnampi saṅgahavatthūnaṁ anukūlasamudācāro idha ācāroti veditabbo.",
  "tika-vin06t5:226_24": "Ajjava-vacanena lābhasakkārahetu kāyaduccaritādikuṭilakaramāyāsāṭheyyapaṭipakkhaajjavadhammasamāyogadīpanena alobhajjhāsayatā dīpitā.",
  "tika-vin06t5:226_25": "Maddava-vacanena kakkhaḷabhāvakarapaṭighādipaṭipakkhabhūtamettādimaddavadhammasamāyogadīpanena hitajjhāsayādīni dīpitāni honti.",
  "tika-vin06t5:226_26": "Ādi-saddena “khanti ca soraccañca sākhalyañca paṭisanthāro cā”tiādinā vuttadhammehi samāyogo dīpito hoti.",
  "tika-vin06t5:226_27": "Idha vuttā ajjavamaddavādayo guṇā sīlasampattiyā hetū ca honti sīlasampattiphalañca taṁsampādanato.",
  "tika-vin06t5:226_28": "Sakasamayoti catuparisā.",
  "tika-vin06t5:226_29": "Etena sabhāgadukkhabhāvābhāvo sūcito.",
  "tika-vin06t5:226_30": "Atha vā sakasamayoti sogataṁ piṭakattayaṁ sakasamayo eva gahanaṁ duddīpanattā,",
  "tika-vin06t5:226_31": "sakasamayassa sanniṭṭhānaṁ sakasamayagahanaṁ –",
  "tika-vin06t5:227_0": "“Saccaṁ satto paṭisandhi, paccayākārameva ca;",
  "tika-vin06t5:228_0": "Duddasā caturo dhammā, desetuñca sudukkarā”ti. –",
  "tika-vin06t5:229_0": "Vuttattā yathā sakasamayassa gahanapadena yojanā vuttā,",
  "tika-vin06t5:229_1": "tathā parasamayassapi.",
  "tika-vin06t5:229_2": "Paññāveyyattiyenāti anena tikhiṇena ñāṇena katasilānisitasatthasadisasabhāvapaññā vuttā.",
  "tika-vin06t5:229_3": "Tipiṭakasaṅkhātāya pariyattiyā pabhedo tipiṭakapariyattippabhedo.",
  "tika-vin06t5:229_4": "Tasmiṁ pabhede.",
  "tika-vin06t5:229_5": "Tanti ca tantiattho ca sāsanaṁ nāma.",
  "tika-vin06t5:229_6": "Idha “tanti evā”ti vadanti.",
  "tika-vin06t5:229_7": "Yasmiṁ ayaṁ saṁvaṇṇanā niṭṭhāpitā,",
  "tika-vin06t5:229_8": "tasmiṁ kāle paṭivedhañāṇābhāvato sutamayaṁ sandhāya “appaṭihatañāṇappabhāvenā”ti vuttaṁ.",
  "tika-vin06t5:229_9": "Karaṇasampattiyā janitattā sukhaviniggataṁ.",
  "tika-vin06t5:229_10": "Sukhaviniggatattā madhurodātavacanalāvaṇṇayuttenāpi yojetabbaṁ,",
  "tika-vin06t5:229_11": "īdisaṁ vacanaṁ sotasukhañca sannivesasampattisukhañca hoti.",
  "tika-vin06t5:229_12": "“Veyyākaraṇenā”ti avatvā “mahāveyyākaraṇenā”ti vuttattā sikkhāniruttichandovicityādipaṭimaṇḍitapāṇiniyanyāsādhāraṇadhāraṇasabhāvo sūcito bhavati.",
  "tika-vin06t5:229_13": "Yuttavādinātiādīsu yuttamuttavādinā ṭhānuppattiyapaññāya samannāgatenāti attho.",
  "tika-vin06t5:229_14": "Ojābhedepi āyusattikaraṇatādisāmatthayogānaṁ mahākavinā racitaganthassa mahantattā vā “tipiṭakapariyattippabhede”tiādīhi sāsane,",
  "tika-vin06t5:229_15": "hetuvisaye,",
  "tika-vin06t5:229_16": "sadde cāti imesu tīsu ṭhānesu pāṭavabhāvaṁ dīpento venayikabuddhisampattisabbhāvamassa sūceti.",
  "tika-vin06t5:229_17": "Yesaṁ puggalānaṁ pabhinnā paṭisambhidādi,",
  "tika-vin06t5:229_18": "te pabhinnapaṭisambhidādayo dhammā.",
  "tika-vin06t5:229_19": "Tehi parivārito ukkhittasantatiupacchedamakatvā attano santāne uppādanavaḍḍhanavasena vārito so pabhinnapaṭisambhidāparivāro.",
  "tika-vin06t5:229_20": "Tasmiṁ pabhinnapaṭisambhidāparivāre uttarimanussadhammeti attho.",
  "tika-vin06t5:229_21": "Chaḷabhiññacatupaṭisambhidādippabhedaguṇapaṭimaṇḍite pana chaḷabhiññā uttarimanussadhammā eva.",
  "tika-vin06t5:229_22": "Catūsu paṭisambhidāsu atthapaṭisambhidāya ekadesova.",
  "tika-vin06t5:229_23": "Tadubhayaṁ sayaṁ uttarimanussadhammapariyāpannaṁ kathaṁ uttarimanussadhammaṁ paṭimaṇḍetīti ce?",
  "tika-vin06t5:229_24": "Rukkhaṁ rukkhassa avayavabhūtapupphādayo viya sayañca yesaṁ uttarimanussadhammānaṁ avayavattāti.",
  "tika-vin06t5:229_25": "Kāmāvacaradhammapariyāpannapaṭisambhidāñāṇaṁ uttarimanussadhammānaṁ anavayavabhūtaṁ uttarimanussadhammaṁ paṭimaṇḍeti,",
  "tika-vin06t5:229_26": "purisassa anavayavabhūto alaṅkāro viya purisaṁ.",
  "tika-vin06t5:229_27": "Atha vā kāmāvacarapaasambhidāparivāro chaḷabhiññāpaṭisambhidādippabhedaguṇe paṭimaṇḍeti.",
  "tika-vin06t5:229_28": "Lokuttarapaṭisambhidaṁ sandhāya puna paṭisambhidāvacanañca.",
  "tika-vin06t5:229_29": "Sāsane uppajjitvā sāsanassa alaṅkārabhūtena,",
  "tika-vin06t5:229_30": "yasmiṁ vaṁse uppanno,",
  "tika-vin06t5:229_31": "tasseva vā alaṅkārabhūtena.",
  "tika-vin06t5:229_32": "Saṅkhepavitthāresu itarītarakaraṇaṁ,",
  "tika-vin06t5:229_33": "appasannapasannānaṁ pasāduppādanābhivuḍḍhikaraṇaṁ,",
  "tika-vin06t5:229_34": "vuttānaṁ gambhīrānaṁ gambhīruttānabhāvakaraṇanti evaṁ chabbidhācariyaguṇayogato vipulabuddhi nāma.",
  "tika-vin06t5:229_35": "Ye dhammacintanaṁ atidhāvantā keci ucchedādinānappakāraṁ antaṁ vā gaṇhanti,",
  "tika-vin06t5:229_36": "“sabbaṁ ñeyyaṁ paññatti evā”ti vā “paramattho evā”ti vā gaṇhanti,",
  "tika-vin06t5:229_37": "tesaṁ buddhi micchādiṭṭhipaccayattā samalā nāma hoti,",
  "tika-vin06t5:229_38": "imassa pana buddhi dhammacintātidhāvanarahitattā visuddhā nāma hoti.",
  "tika-vin06t5:229_39": "Tena vuttaṁ “vipulavisuddhabuddhinā”ti.",
  "tika-vin06t5:229_40": "Garūhi “piyo garu bhāvanīyo”tiādinā vuttaguṇehi yuttagarūhi.",
  "tika-vin06t5:229_41": "Guṇehi thirabhāvaṁ gatattā therena.",
  "tika-vin06t5:230_0": "Sīlena sīlassa vā visuddhiyā sīlavisuddhiyā.",
  "tika-vin06t5:230_1": "Avijjaṇḍakosaṁ padāletvā paṭhamaṁ abhinibbattattā lokajeṭṭhassa.",
  "tika-vin06t5:230_2": "Lokassa vā gambhīre mahante sīlādikkhandhe esi gavesīti mahesīti.",
  "tika-vin06t5:231_0": "Ettāvatā samadhikasattavīsatisahassaparimāṇāya samantapāsādikasaññitāya vinayaṭṭhakathāya sabbapadesu",
  "tika-vin06t5:231_1": "vinicchayajātaṁ saṅkhipitvā gaṇṭhiṭṭhānavikāsanā katā hoti,",
  "tika-vin06t5:231_2": "tathāpi yaṁ ettha likhitaṁ,",
  "tika-vin06t5:231_3": "taṁ suṭṭhu vicāretvā pāḷiñca aṭṭhakathañca sallakkhetvā ye ācariyā buddhassa bhagavato mahānubhāvaṁ,",
  "tika-vin06t5:231_4": "vinayapiṭakassa ca vicitranayagambhīratthataṁ sallakkhetvā porāṇānaṁ kathāmaggaṁ avināsetvā attano matiṁ pahāya kevalaṁ saddhammaṭṭhitiyā,",
  "tika-vin06t5:231_5": "parānuggahakāmatāya ca vinayapiṭakaṁ pakāsentā ṭhitā,",
  "tika-vin06t5:231_6": "tesaṁ pādamūle vanditvā khantisoraccādiguṇasamannāgatena hutvā vattasampattiyā tesaṁ cittaṁ ārādhetvā",
  "tika-vin06t5:231_7": "paveṇiyā āgataṁ vinicchayaṁ kathāpetvā upadhāretvā yaṁ tena saṁsandati,",
  "tika-vin06t5:231_8": "taṁ gahetabbaṁ,",
  "tika-vin06t5:231_9": "itaraṁ chaḍḍetabbaṁ.",
  "tika-vin06t5:231_10": "Itarathā tuṇhībhūtena bhavitabbaṁ.",
  "tika-vin06t5:231_11": "Vinicchayasaṅkarakarena pana na bhavitabbameva. Kasmā?",
  "tika-vin06t5:231_12": "Sāsanassa nāsahetuttā.",
  "tika-vin06t5:231_13": "Hoti cettha –",
  "tika-vin06t5:232_0": "“Asambudhaṁ buddhamahānubhāvaṁ,",
  "tika-vin06t5:233_0": "Dhammassa gambhīranayatthatañca;",
  "tika-vin06t5:234_0": "Yo vaṇṇaye taṁ vinayaṁ aviññū,",
  "tika-vin06t5:235_0": "So duddaso sāsananāsahetu.",
  "tika-vin06t5:236_0": "Pāḷiṁ tadatthañca asambudhañhi,",
  "tika-vin06t5:237_0": "Nāseti yo aṭṭhakathānayañca;",
  "tika-vin06t5:238_0": "Anicchayaṁ nicchayato parehi,",
  "tika-vin06t5:239_0": "Gāheti teheva purakkhato so.",
  "tika-vin06t5:240_0": "Anukkameneva mahājanena,",
  "tika-vin06t5:241_0": "Purakkhato paṇḍitamānibhikkhu;",
  "tika-vin06t5:242_0": "Apaṇḍitānaṁ vimatiṁ akatvā,",
  "tika-vin06t5:243_0": "Ācariyalīḷaṁ purato karotī”ti.",
  "tika-vin06t5:244_0": "Samantapāsādikāya gaṇṭhipadādhippāyappakāsanā samattā.",
  "tika-vin06t5:245_0": "Vajirabuddhiṭīkā niṭṭhitā."
}