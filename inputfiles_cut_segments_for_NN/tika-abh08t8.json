{
  "tika-abh08t8:0_0": "9. Navamo paricchedo",
  "tika-abh08t8:1_0": "Puññavipākapaccayaniddesavaṇṇanā",
  "tika-abh08t8:2_0": "560-2.",
  "tika-abh08t8:3_0": "Bāttiṁsapākacittāni, lokikāneva yāni hi;",
  "tika-abh08t8:4_0": "Etesaṁ pākacittānaṁ, paṭisandhipavattisu.",
  "tika-abh08t8:5_0": "Yāni lokikāni eva bāttiṁsa pākacittāni honti,",
  "tika-abh08t8:5_1": "etesaṁ pākacittānaṁ puññāpuññādisaṅkhārā bhavādīsu yonigativiññāṇaṭṭhitisattāvāsesu paṭisandhipavattīsu yathā yena pakārena paccayā honti eva,",
  "tika-abh08t8:5_2": "imesaṁ vipākacittānaṁ tepi saṅkhārā bhavādīsu yonigativiññāṇaṭṭhitisattāvāsesu paṭisandhipavattīsu tathā tena pakārena vibhāvinā paṇḍitena viññātabbā.",
  "tika-abh08t8:5_3": "Tayo bhavā catasso ca yoniyo kāmabhavarūpabhavaarūpabhavavasena tayo bhavā,",
  "tika-abh08t8:5_4": "aṇḍajajalābujasaṁsedajaopapātikayonivasena catasso ca yoniyo,",
  "tika-abh08t8:5_5": "nirayagatitiracchānagatipetagatimanussagatidevagativasena gatipañcakaṁ,",
  "tika-abh08t8:5_6": "sandhisaññāya paṭisandhisaññāya nānattā nānābhāvato,",
  "tika-abh08t8:5_7": "kāyassāpi ca rūpakāyassāpi ca nānattā nānābhāvato kāmasugatiyo,",
  "tika-abh08t8:5_8": "nānā attā sabhāvo etassāti nānattā,",
  "tika-abh08t8:5_9": "nānatto rūpakāyo etesanti nānattakāyā,",
  "tika-abh08t8:5_10": "nānā sabhāvo etassāti nānattā,",
  "tika-abh08t8:5_11": "nānattāyeva saññā nānattasaññā,",
  "tika-abh08t8:5_12": "sā etesaṁ atthīti nānattasaññī nāma,",
  "tika-abh08t8:5_13": "paṭhamajjhānabhūmi ca caturāpāyabhūmiyo ca nānattakāyaekattasaññī nāma,",
  "tika-abh08t8:5_14": "dutiyajjhānabhūmi ekattakāyanānattasaññī nāma,",
  "tika-abh08t8:5_15": "tatiyajjhānabhūmivehapphalabhūmisuddhāvāsabhūmiyo ekattakāyaekattasaññī nāma,",
  "tika-abh08t8:5_16": "heṭṭhā ṭhitā rūpehi saddhiṁ sattaviññāṇaṭṭhitiyo,",
  "tika-abh08t8:5_17": "tiṭṭhanti viññāṇāni etthāti ṭhitiyo,",
  "tika-abh08t8:5_18": "viññāṇānaṁ ṭhitiyo viññāṇaṭṭhitiyo,",
  "tika-abh08t8:5_19": "viññāṇassa abhāvato asaññībhūmi na gayhate,",
  "tika-abh08t8:5_20": "catutthāruppabhūmi ca paṭuviññāṇābhāvato na gayhate.",
  "tika-abh08t8:5_21": "Sattāvāsavasena asaññībhūmiṁ,",
  "tika-abh08t8:5_22": "catutthāruppabhūmiñca pana gahetvā te sattāvāsā nava eva honti.",
  "tika-abh08t8:6_0": "563-8.Kāme puññābhisaṅkhārasaññitā aṭṭha cetanā pūrenti attano kārakaṁ pūrenti ca,",
  "tika-abh08t8:6_1": "ajjhāsayaṁ pujjañca bhavaṁ nibbattentīti puññāni,",
  "tika-abh08t8:6_2": "abhisaṅkharonti vipākaṁ,",
  "tika-abh08t8:6_3": "kammajarūpañcāti abhisaṅkhārā,",
  "tika-abh08t8:6_4": "puññāni eva abhisaṅkhārā puññābhisaṅkhārā,",
  "tika-abh08t8:6_5": "teyeva saññitā puññābhisaṅkhārasaññitā,",
  "tika-abh08t8:6_6": "kāme puññābhisaṅkhārasaññitā aṭṭha cetanā.",
  "tika-abh08t8:6_7": "Navannaṁ pākacittānaṁ upekkhāyuttāhetukamahāvipākavasena navannaṁ pākacittānaṁ kāmasugatiyaṁ pana nānā",
  "tika-abh08t8:6_8": "vattamānacetanākhaṇato paraṁ khaṇaṁ etassāti nānākhaṇaṁ,",
  "tika-abh08t8:6_9": "taṁ eva nānakkhaṇikaṁ,",
  "tika-abh08t8:6_10": "tameva kammaṁ nānakkhaṇikakammaṁ,",
  "tika-abh08t8:6_11": "vattamānacetanāto parā atītacetanāti attho.",
  "tika-abh08t8:6_12": "Balavā nissayapaccayo upanissayapaccayo,",
  "tika-abh08t8:6_13": "balavattho cettha upa-saddo,",
  "tika-abh08t8:6_14": "balavapaccayoti attho,",
  "tika-abh08t8:6_15": "nānakkhaṇikakammapaccayavasena balavapaccayavasena cāti attho.",
  "tika-abh08t8:6_16": "Dvedhā dvīhi pakārehi tesaṁ paṭisandhiyaṁ paccayā bhavanti,",
  "tika-abh08t8:6_17": "tā aṭṭha kāmāvacaramahākusalacetanā upekkhāsahitāhetumanoviññāṇadhātuyā vinā upekkhāsahagatāhetumanoviññāṇadhātuṁ",
  "tika-abh08t8:6_18": "vajjetvā parittapākānaṁ cakkhusotaghānajivhākāyasampaṭicchanasomanassayuttāhetukakusalavipākānaṁ dvedhā",
  "tika-abh08t8:6_19": "nānakkhaṇikakammūpanissayapaccayehi pavattiyaṁ paccayā honti.",
  "tika-abh08t8:6_20": "Tāyeva cetanā tā eva aṭṭha kāmāvacaramahākusalacetanā rūpabhave pañcannaṁ pākacittānaṁ kusalavipākacittānaṁ",
  "tika-abh08t8:6_21": "cakkhusotasampaṭicchanasomanassayuttaupekkhāyuttasantīraṇānaṁ dvedhā nānakkhaṇikakammūpanissayapaccayehi",
  "tika-abh08t8:6_22": "pavattiyaṁ paccayā honti.",
  "tika-abh08t8:6_23": "Aṭṭhannaṁ tu parittānaṁ,",
  "tika-abh08t8:6_24": "kāme duggatiyaṁ tathā aṭṭhannaṁ parittānaṁ kusalavipākānaṁ cakkhusotaghānajivhākāyasampaṭicchanānaṁ,",
  "tika-abh08t8:6_25": "dvinnaṁ santīraṇānañca pavatte pavattikkhaṇe paccayā honti,",
  "tika-abh08t8:6_26": "paṭisandhiyaṁ paṭisandhikkhaṇe pana paccayā na honti.",
  "tika-abh08t8:6_27": "Vuttappakārāva kāme sugatiyaṁ yathāvuttappakārāva aṭṭha kāmāvacaramahākusalacetanā kāmasugatiyaṁ tathā",
  "tika-abh08t8:6_28": "soḷasannaṁ kusalavipākānaṁ pavatte pavattikkhaṇe dvedhā nānakkhaṇikakammūpanissayapaccayehi paccayā honti,",
  "tika-abh08t8:6_29": "pavatte pavattikkhaṇe sattannaṁ kusalavipākānaṁ paccayā honti.",
  "tika-abh08t8:6_30": "Paṭisandhiyaṁ paṭisandhikkhaṇe navannaṁ kusalavipākacittānaṁ paccayā honti.",
  "tika-abh08t8:7_0": "569-74.Rūpe puññābhisaṅkhārā,",
  "tika-abh08t8:7_1": "rūpāvacarabhūmiyaṁ pañcannaṁ pākacittānaṁ paṭisandhiyaṁ paṭisandhikkhaṇe paccayā hontimāpuññasaṅkhārā,",
  "tika-abh08t8:7_2": "kāme duggatiyaṁ dvidhā ime apuññābhisaṅkhārā,",
  "tika-abh08t8:7_3": "imā kusalapaṭipakkhā uddhaccavajjā ekādasa cetanā kāmaduggatiyaṁ ekassa paṭisandhiviññāṇassa paṭisandhiyaṁ",
  "tika-abh08t8:7_4": "paṭisandhikkhaṇe dvidhā nānakkhaṇikakammūpanissayapaccayehi paccayā honti.",
  "tika-abh08t8:7_5": "Dvādasa akusalacetanā pavatte pavattikkhaṇe eva channaṁ cakkhusotaghānajivhākāyasampaṭicchanānaṁ akusalavipākānaṁ paccayā honti,",
  "tika-abh08t8:7_6": "paṭisandhiyaṁ paṭisandhikkhaṇe paccayā no honti.",
  "tika-abh08t8:7_7": "Sattannampi bhavanteva pavatte pavattikkhaṇe paṭisandhiyaṁ paṭisandhikkhaṇe akusalavipākāni sattannaṁ",
  "tika-abh08t8:7_8": "cakkhusotaghānajivhākāyasampaṭicchanasantīraṇānaṁ paccayā bhavanti.",
  "tika-abh08t8:7_9": "Kāme sugatiyaṁ tesaṁ,",
  "tika-abh08t8:7_10": "sattannampi tatheva ca dvādasākusalacetanā kāme sugatiyaṁ tatheva ca tesaṁ sattannaṁ akusalavipākānaṁ pavatte pavattikkhaṇe paccayā honti,",
  "tika-abh08t8:7_11": "paṭisandhiyaṁ paṭisandhikkhaṇe paccayā na honti.",
  "tika-abh08t8:7_12": "Viññāṇānaṁ catunnampi,",
  "tika-abh08t8:7_13": "tesaṁ rūpabhave tathā tāyeva dvādasākusalacetanā rūpabhave tesaṁ catunnaṁ akusalavipākānaṁ cakkhusotasampaṭicchanasantīraṇasaṅkhātānaṁ",
  "tika-abh08t8:7_14": "viññāṇānaṁ tathā pavatte pavattikkhaṇe paccayā honti,",
  "tika-abh08t8:7_15": "paṭisandhiyaṁ paṭisandhikkhaṇe paccayā na honti.",
  "tika-abh08t8:7_16": "So ca kāmabhaveniṭṭharūpādiupaladdhiyaṁ so ca apuññābhisaṅkhāro kāmabhave aniṭṭharūpādiupaladdhiyaṁ amanāparūpādīni",
  "tika-abh08t8:7_17": "ārammaṇāni upaladdhiyaṁ tesaṁ catunnaṁ apuññajānaṁ viññāṇānaṁ paccayo hoti.",
  "tika-abh08t8:7_18": "Hi saccaṁ “so ca kāmabhaveniṭṭha-rūpādiupaladdhiya”ntiādikaṁ vacanaṁ.",
  "tika-abh08t8:7_19": "Aniṭṭharūpādayo nāma visayā brahmaloke na vijjare na vijjanti.",
  "tika-abh08t8:8_0": "575-6.Tathevāneñjasaṅkhāro na iñjati na phandati na calatīti āneñjaṁ,",
  "tika-abh08t8:8_1": "āneñjañca taṁ saṅkhāro cāti āneñjasaṅkhāro,",
  "tika-abh08t8:8_2": "tathā eva āneñjasaṅkhāro arūpāvacarabhūmiyaṁ catunnaṁ pākacittānaṁ pavatte pavattikkhaṇe paṭisandhiyaṁ paṭisandhikkhaṇe paccayo hoti.",
  "tika-abh08t8:8_3": "Bhavesvete bhavesu ete vuttappakārā paccayā vuttappakārena paṭisandhipavattīsu yathā ca yena yena ca",
  "tika-abh08t8:8_4": "pakārena nānakkhaṇikakammūpanissayapaccayehi paccayā honti,",
  "tika-abh08t8:8_5": "tena paccayā tathā tena tena pakārena vibhāvinā vijānantena paṇḍitena ñeyyā.",
  "tika-abh08t8:9_0": "577.Eseva ca nayo ñeyyo,",
  "tika-abh08t8:9_1": "yoniādīsu yonigativiññāṇaṭṭhitisattāvāsesu eseva ca nayo bhavesu mayā vutto eva nayo paṇḍitena ñeyyo.",
  "tika-abh08t8:9_2": "Tatridaṁ tatra bhavesu ādito paṭṭhāya vuttaṁ idaṁ vacanaṁ mukhamattanidassanaṁ upāyamattadīpanaṁ hoti.",
  "tika-abh08t8:10_0": "578-81.Avisesena puññābhi-saṅkhāro dvibhavesupi kāmapuññābhisaṅkhāravasena,",
  "tika-abh08t8:10_1": "rūpapuññābhisaṅkhāravasena ca puññābhisaṅkhāro avisesena samānabhāvena dvīsu bhavesu kāmarūpabhavesu",
  "tika-abh08t8:10_2": "paṭisandhiṁ datvā so saṅkhāro sabbapākaṁ janeti nibbatteti.",
  "tika-abh08t8:10_3": "Tathā catūsu viññeyyo,",
  "tika-abh08t8:10_4": "aṇḍajādīsu yonisu dvibhavesu puññābhisaṅkhāro viya tathā catūsu aṇḍajādīsu so puññābhisaṅkhāro paṇḍitena ñeyyo.",
  "tika-abh08t8:10_5": "“Aṇḍajādīsū”ti vacanaṁ padumapaccekabuddhānaṁ manussattaṁ sandhāya vuttaṁ.",
  "tika-abh08t8:10_6": "Bahudevamanussānaṁ vasena dvīsu gatīsu eva ca tathā so puññābhisaṅkhāro paṇḍitena ñeyyo.",
  "tika-abh08t8:10_7": "Tathā nānattakāyādi-viññāṇānaṁ ṭhitīsupi nānattakāyanānattasaññīnānattakaāyaekattasaññī ekattakāyanānattasaññī",
  "tika-abh08t8:10_8": "ekattakāyaekattasaññīnaṁ vasena catūsu viññāṇaṭṭhitīsu so puññābhisaṅkhāro paṇḍitena ñeyyo.",
  "tika-abh08t8:10_9": "Nānattakāyanānattasaññīnānattakāyaekattasaññīekattakāyanānattasaññīekattakāyaekattasaññīnaṁ vasena vuttappakārasmiṁ",
  "tika-abh08t8:10_10": "catubbidhe sattāvāse tathā so puññābhisaṅkhāro paṇḍitena ñeyyo.",
  "tika-abh08t8:10_11": "Evaṁ iminā mayā vuttappakārena puññābhisaṅkhāro bhavādīsu bhavayonigativiññāṇaṭṭhitisattāvāsesu yathārahaṁ soḷasannaṁ kāmakusalapākānaṁ,",
  "tika-abh08t8:10_12": "pañcannaṁ rūpapākānañcāti ekavīsatipākānaṁ dvidhā nānakkhaṇikakammūpanissayapaccayena paccayo hoti.",
  "tika-abh08t8:11_0": "582-3.Kāme apuññasaṅkhāro kāmabhave aṇḍajajalābujasaṁsedajaopapātikayonivasena aṇḍajādīsu yonīsu nirayagatipetagatitiracchānagativasena",
  "tika-abh08t8:11_1": "tīsu gatīsu nānattakāyaekattasaññīvasena ekissā viññāṇaṭṭhitiyā nānattakāyaekattasaññīvasena ca ekasmiṁ",
  "tika-abh08t8:11_2": "pana sattāvāse dvidhā nānakkhaṇikakammūpanissayapaccayehi pavatte pavattikkhaṇe paṭisandhiyaṁ paṭisandhikkhaṇe",
  "tika-abh08t8:11_3": "so apuññābhisaṅkhāro paccayo hoti.",
  "tika-abh08t8:12_0": "584-6.Tathevāneñjasaṅkhāro tathā eva āneñjasaṅkhāro,",
  "tika-abh08t8:12_1": "ekārūpabhave ekasmiṁ arūpabhave ekissā opapātikayoniyā ceva ekissā devagatiyāpi ca ākāsānañcāyatanabhūmi",
  "tika-abh08t8:12_2": "viññāṇañcāyatanabhūmi ākiñcaññāyatanabhūmivasena tīsu eva cittaṭṭhitīsu catunnaṁ arūpabhūmīnaṁ vasena",
  "tika-abh08t8:12_3": "catubbidhe sattāvāse catunnaṁ arūpapākacittānaṁ dvedhā nānakkhaṇikakammopanissayapaccayehi so āneñjābhisaṅkhāro",
  "tika-abh08t8:12_4": "paccayo hoti.",
  "tika-abh08t8:12_5": "Paṭisandhipavattīnaṁ,",
  "tika-abh08t8:12_6": "vasenevaṁ bhavādīsu evaṁ iminā mayā vuttappakārena paṭisandhipavattīnaṁ vasena bhavādīsu yathā ye saṅkhārā esaṁ pākacittānaṁ paccayā honti,",
  "tika-abh08t8:12_7": "tathā te saṅkhārā evaṁ iminā mayā vuttappakārena paṇḍitena vijānitabbā.",
  "tika-abh08t8:13_0": "587-90.Na rūpārūpadhammānaṁ,",
  "tika-abh08t8:13_1": "saṅkanti pana vijjati rūpadhammānaṁ,",
  "tika-abh08t8:13_2": "cittacetasikasaṅkhātānaṁ nāmadhammānañca saṅkanti pana saṅkamanaṁ pana na vijjati.",
  "tika-abh08t8:13_3": "Saṅkantibhāve asati atītabhavato idha imasmiṁ bhave rūpadhammānaṁ saṅkamanabhāve asati paṭisandhicittaṁ kathaṁ kena pakārena siyā bhaveyya?",
  "tika-abh08t8:13_4": "Natthi cittassa saṅkanti,",
  "tika-abh08t8:13_5": "atītabhavato idha imasmiṁ bhave cittassa saṅkanti saṅkamanaṁ natthi,",
  "tika-abh08t8:13_6": "tato atītabhavato atītaṁ hetuṁ vinā vajjetvā idha imasmiṁ bhave cittassa pātubhāvo na vijjati.",
  "tika-abh08t8:13_7": "Suladdhapaccayaṁ rūpārūpamattaṁ suṭṭhu laddhapaccayaṁ rūpanāmamattaṁ jāyati.",
  "tika-abh08t8:13_8": "Evaṁ iminā mayā vuttappakārena paccayaṁ labhitvā uppajjamānaṁ rūpārūpamattaṁ rūpanāmamattaṁ jāyati.",
  "tika-abh08t8:13_9": "Evaṁ iminā mayā vuttappakārena paccayaṁ labhitvā uppajjamānaṁ rūpārūpamattaṁ bhavantaraṁ aññabhavaṁ paṭisandhiṁ upeti upagacchati.",
  "tika-abh08t8:13_10": "Iti vacanaṁ samaññāya lokiyavohārena pavuccate,",
  "tika-abh08t8:13_11": "satto vā natthi,",
  "tika-abh08t8:13_12": "satto jīvoti vevacanaṁ,",
  "tika-abh08t8:13_13": "attā vāpi na vijjati.",
  "tika-abh08t8:14_0": "591-9.Tassidaṁ pākaṭaṁ katvā,",
  "tika-abh08t8:14_1": "paṭisandhikkamaṁ pana tassa sattassa idaṁ paṭisandhikkamaṁ sudubbudhaṁ atidubbijānaṁ pākaṭaṁ katvā ahaṁ dassayissāmi,",
  "tika-abh08t8:14_2": "tametaṁ paṭisandhikkamaṁ sādhu sādhukaṁ nibodhatha,",
  "tika-abh08t8:14_3": "sādhu sādhukaṁ manasi karotha,",
  "tika-abh08t8:14_4": "vividhesu ārammaṇesu lobhavasena cittaṁ anāmetvā vajiramañjūsāya anagghamaṇiratanaṁ pakkhipanto viya citte ṭhapetvāti attho.",
  "tika-abh08t8:14_5": "Atītasmiṁ bhave tassa,",
  "tika-abh08t8:14_6": "āsannamaraṇassa hiito bhavato atītasmiṁ bhave āsannamaraṇassa tassa sarīrasmiṁ ātape pakkhittaṁ haritaṁ",
  "tika-abh08t8:14_7": "tālapaṇṇaṁ viya sussamāne sati cakkhundriyādike indriye naṭṭhe hadayavatthumattasmiṁ ṭhite kāyappasādike",
  "tika-abh08t8:14_8": "viññāṇe tasmiṁ khaṇe vatthusannissitaṁ hadayavatthunissitaṁ.",
  "tika-abh08t8:14_9": "“Citta”nti vacanaṁ bhavaṅgamanodvārāvajjanajavanaṁ sandhāya vuttanti veditabbaṁ.",
  "tika-abh08t8:14_10": "Pubbānusevitanti ito kālā pubbakāle tena pana anusevitaṁ anuciṇṇaṁ puññaṁ kammaṁ vā apuññaṁ eva vā kammaṁ",
  "tika-abh08t8:14_11": "kammanimittaṁ gatinimittaṁ vā kammaphalena dvāresu paccupaṭṭhitaṁ ālambitvā manodvārāvajjanajavanavasena",
  "tika-abh08t8:14_12": "sevitacittaṁ pavattati.",
  "tika-abh08t8:14_13": "Evaṁ iminā mayā vuttappakārena pavattamānaṁ taṁ viññāṇaṁ taṁ javanacittaṁ laddhapaccayaṁ laddhārammaṇapaccayaṁ.",
  "tika-abh08t8:14_14": "Avijjāya paṭicchannādīnave visayeti akusalajavane javite tassa javanassa avijjāya appaṭicchannadose tasmiṁ",
  "tika-abh08t8:14_15": "kammādike ārammaṇe kusalajavane javite tato cittavīthito pubbabhāge pavattāya avijjāya paṭicchannadose",
  "tika-abh08t8:14_16": "tasmiṁ kammādike ārammaṇe.",
  "tika-abh08t8:14_17": "Taṇhāti akusalajavanena sahajo lobho,",
  "tika-abh08t8:14_18": "akusalajavane vā javite tato vīthicittato pubbabhāge pavatto lobho taṇhā.",
  "tika-abh08t8:14_19": "Nametīti aññaṁ ārammaṇaṁ aggāhāpetvā daḷhaggāhavasena taṁ eva kammanimittagatinimittasaṅkhātaṁ ārammaṇaṁ gaṇhāpetīti attho.",
  "tika-abh08t8:14_20": "Sahajā saṅkhārā pana tassa cittassa sahajā ekato jātā cetanā pana tasmiṁ yevārammaṇe khipanti pavattanti.",
  "tika-abh08t8:14_21": "Imasmiṁ paccuppannabhave ekasantativasā pavattāya taṇhāya namīyamānaṁ taṁ viññāṇaṁ orimā tīramhā rajjukaṁ",
  "tika-abh08t8:14_22": "ālambitvā mātikātikkamo puriso viya etaṁ purimaṁ nissayabhūtaṁ hadayavatthuṁ jahati chaḍḍeti,",
  "tika-abh08t8:14_23": "cuticittaṁ uppajjitvā nirujjhatīti attho.",
  "tika-abh08t8:14_24": "Aparaṁ kammasambhūtaṁ nissayaṁ aparaṁ aññakammato sambhūtaṁ nissayabhūtaṁ hadayavatthuṁ labhitvā vā alabhitvāpi",
  "tika-abh08t8:14_25": "vā ārammaṇādīhi paccayehi taṁ paṭisandhisaṅkhātaṁ mānasaṁ pavattati.",
  "tika-abh08t8:14_26": "“Labhitvā”ti vacanaṁ kāmarūpabhavaṁ sandhāya vuttaṁ.",
  "tika-abh08t8:14_27": "“Alabhitvā”ti vacanaṁ arūpabhavaṁ sandhāya vuttaṁ.",
  "tika-abh08t8:14_28": "Ettha etesu cittesu purimaṁ “jahatī”ti vacanena vuttañceva cittaṁ,",
  "tika-abh08t8:14_29": "cuticittaṁ pacchimaṁ “ārammaṇādīhi paccayehi pavattatī”ti vacanena vuttañceva cittaṁ paṭisandhicittaṁ paṇḍitena veditabbaṁ.",
  "tika-abh08t8:15_0": "600-6.Tadetaṁ taṁ etaṁ paṭisandhicittaṁ purimā bhavato idha imasmiṁ pacchimabhave nāpi āgataṁ,",
  "tika-abh08t8:15_1": "kammādiñca hetuṁ vinā vajjetvā paṭisandhicittaṁ pātubhūtaṁ na ceva taṁ ettha etasmiṁ vacane etassa paṭisandhicittassa",
  "tika-abh08t8:15_2": "purimā bhavato idha imasmiṁ paccuppannabhave anāgamane atītabhavahetūhi atītabhave kammādipaccayehi etassa",
  "tika-abh08t8:15_3": "paṭisandhicittassa sambhave.",
  "tika-abh08t8:15_4": "Paṭighosadīpamuddādī,",
  "tika-abh08t8:15_5": "bhavantettha nidassanā ettha etasmiṁ tassa paṭisandhicittassa atītabhavato anāgamane atītabhave hetūhi",
  "tika-abh08t8:15_6": "sambhave paṭighosadīpamuddādiatthanidassanā upamā bhavanti.",
  "tika-abh08t8:15_7": "Aññatra aññasmiṁ paṭighosādīnaṁ atthānaṁ pavattiṭṭhāne āgantvā saddādihetukā saddādayo paccayā honti yathā.",
  "tika-abh08t8:15_8": "Idaṁ vuttaṁ hoti –",
  "tika-abh08t8:15_9": "imasmiṁ ṭhāne janehi pavattāpitā saddadīpamuddādayo atthā pabbatantarādīsu aññesu ṭhānesu pavattānaṁ paṭighosadīpamuddādīnaṁ atthānaṁ hetukā honti.",
  "tika-abh08t8:15_10": "Tesu saddādīsu paccayesu santesu ye te paṭighosādayo honti,",
  "tika-abh08t8:15_11": "asantesu na honti yathā,",
  "tika-abh08t8:15_12": "evameva ca viññāṇaṁ atītabhavato paccuppannabhavaviññāṇavasena pavattaṁ viññāṇaṁ vibhāvinā veditabbaṁ.",
  "tika-abh08t8:15_13": "Santānabandhato santānabandhavasena ekatā atītabhavapaccuppannabhavaviññāṇavasena pavattassa viññāṇassa ekībhāvo natthi,",
  "tika-abh08t8:15_14": "nānatāpi tassa viññāṇassa nānābhāvopi paccekabhāvo api.",
  "tika-abh08t8:15_15": "Sati santānabandhe tu,",
  "tika-abh08t8:15_16": "ekantenekatā siyā santānabandhe sati ekantena tassa viññāṇassa ekatā ekībhāvo siyā bhaveyya,",
  "tika-abh08t8:15_17": "khīrasabhāvato paggharaṇasabhāvato khīrato sambhūtaṁ ghanasabhāvaṁ kadācipi kismiñcipi kāle na bhaveyya,",
  "tika-abh08t8:15_18": "sabbadā paggharaṇasabhāvakhīrameva bhaveyyāti attho.",
  "tika-abh08t8:15_19": "Athāpi aparo nayopi sā ekantanānatā tassa viññāṇassa so ekantanānābhāvo yadi bhaveyya,",
  "tika-abh08t8:15_20": "khīrasāmiko so puggalo dadhisāmi na bhaveyya.",
  "tika-abh08t8:15_21": "Khīrakāle khīrassa issarabhūto sāmiko paggharaṇasabhāvaṁ jahitvā dadhissa uppajjamānakāle tassa dadhissa issaro na bhaveyya,",
  "tika-abh08t8:15_22": "tato khīrasāmiko añño puggalo tassa dadhissa anissaro asāmiko bhaveyyāti attho.",
  "tika-abh08t8:15_23": "Yasmā kāraṇā ettha etasmiṁ paṭisandhikkamavinicchaye ekantaekatāpi vā ekantanānatāpi vā samayaññunā viññunā na ceva upagantabbā.",
  "tika-abh08t8:16_0": "607-10.Evaṁ iminā mayā vuttappakārena asaṅkantipātubhāve saṅkantipātubhāvarahite bhave sati imasmiṁ manussattabhāve",
  "tika-abh08t8:16_1": "khandhādisamatā abhisambhūtā ye khandhā honti,",
  "tika-abh08t8:16_2": "etesaṁ idha imasmiṁ manussattabhāve niruddhattā idha imasmiṁ manussattabhāve janehi katassa tassa kammassa",
  "tika-abh08t8:16_3": "phalahetuno phalassa paccayabhūtassa parattha parasmiṁ loke āgamato ceva evaṁ aññassa sattassa aññato",
  "tika-abh08t8:16_4": "kammato hi tato sattato aññena sattena katato aññato ceva kammato taṁ phalaṁ siyā bhaveyya,",
  "tika-abh08t8:16_5": "“aññassa sattassā”ti vacanena titthiyasattassapi kammaṁ aññassa ca phalaṁ dadeyyāti attho,",
  "tika-abh08t8:16_6": "tasmā kāraṇā etaṁ sabbaṁ eva ca tumhehi vuttavidhānaṁ na sundaraṁ.",
  "tika-abh08t8:16_7": "Etthāhāti etasmiṁ ṭhāne ṭhatvā codako āha –",
  "tika-abh08t8:16_8": "nanu evaṁ “asaṅkantipātubhāve bhave satī”tiādikaṁ vacanaṁ niyatīti? Vuccate –",
  "tika-abh08t8:16_9": "santāne yaṁ phalaṁ etaṁ ekasmiṁ santāne pavattamānaṁ yaṁ etaṁ phalaṁ aññassa sattassa na hoti,",
  "tika-abh08t8:16_10": "aññato kammato na ca hoti,",
  "tika-abh08t8:16_11": "bījānaṁ abhisaṅkhāro etassatthassa “ekasmiṁ santāne”tiādikassa etassa atthassa sādhako nipphādako hoti.",
  "tika-abh08t8:17_0": "611-5.Ekasmiṁpana santāne,",
  "tika-abh08t8:17_1": "vattamānaṁ phalaṁ pana aññassa sattassāpi vā na hoti,",
  "tika-abh08t8:17_2": "taṁ phalaṁ aññato kammato na hoti.",
  "tika-abh08t8:17_3": "Bījānaṁ abhisaṅkhāro etassatthassa “ekasmiṁ pana santāne”tiādikassa etassa atthassa sādhako nipphādako hoti,",
  "tika-abh08t8:17_4": "bījānaṁ abhisaṅkhāre madhuādinā vatthunā janehi kate tassa bījassa santāne paṭhamaṁ laddhapaccayo paṭhamaṁ",
  "tika-abh08t8:17_5": "laddhamadhuādipaccayo tassa bījassa phalaṁ kālantare madhuādinā bījābhisaṅkharaṇato aññasmiṁ kāle madhuro hoti.",
  "tika-abh08t8:17_6": "Hi saccaṁ “bījānaṁ abhisaṅkhāre”tiādikaṁ vacanaṁ.",
  "tika-abh08t8:17_7": "Tāni hi tāni eva paṭhamaṁ madhuādinā janehi ropitāni bījāni abhisaṅkharaṇato kālantare madhurabhāvaṁ phalampi vā phalaṭṭhaṁ vā na pāpuṇanti.",
  "tika-abh08t8:17_8": "Evaṁ iminā pakārena idaṁ mayā vuttaṁ “ekasmiṁ pana santāne”tiādikaṁ vacanaṁ paṇḍitena ñeyyaṁ.",
  "tika-abh08t8:17_9": "Api ca aparo nayo.",
  "tika-abh08t8:17_10": "Bālakāle taruṇakāle tena taruṇena payuttena vijjāsipposadhādinā kammenāpi tassa vuddhakālasmiṁ phaladānasīlena",
  "tika-abh08t8:17_11": "ayaṁ “ekasmiṁ pana santāne”tiādiko attho paṇḍitena dīpetabbo.",
  "tika-abh08t8:18_0": "616-20.",
  "tika-abh08t8:18_1": "Codako punāha –",
  "tika-abh08t8:18_2": "evaṁ santepi taṁ kammaṁ evaṁ iminā mayā vuttappakārena kamme santepi saṁvijjamānepi taṁ kammaṁ etasmiṁyeva",
  "tika-abh08t8:18_3": "khaṇe vijjamānampi vā phalassa paccayo hoti.",
  "tika-abh08t8:18_4": "Atha vāvijjamānakaṁ paccayo na bhaveyya.",
  "tika-abh08t8:18_5": "Etasmiṁyeva khaṇe avijjamānakaṁ kammaṁ vā phalassa paccayo hoti.",
  "tika-abh08t8:18_6": "Sace yadi vijjamānaṁ phalassa paccayo hoti,",
  "tika-abh08t8:18_7": "tappavattikkhaṇepana tassa kammassa pavattikkhaṇe tassa kammassa vijjamānakāle pana hetunā kammeneva saddhiṁ pākena bhavitabbaṁ.",
  "tika-abh08t8:18_8": "Atha vā aparo nayo.",
  "tika-abh08t8:18_9": "Vijjamānaṁ niruddhaṁ kammaṁ vipākassa paccayo yadi bhaveyya,",
  "tika-abh08t8:18_10": "pavattikkhaṇato tassa kammassa pavattikkhaṇato pubbe vā kāle,",
  "tika-abh08t8:18_11": "tassa kammassa pavattikkhaṇato pacchā vā avijjamānakāleti attho.",
  "tika-abh08t8:18_12": "Niccaphalaṁ siyāti sabbadā kammapaccayavirahitaṁ phalaṁ siyāti attho.",
  "tika-abh08t8:18_13": "Ācariyena vuccate – “lobhaṁ,",
  "tika-abh08t8:18_14": "bhikkhave,",
  "tika-abh08t8:18_15": "pajahatha,",
  "tika-abh08t8:18_16": "sotāpattipaṭilābhāya ahameva pāṭibhogo”tiādīsu pāṭhesu pāṭibhogo viya kammaṁ daṭṭhabbaṁ.",
  "tika-abh08t8:18_17": "Sotāpattiphalaṁ viya kammato sambhūtaṁ phalaṁ daṭṭhabbaṁ.",
  "tika-abh08t8:18_18": "Kaṭattāyeva janehi kaṭattāyeva taṁ kammaṁ phalassa paccayo hoti,",
  "tika-abh08t8:18_19": "assa vijjamānattaṁ na ca hoti,",
  "tika-abh08t8:18_20": "tassa avijjamānassa kammassa vijjamānatā vā na ca neva hoti.",
  "tika-abh08t8:19_0": "621.Abhidhammāvatāroyaṁ abhidhammāvatāro ayaṁ paramatthappakāsano bhūtatthadīpano sotūnaṁ puggalānaṁ",
  "tika-abh08t8:19_1": "pītibuddhivivaḍḍhano paṇḍitehi vividhesu ārammaṇesu cittaṁ anāmetvā sakkaccena manasikārena sotabbo.",
  "tika-abh08t8:20_0": "Iti abhidhammāvatāraṭīkāya",
  "tika-abh08t8:21_0": "Puññavipākapaccayaniddesavaṇṇanā niṭṭhitā.",
  "tika-abh08t8:22_0": "Navamo paricchedo."
}