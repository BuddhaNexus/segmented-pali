{
  "tika-abh02t8:0_0": "9. Iddhipādavibhaṅgo",
  "tika-abh02t8:1_0": "1. Suttantabhājanīyavaṇṇanā",
  "tika-abh02t8:2_0": "431.Iddhi-saddassa paṭhamo kattuattho, dutiyo karaṇattho vutto,",
  "tika-abh02t8:2_1": "pāda-saddassa eko karaṇamevattho vutto. Pajjitabbāva iddhi vuttā,",
  "tika-abh02t8:2_2": "na ca ijjhantī pajjitabbā ca iddhi pajjanakaraṇena pādena samānādhikaraṇā hotīti ‘‘paṭhamenatthena iddhi eva pādo iddhipādo’’ti na sakkā vattuṁ,",
  "tika-abh02t8:2_3": "tathā iddhikiriyākaraṇena sādhetabbā ca vuddhisaṅkhātā iddhi pajjanakiriyākaraṇena pajjitabbāti dvinnaṁ karaṇānaṁ na asamānādhikaraṇatā sambhavatīti ‘‘dutiyenatthena iddhiyā pādo iddhipādo’’ti ca na sakkā vattuṁ,",
  "tika-abh02t8:2_4": "tasmā paṭhamenatthena iddhiyā pādo iddhipādo,",
  "tika-abh02t8:2_5": "dutiyenatthena iddhi eva pādo iddhipādoti evaṁ yojanā yujjati.",
  "tika-abh02t8:3_0": "‘‘Chandaṁ ce…pe… ayaṁ vuccati chandasamādhī’’ti imāya pāḷiyā chandādhipati samādhi chandasamādhīti adhipati-saddalopaṁ katvā samāso vuttoti viññāyati,",
  "tika-abh02t8:3_1": "adhipati-saddatthadassanavasena pana ‘‘chandahetuko chandādhiko vā samādhi chandasamādhī’’ti aṭṭhakathāyaṁ vuttanti veditabbaṁ.",
  "tika-abh02t8:3_2": "Padhānabhūtāti vīriyabhūtāti keci vadanti.",
  "tika-abh02t8:3_3": "Saṅkhatasaṅkhārādinivattanatthañhi padhānaggahaṇanti.",
  "tika-abh02t8:3_4": "Atha vā taṁ taṁ visesaṁ saṅkharotīti saṅkhāro, sabbaṁ vīriyaṁ.",
  "tika-abh02t8:3_5": "Tattha catukiccasādhakato aññassa nivattanatthaṁ padhānaggahaṇanti padhānabhūtā seṭṭhabhūtāti attho.",
  "tika-abh02t8:3_6": "Catubbidhassa pana vīriyassa adhippetattā bahuvacananiddeso kato.",
  "tika-abh02t8:3_7": "Adhiṭṭhānaṭṭhenāti duvidhatthāyapi iddhiyā adhiṭṭhānatthena.",
  "tika-abh02t8:3_8": "Pādabhūtanti iminā visuṁ samāsayojanāvasena pana yo pubbe iddhipādattho pāda-saddassa upāyatthataṁ gahetvā yathāyutto vutto,",
  "tika-abh02t8:3_9": "so vakkhamānānaṁ paṭilābhapubbabhāgānaṁ kattukaraṇiddhibhāvaṁ,",
  "tika-abh02t8:3_10": "uttaracūḷabhājanīye vā vuttehi chandādīhi iddhipādehi sādhetabbāya iddhiyā kattiddhibhāvaṁ,",
  "tika-abh02t8:3_11": "chandādīnañca karaṇiddhibhāvaṁ sandhāya vuttoti veditabbo.",
  "tika-abh02t8:4_0": "Vīriyiddhipādaniddese ‘‘vīriyasamādhipadhānasaṅkhārasamannāgata’’nti dvikkhattuṁ vīriyaṁ āgataṁ.",
  "tika-abh02t8:4_1": "Tattha purimaṁ samādhivisesanaṁ ‘‘vīriyādhipati samādhi vīriyasamādhī’’ti,",
  "tika-abh02t8:4_2": "dutiyaṁ samannāgamaṅgadassanaṁ.",
  "tika-abh02t8:4_3": "Dveyeva hi sabbattha samannāgamaṅgāni samādhi padhānasaṅkhāro ca,",
  "tika-abh02t8:4_4": "chandādayo samādhivisesanāni,",
  "tika-abh02t8:4_5": "padhānasaṅkhāro pana padhānavacaneneva visesito,",
  "tika-abh02t8:4_6": "na chandādīhīti na idha vīriyādhipatitā padhānasaṅkhārassa vuttā hoti.",
  "tika-abh02t8:4_7": "Vīriyañca samādhiṁ visesetvā ṭhitameva samannāgamaṅgavasena padhānasaṅkhāravacanena vuttanti nāpi dvīhi vīriyehi samannāgamo vutto hotīti.",
  "tika-abh02t8:4_8": "Yasmā pana chandādīhi visiṭṭho samādhi,",
  "tika-abh02t8:4_9": "tathā visiṭṭheneva ca tena sampayutto padhānasaṅkhāro sesadhammā ca,",
  "tika-abh02t8:4_10": "tasmā samādhivisesanānaṁ vasena cattāro iddhipādā vuttā.",
  "tika-abh02t8:4_11": "Visesanabhāvo ca chandādīnaṁ taṁtaṁavassayanavasena hotīti ‘‘chandasamādhi…pe… iddhipāda’’nti ettha nissayatthepi pāda-sadde upāyatthena chandādīnaṁ iddhipādatā vuttā hoti.",
  "tika-abh02t8:4_12": "Teneva uttaracūḷabhājanīye ‘‘cattāro iddhipādā chandiddhipādo’’tiādinā chandādīnameva iddhipādatā vuttā.",
  "tika-abh02t8:4_13": "Pañhapucchake ca ‘‘cattāro iddhipādā idha bhikkhu chandasamādhī’’tiādināva (vibha.",
  "tika-abh02t8:4_14": "462) uddesaṁ katvāpi puna chandādīnaṁyeva kusalādibhāvo vibhattoti.",
  "tika-abh02t8:4_15": "Upāyiddhipādadassanatthameva hi nissayiddhipādadassanaṁ kataṁ,",
  "tika-abh02t8:4_16": "aññathā catubbidhatā na hotīti ayamettha pāḷivasena atthavinicchayo veditabbo.",
  "tika-abh02t8:5_0": "433.Rathadhureti rathassa purato.",
  "tika-abh02t8:5_1": "Hīnajātiko caṇḍālo upaṭṭhānādiguṇayogepi senāpatiṭṭhānādīni na labhatīti āha ‘‘jātiṁ sodhetvā…pe… jātiṁ avassayatī’’ti.",
  "tika-abh02t8:5_2": "Amantanīyoti hitāhitamantane na araho.",
  "tika-abh02t8:6_0": "Raṭṭhapālatthero chande sati kathaṁ nānujānissantīti sattapi bhattāni abhuñjitvā mātāpitaro anujānāpetvā pabbajitvā chandameva avassāya lokuttaradhammaṁ nibbattesīti āha ‘‘raṭṭhapālatthero viyā’’ti.",
  "tika-abh02t8:7_0": "Mogharājatthero vīmaṁsaṁ avassayīti tassa bhagavā ‘‘suññato lokaṁ avekkhassū’’ti (su. ni. 1125) suññatākathaṁ kathesi,",
  "tika-abh02t8:7_1": "paññānissitamānaniggahatthañca dvikkhattuṁ pucchito pañhaṁ na kathesi.",
  "tika-abh02t8:7_2": "Tattha punappunaṁ chanduppādanaṁ tosanaṁ viya hotīti chandassa upaṭṭhānasadisatā vuttā,",
  "tika-abh02t8:7_3": "thāmabhāvato vīriyassa sūrattasadisatā,",
  "tika-abh02t8:7_4": "‘‘chadvārādhipati rājā’’ti (dha. pa. aṭṭha.",
  "tika-abh02t8:7_5": "2.181 erakapattanāgarājavatthu) vacanato pubbaṅgamattā cittassa visiṭṭhajātisadisatā.",
  "tika-abh02t8:8_0": "Abhedatoti chandādike tayo tayo dhamme sampiṇḍetvā,",
  "tika-abh02t8:8_1": "iddhiiddhipāde amissetvā vā kathananti attho.",
  "tika-abh02t8:8_2": "Tattha chandavīriyādayo visesena ijjhanti etāyāti iddhīti vuccanti,",
  "tika-abh02t8:8_3": "ijjhatīti iddhīti avisesena samādhipadhānasaṅkhārāpīti.",
  "tika-abh02t8:9_0": "Chandiddhipādasamādhiddhipādādayo visiṭṭhā,",
  "tika-abh02t8:9_1": "pādo sabbiddhīnaṁ sādhāraṇattā avisiṭṭho,",
  "tika-abh02t8:9_2": "tasmā visiṭṭhesveva pavesaṁ avatvā avisiṭṭhe ca pavesaṁ vattuṁ yuttanti dassetuṁ sabbattha ‘‘pāde patiṭṭhātipi vattuṁ vaṭṭatī’’ti āha.",
  "tika-abh02t8:9_3": "Tatthevāti chandasamādhipadhānasaṅkhāraiddhipādesu,",
  "tika-abh02t8:9_4": "catūsu chandādikesvevāti attho.",
  "tika-abh02t8:9_5": "‘‘Chandavato ko samādhi na ijjhissatī’’ti samādhibhāvanāmukhena bhāvitā samādhibhāvitā.",
  "tika-abh02t8:10_0": "Ettha panāti bhedakathāyaṁ abhedakathanato abhinavaṁ natthīti attho.",
  "tika-abh02t8:10_1": "Ye hi tayo dhammā abhedakathāyaṁ iddhiiddhipādotveva vuttā,",
  "tika-abh02t8:10_2": "te eva bhedakathāyaṁ iddhīpi honti iddhipādāpi,",
  "tika-abh02t8:10_3": "sesā iddhipādā evāti evaṁ abhinavābhāvaṁ dassento ‘‘chando samādhī’’tiādimāha. Ime hi tayo…pe… na vinā,",
  "tika-abh02t8:10_4": "tasmā sesā sampayuttakā cattāro khandhā tesaṁ tiṇṇaṁ ijjhanena iddhi nāma bhaveyyuṁ,",
  "tika-abh02t8:10_5": "na attano sabhāvenāti te iddhipādā eva honti,",
  "tika-abh02t8:10_6": "na iddhīti evamidaṁ purimassa kāraṇabhāvena vuttanti veditabbaṁ.",
  "tika-abh02t8:10_7": "Atha vā tiṇṇaṁ iddhitā iddhipādatā ca vuttā, sesānañca iddhipādatāva,",
  "tika-abh02t8:10_8": "taṁ sabbaṁ sādhetuṁ ‘‘ime hi tayo…pe… na vinā’’ti āha. Tena yasmā ijjhanti, tasmā iddhi.",
  "tika-abh02t8:10_9": "Ijjhamānā ca yasmā sampayuttakehi saheva ijjhanti, na vinā,",
  "tika-abh02t8:10_10": "tasmā sampayuttakā iddhipādā,",
  "tika-abh02t8:10_11": "tadantogadhattā pana te tayo dhammā iddhipādāpi hontīti dasseti.",
  "tika-abh02t8:10_12": "Sampayuttakānampi pana khandhānaṁ iddhibhāvapariyāyo atthīti dassetuṁ ‘‘sampayuttakā panā’’tiādimāha.",
  "tika-abh02t8:10_13": "Catūsu khandhesu ekadesassa iddhitā,",
  "tika-abh02t8:10_14": "catunnampi ‘‘iddhiyā pādo iddhipādo’’ti iminā atthena iddhipādatā,",
  "tika-abh02t8:10_15": "punapi catunnaṁ khandhānaṁ ‘‘iddhi eva pādo iddhipādo’’ti iminā atthena iddhipādatā ca dassitā,",
  "tika-abh02t8:10_16": "na aññassāti katvā āha ‘‘na aññassakassaci adhivacana’’nti.",
  "tika-abh02t8:10_17": "Iminā ‘‘iddhi nāma anipphannā’’ti idaṁ vādaṁ paṭisedheti.",
  "tika-abh02t8:11_0": "Paṭilābhapubbabhāgānaṁ paṭilābhasseva ca iddhiiddhipādatāvacanaṁ apubbanti katvā pucchati ‘‘kenaṭṭhena iddhi, kenaṭṭhena pādo’’ti.",
  "tika-abh02t8:11_1": "Paṭilābho pubbabhāgo cāti vacanaseso.",
  "tika-abh02t8:11_2": "Upāyo ca upāyabhāveneva attano phalassa patiṭṭhā hotīti āha ‘‘patiṭṭhānaṭṭheneva pādo’’ti.",
  "tika-abh02t8:11_3": "Chandoyeva…pe… vīmaṁsāva vīmaṁsiddhipādoti kathitaṁ,",
  "tika-abh02t8:11_4": "tasmā na cattāro khandhā iddhiyā samānakālikā nānākkhaṇikā vā iddhipādā,",
  "tika-abh02t8:11_5": "jeṭṭhakabhūtā pana chandādayo eva sabbattha iddhipādāti ayameva tesaṁ aṭṭhakathācariyānaṁ adhippāyo.",
  "tika-abh02t8:11_6": "Suttantabhājanīye hi abhidhammabhājanīye ca samādhivisesanavasena dassitānaṁ upāyabhūtānaṁ iddhipādānaṁ pākaṭakaraṇatthaṁ uttaracūḷabhājanīyaṁ vuttanti.",
  "tika-abh02t8:11_7": "Kecīti uttaravihāravāsitherā kira.",
  "tika-abh02t8:12_0": "Suttantabhājanīyavaṇṇanā niṭṭhitā.",
  "tika-abh02t8:13_0": "2. Abhidhammabhājanīyavaṇṇanā",
  "tika-abh02t8:14_0": "444.",
  "tika-abh02t8:14_1": "Abhidhammabhājanīye ‘‘iddhipādoti tathābhūtassa phasso…pe… paggāho avikkhepo’’ti (vibha.",
  "tika-abh02t8:14_2": "447) iddhiiddhipādatthadassanatthaṁ paggāhāvikkhepā vuttā, cittapaññā ca saṅkhipitvāti.",
  "tika-abh02t8:14_3": "Cattāri nayasahassāni vibhattānīti idaṁ sādhipativārānaṁ paripuṇṇānaṁ abhāvā vicāretabbaṁ.",
  "tika-abh02t8:14_4": "Na hi adhipatīnaṁ adhipatayo vijjanti,",
  "tika-abh02t8:14_5": "ekekasmiṁ pana iddhipādaniddese ekeko adhipativāro labbhatīti soḷasa soḷasa nayasatāni labbhanti.",
  "tika-abh02t8:15_0": "Abhidhammabhājanīyavaṇṇanā niṭṭhitā.",
  "tika-abh02t8:16_0": "3. Pañhapucchakavaṇṇanā",
  "tika-abh02t8:17_0": "Nanu ca cattāropi adhipatayo ekakkhaṇe labbhanti,",
  "tika-abh02t8:17_1": "aññamaññassa pana adhipatayo na bhavanti ‘‘cattāro iddhipādā na maggādhipatino’’ti vuttattā.",
  "tika-abh02t8:17_2": "Rājaputtopamāpi hi etamatthaṁ dīpetīti? Na,",
  "tika-abh02t8:17_3": "ekakkhaṇe dutiyassa adhipatino abhāvato eva,",
  "tika-abh02t8:17_4": "‘‘na maggādhipatino’’ti vuttattā rājaputtopamā adhipatiṁ na karontīti imamevatthaṁ dīpeti, na adhipatīnaṁ sahabhāvaṁ. Taṁ kathaṁ jānitabbanti? Paṭikkhittattā.",
  "tika-abh02t8:17_5": "Adhipatipaccayaniddese hi aṭṭhakathāyaṁ (paṭṭhā. aṭṭha.",
  "tika-abh02t8:17_6": "1.3) vuttā ‘‘kasmā pana yathā hetupaccayaniddese ‘hetū hetusampayuttakāna’nti vuttaṁ,",
  "tika-abh02t8:17_7": "evamidha ‘adhipatī adhipatisampayuttakāna’nti avatvā ‘chandādhipati chandasampayuttakāna’ntiādinā nayena desanā katāti? Ekakkhaṇe abhāvato’’ti.",
  "tika-abh02t8:17_8": "Sati ca catunnaṁ adhipatīnaṁ sahabhāve ‘‘ariyamaggasamaṅgissa vīmaṁsādhipateyyaṁ maggaṁ bhāventassā’’ti visesanaṁ na kattabbaṁ siyā avīmaṁsādhipatikassa maggassa abhāvā.",
  "tika-abh02t8:17_9": "Chandādīnaṁ aññamaññādhipatikaraṇabhāve ca ‘‘vīmaṁsaṁ ṭhapetvā taṁsampayutto’’tiādinā chandādīnaṁ vīmaṁsādhipatikattavacanaṁ na vattabbaṁ siyā.",
  "tika-abh02t8:17_10": "Tathā ‘‘cattāro ariyamaggā siyā maggādhipatino,",
  "tika-abh02t8:17_11": "siyā na vattabbā maggādhipatino’’ti (dha. sa.",
  "tika-abh02t8:17_12": "1429) evamādīhipi adhipatīnaṁ sahabhāvo paṭikkhitto evāti.",
  "tika-abh02t8:18_0": "Pañhapucchakavaṇṇanā niṭṭhitā.",
  "tika-abh02t8:19_0": "Iddhipādavibhaṅgavaṇṇanā niṭṭhitā."
}