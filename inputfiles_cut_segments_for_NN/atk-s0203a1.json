{
  "atk-s0203a1:0_0": "2. Anupadavaggo",
  "atk-s0203a1:1_0": "1. Anupadasuttavaṇṇanā",
  "atk-s0203a1:2_0": "93.Evaṁme sutanti anupadasuttaṁ.",
  "atk-s0203a1:2_1": "Tattha etadavocāti etaṁ “paṇḍito”tiādinā nayena dhammasenāpatisāriputtattherassa guṇakathaṁ avoca. Kasmā?",
  "atk-s0203a1:2_2": "Avasesattheresu hi mahāmoggallānattherassa iddhimāti guṇo pākaṭo,",
  "atk-s0203a1:2_3": "mahākassapassa dhutavādoti,",
  "atk-s0203a1:2_4": "anuruddhattherassa dibbacakkhukoti,",
  "atk-s0203a1:2_5": "upālittherassa vinayadharoti,",
  "atk-s0203a1:2_6": "revatattherassa jhāyī jhānābhiratoti,",
  "atk-s0203a1:2_7": "ānandattherassa bahussutoti.",
  "atk-s0203a1:2_8": "Evaṁ tesaṁ tesaṁ therānaṁ te te guṇā pākaṭā,",
  "atk-s0203a1:2_9": "sāriputtattherassa pana apākaṭā. Kasmā?",
  "atk-s0203a1:2_10": "Paññavato hi guṇā na sakkā akathitā jānituṁ.",
  "atk-s0203a1:2_11": "Iti bhagavā “sāriputtassa guṇe kathessāmī”ti sabhāgaparisāya sannipātaṁ āgamesi.",
  "atk-s0203a1:2_12": "Visabhāgapuggalānañhi santike vaṇṇaṁ kathetuṁ na vaṭṭati,",
  "atk-s0203a1:2_13": "te vaṇṇe kathiyamāne avaṇṇameva kathenti.",
  "atk-s0203a1:2_14": "Imasmiṁ pana divase therassa sabhāgaparisā sannipati,",
  "atk-s0203a1:2_15": "tassā sannipatitabhāvaṁ disvā satthā vaṇṇaṁ kathento imaṁ desanaṁ ārabhi.",
  "atk-s0203a1:3_0": "Tattha paṇḍitoti dhātukusalatā āyatanakusalatā paṭiccasamuppādakusalatā ṭhānāṭṭhānakusalatāti imehi catūhi kāraṇehi paṇḍito.",
  "atk-s0203a1:3_1": "Mahāpaññotiādīsu mahāpaññādīhi samannāgatoti attho.",
  "atk-s0203a1:4_0": "Tatridaṁ mahāpaññādīnaṁ nānattaṁ –",
  "atk-s0203a1:4_1": "tattha katamā mahāpaññā?",
  "atk-s0203a1:4_2": "Mahante sīlakkhandhe pariggaṇhātīti mahāpaññā,",
  "atk-s0203a1:4_3": "mahante samādhikkhandhe,",
  "atk-s0203a1:4_4": "paññākkhandhe,",
  "atk-s0203a1:4_5": "vimuttikkhandhe,",
  "atk-s0203a1:4_6": "vimuttiñāṇadassanakkhandhe pariggaṇhātīti mahāpaññā,",
  "atk-s0203a1:4_7": "mahantāni ṭhānāṭṭhānāni,",
  "atk-s0203a1:4_8": "mahantā vihārasamāpattiyo,",
  "atk-s0203a1:4_9": "mahantāni ariyasaccāni,",
  "atk-s0203a1:4_10": "mahante satipaṭṭhāne,",
  "atk-s0203a1:4_11": "sammappadhāne,",
  "atk-s0203a1:4_12": "iddhipāde,",
  "atk-s0203a1:4_13": "mahantāni indriyāni, balāni,",
  "atk-s0203a1:4_14": "bojjhaṅgāni,",
  "atk-s0203a1:4_15": "mahante ariyamagge,",
  "atk-s0203a1:4_16": "mahantāni sāmaññaphalāni,",
  "atk-s0203a1:4_17": "mahantā abhiññāyo,",
  "atk-s0203a1:4_18": "mahantaṁ paramatthaṁ nibbānaṁ pariggaṇhātīti mahāpaññā.",
  "atk-s0203a1:5_0": "Katamā puthupaññā,",
  "atk-s0203a1:5_1": "puthu nānākhandhesu ñāṇaṁ pavattatīti puthupaññā.",
  "atk-s0203a1:5_2": "Puthu nānādhātūsu,",
  "atk-s0203a1:5_3": "puthu nānāāyatanesu,",
  "atk-s0203a1:5_4": "puthu nānāatthesu,",
  "atk-s0203a1:5_5": "puthu nānāpaṭiccasamuppādesu,",
  "atk-s0203a1:5_6": "puthu nānāsuññatamanupalabbhesu,",
  "atk-s0203a1:5_7": "puthu nānāatthesu, dhammesu,",
  "atk-s0203a1:5_8": "niruttīsu,",
  "atk-s0203a1:5_9": "paṭibhānesu,",
  "atk-s0203a1:5_10": "puthu nānāsīlakkhandhesu,",
  "atk-s0203a1:5_11": "puthu nānāsamādhi-paññā-vimutti-vimuttiñāṇadassanakkhandhesu,",
  "atk-s0203a1:5_12": "puthu nānāṭhānāṭṭhānesu,",
  "atk-s0203a1:5_13": "puthu nānāvihārasamāpattīsu,",
  "atk-s0203a1:5_14": "puthu nānāariyasaccesu,",
  "atk-s0203a1:5_15": "puthu nānāsatipaṭṭhānesu,",
  "atk-s0203a1:5_16": "sammappadhānesu,",
  "atk-s0203a1:5_17": "iddhipādesu,",
  "atk-s0203a1:5_18": "indriyesu, balesu,",
  "atk-s0203a1:5_19": "bojjhaṅgesu,",
  "atk-s0203a1:5_20": "puthu nānāariyamaggesu,",
  "atk-s0203a1:5_21": "sāmaññaphalesu,",
  "atk-s0203a1:5_22": "abhiññāsu,",
  "atk-s0203a1:5_23": "puthu nānājanasādhāraṇe dhamme samatikkamma paramatthe nibbāne ñāṇaṁ pavattatīti puthupaññā.",
  "atk-s0203a1:6_0": "Katamā hāsapaññā,",
  "atk-s0203a1:6_1": "idhekacco hāsabahulo vedabahulo tuṭṭhibahulo pāmojjabahulo sīlaṁ paripūreti,",
  "atk-s0203a1:6_2": "indriyasaṁvaraṁ paripūreti,",
  "atk-s0203a1:6_3": "bhojane mattaññutaṁ,",
  "atk-s0203a1:6_4": "jāgariyānuyogaṁ,",
  "atk-s0203a1:6_5": "sīlakkhandhaṁ,",
  "atk-s0203a1:6_6": "samādhikkhandhaṁ,",
  "atk-s0203a1:6_7": "paññākkhandhaṁ,",
  "atk-s0203a1:6_8": "vimuttikkhandhaṁ,",
  "atk-s0203a1:6_9": "vimuttiñāṇadassanakkhandhaṁ paripūretīti hāsapaññā.",
  "atk-s0203a1:6_10": "Hāsabahulo pāmojjabahulo ṭhānāṭṭhānaṁ paṭivijjhati,",
  "atk-s0203a1:6_11": "hāsabahulo vihārasamāpattiyo paripūretīti hāsapaññā,",
  "atk-s0203a1:6_12": "hāsabahulo ariyasaccāni paṭivijjhati.",
  "atk-s0203a1:6_13": "Satipaṭṭhāne,",
  "atk-s0203a1:6_14": "sammappadhāne,",
  "atk-s0203a1:6_15": "iddhipāde,",
  "atk-s0203a1:6_16": "indriyāni, balāni,",
  "atk-s0203a1:6_17": "bojjhaṅgāni,",
  "atk-s0203a1:6_18": "ariyamaggaṁ bhāvetīti hāsapaññā,",
  "atk-s0203a1:6_19": "hāsabahulo sāmaññaphalāni sacchikaroti,",
  "atk-s0203a1:6_20": "abhiññāyo paṭivijjhatīti hāsapaññā,",
  "atk-s0203a1:6_21": "hāsabahulo vedatuṭṭhipāmojjabahulo paramatthaṁ nibbānaṁ sacchikarotīti hāsapaññā.",
  "atk-s0203a1:7_0": "Katamā javanapaññā,",
  "atk-s0203a1:7_1": "yaṁkiñci rūpaṁ atītānāgatapaccuppannaṁ…pe…",
  "atk-s0203a1:7_2": "yaṁ dūre santike vā,",
  "atk-s0203a1:7_3": "sabbaṁ rūpaṁ aniccato khippaṁ javatīti javanapaññā.",
  "atk-s0203a1:7_4": "Dukkhato khippaṁ…",
  "atk-s0203a1:7_5": "anattato khippaṁ javatīti javanapaññā.",
  "atk-s0203a1:7_6": "Yā kāci vedanā…pe…",
  "atk-s0203a1:7_7": "yaṁkiñci viññāṇaṁ atītānāgatapaccuppannaṁ…pe…",
  "atk-s0203a1:7_8": "sabbaṁ viññāṇaṁ aniccato dukkhato anattato khippaṁ javatīti javanapaññā.",
  "atk-s0203a1:7_9": "Cakkhu…pe…",
  "atk-s0203a1:7_10": "jarāmaraṇaṁ atītānāgatapaccuppannaṁ aniccato dukkhato anattato khippaṁ javatīti javanapaññā.",
  "atk-s0203a1:7_11": "Rūpaṁ atītānāgatapaccuppannaṁ aniccaṁ khayaṭṭhena,",
  "atk-s0203a1:7_12": "dukkhaṁ bhayaṭṭhena,",
  "atk-s0203a1:7_13": "anattā asārakaṭṭhenāti tulayitvā tīrayitvā vibhāvayitvā vibhūtaṁ katvā rūpanirodhe nibbāne khippaṁ javatīti javanapaññā. Vedanā, saññā, saṅkhārā, viññāṇaṁ,",
  "atk-s0203a1:7_14": "cakkhu…pe…",
  "atk-s0203a1:7_15": "jarāmaraṇaṁ atītānāgatapaccuppannaṁ aniccaṁ khayaṭṭhena…pe…",
  "atk-s0203a1:7_16": "vibhūtaṁ katvā jarāmaraṇanirodhe nibbāne khippaṁ javatīti javanapaññā.",
  "atk-s0203a1:7_17": "Rūpaṁ atītānāgatapaccuppannaṁ…pe… viññāṇaṁ.",
  "atk-s0203a1:7_18": "Cakkhu…pe…",
  "atk-s0203a1:7_19": "jarāmaraṇaṁ atītānāgatapaccuppannaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ",
  "atk-s0203a1:7_20": "nirodhadhammanti tulayitvā tīrayitvā vibhāvayitvā vibhūtaṁ katvā jarāmaraṇanirodhe nibbāne khippaṁ javatīti",
  "atk-s0203a1:7_21": "javanapaññā.",
  "atk-s0203a1:8_0": "Katamā tikkhapaññā,",
  "atk-s0203a1:8_1": "khippaṁ kilese chindatīti tikkhapaññā.",
  "atk-s0203a1:8_2": "Uppannaṁ kāmavitakkaṁ nādhivāseti,",
  "atk-s0203a1:8_3": "uppannaṁ byāpādavitakkaṁ,",
  "atk-s0203a1:8_4": "uppannaṁ vihiṁsāvitakkaṁ,",
  "atk-s0203a1:8_5": "uppannuppanne pāpake akusale dhamme,",
  "atk-s0203a1:8_6": "uppannaṁ rāgaṁ, dosaṁ, mohaṁ, kodhaṁ, upanāhaṁ, makkhaṁ, paḷāsaṁ, issaṁ,",
  "atk-s0203a1:8_7": "macchariyaṁ, māyaṁ,",
  "atk-s0203a1:8_8": "sāṭheyyaṁ, thambhaṁ,",
  "atk-s0203a1:8_9": "sārambhaṁ, mānaṁ, atimānaṁ, madaṁ, pamādaṁ,",
  "atk-s0203a1:8_10": "sabbe kilese,",
  "atk-s0203a1:8_11": "sabbe duccarite,",
  "atk-s0203a1:8_12": "sabbe abhisaṅkhāre,",
  "atk-s0203a1:8_13": "sabbe bhavagāmikamme nādhivāseti pajahati vinodeti byantīkaroti anabhāvaṁ gametīti tikkhapaññā.",
  "atk-s0203a1:8_14": "Ekasmiṁ āsane cattāro ariyamaggā,",
  "atk-s0203a1:8_15": "cattāri sāmaññaphalāni,",
  "atk-s0203a1:8_16": "catasso paṭisambhidāyo,",
  "atk-s0203a1:8_17": "cha ca abhiññāyo adhigatā honti sacchikatā passitā paññāyāti tikkhapaññā.",
  "atk-s0203a1:9_0": "Katamā nibbedhikapaññā,",
  "atk-s0203a1:9_1": "idhekacco sabbasaṅkhāresu ubbegabahulo hoti uttāsabahulo ukkaṇṭhanabahulo aratibahulo anabhiratibahulo bahimukho na ramati sabbasaṅkhāresu,",
  "atk-s0203a1:9_2": "anibbiddhapubbaṁ appadālitapubbaṁ lobhakkhandhaṁ nibbijjhati padāletīti nibbedhikapaññā.",
  "atk-s0203a1:9_3": "Anibbiddhapubbaṁ appadālitapubbaṁ dosakkhandhaṁ,",
  "atk-s0203a1:9_4": "mohakkhandhaṁ, kodhaṁ,",
  "atk-s0203a1:9_5": "upanāhaṁ…pe…",
  "atk-s0203a1:9_6": "sabbe bhavagāmikamme nibbijjhati padāletīti nibbedhikapaññā.",
  "atk-s0203a1:10_0": "Anupadadhammavipassananti samāpattivasena vā jhānaṅgavasena vā anupaṭipāṭiyā dhammavipassanaṁ vipassati,",
  "atk-s0203a1:10_1": "evaṁ vipassanto addhamāsena arahattaṁ patto.",
  "atk-s0203a1:10_2": "Mahāmoggallānatthero pana sattahi divasehi.",
  "atk-s0203a1:10_3": "Evaṁ santepi sāriputtatthero mahāpaññavantataro.",
  "atk-s0203a1:10_4": "Mahāmoggallānatthero hi sāvakānaṁ sammasanacāraṁ yaṭṭhikoṭiyā uppīḷento viya ekadesameva sammasanto satta divase vāyamitvā arahattaṁ patto.",
  "atk-s0203a1:10_5": "Sāriputtatthero ṭhapetvā buddhānaṁ paccekabuddhānañca sammasanacāraṁ sāvakānaṁ sammasanacāraṁ nippadesaṁ sammasi.",
  "atk-s0203a1:10_6": "Evaṁ sammasanto addhamāsaṁ vāyami.",
  "atk-s0203a1:10_7": "Arahattañca kira patvā aññāsi –",
  "atk-s0203a1:10_8": "“ṭhapetvā buddhe ca paccekabuddhe ca añño sāvako nāma paññāya mayā pattabbaṁ pattuṁ samattho nāma na bhavissatī”ti.",
  "atk-s0203a1:10_9": "Yathā hi puriso veḷuyaṭṭhiṁ gaṇhissāmīti mahājaṭaṁ veḷuṁ disvā jaṭaṁ chindantassa papañco bhavissatīti",
  "atk-s0203a1:10_10": "antarena hatthaṁ pavesetvā sampattameva yaṭṭhiṁ mūle ca agge ca chinditvā ādāya pakkameyya,",
  "atk-s0203a1:10_11": "so kiñcāpi paṭhamataraṁ gacchati,",
  "atk-s0203a1:10_12": "yaṭṭhiṁ pana sāraṁ vā ujuṁ vā na labhati.",
  "atk-s0203a1:10_13": "Aparo ca tathārūpameva veṇuṁ disvā “sace sampattaṁ yaṭṭhiṁ gaṇhissāmi,",
  "atk-s0203a1:10_14": "sāraṁ vā ujuṁ vā na labhissāmī”ti kacchaṁ bandhitvā mahantena satthena veṇujaṭaṁ chinditvā sārā ceva ujū ca yaṭṭhiyo uccinitvā ādāya pakkameyya.",
  "atk-s0203a1:10_15": "Ayaṁ kiñcāpi pacchā gacchati,",
  "atk-s0203a1:10_16": "yaṭṭhiyo pana sārā ceva ujū ca labhati.",
  "atk-s0203a1:10_17": "Evaṁsampadamidaṁ veditabbaṁ imesaṁ dvinnaṁ therānaṁ padhānaṁ.",
  "atk-s0203a1:11_0": "Evaṁ pana addhamāsaṁ vāyamitvā dhammasenāpati sāriputtatthero sūkarakhataleṇadvāre bhāgineyyassa dīghanakhaparibbājakassa",
  "atk-s0203a1:11_1": "vedanāpariggahasuttante desiyamāne dasabalaṁ bījayamāno ṭhito desanānusārena ñāṇaṁ pesetvā pabbajitadivasato",
  "atk-s0203a1:11_2": "pannarasame divase sāvakapāramiñāṇassa matthakaṁ patvā sattasaṭṭhi ñāṇāni paṭivijjhitvā soḷasavidhaṁ",
  "atk-s0203a1:11_3": "paññaṁ anuppatto.",
  "atk-s0203a1:12_0": "Tatridaṁ,",
  "atk-s0203a1:12_1": "bhikkhave,",
  "atk-s0203a1:12_2": "sāriputtassa anupadadhammavipassanāyāti yā anupadadhammavipassanaṁ vipassatīti anupadadhammavipassanā vuttā,",
  "atk-s0203a1:12_3": "tatra anupadadhammavipassanāya sāriputtassa idaṁ hoti.",
  "atk-s0203a1:12_4": "Idāni vattabbaṁ taṁ taṁ vipassanākoṭṭhāsaṁ sandhāyetaṁ vuttaṁ.",
  "atk-s0203a1:13_0": "94.Paṭhame jhāneti ye paṭhame jhāne antosamāpattiyaṁ dhammā.",
  "atk-s0203a1:13_1": "Tyāssāti te assa.",
  "atk-s0203a1:13_2": "Anupadavavatthitā hontīti anupaṭipāṭiyā vavatthitā paricchinnā ñātā viditā honti. Kathaṁ?",
  "atk-s0203a1:13_3": "Thero hi te dhamme olokento abhiniropanalakkhaṇo vitakko vattatīti jānāti.",
  "atk-s0203a1:13_4": "Tathā anumajjanalakkhaṇo vicāro,",
  "atk-s0203a1:13_5": "pharaṇalakkhaṇā pīti,",
  "atk-s0203a1:13_6": "sātalakkhaṇaṁ sukhaṁ,",
  "atk-s0203a1:13_7": "avikkhepalakkhaṇā cittekaggatā,",
  "atk-s0203a1:13_8": "phusanalakkhaṇo phasso vedayitalakkhaṇā vedanā,",
  "atk-s0203a1:13_9": "sañjānanalakkhaṇā saññā,",
  "atk-s0203a1:13_10": "cetayitalakkhaṇā cetanā,",
  "atk-s0203a1:13_11": "vijānanalakkhaṇaṁ viññāṇaṁ,",
  "atk-s0203a1:13_12": "kattukamyatālakkhaṇo chando,",
  "atk-s0203a1:13_13": "adhimokkhalakkhaṇo adhimokkho,",
  "atk-s0203a1:13_14": "paggāhalakkhaṇaṁ vīriyaṁ upaṭṭhānalakkhaṇā sati,",
  "atk-s0203a1:13_15": "majjhattalakkhaṇā upekkhā,",
  "atk-s0203a1:13_16": "anunayamanasikāralakkhaṇo manasikāro vattatīti jānāti.",
  "atk-s0203a1:13_17": "Evaṁ jānaṁ abhiniropanaṭṭhena vitakkaṁ sabhāvato vavatthapeti…pe…",
  "atk-s0203a1:13_18": "anunayamanasikāraṇaṭṭhena manasikāraṁ sabhāvabhāvato vavatthapeti.",
  "atk-s0203a1:13_19": "Tena vuttaṁ “tyāssa dhammā anupadavavatthitā hontī”ti.",
  "atk-s0203a1:14_0": "Viditā uppajjantīti uppajjamānā viditā pākaṭāva hutvā uppajjanti.",
  "atk-s0203a1:14_1": "Viditā upaṭṭhahantīti tiṭṭhamānāpi viditā pākaṭāva hutvā tiṭṭhanti.",
  "atk-s0203a1:14_2": "Viditā abbhatthaṁ gacchantīti nirujjhamānāpi viditā pākaṭāva hutvā nirujjhanti.",
  "atk-s0203a1:14_3": "Ettha pana taṁñāṇatā ceva ñāṇabahutā ca mocetabbā.",
  "atk-s0203a1:14_4": "Yathā hi teneva aṅgulaggena taṁ aṅgulaggaṁ na sakkā phusituṁ,",
  "atk-s0203a1:14_5": "evameva teneva cittena tassa cittassa uppādo vā ṭhiti vā bhaṅgo vā na sakkā jānitunti.",
  "atk-s0203a1:14_6": "Evaṁ tāva taṁñāṇatā mocetabbā.",
  "atk-s0203a1:14_7": "Yadi pana dve cittāni ekato uppajjeyyuṁ,",
  "atk-s0203a1:14_8": "ekena cittena ekassa uppādo vā ṭhiti vā bhaṅgo vā sakkā bhaveyya jānituṁ.",
  "atk-s0203a1:14_9": "Dve pana phassā vā vedanā vā saññā vā cetanā vā cittāni vā ekato uppajjanakāni nāma natthi,",
  "atk-s0203a1:14_10": "ekekameva uppajjati.",
  "atk-s0203a1:14_11": "Evaṁ ñāṇabahutā mocetabbā.",
  "atk-s0203a1:14_12": "Evaṁ sante kathaṁ?",
  "atk-s0203a1:14_13": "Mahātherassa antosamāpattiyaṁ soḷasa dhammā viditā pākaṭā hontīti.",
  "atk-s0203a1:14_14": "Vatthārammaṇānaṁ pariggahitatāya.",
  "atk-s0203a1:14_15": "Therena hi vatthu ceva ārammaṇañca pariggahitaṁ,",
  "atk-s0203a1:14_16": "tenassa tesaṁ dhammānaṁ uppādaṁ āvajjantassa uppādo pākaṭo hoti,",
  "atk-s0203a1:14_17": "ṭhānaṁ āvajjantassa ṭhānaṁ pākaṭaṁ hoti,",
  "atk-s0203a1:14_18": "bhedaṁ āvajjantassa bhedo pākaṭo hoti.",
  "atk-s0203a1:14_19": "Tena vuttaṁ “viditā uppajjanti viditā upaṭṭhahanti viditā abbhatthaṁ gacchantī”ti.",
  "atk-s0203a1:14_20": "Ahutvā sambhontīti iminā udayaṁ passati.",
  "atk-s0203a1:14_21": "Hutvā paṭiventīti iminā vayaṁ passati.",
  "atk-s0203a1:15_0": "Anupāyoti rāgavasena anupagamano hutvā.",
  "atk-s0203a1:15_1": "Anapāyoti paṭighavasena anapagato.",
  "atk-s0203a1:15_2": "Anissitoti taṇhādiṭṭhinissayehi anissito.",
  "atk-s0203a1:15_3": "Appaṭibaddhoti chandarāgena abaddho.",
  "atk-s0203a1:15_4": "Vippamuttoti kāmarāgato vippamutto.",
  "atk-s0203a1:15_5": "Visaṁyuttoti catūhi yogehi sabbakilesehi vā visaṁyutto.",
  "atk-s0203a1:15_6": "Vimariyādīkatenāti nimmariyādīkatena.",
  "atk-s0203a1:15_7": "Cetasāti evaṁvidhena cittena viharati.",
  "atk-s0203a1:16_0": "Tattha dve mariyādā kilesamariyādā ca ārammaṇamariyādā ca.",
  "atk-s0203a1:16_1": "Sace hissa antosamāpattiyaṁ pavatte soḷasa dhamme ārabbha rāgādayo uppajjeyyuṁ,",
  "atk-s0203a1:16_2": "kilesamariyādā tena katā bhaveyya,",
  "atk-s0203a1:16_3": "tesu panassa ekopi na uppannoti kilesamariyādā natthi.",
  "atk-s0203a1:16_4": "Sace panassa antosamāpattiyaṁ pavatte soḷasa dhamme āvajjantassa ekacce āpāthaṁ nāgaccheyyuṁ.",
  "atk-s0203a1:16_5": "Evamassa ārammaṇamariyādā bhaveyyuṁ.",
  "atk-s0203a1:16_6": "Te panassa soḷasa dhamme āvajjantassa āpāthaṁ anāgatadhammo nāma natthīti ārammaṇamariyādāpi natthi.",
  "atk-s0203a1:17_0": "Aparāpi dve mariyādā vikkhambhanamariyādā ca samucchedamariyādā ca.",
  "atk-s0203a1:17_1": "Tāsu samucchedamariyādā upari āgamissati,",
  "atk-s0203a1:17_2": "imasmiṁ pana ṭhāne vikkhambhanamariyādā adhippetā.",
  "atk-s0203a1:17_3": "Tassa vikkhambhitapaccanīkattā natthīti vimariyādikatena cetasā viharati.",
  "atk-s0203a1:18_0": "Uttarinissaraṇanti ito uttari nissaraṇaṁ.",
  "atk-s0203a1:18_1": "Aññesu ca suttesu “uttari nissaraṇa”nti nibbānaṁ vuttaṁ,",
  "atk-s0203a1:18_2": "idha pana anantaro viseso adhippetoti veditabbo.",
  "atk-s0203a1:18_3": "Tabbahulīkārāti tassa pajānanassa bahulīkaraṇena.",
  "atk-s0203a1:18_4": "Atthitvevassa hotīti tassa therassa atthītiyeva daḷhataraṁ hoti.",
  "atk-s0203a1:18_5": "Iminā nayena sesavāresupi attho veditabbo.",
  "atk-s0203a1:19_0": "Dutiyavāre pana sampasādanaṭṭhena sampasādo. Sabhāvato vavatthapeti.",
  "atk-s0203a1:20_0": "Catutthavāre upekkhāti sukhaṭṭhāne vedanupekkhāva.",
  "atk-s0203a1:20_1": "Passaddhattā cetaso anābhogoti yo so “yadeva tattha sukha”nti cetaso ābhogo,",
  "atk-s0203a1:20_2": "etenetaṁ oḷārikamakkhāyatīti evaṁ passaddhattā cetaso anābhogo vutto,",
  "atk-s0203a1:20_3": "tassa abhāvāti attho.",
  "atk-s0203a1:20_4": "Satipārisuddhīti parisuddhāsatiyeva.",
  "atk-s0203a1:20_5": "Upekkhāpi pārisuddhiupekkhā.",
  "atk-s0203a1:21_0": "95.Sato vuṭṭhahatīti satiyā samannāgato ñāṇena sampajāno hutvā vuṭṭhāti.",
  "atk-s0203a1:21_1": "Te dhamme samanupassatīti yasmā nevasaññānāsaññāyatane buddhānaṁyeva anupadadhammavipassanā hoti,",
  "atk-s0203a1:21_2": "na sāvakānaṁ,",
  "atk-s0203a1:21_3": "tasmā ettha kalāpavipassanaṁ dassento evamāha.",
  "atk-s0203a1:22_0": "Paññāyacassa disvā āsavā parikkhīṇā hontīti maggapaññāya cattāri saccāni disvā cattāro āsavā khīṇā honti.",
  "atk-s0203a1:22_1": "Sāriputtattherassa samathavipassanaṁ yuganaddhaṁ āharitvā arahattaṁ pattavāropi atthi,",
  "atk-s0203a1:22_2": "nirodhasamāpattisamāpannavāropi.",
  "atk-s0203a1:22_3": "Arahattaṁ pattavāro idha gahito,",
  "atk-s0203a1:22_4": "nirodhaṁ pana ciṇṇavasitāya aparāparaṁ samāpajjissatīti vadanti.",
  "atk-s0203a1:23_0": "Tatthassa yasmiṁ kāle nirodhasamāpatti sīsaṁ hoti,",
  "atk-s0203a1:23_1": "nirodhassa vāro āgacchati,",
  "atk-s0203a1:23_2": "phalasamāpatti gūḷhā hoti.",
  "atk-s0203a1:23_3": "Yasmiṁ kāle phalasamāpatti sīsaṁ hoti,",
  "atk-s0203a1:23_4": "phalasamāpattiyā vāro āgacchati,",
  "atk-s0203a1:23_5": "nirodhasamāpatti gūḷhā hoti.",
  "atk-s0203a1:23_6": "Jambudīpavāsino therā pana vadanti “sāriputtatthero samathavipassanaṁ yuganaddhaṁ āharitvā anāgāmiphalaṁ sacchikatvā nirodhaṁ samāpajji,",
  "atk-s0203a1:23_7": "nirodhā vuṭṭhāya arahattaṁ patto”ti.",
  "atk-s0203a1:23_8": "Te dhammeti antosamāpattiyaṁ pavatte tisamuṭṭhānikarūpadhamme,",
  "atk-s0203a1:23_9": "heṭṭhā nevasaññānāsaññāyatanasamāpattiyaṁ pavattadhamme vā.",
  "atk-s0203a1:23_10": "Tepi hi imasmiṁ vāre vipassitabbadhammāva,",
  "atk-s0203a1:23_11": "tasmā te vā vipassatīti dassetuṁ idaṁ vuttanti veditabbaṁ.",
  "atk-s0203a1:24_0": "97.Vasippatoti ciṇṇavasitaṁ patto.",
  "atk-s0203a1:24_1": "Pāramippattoti nipphattiṁ patto.",
  "atk-s0203a1:24_2": "Orasotiādīsu thero bhagavato ure nibbattasaddaṁ sutvā jātoti oraso,",
  "atk-s0203a1:24_3": "mukhena pabhāvitaṁ saddaṁ sutvā jātoti mukhato jāto,",
  "atk-s0203a1:24_4": "dhammena pana jātattā nimmitattā dhammajo dhammanimmito,",
  "atk-s0203a1:24_5": "dhammadāyassa ādiyanato dhammadāyādo,",
  "atk-s0203a1:24_6": "āmisadāyassa anādiyanato no āmisadāyādoti veditabbo.",
  "atk-s0203a1:24_7": "Sesaṁ sabbattha uttānamevāti.",
  "atk-s0203a1:25_0": "Papañcasūdaniyā majjhimanikāyaṭṭhakathāya",
  "atk-s0203a1:26_0": "Anupadasuttavaṇṇanā niṭṭhitā.",
  "atk-s0203a1:27_0": "2. Chabbisodhanasuttavaṇṇanā",
  "atk-s0203a1:28_0": "98.Evaṁme sutanti chabbisodhanasuttaṁ.",
  "atk-s0203a1:28_1": "Tattha khīṇā jātītiādīsu ekenāpi padena aññā byākatāva hoti, dvīhipi.",
  "atk-s0203a1:28_2": "Idha pana catūhi padehi aññabyākaraṇaṁ āgataṁ.",
  "atk-s0203a1:28_3": "Diṭṭhe diṭṭhavāditātiādīsu yāya cetanāya diṭṭhe diṭṭhaṁ meti vadati,",
  "atk-s0203a1:28_4": "sā diṭṭhe diṭṭhavāditā nāma.",
  "atk-s0203a1:28_5": "Sesapadesupi eseva nayo.",
  "atk-s0203a1:28_6": "Ayamanudhammoti ayaṁ sabhāvo.",
  "atk-s0203a1:28_7": "Abhinanditabbanti na kevalaṁ abhinanditabbaṁ,",
  "atk-s0203a1:28_8": "parinibbutassa panassa sabbopi khīṇāsavassa sakkāro kātabbo.",
  "atk-s0203a1:28_9": "Uttariṁ pañhoti sace panassa veyyākaraṇena asantuṭṭhā hotha,",
  "atk-s0203a1:28_10": "uttarimpi ayaṁ pañho pucchitabboti dasseti.",
  "atk-s0203a1:28_11": "Ito paresupi tīsu vāresu ayameva nayo.",
  "atk-s0203a1:29_0": "99.Abalanti dubbalaṁ.",
  "atk-s0203a1:29_1": "Virāgunanti vigacchanasabhāvaṁ.",
  "atk-s0203a1:29_2": "Anassāsikanti assāsavirahitaṁ.",
  "atk-s0203a1:29_3": "Upāyūpādānāti taṇhādiṭṭhīnametaṁ adhivacanaṁ.",
  "atk-s0203a1:29_4": "Taṇhādiṭṭhiyo hi tebhūmakadhamme upentīti upāyā,",
  "atk-s0203a1:29_5": "upādiyantīti upādānā.",
  "atk-s0203a1:29_6": "Cetaso adiṭṭhānābhinivesānusayātipi tāsaṁyeva nāmaṁ.",
  "atk-s0203a1:29_7": "Cittañhi taṇhādiṭṭhīhi sakkāyadhammesu tiṭṭhati adhitiṭṭhatīti taṇhādiṭṭhiyo cetaso adhiṭṭhānā,",
  "atk-s0203a1:29_8": "tāhi taṁ abhinivisatīti abhinivesā,",
  "atk-s0203a1:29_9": "tāhiyeva taṁ anusetīti anusayāti vuccanti.",
  "atk-s0203a1:29_10": "Khayāvirāgātiādīsu khayena virāgenāti attho.",
  "atk-s0203a1:29_11": "Sabbāni cetāni aññamaññavevacanāneva.",
  "atk-s0203a1:30_0": "100.Pathavīdhātūti patiṭṭhānadhātu.",
  "atk-s0203a1:30_1": "Āpodhātūti ābandhanadhātu.",
  "atk-s0203a1:30_2": "Tejodhātūti paripācanadhātu.",
  "atk-s0203a1:30_3": "Vāyodhātūti vitthambhanadhātu.",
  "atk-s0203a1:30_4": "Ākāsadhātūti asamphuṭṭhadhātu.",
  "atk-s0203a1:30_5": "Viññāṇadhātūti vijānanadhātu.",
  "atk-s0203a1:30_6": "Na anattato upagacchinti ahaṁ attāti attakoṭṭhāsena na upagamiṁ.",
  "atk-s0203a1:30_7": "Na ca pathavīdhātunissitanti pathavīdhātunissitā sesadhātuyo ca upādārūpañca arūpakkhandhā ca.",
  "atk-s0203a1:30_8": "Tepi hi nissitavatthurūpānaṁ pathavīdhātunissitattā ekena pariyāyena pathavīdhātunissitāva.",
  "atk-s0203a1:30_9": "Tasmā “na ca pathavīdhātunissita”nti vadanto sesarūpārūpadhammepi attato na upagacchinti vadati.",
  "atk-s0203a1:30_10": "Ākāsadhātunissitapade pana avinibbhogavasena sabbampi bhūtupādārūpaṁ ākāsadhātunissitaṁ nāma,",
  "atk-s0203a1:30_11": "tathā taṁnissitarūpavatthukā arūpakkhandhā.",
  "atk-s0203a1:30_12": "Evaṁ idhāpi rūpārūpaṁ gahitameva hoti.",
  "atk-s0203a1:30_13": "Viññāṇadhātunissitapade pana sahajātā tayo khandhā cittasamuṭṭhānarūpañca viññāṇadhātunissitanti rūpārūpaṁ gahitameva hoti.",
  "atk-s0203a1:31_0": "101.Rūpe cakkhuviññāṇe cakkhuviññāṇaviññātabbesu dhammesūti ettha yaṁ atīte cakkhudvārassa āpāthaṁ āgantvā niruddhaṁ,",
  "atk-s0203a1:31_1": "yañca anāgate āpāthaṁ āgantvā nirujjhissati,",
  "atk-s0203a1:31_2": "yampi etarahi āgantvā niruddhaṁ,",
  "atk-s0203a1:31_3": "taṁ sabbaṁ rūpaṁ nāma.",
  "atk-s0203a1:31_4": "Yaṁ pana atītepi āpāthaṁ anāgantvā niruddhaṁ,",
  "atk-s0203a1:31_5": "anāgatepi anāgantvā nirujjhissati,",
  "atk-s0203a1:31_6": "etarahipi anāgantvā niruddhaṁ,",
  "atk-s0203a1:31_7": "taṁ cakkhuviññāṇaviññātabbadhammesu saṅgahitanti vutte tipiṭakacūḷābhayatthero āha –",
  "atk-s0203a1:31_8": "“imasmiṁ ṭhāne dvidhā karotha,",
  "atk-s0203a1:31_9": "upari chandovāre kinti karissatha,",
  "atk-s0203a1:31_10": "nayidaṁ labbhatī”ti.",
  "atk-s0203a1:31_11": "Tasmā tīsu kālesu āpāthaṁ āgataṁ vā anāgataṁ vā sabbampi taṁ rūpameva,",
  "atk-s0203a1:31_12": "cakkhuviññāṇasampayuttā pana tayo khandhā cakkhuviññāṇaviññātabbadhammāti veditabbā.",
  "atk-s0203a1:31_13": "Ayañhettha attho “cakkhuviññāṇena saddhiṁ viññātabbesu dhammesū”ti.",
  "atk-s0203a1:31_14": "Chandoti taṇhāchando.",
  "atk-s0203a1:31_15": "Rāgoti sveva rajjanavasena rāgo.",
  "atk-s0203a1:31_16": "Nandīti sveva abhinandanavasena nandī.",
  "atk-s0203a1:31_17": "Taṇhāti sveva taṇhāyanavasena taṇhā.",
  "atk-s0203a1:31_18": "Sesadvāresupi eseva nayo.",
  "atk-s0203a1:32_0": "102.Ahaṅkāramamaṅkāramānānusayāti ettha ahaṅkāro māno,",
  "atk-s0203a1:32_1": "mamaṅkāro taṇhā,",
  "atk-s0203a1:32_2": "sveva mānānusayo.",
  "atk-s0203a1:32_3": "Āsavānaṁ khayañāṇāyāti idaṁ pubbenivāsaṁ dibbacakkhuñca avatvā kasmā vuttaṁ?",
  "atk-s0203a1:32_4": "Bhikkhū lokiyadhammaṁ na pucchanti,",
  "atk-s0203a1:32_5": "lokuttarameva pucchanti,",
  "atk-s0203a1:32_6": "tasmā pucchitapañhaṁyeva kathento evamāha.",
  "atk-s0203a1:32_7": "Ekavissajjitasuttaṁ nāmetaṁ,",
  "atk-s0203a1:32_8": "chabbisodhanantipissa nāmaṁ.",
  "atk-s0203a1:32_9": "Ettha hi cattāro vohārā pañca khandhā cha dhātuyo cha ajjhattikabāhirāni āyatanāni attano saviññāṇakakāyo",
  "atk-s0203a1:32_10": "paresaṁ saviññāṇakakāyoti ime cha koṭṭhāsā visuddhā,",
  "atk-s0203a1:32_11": "tasmā “chabbisodhaniya”nti vuttaṁ.",
  "atk-s0203a1:32_12": "Parasamuddavāsittherā pana attano ca parassa ca viññāṇakakāyaṁ ekameva katvā catūhi āhārehi saddhinti cha koṭṭhāse vadanti.",
  "atk-s0203a1:33_0": "Ime pana cha koṭṭhāsā “kiṁ te adhigataṁ,",
  "atk-s0203a1:33_1": "kinti te adhigataṁ,",
  "atk-s0203a1:33_2": "kadā te adhigataṁ,",
  "atk-s0203a1:33_3": "kattha te adhigataṁ,",
  "atk-s0203a1:33_4": "katame te kilesā pahīnā,",
  "atk-s0203a1:33_5": "katamesaṁ tvaṁ dhammānaṁ lābhī”ti evaṁ vinayaniddesapariyāyena sodhetabbā.",
  "atk-s0203a1:34_0": "Ettha hi kiṁ te adhigatanti adhigamapucchā,",
  "atk-s0203a1:34_1": "jhānavimokkhādīsu sotāpattimaggādīsu vā kiṁ tayā adhigataṁ.",
  "atk-s0203a1:34_2": "Kinti te adhigatanti upāyapucchā.",
  "atk-s0203a1:34_3": "Ayañhi etthādhippāyo –",
  "atk-s0203a1:34_4": "kiṁ tayā aniccalakkhaṇaṁ dhuraṁ katvā adhigataṁ,",
  "atk-s0203a1:34_5": "dukkhānattalakkhaṇesu aññataraṁ vā,",
  "atk-s0203a1:34_6": "kiṁ vā samādhivasena abhinivisitvā,",
  "atk-s0203a1:34_7": "udāhu vipassanāvasena,",
  "atk-s0203a1:34_8": "tathā kiṁ rūpe abhinivisitvā,",
  "atk-s0203a1:34_9": "udāhu arūpe,",
  "atk-s0203a1:34_10": "kiṁ vā ajjhattaṁ abhinivisitvā,",
  "atk-s0203a1:34_11": "udāhu bahiddhāti.",
  "atk-s0203a1:34_12": "Kadā te adhigatanti kālapucchā,",
  "atk-s0203a1:34_13": "pubbaṇhamajjhanhikādīsu katarasmiṁ kāleti vuttaṁ hoti.",
  "atk-s0203a1:35_0": "Kattha te adhigatanti okāsapucchā,",
  "atk-s0203a1:35_1": "kismiṁ okāse,",
  "atk-s0203a1:35_2": "kiṁ rattiṭṭhāne divāṭṭhāne rukkhamūle maṇḍape katarasmiṁ vā vihāreti vuttaṁ hoti.",
  "atk-s0203a1:35_3": "Katame te kilesā pahīnāti pahīnakilese pucchati,",
  "atk-s0203a1:35_4": "kataramaggavajjhā tava kilesā pahīnāti vuttaṁ hoti.",
  "atk-s0203a1:36_0": "Katamesaṁ tvaṁ dhammānaṁ lābhīti paṭiladdhadhammapucchā,",
  "atk-s0203a1:36_1": "paṭhamamaggādīsu katamesaṁ tvaṁ dhammānaṁ lābhīti vuttaṁ hoti.",
  "atk-s0203a1:37_0": "Tasmā idāni cepi koci bhikkhu uttarimanussadhammādhigamaṁ byākareyya,",
  "atk-s0203a1:37_1": "na so ettāvatāva sakkātabbo.",
  "atk-s0203a1:37_2": "Imesu pana chasu ṭhānesu sodhanatthaṁ vattabbo “kiṁ te adhigataṁ,",
  "atk-s0203a1:37_3": "kiṁ jhānaṁ udāhu vimokkhādīsu aññatara”nti?",
  "atk-s0203a1:37_4": "Yo hi yena adhigato dhammo,",
  "atk-s0203a1:37_5": "so tassa pākaṭo hoti.",
  "atk-s0203a1:37_6": "Sace “idaṁ nāma me adhigata”nti vadati,",
  "atk-s0203a1:37_7": "tato “kinti te adhigata”nti pucchitabbo.",
  "atk-s0203a1:37_8": "Aniccalakkhaṇādīsu kiṁ dhuraṁ katvā,",
  "atk-s0203a1:37_9": "aṭṭhatiṁsāya vā ārammaṇesu rūpārūpaajjhattabahiddhādibhedesu vā dhammesu kena mukhena abhinivisitvāti?",
  "atk-s0203a1:37_10": "Yo hi yassābhiniveso,",
  "atk-s0203a1:37_11": "so tassa pākaṭo hoti.",
  "atk-s0203a1:38_0": "Sace pana “ayaṁ nāma me abhiniveso,",
  "atk-s0203a1:38_1": "evaṁ mayā adhigata”nti vadati,",
  "atk-s0203a1:38_2": "tato “kadā te adhigata”nti pucchitabbo,",
  "atk-s0203a1:38_3": "“kiṁ pubbaṇhe,",
  "atk-s0203a1:38_4": "udāhu majjhanhikādīsu aññatarasmiṁ kāle”ti ?",
  "atk-s0203a1:38_5": "Sabbesañhi attanā adhigatakālo pākaṭo hoti.",
  "atk-s0203a1:38_6": "Sace “amukasmiṁ nāma me kāle adhigata”nti vadati,",
  "atk-s0203a1:38_7": "tato “kattha te adhigata”nti pucchitabbo,",
  "atk-s0203a1:38_8": "“kiṁ divāṭṭhāne,",
  "atk-s0203a1:38_9": "udāhu rattiṭṭhānādīsu aññatarasmiṁ okāse”ti?",
  "atk-s0203a1:38_10": "Sabbesañhi attanā adhigatokāso pākaṭo hoti.",
  "atk-s0203a1:38_11": "Sace “amukasmiṁ nāma me okāse adhigata”nti vadati,",
  "atk-s0203a1:38_12": "tato “katame te kilesā pahīnā”ti pucchitabbo,",
  "atk-s0203a1:38_13": "“kiṁ paṭhamamaggavajjhā,",
  "atk-s0203a1:38_14": "udāhu dutiyādimaggavajjhā”ti?",
  "atk-s0203a1:38_15": "Sabbesañhi attanā adhigatamaggena pahīnakilesā pākaṭā honti.",
  "atk-s0203a1:39_0": "Sace “ime nāma me kilesā pahīnā”ti vadati,",
  "atk-s0203a1:39_1": "tato “katamesaṁ tvaṁ dhammānaṁ lābhī”ti pucchitabbo,",
  "atk-s0203a1:39_2": "“kiṁ sotāpattimaggassa,",
  "atk-s0203a1:39_3": "udāhu sakadāgāmimaggādīsu aññatarassā”ti?",
  "atk-s0203a1:39_4": "Sabbesañhi attanā adhigatadhammo pākaṭo hoti.",
  "atk-s0203a1:39_5": "Sace “imesaṁ nāmāhaṁ dhammānaṁ lābhī”ti vadati,",
  "atk-s0203a1:39_6": "ettāvatāpissa vacanaṁ na saddhātabbaṁ.",
  "atk-s0203a1:39_7": "Bahussutā hi uggahaparipucchākusalā bhikkhū imāni cha ṭhānāni sodhetuṁ sakkonti.",
  "atk-s0203a1:39_8": "Imassa bhikkhuno āgamanapaṭipadā sodhetabbā,",
  "atk-s0203a1:39_9": "yadi āgamanapaṭipadā na sujjhati,",
  "atk-s0203a1:39_10": "“imāya paṭipadāya lokuttaradhammā nāma na labbhantī”ti apanetabbo.",
  "atk-s0203a1:40_0": "Yadi panassa āgamanapaṭipadā sujjhati,",
  "atk-s0203a1:40_1": "“dīgharattaṁ tīsu sikkhāsu appamatto jāgariyamanuyutto catūsu paccayesu alaggo ākāse pāṇisamena cetasā viharatī”ti paññāyati,",
  "atk-s0203a1:40_2": "tassa bhikkhuno byākaraṇaṁ paṭipadāya saddhiṁ saṁsandati sameti.",
  "atk-s0203a1:40_3": "“Seyyathāpi nāma gaṅgodakaṁ yamunodakena saddhiṁ saṁsandati sameti,",
  "atk-s0203a1:40_4": "evameva supaññattā tena bhagavatā sāvakānaṁ nibbānagāminī paṭipadā saṁsandati sameti nibbānañca paṭipadā cā”ti vuttasadisaṁ hoti.",
  "atk-s0203a1:41_0": "Apica kho ettakenāpi sakkāro na kātabbo. Kasmā?",
  "atk-s0203a1:41_1": "Ekaccassa hi puthujjanassāpi sato khīṇāsavapaṭipattisadisā paṭipadā hoti.",
  "atk-s0203a1:41_2": "Tasmā so bhikkhu tehi tehi upāyehi uttāsetabbo.",
  "atk-s0203a1:41_3": "Khīṇāsavassa nāma asaniyāpi matthake patamānāya bhayaṁ vā chambhitattaṁ vā lomahaṁso vā na hoti,",
  "atk-s0203a1:41_4": "puthujjanassa appamattakenāpi hoti.",
  "atk-s0203a1:42_0": "Tatrimāni vatthūni –",
  "atk-s0203a1:42_1": "dīghabhāṇakaabhayatthero kira ekaṁ piṇḍapātikaṁ pariggahetuṁ asakkonto daharassa saññaṁ adāsi.",
  "atk-s0203a1:42_2": "So taṁ nhāyamānaṁ kalyāṇīnadīmukhadvāre nimujjitvā pāde aggahesi.",
  "atk-s0203a1:42_3": "Piṇḍapātiko kumbhīloti saññāya mahāsaddamakāsi,",
  "atk-s0203a1:42_4": "tadā naṁ puthujjanoti sañjāniṁsu.",
  "atk-s0203a1:42_5": "Candamukhatissarājakāle pana mahāvihāre saṅghatthero khīṇāsavo dubbalacakkhuko vihāreyeva acchi.",
  "atk-s0203a1:42_6": "Rājā theraṁ pariggaṇhissāmīti bhikkhūsu bhikkhācāraṁ gatesu appasaddo upasaṅkamitvā sappo viya pāde aggahesi.",
  "atk-s0203a1:42_7": "Thero silāthambho viya niccalo hutvā ko etthāti āha ? Ahaṁ, bhante, tissoti.",
  "atk-s0203a1:42_8": "Sugandhaṁ vāyasi no tissāti?",
  "atk-s0203a1:42_9": "Evaṁ khīṇāsavassa bhayaṁ nāma natthīti.",
  "atk-s0203a1:43_0": "Ekacco pana puthujjanopi atisūro hoti nibbhayo.",
  "atk-s0203a1:43_1": "So rañjanīyena ārammaṇena pariggaṇhitabbo.",
  "atk-s0203a1:43_2": "Vasabharājāpi hi ekaṁ theraṁ pariggaṇhamāno ghare nisīdāpetvā tassa santike badarasāḷavaṁ maddamāno nisīdi.",
  "atk-s0203a1:43_3": "Mahātherassa kheḷo cali,",
  "atk-s0203a1:43_4": "tato therassa puthujjanabhāvo āvibhūto.",
  "atk-s0203a1:43_5": "Khīṇāsavassa hi rasataṇhā nāma suppahīnā,",
  "atk-s0203a1:43_6": "dibbesupi rasesu nikanti nāma na hoti.",
  "atk-s0203a1:43_7": "Tasmā imehi upāyehi pariggahetvā sacassa bhayaṁ vā chambhitattaṁ vā lomahaṁso vā rasataṇhā vā uppajjati,",
  "atk-s0203a1:43_8": "na tvaṁ arahāti apanetabbo.",
  "atk-s0203a1:43_9": "Sace pana abhīrū acchambhī anutrāsī hutvā sīho viya nisīdati,",
  "atk-s0203a1:43_10": "dibbārammaṇepi nikantiṁ na janeti.",
  "atk-s0203a1:43_11": "Ayaṁ bhikkhu sampannaveyyākaraṇo samantā rājarājamahāmattādīhi pesitaṁ sakkāraṁ arahatīti.",
  "atk-s0203a1:44_0": "Papañcasūdaniyā majjhimanikāyaṭṭhakathāya",
  "atk-s0203a1:45_0": "Chabbisodhanasuttavaṇṇanā niṭṭhitā.",
  "atk-s0203a1:46_0": "3. Sappurisadhammasuttavaṇṇanā",
  "atk-s0203a1:47_0": "105.Evaṁme sutanti sappurisadhammasuttaṁ.",
  "atk-s0203a1:47_1": "Tattha sappurisadhammanti sappurisānaṁ dhammaṁ.",
  "atk-s0203a1:47_2": "Asappurisadhammanti pāpapurisānaṁ dhammaṁ.",
  "atk-s0203a1:47_3": "Evaṁ mātikaṁ ṭhapetvāpi puna yathā nāma maggakusalo puriso vāmaṁ muñcitvā dakkhiṇaṁ gaṇhāti.",
  "atk-s0203a1:47_4": "Paṭhamaṁ muñcitabbaṁ katheti,",
  "atk-s0203a1:47_5": "evaṁ pahātabbaṁ dhammaṁ paṭhamaṁ desento katamo ca,",
  "atk-s0203a1:47_6": "bhikkhave,",
  "atk-s0203a1:47_7": "asappurisadhammotiādimāha.",
  "atk-s0203a1:47_8": "Tattha uccākulāti khattiyakulā vā brāhmaṇakulā vā.",
  "atk-s0203a1:47_9": "Etadeva hi kuladvayaṁ “uccākula”nti vuccati.",
  "atk-s0203a1:47_10": "So tattha pujjoti so bhikkhu tesu bhikkhūsu pūjāraho.",
  "atk-s0203a1:47_11": "Antaraṁ karitvāti abbhantaraṁ katvā.",
  "atk-s0203a1:48_0": "Mahākulāti khattiyakulā vā brāhmaṇakulā vā vessakulā vā.",
  "atk-s0203a1:48_1": "Idameva hi kulattayaṁ “mahākula”nti vuccati.",
  "atk-s0203a1:48_2": "Mahābhogakulāti mahantehi bhogehi samannāgatā kulā.",
  "atk-s0203a1:48_3": "Uḷārabhogakulāti uḷārehi paṇītehi bhogehi sampannakulā.",
  "atk-s0203a1:48_4": "Imasmiṁ padadvaye cattāripi kulāni labbhanti.",
  "atk-s0203a1:48_5": "Yattha katthaci kule jāto hi puññabalehi mahābhogopi uḷārabhogopi hotiyeva.",
  "atk-s0203a1:49_0": "106.Yasassīti parivārasampanno.",
  "atk-s0203a1:49_1": "Appaññātāti rattiṁ khittasarā viya saṅghamajjhādīsu na paññāyanti.",
  "atk-s0203a1:49_2": "Appesakkhāti appaparivārā.",
  "atk-s0203a1:50_0": "107.Āraññikoti samādinnaāraññikadhutaṅgo.",
  "atk-s0203a1:50_1": "Sesadhutaṅgesupi eseva nayo.",
  "atk-s0203a1:50_2": "Imasmiñca sutte pāḷiyaṁ naveva dhutaṅgāni āgatāni,",
  "atk-s0203a1:50_3": "vitthārena panetāni terasa honti.",
  "atk-s0203a1:50_4": "Tesu yaṁ vattabbaṁ,",
  "atk-s0203a1:50_5": "taṁ sabbaṁ sabbākārena visuddhimagge dhutaṅganiddese vuttameva.",
  "atk-s0203a1:51_0": "108.Atammayatāti tammayatā vuccati taṇhā,",
  "atk-s0203a1:51_1": "nittaṇhāti attho.",
  "atk-s0203a1:51_2": "Atammayataññeva antaraṁ karitvāti nittaṇhataṁyeva kāraṇaṁ katvā abbhantaraṁ vā katvā,",
  "atk-s0203a1:51_3": "citte uppādetvāti attho.",
  "atk-s0203a1:52_0": "Nirodhavāre yasmā anāgāmikhīṇāsavāva taṁ samāpattiṁ samāpajjanti,",
  "atk-s0203a1:52_1": "puthujjanassa sā natthi,",
  "atk-s0203a1:52_2": "tasmā asappurisavāro parihīno.",
  "atk-s0203a1:52_3": "Na kañci maññatīti kañci puggalaṁ tīhi maññanāhi na maññati.",
  "atk-s0203a1:52_4": "Nakuhiñci maññatīti kismiñci okāse na maññati.",
  "atk-s0203a1:52_5": "Na kenaci maññatīti kenaci vatthunāpi taṁ puggalaṁ na maññati.",
  "atk-s0203a1:52_6": "Sesaṁ sabbattha uttānamevāti.",
  "atk-s0203a1:53_0": "Papañcasūdaniyā majjhimanikāyaṭṭhakathāya",
  "atk-s0203a1:54_0": "Sappurisadhammasuttavaṇṇanā niṭṭhitā.",
  "atk-s0203a1:55_0": "4. Sevitabbāsevitabbasuttavaṇṇanā",
  "atk-s0203a1:56_0": "109.Evaṁme sutanti sevitabbāsevitabbasuttaṁ.",
  "atk-s0203a1:56_1": "Tattha tañca aññamaññaṁ kāyasamācāranti aññaṁ sevitabbaṁ kāyasamācāraṁ,",
  "atk-s0203a1:56_2": "aññaṁ asevitabbaṁ vadāmi,",
  "atk-s0203a1:56_3": "sevitabbameva kenaci pariyāyena asevitabbanti,",
  "atk-s0203a1:56_4": "asevitabbaṁ vā sevitabbanti ca na vadāmīti attho.",
  "atk-s0203a1:56_5": "Vacīsamācārādīsu eseva nayo.",
  "atk-s0203a1:56_6": "Iti bhagavā sattahi padehi mātikaṁ ṭhapetvā vitthārato avibhajitvāva desanaṁ niṭṭhāpesi. Kasmā?",
  "atk-s0203a1:56_7": "Sāriputtattherassa okāsakaraṇatthaṁ.",
  "atk-s0203a1:57_0": "113.Manosamācāre micchādiṭṭhisammādiṭṭhiyo diṭṭhipaṭilābhavasena visuṁ aṅgaṁ hutvā ṭhitāti na gahitā.",
  "atk-s0203a1:58_0": "114.Cittuppāde akammapathappattā abhijjhādayo veditabbā.",
  "atk-s0203a1:59_0": "115. Saññāpaṭilābhavāre abhijjhāsahagatāya saññāyātiādīni kāmasaññādīnaṁ dassanatthaṁ vuttāni.",
  "atk-s0203a1:60_0": "117.Sabyābajjhanti sadukkhaṁ.",
  "atk-s0203a1:60_1": "Apariniṭṭhitabhāvāyāti bhavānaṁ apariniṭṭhitabhāvāya.",
  "atk-s0203a1:60_2": "Ettha ca sabyābajjhattabhāvā nāma cattāro honti.",
  "atk-s0203a1:60_3": "Puthujjanopi hi yo tenattabhāvena bhavaṁ pariniṭṭhāpetuṁ na sakkoti,",
  "atk-s0203a1:60_4": "tassa paṭisandhito paṭṭhāya akusalā dhammā vaḍḍhanti,",
  "atk-s0203a1:60_5": "kusalā dhammā ca parihāyanti,",
  "atk-s0203a1:60_6": "sadukkhameva attabhāvaṁ abhinibbatteti nāma.",
  "atk-s0203a1:60_7": "Tathā sotāpannasakadāgāmianāgāmino.",
  "atk-s0203a1:60_8": "Puthujjanādayo tāva hontu,",
  "atk-s0203a1:60_9": "anāgāmī kathaṁ sabyābajjhaṁ attabhāvaṁ abhinibbatteti,",
  "atk-s0203a1:60_10": "kathañcassa akusalā dhammā abhivaḍḍhanti,",
  "atk-s0203a1:60_11": "kusalā dhammā parihāyantīti.",
  "atk-s0203a1:60_12": "Anāgāmīpi hi suddhāvāse nibbatto uyyānavimānakapparukkhe oloketvā “aho sukhaṁ aho sukha”nti udānaṁ udāneti,",
  "atk-s0203a1:60_13": "anāgāmino bhavalobho bhavataṇhā appahīnāva honti,",
  "atk-s0203a1:60_14": "tassa appahīnataṇhatāya akusalā vaḍḍhanti nāma,",
  "atk-s0203a1:60_15": "kusalā parihāyanti nāma,",
  "atk-s0203a1:60_16": "sadukkhameva attabhāvaṁ abhinibbatteti,",
  "atk-s0203a1:60_17": "apariniṭṭhitabhavoyeva hotīti veditabbo.",
  "atk-s0203a1:61_0": "Abyābajjhanti adukkhaṁ.",
  "atk-s0203a1:61_1": "Ayampi catunnaṁ janānaṁ vasena veditabbo.",
  "atk-s0203a1:61_2": "Yo hi puthujjanopi tenattabhāvena bhavaṁ pariniṭṭhāpetuṁ sakkoti,",
  "atk-s0203a1:61_3": "puna paṭisandhiṁ na gaṇhāti,",
  "atk-s0203a1:61_4": "tassa paṭisandhiggahaṇato paṭṭhāya akusalā parihāyanti,",
  "atk-s0203a1:61_5": "kusalāyeva vaḍḍhanti,",
  "atk-s0203a1:61_6": "adukkhameva attabhāvaṁ nibbatteti,",
  "atk-s0203a1:61_7": "pariniṭṭhitabhavoyeva nāma hoti.",
  "atk-s0203a1:61_8": "Tathā sotāpannasakadāgāmianāgāmino.",
  "atk-s0203a1:61_9": "Sotāpannādayo tāva hontu,",
  "atk-s0203a1:61_10": "puthujjano kathaṁ abyābajjhaattabhāvaṁ nibbatteti,",
  "atk-s0203a1:61_11": "kathañcassa akusalaparihāniādīni hontīti.",
  "atk-s0203a1:61_12": "Puthujjanopi pacchimabhaviko tenattabhāvena bhavaṁ pariniṭṭhāpetuṁ samattho hoti.",
  "atk-s0203a1:61_13": "Tassa aṅgulimālassa viya ekenūnapāṇasahassaṁ ghātentassāpi attabhāvo abyābajjhoyeva nāma,",
  "atk-s0203a1:61_14": "bhavaṁ pariniṭṭhāpetiyeva nāma.",
  "atk-s0203a1:61_15": "Akusalameva hāyati,",
  "atk-s0203a1:61_16": "vipassanameva gabbhaṁ gaṇhāpeti nāma.",
  "atk-s0203a1:62_0": "119.Cakkhuviññeyyantiādīsu yasmā ekaccassa tasmiṁyeva rūpe rāgādayo uppajjanti,",
  "atk-s0203a1:62_1": "abhinandati assādeti,",
  "atk-s0203a1:62_2": "abhinandanto assādento anayabyasanaṁ pāpuṇāti,",
  "atk-s0203a1:62_3": "ekaccassa nuppajjanti,",
  "atk-s0203a1:62_4": "nibbindati virajjati,",
  "atk-s0203a1:62_5": "nibbindanto virajjanto nibbutiṁ pāpuṇāti,",
  "atk-s0203a1:62_6": "tasmā “tañca aññamañña”nti na vuttaṁ.",
  "atk-s0203a1:62_7": "Esa nayo sabbattha.",
  "atk-s0203a1:63_0": "Evaṁ vitthārena atthaṁ ājāneyyunti ettha ke bhagavato imassa bhāsitassa atthaṁ ājānanti,",
  "atk-s0203a1:63_1": "ke na ājānantīti?",
  "atk-s0203a1:63_2": "Ye tāva imassa suttassa pāḷiñca aṭṭhakathañca uggaṇhitvā takkarā na honti,",
  "atk-s0203a1:63_3": "yathāvuttaṁ anulomapaṭipadaṁ na paṭipajjanti,",
  "atk-s0203a1:63_4": "te na ājānanti nāma.",
  "atk-s0203a1:63_5": "Ye pana takkarā honti,",
  "atk-s0203a1:63_6": "yathāvuttaṁ anulomapaṭipadaṁ paṭipajjanti,",
  "atk-s0203a1:63_7": "te ājānanti nāma.",
  "atk-s0203a1:63_8": "Evaṁ santepi sapaṭisandhikānaṁ tāva dīgharattaṁ hitāya sukhāya hotu,",
  "atk-s0203a1:63_9": "appaṭisandhikānaṁ kathaṁ hotīti.",
  "atk-s0203a1:63_10": "Appaṭisandhikā anupādānā viya jātavedā parinibbāyanti,",
  "atk-s0203a1:63_11": "kappasatasahassānampi accayena tesaṁ puna dukkhaṁ nāma natthi.",
  "atk-s0203a1:63_12": "Iti ekaṁsena tesaṁyeva dīgharattaṁ hitāya sukhāya hoti.",
  "atk-s0203a1:63_13": "Sesaṁ sabbattha uttānamevāti.",
  "atk-s0203a1:64_0": "Papañcasūdaniyā majjhimanikāyaṭṭhakathāya",
  "atk-s0203a1:65_0": "Sevitabbāsevitabbasuttavaṇṇanā niṭṭhitā.",
  "atk-s0203a1:66_0": "5. Bahudhātukasuttavaṇṇanā",
  "atk-s0203a1:67_0": "124.Evaṁme sutanti bahudhātukasuttaṁ.",
  "atk-s0203a1:67_1": "Tattha bhayānītiādīsu bhayanti cittutrāso.",
  "atk-s0203a1:67_2": "Upaddavoti anekaggatākāro.",
  "atk-s0203a1:67_3": "Upasaggoti upasaṭṭhākāro tattha tattha lagganākāro.",
  "atk-s0203a1:67_4": "Tesaṁ evaṁ nānattaṁ veditabbaṁ –",
  "atk-s0203a1:67_5": "pabbatādivisamanissitā corā janapadavāsīnaṁ pesenti “mayaṁ asukadivase nāma tumhākaṁ gāmaṁ paharissāmā”ti.",
  "atk-s0203a1:67_6": "Taṁ pavattiṁ sutakālato paṭṭhāya bhayaṁ santāsaṁ āpajjanti.",
  "atk-s0203a1:67_7": "Ayaṁ cittutrāso nāma.",
  "atk-s0203a1:67_8": "“Idha no corā kupitā anatthampi āvaheyyu”nti hatthasāraṁ gahetvā dvipadacatuppadehi saddhiṁ araññaṁ pavisitvā tattha tattha bhūmiyaṁ nipajjanti,",
  "atk-s0203a1:67_9": "ḍaṁsamakasādīhi khajjamānā gumbantarāni pavisanti,",
  "atk-s0203a1:67_10": "khāṇukaṇṭake maddanti.",
  "atk-s0203a1:67_11": "Tesaṁ evaṁ vicarantānaṁ vikkhittabhāvo anekaggatākāro nāma.",
  "atk-s0203a1:67_12": "Tato coresu yathāvutte divase anāgacchantesu “tucchakasāsanaṁ taṁ bhavissati,",
  "atk-s0203a1:67_13": "gāmaṁ pavisissāmā”ti saparikkhārā gāmaṁ pavisanti,",
  "atk-s0203a1:67_14": "atha tesaṁ paviṭṭhabhāvaṁ ñatvā gāmaṁ parivāretvā dvāre aggiṁ datvā manusse ghātetvā corā sabbaṁ vibhavaṁ vilumpetvā gacchanti.",
  "atk-s0203a1:67_15": "Tesu ghātitāvasesā aggiṁ nibbāpetvā koṭṭhacchāyabhitticchāyādīsu tattha tattha laggitvā nisīdanti naṭṭhaṁ anusocamānā.",
  "atk-s0203a1:67_16": "Ayaṁ upasaṭṭhākāro lagganākāro nāma.",
  "atk-s0203a1:68_0": "Naḷāgārāti naḷehi paricchannā agārā,",
  "atk-s0203a1:68_1": "sesasambhārā panettha rukkhamayā honti.",
  "atk-s0203a1:68_2": "Tiṇāgārepi eseva nayo.",
  "atk-s0203a1:68_3": "Bālato uppajjantīti bālameva nissāya uppajjanti.",
  "atk-s0203a1:68_4": "Bālo hi apaṇḍitapuriso rajjaṁ vā uparajjaṁ vā aññaṁ vā pana mahantaṁ ṭhānaṁ patthento katipaye attanā",
  "atk-s0203a1:68_5": "sadise vidhavāputte mahādhutte gahetvā “etha ahaṁ tumhe issare karissāmī”ti pabbatagahanādīni nissāya",
  "atk-s0203a1:68_6": "antante gāme paharanto dāmarikabhāvaṁ jānāpetvā anupubbena nigamepi janapadepi paharati,",
  "atk-s0203a1:68_7": "manussā gehāni chaḍḍetvā khemantaṭṭhānaṁ patthayamānā pakkamanti,",
  "atk-s0203a1:68_8": "te nissāya vasantā bhikkhūpi bhikkhuniyopi attano attano vasanaṭṭhānāni pahāya pakkamanti.",
  "atk-s0203a1:68_9": "Gatagataṭṭhāne bhikkhāpi senāsanampi dullabhaṁ hoti.",
  "atk-s0203a1:68_10": "Evaṁ catunnaṁ parisānaṁ bhayaṁ āgatameva hoti.",
  "atk-s0203a1:68_11": "Pabbajitesupi dve bālā bhikkhū aññamaññaṁ vivādaṁ paṭṭhapetvā codanaṁ ārabhanti.",
  "atk-s0203a1:68_12": "Iti kosambivāsikānaṁ viya mahākalaho uppajjati,",
  "atk-s0203a1:68_13": "catunnaṁ parisānaṁ bhayaṁ āgatameva hotīti evaṁ yāni kānici bhayāni uppajjanti,",
  "atk-s0203a1:68_14": "sabbāni tāni bālato uppajjantīti veditabbāni.",
  "atk-s0203a1:69_0": "Etadavocāti bhagavatā dhammadesanā matthakaṁ apāpetvāva niṭṭhāpitā.",
  "atk-s0203a1:69_1": "Yaṁnūnāhaṁ dasabalaṁ pucchitvā sabbaññutaññāṇenevassa desanāya pāripūriṁ kareyyanti cintetvā etaṁ “kittāvatā nu kho,",
  "atk-s0203a1:69_2": "bhante”tiādivacanaṁ avoca.",
  "atk-s0203a1:70_0": "125.",
  "atk-s0203a1:70_1": "Aṭṭhārasasu dhātūsu aḍḍhekādasadhātuyo rūpapariggaho,",
  "atk-s0203a1:70_2": "aḍḍhaṭṭhamakadhātuyo arūpapariggahoti rūpārūpapariggahova kathito.",
  "atk-s0203a1:70_3": "Sabbāpi khandhavasena pañcakkhandhā honti.",
  "atk-s0203a1:70_4": "Pañcapi khandhā dukkhasaccaṁ,",
  "atk-s0203a1:70_5": "tesaṁ samuṭṭhāpikā taṇhā samudayasaccaṁ,",
  "atk-s0203a1:70_6": "ubhinnaṁ appavatti nirodhasaccaṁ,",
  "atk-s0203a1:70_7": "nirodhapajānanā paṭipadā maggasaccaṁ.",
  "atk-s0203a1:70_8": "Iti catusaccakammaṭṭhānaṁ ekassa bhikkhuno niggamanaṁ matthakaṁ pāpetvā kathitaṁ hoti.",
  "atk-s0203a1:70_9": "Ayamettha saṅkhepo,",
  "atk-s0203a1:70_10": "vitthārato panetā dhātuyo visuddhimagge kathitāva.",
  "atk-s0203a1:70_11": "Jānāti passatīti saha vipassanāya maggo vutto.",
  "atk-s0203a1:71_0": "Pathavīdhātuādayo saviññāṇakakāyaṁ suññato nissattato dassetuṁ vuttā.",
  "atk-s0203a1:71_1": "Tāpi purimāhi aṭṭhārasahi dhātūhi pūretabbā.",
  "atk-s0203a1:71_2": "Pūrentena viññāṇadhātuto nīharitvā pūretabbā.",
  "atk-s0203a1:71_3": "Viññāṇadhātu hesā cakkhuviññāṇādivasena chabbidhā hoti.",
  "atk-s0203a1:71_4": "Tattha cakkhuviññāṇadhātuyā pariggahitāya tassā vatthu cakkhudhātu,",
  "atk-s0203a1:71_5": "ārammaṇaṁ rūpadhātūti dve dhātuyo pariggahitāva honti.",
  "atk-s0203a1:71_6": "Esa nayo sabbattha.",
  "atk-s0203a1:71_7": "Manoviññāṇadhātuyā pana pariggahitāya tassā purimapacchimavasena manodhātu,",
  "atk-s0203a1:71_8": "ārammaṇavasena dhammadhātūti dve dhātuyo pariggahitāva honti.",
  "atk-s0203a1:71_9": "Iti imāsu aṭṭhārasasu dhātūsu aḍḍhekādasadhātuyo rūpapariggahoti purimanayeneva idampi ekassa bhikkhuno niggamanaṁ matthakaṁ pāpetvā kathitaṁ hoti.",
  "atk-s0203a1:72_0": "Sukhadhātūtiādīsu sukhañca taṁ nissattasuññataṭṭhena dhātu cāti sukhadhātu.",
  "atk-s0203a1:72_1": "Esa nayo sabbattha.",
  "atk-s0203a1:72_2": "Ettha ca purimā catasso dhātuyo sappaṭipakkhavasena gahitā,",
  "atk-s0203a1:72_3": "pacchimā dve sarikkhakavasena.",
  "atk-s0203a1:72_4": "Avibhūtabhāvena hi upekkhādhātu avijjādhātuyā sarikkhā.",
  "atk-s0203a1:72_5": "Ettha ca sukhadukkhadhātūsu pariggahitāsu kāyaviññāṇadhātu pariggahitāva hoti,",
  "atk-s0203a1:72_6": "sesāsu pariggahitāsu manoviññāṇadhātu pariggahitāva hoti.",
  "atk-s0203a1:72_7": "Imāpi cha dhātuyo heṭṭhā aṭṭhārasahiyeva pūretabbā.",
  "atk-s0203a1:72_8": "Pūrentena upekkhādhātuto nīharitvā pūretabbā.",
  "atk-s0203a1:72_9": "Iti imāsu aṭṭhārasasu dhātūsu aḍḍhekādasadhātuyo rūpapariggahoti purimanayeneva idampi ekassa bhikkhuno niggamanaṁ matthakaṁ pāpetvā kathitaṁ hoti.",
  "atk-s0203a1:73_0": "Kāmadhātuādīnaṁ dvedhāvitakke kāmavitakkādīsu vuttanayeneva attho veditabbo.",
  "atk-s0203a1:73_1": "Abhidhammepi “tattha katamā kāmadhātu,",
  "atk-s0203a1:73_2": "kāmapaṭisaṁyutto takko vitakko”tiādinā nayeneva etāsaṁ vitthāro āgatoyeva.",
  "atk-s0203a1:73_3": "Imāpi cha dhātuyo heṭṭhā aṭṭhārasahiyeva pūretabbā.",
  "atk-s0203a1:73_4": "Pūrentena kāmadhātuto nīharitvā pūretabbā.",
  "atk-s0203a1:73_5": "Iti imāsu aṭṭhārasasu dhātūsu aḍḍhekādasadhātuyo rūpapariggahoti purimanayeneva idampi ekassa bhikkhuno niggamanaṁ matthakaṁ pāpetvā kathitaṁ hoti.",
  "atk-s0203a1:74_0": "Kāmadhātuādīsu pañca kāmāvacarakkhandhā kāmadhātu nāma,",
  "atk-s0203a1:74_1": "pañca rūpāvacarakkhandhā rūpadhātu nāma,",
  "atk-s0203a1:74_2": "cattāro arūpāvacarakkhandhā arūpadhātu nāma.",
  "atk-s0203a1:74_3": "Abhidhamme pana “tattha katamā kāmadhātu,",
  "atk-s0203a1:74_4": "heṭṭhato avīcinirayaṁ pariyantaṁ karitvā”tiādinā nayena etāsaṁ vitthāro āgatoyeva.",
  "atk-s0203a1:74_5": "Imāpi tisso dhātuyo heṭṭhā aṭṭhārasahiyeva pūretabbā.",
  "atk-s0203a1:74_6": "Pūrentena kāmadhātuto nīharitvā pūretabbā.",
  "atk-s0203a1:74_7": "Iti imāsu aṭṭhārasasu dhātūsu aḍḍhekādasadhātuyo rūpapariggahoti purimanayeneva idampi ekassa bhikkhuno niggamanaṁ matthakaṁ pāpetvā kathitaṁ hoti.",
  "atk-s0203a1:75_0": "Saṅkhatāti paccayehi samāgantvā katā,",
  "atk-s0203a1:75_1": "pañcannaṁ khandhānametaṁ adhivacanaṁ.",
  "atk-s0203a1:75_2": "Na saṅkhatā asaṅkhatā.",
  "atk-s0203a1:75_3": "Nibbānassetaṁ adhivacanaṁ.",
  "atk-s0203a1:75_4": "Imāpi dve dhātuyo heṭṭhā aṭṭhārasahiyeva pūretabbā.",
  "atk-s0203a1:75_5": "Pūrentena saṅkhatadhātuto nīharitvā pūretabbā.",
  "atk-s0203a1:75_6": "Iti imāsu aṭṭhārasasu dhātūsu aḍḍhekādasadhātuyo rūpapariggahoti purimanayeneva idampi ekassa bhikkhuno niggamanaṁ matthakaṁ pāpetvā kathitaṁ hoti.",
  "atk-s0203a1:76_0": "126.Ajjhattikabāhirānīti ajjhattikāni ca bāhirāni ca.",
  "atk-s0203a1:76_1": "Ettha hi cakkhuādīni ajjhattikāni cha,",
  "atk-s0203a1:76_2": "rūpādīni bāhirāni cha.",
  "atk-s0203a1:76_3": "Idhāpi jānāti passatīti saha vipassanāya maggo kathito.",
  "atk-s0203a1:77_0": "Imasmiṁsati idantiādi mahātaṇhāsaṅkhaye vitthāritameva.",
  "atk-s0203a1:78_0": "127.Aṭṭhānanti hetupaṭikkhepo.",
  "atk-s0203a1:78_1": "Anavakāsoti paccayapaṭikkhepo.",
  "atk-s0203a1:78_2": "Ubhayenāpi kāraṇameva paṭikkhipati.",
  "atk-s0203a1:78_3": "Kāraṇañhi tadāyattavuttitāya attano phalassa ṭhānanti ca avakāsoti ca vuccati.",
  "atk-s0203a1:78_4": "Yanti yena kāraṇena.",
  "atk-s0203a1:78_5": "Diṭṭhisampannoti maggadiṭṭhiyā sampanno sotāpanno ariyasāvako.",
  "atk-s0203a1:78_6": "Kañci saṅkhāranti catubhūmakesu saṅkhatasaṅkhāresu kañci ekasaṅkhārampi.",
  "atk-s0203a1:78_7": "Niccato upagaccheyyāti niccoti gaṇheyya.",
  "atk-s0203a1:78_8": "Netaṁ ṭhānaṁ vijjatīti etaṁ kāraṇaṁ natthi na upalabbhati.",
  "atk-s0203a1:78_9": "Yaṁ puthujjanoti yena kāraṇena puthujjano.",
  "atk-s0203a1:78_10": "Ṭhānametaṁ vijjatīti etaṁ kāraṇaṁ atthi.",
  "atk-s0203a1:78_11": "Sassatadiṭṭhiyā hi so tebhūmakesu saṅkhatasaṅkhāresu kañci saṅkhāraṁ niccato gaṇheyyāti attho.",
  "atk-s0203a1:78_12": "Catutthabhūmakasaṅkhārā pana tejussadattā divasaṁ santatto ayoguḷo viya makkhikānaṁ diṭṭhiyā vā aññesaṁ vā akusalānaṁ ārammaṇaṁ na honti.",
  "atk-s0203a1:78_13": "Iminā nayena kañci saṅkhāraṁ sukhatotiādīsupi attho veditabbo.",
  "atk-s0203a1:79_0": "Sukhato upagaccheyyāti “ekantasukhī attā hoti arogo paraṁ maraṇā”ti evaṁ attadiṭṭhivasena sukhato gāhaṁ sandhāyetaṁ vuttaṁ.",
  "atk-s0203a1:79_1": "Diṭṭhivippayuttacittena pana ariyasāvako pariḷāhābhibhūto pariḷāhavūpasamatthaṁ mattahatthiṁ parittāsito viya,",
  "atk-s0203a1:79_2": "cokkhabrāhmaṇo viya ca gūthaṁ kañci saṅkhāraṁ sukhato upagacchati.",
  "atk-s0203a1:79_3": "Attavāre kasiṇādipaṇṇattisaṅgahatthaṁ saṅkhāranti avatvā kañci dhammanti vuttaṁ.",
  "atk-s0203a1:79_4": "Idhāpi ariyasāvakassa catubhūmakavasena veditabbo,",
  "atk-s0203a1:79_5": "puthujjanassa tebhūmakavasena.",
  "atk-s0203a1:79_6": "Sabbavāresu ariyasāvakassāpi tebhūmakavaseneva paricchedo vaṭṭati.",
  "atk-s0203a1:79_7": "Yaṁ yañhi puthujjano gaṇhāti,",
  "atk-s0203a1:79_8": "tato tato ariyasāvako gāhaṁ viniveṭheti.",
  "atk-s0203a1:79_9": "Puthujjano hi yaṁ yaṁ niccaṁ sukhaṁ attāti gaṇhāti,",
  "atk-s0203a1:79_10": "taṁ taṁ ariyasāvako aniccaṁ dukkhaṁ anattāti gaṇhanto taṁ gāhaṁ viniveṭheti.",
  "atk-s0203a1:80_0": "128.Mātarantiādīsu janikāva mātā,",
  "atk-s0203a1:80_1": "janako pitā,",
  "atk-s0203a1:80_2": "manussabhūtova khīṇāsavo arahāti adhippeto.",
  "atk-s0203a1:80_3": "Kiṁ pana ariyasāvako aññaṁ jīvitā voropeyyāti?",
  "atk-s0203a1:80_4": "Etampi aṭṭhānaṁ.",
  "atk-s0203a1:80_5": "Sacepi hi bhavantaragataṁ ariyasāvakaṁ attano ariyabhāvaṁ ajānantampi koci evaṁ vadeyya “imaṁ kunthakipillikaṁ",
  "atk-s0203a1:80_6": "jīvitā voropetvā sakalacakkavāḷagabbhe cakkavattirajjaṁ paṭipajjāhī”ti,",
  "atk-s0203a1:80_7": "neva so taṁ jīvitā voropeyya.",
  "atk-s0203a1:80_8": "Athāpi naṁ evaṁ vadeyya “sace imaṁ na ghātessasi,",
  "atk-s0203a1:80_9": "sīsaṁ te chindissāmā”ti.",
  "atk-s0203a1:80_10": "Sīsamevassa chindeyya,",
  "atk-s0203a1:80_11": "na ca so taṁ ghāteyya.",
  "atk-s0203a1:80_12": "Puthujjanabhāvassa pana mahāsāvajjabhāvadassanatthaṁ ariyasāvakassa ca baladīpanatthametaṁ vuttaṁ.",
  "atk-s0203a1:80_13": "Ayañhettha adhippāyo –",
  "atk-s0203a1:80_14": "sāvajjo puthujjanabhāvo,",
  "atk-s0203a1:80_15": "yatra hi nāma puthujjano mātughātādīnipi ānantariyāni karissati.",
  "atk-s0203a1:80_16": "Mahābalo ca ariyasāvako,",
  "atk-s0203a1:80_17": "yo etāni kammāni na karotīti.",
  "atk-s0203a1:81_0": "Duṭṭhacittoti vadhakacittena paduṭṭhacitto.",
  "atk-s0203a1:81_1": "Lohitaṁ uppādeyyāti jīvamānakasarīre khuddakamakkhikāya pivanamattampi lohitaṁ uppādeyya.",
  "atk-s0203a1:81_2": "Saṅghaṁ bhindeyyāti samānasaṁvāsakaṁ samānasīmāya ṭhitaṁ pañcahi kāraṇehi saṅghaṁ bhindeyya.",
  "atk-s0203a1:81_3": "Vuttañhetaṁ “pañcahupāli ākārehi saṅgho bhijjati.",
  "atk-s0203a1:81_4": "Kammena uddesena voharanto anussāvanena salākaggāhenā”ti.",
  "atk-s0203a1:82_0": "Tattha kammenāti apalokanādīsu catūsu kammesu aññatarena kammena.",
  "atk-s0203a1:82_1": "Uddesenāti pañcasu pātimokkhuddesesu aññatarena uddesena.",
  "atk-s0203a1:82_2": "Voharantoti kathayanto,",
  "atk-s0203a1:82_3": "tāhi tāhi uppattīhi adhammaṁ dhammotiādīni aṭṭhārasa bhedakaravatthūni dīpento.",
  "atk-s0203a1:82_4": "Anussāvanenāti nanu tumhe jānātha mayhaṁ uccākulā pabbajitabhāvaṁ bahussutabhāvañca,",
  "atk-s0203a1:82_5": "mādiso nāma uddhammaṁ ubbinayaṁ satthusāsanaṁ gāheyyāti cittampi uppādetuṁ tumhākaṁ yuttaṁ,",
  "atk-s0203a1:82_6": "kiṁ mayhaṁ avīci nīluppalavanaṁ viya sītalo,",
  "atk-s0203a1:82_7": "kiṁ ahaṁ apāyato na bhāyāmītiādinā nayena kaṇṇamūle vacībhedaṁ katvā anussāvanena.",
  "atk-s0203a1:82_8": "Salākaggāhenāti evaṁ anussāvetvā tesaṁ cittaṁ upatthambhetvā anivattidhamme katvā “gaṇhatha imaṁ salāka”nti salākaggāhena.",
  "atk-s0203a1:83_0": "Ettha ca kammameva uddeso vā pamāṇaṁ,",
  "atk-s0203a1:83_1": "vohārānussāvanasalākaggāhā pana pubbabhāgā.",
  "atk-s0203a1:83_2": "Aṭṭhārasavatthudīpanavasena hi voharantena tattha rucijananatthaṁ anussāvetvā salākāya gāhitāyapi abhinnova hoti saṅgho.",
  "atk-s0203a1:83_3": "Yadā pana evaṁ cattāro vā atirekā vā salākaṁ gāhetvā āveṇikaṁ kammaṁ vā uddesaṁ vā karonti,",
  "atk-s0203a1:83_4": "tadā saṅgho bhinno nāma hoti.",
  "atk-s0203a1:83_5": "Evaṁ diṭṭhisampanno puggalo saṅghaṁ bhindeyyāti netaṁ ṭhānaṁ vijjati.",
  "atk-s0203a1:83_6": "Ettāvatā mātughātādīni pañca ānantariyakammāni dassitāni honti,",
  "atk-s0203a1:83_7": "yāni puthujjano karoti,",
  "atk-s0203a1:83_8": "na ariyasāvako,",
  "atk-s0203a1:83_9": "tesaṁ āvibhāvatthaṁ –",
  "atk-s0203a1:84_0": "Kammato dvārato ceva, kappaṭṭhitiyato tathā;",
  "atk-s0203a1:85_0": "Pākasādhāraṇādīhi, viññātabbo vinicchayo.",
  "atk-s0203a1:86_0": "Tattha kammato tāva –",
  "atk-s0203a1:86_1": "ettha hi manussabhūtasseva manussabhūtaṁ mātaraṁ vā pitaraṁ vā api parivattaliṅgaṁ jīvitā voropentassa kammaṁ ānantariyaṁ hoti,",
  "atk-s0203a1:86_2": "tassa vipākaṁ paṭibāhissāmīti sakalacakkavāḷaṁ mahācetiyappamāṇehi kañcanathūpehi pūretvāpi sakalacakkavāḷaṁ",
  "atk-s0203a1:86_3": "pūretvā nisinnabhikkhusaṅghassa mahādānaṁ datvāpi buddhassa bhagavato saṅghāṭikaṇṇaṁ amuñcanto vicaritvāpi",
  "atk-s0203a1:86_4": "kāyassa bhedā nirayameva upapajjati.",
  "atk-s0203a1:86_5": "Yo pana sayaṁ manussabhūto tiracchānabhūtaṁ mātaraṁ vā pitaraṁ vā,",
  "atk-s0203a1:86_6": "sayaṁ vā tiracchānabhūto manussabhūtaṁ,",
  "atk-s0203a1:86_7": "tiracchānoyeva vā tiracchānabhūtaṁ jīvitā voropeti,",
  "atk-s0203a1:86_8": "tassa kammaṁ ānantariyaṁ na hoti,",
  "atk-s0203a1:86_9": "bhāriyaṁ pana hoti,",
  "atk-s0203a1:86_10": "ānantariyaṁ āhacceva tiṭṭhati.",
  "atk-s0203a1:86_11": "Manussajātikānaṁ pana vasena ayaṁ pañho kathito.",
  "atk-s0203a1:87_0": "Tattha eḷakacatukkaṁ saṅgāmacatukkaṁ coracatukkañca kathetabbaṁ.",
  "atk-s0203a1:87_1": "Eḷakaṁ māremīti abhisandhināpi hi eḷakaṭṭhāne ṭhitaṁ manusso manussabhūtaṁ mātaraṁ vā pitaraṁ vā mārento ānantariyaṁ phusati.",
  "atk-s0203a1:87_2": "Eḷakābhisandhinā pana mātāpitāabhisandhinā vā eḷakaṁ mārento ānantariyaṁ na phusati.",
  "atk-s0203a1:87_3": "Mātāpitāabhisandhinā mātāpitaro mārento phusateva.",
  "atk-s0203a1:87_4": "Eseva nayo itarasmimpi catukkadvaye.",
  "atk-s0203a1:87_5": "Yathā ca mātāpitūsu,",
  "atk-s0203a1:87_6": "evaṁ arahantepi etāni catukkāni veditabbāni.",
  "atk-s0203a1:88_0": "Manussaarahantameva māretvā ānantariyaṁ phusati,",
  "atk-s0203a1:88_1": "na yakkhabhūtaṁ.",
  "atk-s0203a1:88_2": "Kammaṁ pana bhāriyaṁ,",
  "atk-s0203a1:88_3": "ānantariyasadisameva.",
  "atk-s0203a1:88_4": "Manussaarahantassa ca puthujjanakāleyeva satthappahāre vā vise vā dinnepi yadi so arahattaṁ patvā teneva marati,",
  "atk-s0203a1:88_5": "arahantaghāto hotiyeva.",
  "atk-s0203a1:88_6": "Yaṁ pana puthujjanakāle dinnaṁ dānaṁ arahattaṁ patvā paribhuñjati,",
  "atk-s0203a1:88_7": "puthujjanasseva dinnaṁ hoti.",
  "atk-s0203a1:88_8": "Sesaariyapuggale mārentassa ānantariyaṁ natthi.",
  "atk-s0203a1:88_9": "Kammaṁ pana bhāriyaṁ,",
  "atk-s0203a1:88_10": "ānantariyasadisameva.",
  "atk-s0203a1:89_0": "Lohituppāde tathāgatassa abhejjakāyatāya parūpakkamena cammacchedaṁ katvā lohitapaggharaṇaṁ nāma natthi.",
  "atk-s0203a1:89_1": "Sarīrassa pana antoyeva ekasmiṁyeva ṭhāne lohitaṁ samosarati.",
  "atk-s0203a1:89_2": "Devadattena paviddhasilato bhijjitvā gatā sakalikāpi tathāgatassa pādantaṁ pahari,",
  "atk-s0203a1:89_3": "pharasunā pahaṭo viya pādo antolohitoyeva ahosi.",
  "atk-s0203a1:89_4": "Tathā karontassa ānantariyaṁ hoti.",
  "atk-s0203a1:89_5": "Jīvako pana tathāgatassa ruciyā satthakena cammaṁ chinditvā tamhā ṭhānā duṭṭhalohitaṁ nīharitvā phāsumakāsi,",
  "atk-s0203a1:89_6": "tathā karontassa puññakammameva hoti.",
  "atk-s0203a1:90_0": "Atha ye ca parinibbute tathāgate cetiyaṁ bhindanti,",
  "atk-s0203a1:90_1": "bodhiṁ chindanti dhātumhi upakkamanti,",
  "atk-s0203a1:90_2": "tesaṁ kiṁ hotīti?",
  "atk-s0203a1:90_3": "Bhāriyaṁ kammaṁ hoti ānantariyasadisaṁ.",
  "atk-s0203a1:90_4": "Sadhātukaṁ pana thūpaṁ vā paṭimaṁ vā bādhamānaṁ bodhisākhaṁ chindituṁ vaṭṭati.",
  "atk-s0203a1:90_5": "Sacepi tattha nilīnā sakuṇā cetiye vaccaṁ pātenti,",
  "atk-s0203a1:90_6": "chindituṁ vaṭṭatiyeva.",
  "atk-s0203a1:90_7": "Paribhogacetiyato hi sarīracetiyaṁ mahantataraṁ.",
  "atk-s0203a1:90_8": "Cetiyavatthuṁ bhinditvā gacchantaṁ bodhimūlampi chinditvā harituṁ vaṭṭati.",
  "atk-s0203a1:90_9": "Yā pana bodhisākhā bodhigharaṁ bādhati,",
  "atk-s0203a1:90_10": "taṁ geharakkhaṇatthaṁ chindituṁ na labhati,",
  "atk-s0203a1:90_11": "bodhiatthañhi gehaṁ,",
  "atk-s0203a1:90_12": "na gehatthāya bodhi.",
  "atk-s0203a1:90_13": "Āsanagharepi eseva nayo.",
  "atk-s0203a1:90_14": "Yasmiṁ pana āsanaghare dhātu nihitā hoti,",
  "atk-s0203a1:90_15": "tassa rakkhaṇatthāya bodhisākhaṁ chindituṁ vaṭṭati.",
  "atk-s0203a1:90_16": "Bodhijagganatthaṁ ojoharaṇasākhaṁ vā pūtiṭṭhānaṁ vā chindituṁ vaṭṭatiyeva,",
  "atk-s0203a1:90_17": "bhagavato sarīrapaṭijaggane viya puññampi hoti.",
  "atk-s0203a1:91_0": "Saṅghabhede sīmaṭṭhakasaṅghe asannipatite visuṁ parisaṁ gahetvā katavohārānussāvana-salākaggāhassa kammaṁ vā karontassa,",
  "atk-s0203a1:91_1": "uddesaṁ vā uddisantassa bhedo ca hoti ānantariyakammañca.",
  "atk-s0203a1:91_2": "Samaggasaññāya pana vaṭṭatīti kammaṁ karontassa bhedova hoti,",
  "atk-s0203a1:91_3": "na ānantariyakammaṁ,",
  "atk-s0203a1:91_4": "tathā navato ūnaparisāyaṁ.",
  "atk-s0203a1:91_5": "Sabbantimena paricchedena navannaṁ janānaṁ yo saṅghaṁ bhindati,",
  "atk-s0203a1:91_6": "tassa ānantariyakammaṁ hoti.",
  "atk-s0203a1:91_7": "Anuvattakānaṁ adhammavādīnaṁ mahāsāvajjakammaṁ.",
  "atk-s0203a1:91_8": "Dhammavādino pana anavajjā.",
  "atk-s0203a1:92_0": "Tattha navannameva saṅghabhede idaṁ suttaṁ –",
  "atk-s0203a1:92_1": "“ekato upāli cattāro honti,",
  "atk-s0203a1:92_2": "ekato cattāro,",
  "atk-s0203a1:92_3": "navamo anussāveti,",
  "atk-s0203a1:92_4": "salākaṁ gāheti ‘ayaṁ dhammo ayaṁ vinayo idaṁ satthusāsanaṁ,",
  "atk-s0203a1:92_5": "idaṁ gaṇhatha,",
  "atk-s0203a1:92_6": "imaṁ rocethā’ti, evaṁ kho, upāli,",
  "atk-s0203a1:92_7": "saṅgharāji ceva hoti saṅghabhedo ca.",
  "atk-s0203a1:92_8": "Navannaṁ vā, upāli,",
  "atk-s0203a1:92_9": "atirekanavannaṁ vā saṅgharāji ceva hoti saṅghabhedo cā”ti.",
  "atk-s0203a1:92_10": "Etesu pana pañcasu saṅghabhedo vacīkammaṁ,",
  "atk-s0203a1:92_11": "sesāni kāyakammānīti.",
  "atk-s0203a1:92_12": "Evaṁ kammato viññātabbo vinicchayo.",
  "atk-s0203a1:93_0": "Dvāratoti sabbāneva cetāni kāyadvāratopi vacīdvāratopi samuṭṭhahanti.",
  "atk-s0203a1:93_1": "Purimāni panettha cattāri āṇattikavijjāmayapayogavasena vacīdvārato samuṭṭhahitvāpi kāyadvārameva pūrenti,",
  "atk-s0203a1:93_2": "saṅghabhedo hatthamuddāya bhedaṁ karontassa kāyadvārato samuṭṭhahitvāpi vacīdvārameva pūretīti.",
  "atk-s0203a1:93_3": "Evamettha dvāratopi viññātabbo vinicchayo.",
  "atk-s0203a1:94_0": "Kappaṭṭhitiyatoti saṅghabhedoyeva cettha kappaṭṭhitiyo.",
  "atk-s0203a1:94_1": "Saṇṭhahante hi kappe kappavemajjhe vā saṅghabhedaṁ katvā kappavināseyeva muccati.",
  "atk-s0203a1:94_2": "Sacepi hi sveva kappo vinassissatīti ajja saṅghabhedaṁ karoti,",
  "atk-s0203a1:94_3": "sveva muccati,",
  "atk-s0203a1:94_4": "ekadivasameva niraye paccati.",
  "atk-s0203a1:94_5": "Evaṁ karaṇaṁ pana natthi.",
  "atk-s0203a1:94_6": "Sesāni cattāri kammāni ānantariyāneva honti,",
  "atk-s0203a1:94_7": "na kappaṭṭhitiyānīti evamettha kappaṭṭhitiyatopi viññātabbo vinicchayo.",
  "atk-s0203a1:95_0": "Pākatoti yena ca pañcape’tāni kammāni katāni honti,",
  "atk-s0203a1:95_1": "tassa saṅghabhedoyeva paṭisandhivasena vipaccati,",
  "atk-s0203a1:95_2": "sesāni “ahosikammaṁ,",
  "atk-s0203a1:95_3": "nāhosi kammavipāko”ti evamādīsu saṅkhyaṁ gacchanti.",
  "atk-s0203a1:95_4": "Saṅghassa bhedābhāve lohituppādo,",
  "atk-s0203a1:95_5": "tadabhāve arahantaghāto,",
  "atk-s0203a1:95_6": "tadabhāve ca sace pitā sīlavā hoti,",
  "atk-s0203a1:95_7": "mātā dussīlā,",
  "atk-s0203a1:95_8": "no vā tathā sīlavatī,",
  "atk-s0203a1:95_9": "pitughāto paṭisandhivasena vipaccati.",
  "atk-s0203a1:95_10": "Sace mātāpitughāto,",
  "atk-s0203a1:95_11": "dvīsupi sīlena vā dussīlena vā samānesu mātughātova paṭisandhivasena vipaccati.",
  "atk-s0203a1:95_12": "Mātā hi dukkarakārinī bahūpakārā ca puttānanti evamettha pākatopi viññātabbo vinicchayo.",
  "atk-s0203a1:96_0": "Sādhāraṇādīhīti purimāni cattāri sabbesampi gahaṭṭhapabbajitānaṁ sādhāraṇāni.",
  "atk-s0203a1:96_1": "Saṅghabhedo pana “na kho,",
  "atk-s0203a1:96_2": "upāli bhikkhunī,",
  "atk-s0203a1:96_3": "saṅghaṁ bhindati,",
  "atk-s0203a1:96_4": "na sikkhamānā,",
  "atk-s0203a1:96_5": "na sāmaṇero,",
  "atk-s0203a1:96_6": "na sāmaṇerī,",
  "atk-s0203a1:96_7": "na upāsako,",
  "atk-s0203a1:96_8": "na upāsikā saṅghaṁ bhindati,",
  "atk-s0203a1:96_9": "bhikkhu kho, upāli,",
  "atk-s0203a1:96_10": "pakatatto samānasaṁvāsako samānasīmāyaṁ ṭhito saṅghaṁ bhindatī”ti vacanato vuttappakārassa bhikkhunova hoti,",
  "atk-s0203a1:96_11": "na aññassa,",
  "atk-s0203a1:96_12": "tasmā asādhāraṇo.",
  "atk-s0203a1:96_13": "Ādisaddena sabbepi te dukkhavedanāsahagatā dosamohasampayuttā cāti evamettha sādhāraṇādīhipi viññātabbo vinicchayo.",
  "atk-s0203a1:97_0": "Aññaṁ satthāranti “ayaṁ me satthā satthukiccaṁ kātuṁ asamattho”ti bhavantarepi aññaṁ titthakaraṁ “ayaṁ me satthā”ti evaṁ gaṇheyya,",
  "atk-s0203a1:97_1": "netaṁ ṭhānaṁ vijjatīti attho.",
  "atk-s0203a1:98_0": "129.Ekissā lokadhātuyāti dasasahassilokadhātuyā.",
  "atk-s0203a1:98_1": "Tīṇi hi khettāni jātikhettaṁ āṇākhettaṁ visayakhettaṁ.",
  "atk-s0203a1:98_2": "Tattha jātikhettaṁ nāma dasasahassī lokadhātu.",
  "atk-s0203a1:98_3": "Sā hi tathāgatassa mātukucchiokkamanakāle nikkhamanakāle sambodhikāle dhammacakkappavattane āyusaṅkhārossajjane parinibbāne ca kampati.",
  "atk-s0203a1:98_4": "Koṭisatasahassacakkavāḷaṁ pana āṇākhettaṁ nāma.",
  "atk-s0203a1:98_5": "Āṭānāṭiyamoraparittadhajaggaparittaratanaparittādīnañhi ettha āṇā vattati.",
  "atk-s0203a1:98_6": "Visayakhettassa pana parimāṇaṁ natthi.",
  "atk-s0203a1:98_7": "Buddhānañhi “yāvatakaṁ ñāṇaṁ tāvatakaṁ neyyaṁ,",
  "atk-s0203a1:98_8": "yāvatakaṁ neyyaṁ tāvatakaṁ ñāṇaṁ,",
  "atk-s0203a1:98_9": "ñāṇapariyantikaṁ neyyaṁ neyyapariyantikaṁ ñāṇa”nti vacanato avisayo nāma natthi.",
  "atk-s0203a1:99_0": "Imesu pana tīsu khettesu ṭhapetvā imaṁ cakkavāḷaṁ aññasmiṁ cakkavāḷe buddhā uppajjantīti suttaṁ natthi,",
  "atk-s0203a1:99_1": "na uppajjantīti pana atthi.",
  "atk-s0203a1:99_2": "Tīṇi piṭakāni vinayapiṭakaṁ suttantapiṭakaṁ abhidhammapiṭakaṁ,",
  "atk-s0203a1:99_3": "tisso saṅgītiyo mahākassapattherassa saṅgīti,",
  "atk-s0203a1:99_4": "yasattherassa saṅgīti,",
  "atk-s0203a1:99_5": "moggaliputtatissattherassa saṅgītīti.",
  "atk-s0203a1:99_6": "Imā tisso saṅgītiyo āruḷhe tepiṭake buddhavacane imaṁ cakkavāḷaṁ muñcitvā aññattha buddhā uppajjantīti suttaṁ natthi,",
  "atk-s0203a1:99_7": "na uppajjantīti pana atthi.",
  "atk-s0203a1:100_0": "Apubbaṁ acarimanti apure apacchā.",
  "atk-s0203a1:100_1": "Ekato na uppajjanti,",
  "atk-s0203a1:100_2": "pure vā pacchā vā uppajjantīti vuttaṁ hoti.",
  "atk-s0203a1:100_3": "Tattha hi bodhipallaṅke bodhiṁ appatvā na uṭṭhahissāmīti nisinnakālato paṭṭhāya yāva mātukucchismiṁ paṭisandhiggahaṇaṁ,",
  "atk-s0203a1:100_4": "tāva pubbeti na veditabbaṁ.",
  "atk-s0203a1:100_5": "Bodhisattassa hi paṭisandhiggahaṇena dasasahassacakkavāḷakampaneneva khettapariggaho kato,",
  "atk-s0203a1:100_6": "aññassa buddhassa uppatti nivāritāva hoti.",
  "atk-s0203a1:100_7": "Parinibbānakālato paṭṭhāya yāva sāsapamattā dhātu tiṭṭhati,",
  "atk-s0203a1:100_8": "tāva pacchāti na veditabbaṁ.",
  "atk-s0203a1:100_9": "Dhātūsu hi ṭhitāsu buddhā ṭhitāva honti.",
  "atk-s0203a1:100_10": "Tasmā etthantare aññassa buddhassa uppatti nivāritāva hoti.",
  "atk-s0203a1:100_11": "Dhātuparinibbāne pana jāte aññassa buddhassa uppatti na nivāritā.",
  "atk-s0203a1:101_0": "Tīṇi hi antaradhānāni nāma pariyattiantaradhānaṁ,",
  "atk-s0203a1:101_1": "paṭivedhaantaradhānaṁ,",
  "atk-s0203a1:101_2": "paṭipattiantaradhānanti.",
  "atk-s0203a1:101_3": "Tattha pariyattīti tīṇi piṭakāni.",
  "atk-s0203a1:101_4": "Paṭivedhoti saccapaṭivedho.",
  "atk-s0203a1:101_5": "Paṭipattīti paṭipadā.",
  "atk-s0203a1:101_6": "Tattha paṭivedho ca paṭipatti ca hotipi na hotipi.",
  "atk-s0203a1:101_7": "Ekasmiñhi kāle paṭivedhadharā bhikkhū bahū honti,",
  "atk-s0203a1:101_8": "eso bhikkhu puthujjanoti aṅguliṁ pasāretvā dassetabbo hoti.",
  "atk-s0203a1:101_9": "Imasmiṁyeva dīpe ekavāre puthujjanabhikkhu nāma nāhosi.",
  "atk-s0203a1:101_10": "Paṭipattipūrikāpi kadāci bahū honti kadāci appā.",
  "atk-s0203a1:101_11": "Iti paṭivedho ca paṭipatti ca hotipi na hotipi,",
  "atk-s0203a1:101_12": "sāsanaṭṭhitiyā pana pariyatti pamāṇaṁ.",
  "atk-s0203a1:102_0": "Paṇḍito hi tepiṭakaṁ sutvā dvepi pūreti.",
  "atk-s0203a1:102_1": "Yathā amhākaṁ bodhisatto āḷārassa santike pañcābhiññā satta ca samāpattiyo nibbattetvā nevasaññānāsaññāyatanasamāpattiyā parikammaṁ pucchi,",
  "atk-s0203a1:102_2": "so na jānāmīti āha.",
  "atk-s0203a1:102_3": "Tato udakassa santikaṁ gantvā adhigataṁ visesaṁ saṁsandetvā nevasaññānāsaññāyatanassa parikammaṁ pucchi,",
  "atk-s0203a1:102_4": "so ācikkhi,",
  "atk-s0203a1:102_5": "tassa vacanasamanantarameva mahāsatto taṁ sampādesi,",
  "atk-s0203a1:102_6": "evameva paññavā bhikkhu pariyattiṁ sutvā dvepi pūreti.",
  "atk-s0203a1:102_7": "Tasmā pariyattiyā ṭhitāya sāsanaṁ ṭhitaṁ hoti.",
  "atk-s0203a1:103_0": "Yadā pana sā antaradhāyati,",
  "atk-s0203a1:103_1": "tadā paṭhamaṁ abhidhammapiṭakaṁ nassati.",
  "atk-s0203a1:103_2": "Tattha paṭṭhānaṁ sabbapaṭhamaṁ antaradhāyati,",
  "atk-s0203a1:103_3": "anukkamena pacchā dhammasaṅgaho,",
  "atk-s0203a1:103_4": "tasmiṁ antarahite itaresu dvīsu piṭakesu ṭhitesu sāsanaṁ ṭhitameva hoti.",
  "atk-s0203a1:103_5": "Tattha suttantapiṭake antaradhāyamāne paṭhamaṁ aṅguttaranikāyo ekādasakato paṭṭhāya yāva ekakā antaradhāyati,",
  "atk-s0203a1:103_6": "tadanantaraṁ saṁyuttanikāyo cakkapeyyālato paṭṭhāya yāva oghataraṇā antaradhāyati,",
  "atk-s0203a1:103_7": "tadanantaraṁ majjhimanikāyo indriyabhāvanato paṭṭhāya yāva mūlapariyāyā antaradhāyati,",
  "atk-s0203a1:103_8": "tadanantaraṁ dīghanikāyo dasuttarato paṭṭhāya yāva brahmajālā antaradhāyati.",
  "atk-s0203a1:103_9": "Ekissāpi dvinnampi gāthānaṁ pucchā addhānaṁ gacchati,",
  "atk-s0203a1:103_10": "sāsanaṁ dhāretuṁ na sakkoti sabhiyapucchā viya āḷavakapucchā viya ca.",
  "atk-s0203a1:103_11": "Etā kira kassapabuddhakālikā antarā sāsanaṁ dhāretuṁ nāsakkhiṁsu.",
  "atk-s0203a1:104_0": "Dvīsu pana piṭakesu antarahitesupi vinayapiṭake ṭhite sāsanaṁ tiṭṭhati,",
  "atk-s0203a1:104_1": "parivārakhandhakesu antarahitesu ubhatovibhaṅge ṭhite ṭhitameva hoti.",
  "atk-s0203a1:104_2": "Ubhatovibhaṅge antarahite mātikāya ṭhitāyapi ṭhitameva hoti.",
  "atk-s0203a1:104_3": "Mātikāya antarahitāya pātimokkhapabbajjaupasampadāsu ṭhitāsu sāsanaṁ tiṭṭhati.",
  "atk-s0203a1:104_4": "Liṅgamaddhānaṁ gacchati,",
  "atk-s0203a1:104_5": "setavatthasamaṇavaṁso pana kassapabuddhakālato paṭṭhāya sāsanaṁ dhāretuṁ nāsakkhi.",
  "atk-s0203a1:104_6": "Pacchimakassa pana saccapaṭivedhato pacchimakassa sīlabhedato ca paṭṭhāya sāsanaṁ osakkitaṁ nāma hoti.",
  "atk-s0203a1:104_7": "Tato paṭṭhāya aññassa buddhassa uppatti na vāritāti.",
  "atk-s0203a1:105_0": "Tīṇi parinibbānāni nāma kilesaparinibbānaṁ khandhaparinibbānaṁ dhātuparinibbānanti.",
  "atk-s0203a1:105_1": "Tattha kilesaparinibbānaṁ bodhipallaṅke ahosi,",
  "atk-s0203a1:105_2": "khandhaparinibbānaṁ kusinārāyaṁ,",
  "atk-s0203a1:105_3": "dhātuparinibbānaṁ anāgate bhavissati.",
  "atk-s0203a1:105_4": "Sāsanassa kira osakkanakāle imasmiṁ tambapaṇṇidīpe dhātuyo sannipatitvā mahācetiyaṁ gamissanti,",
  "atk-s0203a1:105_5": "mahācetiyato nāgadīpe rājāyatanacetiyaṁ,",
  "atk-s0203a1:105_6": "tato mahābodhipallaṅkaṁ gamissanti,",
  "atk-s0203a1:105_7": "nāgabhavanatopi devalokatopi brahmalokatopi dhātuyo mahābodhipallaṅkameva gamissanti.",
  "atk-s0203a1:105_8": "Sāsapamattāpi dhātu antarā na nassissati.",
  "atk-s0203a1:105_9": "Sabbā dhātuyo mahābodhipallaṅke rāsibhūtā suvaṇṇakkhandho viya ekagghanā hutvā chabbaṇṇarasmiyo vissajjessanti,",
  "atk-s0203a1:105_10": "tā dasasahassilokadhātuṁ pharissanti.",
  "atk-s0203a1:106_0": "Tato dasasahassacakkavāḷe devatā yo sannipatitvā “ajja satthā parinibbāyati,",
  "atk-s0203a1:106_1": "ajja sāsanaṁ osakkati,",
  "atk-s0203a1:106_2": "pacchimadassanaṁ dāni idaṁ amhāka”nti dasabalassa parinibbutadivasato mahantataraṁ kāruññaṁ karissanti.",
  "atk-s0203a1:106_3": "Ṭhapetvā anāgāmikhīṇāsave avasesā sakabhāvena saṇṭhātuṁ na sakkhissanti.",
  "atk-s0203a1:106_4": "Dhātūsu tejodhātu uṭṭhahitvā yāva brahmalokā uggacchissati,",
  "atk-s0203a1:106_5": "sāsapamattāyapi dhātuyā sati ekajālāva bhavissati,",
  "atk-s0203a1:106_6": "dhātūsu pariyādānaṁ gatāsu pacchijjissati.",
  "atk-s0203a1:106_7": "Evaṁ mahantaṁ ānubhāvaṁ dassetvā dhātūsu antarahitāsu sāsanaṁ antarahitaṁ nāma hoti.",
  "atk-s0203a1:106_8": "Yāva evaṁ na anantaradhāyati,",
  "atk-s0203a1:106_9": "tāva acarimaṁ nāma hoti.",
  "atk-s0203a1:106_10": "Evaṁ apubbaṁ acarimaṁ uppajjeyyunti netaṁ ṭhānaṁ vijjati.",
  "atk-s0203a1:107_0": "Kasmā pana apubbaṁ acarimaṁ na uppajjantīti.",
  "atk-s0203a1:107_1": "Anacchariyattā.",
  "atk-s0203a1:107_2": "Buddhā hi acchariyamanussā. Yathāha –",
  "atk-s0203a1:107_3": "“ekapuggalo,",
  "atk-s0203a1:107_4": "bhikkhave,",
  "atk-s0203a1:107_5": "loke uppajjamāno uppajjati acchariyamanusso,",
  "atk-s0203a1:107_6": "katamo ekapuggalo,",
  "atk-s0203a1:107_7": "tathāgato arahaṁ sammāsambuddho”ti.",
  "atk-s0203a1:108_0": "Yadi ca dve vā cattāro vā aṭṭha vā soḷasa vā ekato uppajjeyyuṁ,",
  "atk-s0203a1:108_1": "na acchariyā bhaveyyuṁ.",
  "atk-s0203a1:108_2": "Ekasmiñhi vihāre dvinnaṁ cetiyānampi lābhasakkāro uḷāro na hoti bhikkhūpi bahutāya na acchariyā jātā,",
  "atk-s0203a1:108_3": "evaṁ buddhāpi bhaveyyuṁ.",
  "atk-s0203a1:108_4": "Tasmā na uppajjanti.",
  "atk-s0203a1:109_0": "Desanāya ca visesābhāvato.",
  "atk-s0203a1:109_1": "Yañhi satipaṭṭhānādibhedaṁ dhammaṁ eko deseti,",
  "atk-s0203a1:109_2": "aññena uppajjitvāpi sova desetabbo siyā.",
  "atk-s0203a1:109_3": "Tato na acchariyo siyā,",
  "atk-s0203a1:109_4": "ekasmiṁ pana dhammaṁ desente desanāpi acchariyā hoti.",
  "atk-s0203a1:110_0": "Vivādābhāvato ca.",
  "atk-s0203a1:110_1": "Bahūsu ca buddhesu uppajjantesu bahūnaṁ ācariyānaṁ antevāsikā viya “amhākaṁ buddho pāsādiko,",
  "atk-s0203a1:110_2": "amhākaṁ buddho madhurassaro lābhī puññavā”ti vivadeyyuṁ,",
  "atk-s0203a1:110_3": "tasmāpi evaṁ na uppajjanti.",
  "atk-s0203a1:110_4": "Apicetaṁ kāraṇaṁ milindaraññā puṭṭhena nāgasenattherena vitthāritameva.",
  "atk-s0203a1:110_5": "Vuttañhi –",
  "atk-s0203a1:111_0": "“Tattha,",
  "atk-s0203a1:111_1": "bhante nāgasena,",
  "atk-s0203a1:111_2": "bhāsitampetaṁ bhagavatā ‘aṭṭhānametaṁ,",
  "atk-s0203a1:111_3": "bhikkhave,",
  "atk-s0203a1:111_4": "anavakāso,",
  "atk-s0203a1:111_5": "yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ,",
  "atk-s0203a1:111_6": "netaṁ ṭhānaṁ vijjatī’ti.",
  "atk-s0203a1:111_7": "Desentā ca,",
  "atk-s0203a1:111_8": "bhante nāgasena,",
  "atk-s0203a1:111_9": "sabbepi tathāgatā sattatiṁsa bodhipakkhiyadhamme desenti,",
  "atk-s0203a1:111_10": "kathayamānā ca cattāri ariyasaccāni kathenti,",
  "atk-s0203a1:111_11": "sikkhāpentā ca tīsu sikkhāsu sikkhāpenti,",
  "atk-s0203a1:111_12": "anusāsamānā ca appamādapaṭipattiyaṁ anusāsanti. Yadi,",
  "atk-s0203a1:111_13": "bhante nāgasena,",
  "atk-s0203a1:111_14": "sabbesampi tathāgatānaṁ ekā desanā ekā kathā ekā sikkhā ekā anusiṭṭhi,",
  "atk-s0203a1:111_15": "kena kāraṇena dve tathāgatā ekakkhaṇe nuppajjanti?",
  "atk-s0203a1:111_16": "Ekenapi tāva buddhuppādena ayaṁ loko obhāsajāto.",
  "atk-s0203a1:111_17": "Yadi dutiyo buddho bhaveyya,",
  "atk-s0203a1:111_18": "dvinnaṁ pabhāya ayaṁ loko bhiyyosomattāya obhāsajāto bhaveyya.",
  "atk-s0203a1:111_19": "Ovadamānā ca dve tathāgatā sukhaṁ ovadeyyuṁ,",
  "atk-s0203a1:111_20": "anusāsamānā ca sukhaṁ anusāseyyuṁ,",
  "atk-s0203a1:111_21": "tattha me kāraṇaṁ brūhi,",
  "atk-s0203a1:111_22": "yathāhaṁ nissaṁsayo bhaveyyanti.",
  "atk-s0203a1:112_0": "Ayaṁ mahārāja dasasahassī lokadhātu ekabuddhadhāraṇī,",
  "atk-s0203a1:112_1": "ekasseva tathāgatassa guṇaṁ dhāreti,",
  "atk-s0203a1:112_2": "yadi dutiyo buddho uppajjeyya,",
  "atk-s0203a1:112_3": "nāyaṁ dasasahassī lokadhātu dhāreyya,",
  "atk-s0203a1:112_4": "caleyya kampeyya nameyya onameyya vinameyya vikireyya vidhameyya viddhaṁseyya,",
  "atk-s0203a1:112_5": "na ṭhānamupagaccheyya.",
  "atk-s0203a1:113_0": "Yathā, mahārāja,",
  "atk-s0203a1:113_1": "nāvā ekapurisasandhāraṇī bhaveyya.",
  "atk-s0203a1:113_2": "Ekasmiṁ purise abhirūḷhe sā nāvā samupādikā bhaveyya.",
  "atk-s0203a1:113_3": "Atha dutiyo puriso āgaccheyya tādiso āyunā vaṇṇena vayena pamāṇena kisathūlena sabbaṅgapaccaṅgena,",
  "atk-s0203a1:113_4": "so taṁ nāvaṁ abhirūheyya.",
  "atk-s0203a1:113_5": "Apinu sā mahārāja,",
  "atk-s0203a1:113_6": "nāvā dvinnampi dhāreyyāti? Na hi, bhante,",
  "atk-s0203a1:113_7": "caleyya kampeyya nameyya onameyya vinameyya vikireyya vidhameyya viddhaṁseyya,",
  "atk-s0203a1:113_8": "na ṭhānamupagaccheyya,",
  "atk-s0203a1:113_9": "osīdeyya udaketi.",
  "atk-s0203a1:113_10": "Evameva kho, mahārāja,",
  "atk-s0203a1:113_11": "ayaṁ dasasahassī lokadhātu ekabuddhadhāraṇī,",
  "atk-s0203a1:113_12": "ekasseva tathāgatassa guṇaṁ dhāreti,",
  "atk-s0203a1:113_13": "yadi dutiyo buddho uppajjeyya,",
  "atk-s0203a1:113_14": "nāyaṁ dasasahassī lokadhātu dhāreyya,",
  "atk-s0203a1:113_15": "caleyya…pe…",
  "atk-s0203a1:113_16": "na ṭhānamupagaccheyya.",
  "atk-s0203a1:114_0": "Yathā vā pana mahārāja puriso yāvadatthaṁ bhojanaṁ bhuñjeyya chādentaṁ yāvakaṇṭhamabhipūrayitvā,",
  "atk-s0203a1:114_1": "so dhāto pīṇito paripuṇṇo nirantaro tandikato anonamitadaṇḍajāto punadeva tattakaṁ bhojanaṁ bhuñjeyya,",
  "atk-s0203a1:114_2": "apinu kho, mahārāja,",
  "atk-s0203a1:114_3": "puriso sukhito bhaveyyāti? Na hi, bhante,",
  "atk-s0203a1:114_4": "sakiṁ bhuttova mareyyāti.",
  "atk-s0203a1:114_5": "Evameva kho, mahārāja,",
  "atk-s0203a1:114_6": "ayaṁ dasasahassī lokadhātu ekabuddhadhāraṇī …pe…",
  "atk-s0203a1:114_7": "na ṭhānamupagaccheyyāti.",
  "atk-s0203a1:115_0": "Kiṁ nu kho,",
  "atk-s0203a1:115_1": "bhante nāgasena,",
  "atk-s0203a1:115_2": "atidhammabhārena pathavī calatīti? Idha, mahārāja,",
  "atk-s0203a1:115_3": "dve sakaṭā ratanaparipūritā bhaveyyuṁ yāva mukhasamā.",
  "atk-s0203a1:115_4": "Ekasmā sakaṭato ratanaṁ gahetvā ekasmiṁ sakaṭe ākireyyuṁ,",
  "atk-s0203a1:115_5": "apinu kho taṁ, mahārāja,",
  "atk-s0203a1:115_6": "sakaṭaṁ dvinnampi sakaṭānaṁ ratanaṁ dhāreyyāti? Na hi, bhante,",
  "atk-s0203a1:115_7": "nābhipi tassa phaleyya,",
  "atk-s0203a1:115_8": "arāpi tassa bhijjeyyuṁ,",
  "atk-s0203a1:115_9": "nemipi tassa opateyya,",
  "atk-s0203a1:115_10": "akkhopi tassa bhijjeyyāti.",
  "atk-s0203a1:115_11": "Kiṁ nu kho, mahārāja,",
  "atk-s0203a1:115_12": "atiratanabhārena sakaṭaṁ bhijjatīti? Āma, bhanteti.",
  "atk-s0203a1:115_13": "Evameva kho, mahārāja,",
  "atk-s0203a1:115_14": "atidhammabhārena pathavī calatīti.",
  "atk-s0203a1:116_0": "Apica mahārāja imaṁ kāraṇaṁ buddhabalaparidīpanāya osāritaṁ,",
  "atk-s0203a1:116_1": "aññampi tattha abhirūpaṁ kāraṇaṁ suṇohi,",
  "atk-s0203a1:116_2": "yena kāraṇena dve sammāsambuddhā ekakkhaṇe nuppajjanti. Yadi, mahārāja,",
  "atk-s0203a1:116_3": "dve sammāsambuddhā ekakkhaṇe uppajjeyyuṁ,",
  "atk-s0203a1:116_4": "tesaṁ parisāya vivādo uppajjeyya –",
  "atk-s0203a1:116_5": "“tumhākaṁ buddho amhākaṁ buddho”ti ubhatopakkhajātā bhaveyyuṁ. Yathā, mahārāja,",
  "atk-s0203a1:116_6": "dvinnaṁ balavāmaccānaṁ parisāya vivādo uppajjeyya ‘tumhākaṁ amacco amhākaṁ amacco’ti ubhatopakkhajātā honti,",
  "atk-s0203a1:116_7": "evameva kho, mahārāja, yadi,",
  "atk-s0203a1:116_8": "dve sammāsambuddhā ekakkhaṇe uppajjeyyuṁ,",
  "atk-s0203a1:116_9": "tesaṁ parisāya vivādo uppajjeyya ‘tumhākaṁ buddho amhākaṁ buddho’ti ubhatopakkhajātā bhaveyyuṁ.",
  "atk-s0203a1:116_10": "Idaṁ tāva, mahārāja,",
  "atk-s0203a1:116_11": "ekaṁ kāraṇaṁ,",
  "atk-s0203a1:116_12": "yena kāraṇena dve sammāsambuddhā ekakkhaṇe nuppajjanti.",
  "atk-s0203a1:117_0": "Aparampi, mahārāja,",
  "atk-s0203a1:117_1": "uttariṁ kāraṇaṁ suṇohi,",
  "atk-s0203a1:117_2": "yena kāraṇena dve sammāsambuddhā ekakkhaṇe nuppajjanti. Yadi, mahārāja,",
  "atk-s0203a1:117_3": "dve sammāsambuddhā ekakkhaṇe uppajjeyyuṁ,",
  "atk-s0203a1:117_4": "aggo buddhoti yaṁ vacanaṁ,",
  "atk-s0203a1:117_5": "taṁ micchā bhaveyya.",
  "atk-s0203a1:117_6": "Jeṭṭho buddhoti yaṁ vacanaṁ,",
  "atk-s0203a1:117_7": "taṁ micchā bhaveyya.",
  "atk-s0203a1:117_8": "Seṭṭho buddhoti,",
  "atk-s0203a1:117_9": "visiṭṭho buddhoti,",
  "atk-s0203a1:117_10": "uttamo buddhoti,",
  "atk-s0203a1:117_11": "pavaro buddhoti,",
  "atk-s0203a1:117_12": "asamo buddhoti,",
  "atk-s0203a1:117_13": "asamasamo buddhoti,",
  "atk-s0203a1:117_14": "appaṭisamo buddhoti,",
  "atk-s0203a1:117_15": "appaṭibhāgo buddhoti,",
  "atk-s0203a1:117_16": "appaṭipuggalo buddhoti yaṁ vacanaṁ,",
  "atk-s0203a1:117_17": "taṁ micchā bhaveyya.",
  "atk-s0203a1:117_18": "Idampi kho tvaṁ, mahārāja,",
  "atk-s0203a1:117_19": "kāraṇaṁ atthato sampaṭiccha,",
  "atk-s0203a1:117_20": "yena kāraṇena dve sammāsambuddhā ekakkhaṇe nuppajjanti.",
  "atk-s0203a1:118_0": "Apica kho mahārāja buddhānaṁ bhagavantānaṁ sabhāvapakati esā,",
  "atk-s0203a1:118_1": "yaṁ ekoyeva buddho loke uppajjati.",
  "atk-s0203a1:118_2": "Kasmā kāraṇā?",
  "atk-s0203a1:118_3": "Mahantatāya sabbaññubuddhaguṇānaṁ.",
  "atk-s0203a1:118_4": "Aññampi mahārāja yaṁ loke mahantaṁ,",
  "atk-s0203a1:118_5": "taṁ ekaṁyeva hoti. Pathavī, mahārāja, mahantī,",
  "atk-s0203a1:118_6": "sā ekāyeva.",
  "atk-s0203a1:118_7": "Sāgaro mahanto,",
  "atk-s0203a1:118_8": "so ekoyeva.",
  "atk-s0203a1:118_9": "Sineru girirājā mahanto,",
  "atk-s0203a1:118_10": "so ekoyeva.",
  "atk-s0203a1:118_11": "Ākāso mahanto,",
  "atk-s0203a1:118_12": "so ekoyeva.",
  "atk-s0203a1:118_13": "Sakko mahanto,",
  "atk-s0203a1:118_14": "so ekoyeva.",
  "atk-s0203a1:118_15": "Māro mahanto,",
  "atk-s0203a1:118_16": "so ekoyeva.",
  "atk-s0203a1:118_17": "Brahmā mahanto,",
  "atk-s0203a1:118_18": "so ekoyeva.",
  "atk-s0203a1:118_19": "Tathāgato arahaṁ sammāsambuddho mahanto,",
  "atk-s0203a1:118_20": "so ekoyeva lokasmiṁ.",
  "atk-s0203a1:118_21": "Yattha te uppajjanti,",
  "atk-s0203a1:118_22": "tattha aññassa okāso na hoti. Tasmā, mahārāja,",
  "atk-s0203a1:118_23": "tathāgato arahaṁ sammāsambuddho ekoyeva lokasmiṁ uppajjatīti.",
  "atk-s0203a1:118_24": "Sukathito,",
  "atk-s0203a1:118_25": "bhante nāgasena,",
  "atk-s0203a1:118_26": "pañho opammehi kāraṇehī”ti.",
  "atk-s0203a1:119_0": "Ekissā lokadhātuyāti ekasmiṁ cakkavāḷe.",
  "atk-s0203a1:119_1": "Heṭṭhā imināva padena dasacakkavāḷasahassāni gahitāni tānipi,",
  "atk-s0203a1:119_2": "ekacakkavāḷeneva paricchindituṁ vaṭṭanti.",
  "atk-s0203a1:119_3": "Buddhā hi uppajjamānā imasmiṁyeva cakkavāḷe uppajjanti,",
  "atk-s0203a1:119_4": "uppajjanaṭṭhāne pana vārite ito aññesu cakkavāḷesu nuppajjantīti vāritameva hoti.",
  "atk-s0203a1:120_0": "Apubbaṁ acarimanti ettha cakkaratanapātubhāvato pubbe pubbaṁ,",
  "atk-s0203a1:120_1": "tasseva antaradhānato pacchā carimaṁ.",
  "atk-s0203a1:120_2": "Tattha dvidhā cakkaratanassa antaradhānaṁ hoti,",
  "atk-s0203a1:120_3": "cakkavattino kālaṁkiriyato vā pabbajjāya vā.",
  "atk-s0203a1:120_4": "Antaradhāyamānañca pana taṁ kālaṁkiriyato vā pabbajjato vā sattame divase antaradhāyati,",
  "atk-s0203a1:120_5": "tato paraṁ cakkavattino pātubhāvo avārito.",
  "atk-s0203a1:121_0": "Kasmā pana ekacakkavāḷe dve cakkavattino nuppajjantīti.",
  "atk-s0203a1:121_1": "Vivādupacchedato acchariyabhāvato cakkaratanassa mahānubhāvato ca.",
  "atk-s0203a1:121_2": "Dvīsu hi uppajjantesu “amhākaṁ rājā mahanto amhākaṁ rājā mahanto”ti vivādo uppajjeyya.",
  "atk-s0203a1:121_3": "Ekasmiṁ dīpe cakkavattīti ca ekasmiṁ dīpe cakkavattīti ca anacchariyā bhaveyyuṁ.",
  "atk-s0203a1:121_4": "Yo cāyaṁ cakkaratanassa dvisahassadīpaparivāresu catūsu mahādīpesu issariyānuppadānasamattho mahānubhāvo,",
  "atk-s0203a1:121_5": "so parihāyetha.",
  "atk-s0203a1:121_6": "Iti vivādupacchedato acchariyabhāvato cakkaratanassa mahānubhāvato ca na ekacakkavāḷe dve uppajjanti.",
  "atk-s0203a1:122_0": "130.Yaṁ itthī assa arahaṁ sammāsambuddhoti ettha tiṭṭhatu tāva sabbaññuguṇe nibbattetvā lokuttāraṇasamattho buddhabhāvo,",
  "atk-s0203a1:122_1": "paṇidhānamattampi itthiyā na sampajjati.",
  "atk-s0203a1:123_0": "Manussattaṁ liṅgasampatti, hetu satthāradassanaṁ;",
  "atk-s0203a1:124_0": "Pabbajjā guṇasampatti, adhikāro ca chandatā;",
  "atk-s0203a1:125_0": "Aṭṭhadhammasamodhānā, abhinīhāro samijjhatīti. –",
  "atk-s0203a1:126_0": "Imāni hi paṇidhānasampattikāraṇāni.",
  "atk-s0203a1:126_1": "Iti paṇidhānampi sampādetuṁ asamatthāya itthiyā kuto buddhabhāvoti “aṭṭhānametaṁ anavakāso yaṁ itthī assa arahaṁ sammāsambuddho”ti vuttaṁ.",
  "atk-s0203a1:126_2": "Sabbākāraparipūro ca puññussayo sabbākāraparipūrameva attabhāvaṁ nibbattetīti purisova arahaṁ hoti sammāsambuddho.",
  "atk-s0203a1:127_0": "Yaṁ itthī rājā assa cakkavattītiādīsupi yasmā itthiyā kosohitavatthaguyhatādīnaṁ abhāvena lakkhaṇāni na paripūrenti,",
  "atk-s0203a1:127_1": "itthiratanābhāvena sattaratanasamaṅgitā na sampajjati,",
  "atk-s0203a1:127_2": "sabbamanussehi ca adhiko attabhāvo na hoti,",
  "atk-s0203a1:127_3": "tasmā “aṭṭhānametaṁ anavakāso yaṁ itthī rājā assa cakkavattī”ti vuttaṁ.",
  "atk-s0203a1:127_4": "Yasmā ca sakkattādīni tīṇi ṭhānāni uttamāni,",
  "atk-s0203a1:127_5": "itthiliṅgañca hīnaṁ,",
  "atk-s0203a1:127_6": "tasmā tassā sakkattādīnipi paṭisiddhāni.",
  "atk-s0203a1:128_0": "Nanu ca yathā itthiliṅgaṁ,",
  "atk-s0203a1:128_1": "evaṁ purisaliṅgampi brahmaloke natthi?",
  "atk-s0203a1:128_2": "Tasmā “yaṁ puriso brahmattaṁ kareyya,",
  "atk-s0203a1:128_3": "ṭhānametaṁ vijjatī”tipi na vattabbaṁ siyāti.",
  "atk-s0203a1:128_4": "No na vattabbaṁ. Kasmā?",
  "atk-s0203a1:128_5": "Idha purisassa tattha nibbattanato.",
  "atk-s0203a1:128_6": "Brahmattanti hi mahābrahmattaṁ adhippetaṁ.",
  "atk-s0203a1:128_7": "Itthī ca idha jhānaṁ bhāvetvā kālaṁ katvā brahmapārisajjānaṁ sahabyataṁ upapajjati,",
  "atk-s0203a1:128_8": "na mahābrahmānaṁ,",
  "atk-s0203a1:128_9": "puriso pana tattha na uppajjatīti na vattabbo.",
  "atk-s0203a1:128_10": "Samānepi cettha ubhayaliṅgābhāve purisasaṇṭhānāva brahmāno,",
  "atk-s0203a1:128_11": "na itthisaṇṭhānā,",
  "atk-s0203a1:128_12": "tasmā suvuttamevetaṁ.",
  "atk-s0203a1:129_0": "131.Kāyaduccaritassātiādīsu yathā nimbabījakosātakībījādīni madhuraphalaṁ na nibbattenti,",
  "atk-s0203a1:129_1": "asātaṁ amadhurameva nibbattenti,",
  "atk-s0203a1:129_2": "evaṁ kāyaduccaritādīni madhuravipākaṁ na nibbattenti,",
  "atk-s0203a1:129_3": "amadhurameva vipākaṁ nibbattenti.",
  "atk-s0203a1:129_4": "Yathā ca ucchubījasālibījādīni madhuraṁ sādurasameva phalaṁ nibbattenti,",
  "atk-s0203a1:129_5": "na asātaṁ kaṭukaṁ,",
  "atk-s0203a1:129_6": "evaṁ kāyasucaritādīni madhurameva vipākaṁ nibbattenti,",
  "atk-s0203a1:129_7": "na amadhuraṁ.",
  "atk-s0203a1:129_8": "Vuttampi cetaṁ –",
  "atk-s0203a1:130_0": "“Yādisaṁ vapate bījaṁ, tādisaṁ harate phalaṁ;",
  "atk-s0203a1:131_0": "Kalyāṇakārī kalyāṇaṁ, pāpakārī ca pāpaka”nti. ;",
  "atk-s0203a1:132_0": "Tasmā “aṭṭhānametaṁ anavakāso yaṁ kāyaduccaritassā”tiādi vuttaṁ.",
  "atk-s0203a1:133_0": "Kāyaduccaritasamaṅgītiādīsu samaṅgīti pañcavidhā samaṅgitā āyūhanasamaṅgitā cetanāsamaṅgitā kammasamaṅgitā vipākasamaṅgitā,",
  "atk-s0203a1:133_1": "upaṭṭhānasamaṅgitāti.",
  "atk-s0203a1:133_2": "Tattha kusalākusalakammāyūhanakkhaṇe āyūhanasamaṅgitāti vuccati.",
  "atk-s0203a1:133_3": "Tathā cetanāsamaṅgitā.",
  "atk-s0203a1:133_4": "Yāva pana arahattaṁ na pāpuṇanti,",
  "atk-s0203a1:133_5": "tāva sabbepi sattā pubbe upacitaṁ vipākārahaṁ kammaṁ sandhāya “kammasamaṅgino”ti vuccanti,",
  "atk-s0203a1:133_6": "esā kammasamaṅgitā.",
  "atk-s0203a1:133_7": "Vipākasamaṅgitā vipākakkhaṇeyeva veditabbā.",
  "atk-s0203a1:133_8": "Yāva pana sattā arahattaṁ na pāpuṇanti,",
  "atk-s0203a1:133_9": "tāva nesaṁ tato tato cavitvā niraye tāva uppajjamānānaṁ aggijālalohakumbhiādīhi upaṭṭhānākārehi nirayo,",
  "atk-s0203a1:133_10": "gabbhaseyyakattaṁ āpajjamānānaṁ mātukucchi,",
  "atk-s0203a1:133_11": "devesu uppajjamānānaṁ kapparukkhavimānādīhi upaṭṭhānākārehi devalokoti evaṁ uppattinimittaṁ upaṭṭhāti,",
  "atk-s0203a1:133_12": "iti nesaṁ iminā uppattinimittaupaṭṭhānena aparimuttatā upaṭṭhānasamaṅgitā nāma.",
  "atk-s0203a1:133_13": "Sā calati sesā niccalā.",
  "atk-s0203a1:133_14": "Niraye hi upaṭṭhitepi devaloko upaṭṭhāti,",
  "atk-s0203a1:133_15": "devaloke upaṭṭhitepi nirayo upaṭṭhāti,",
  "atk-s0203a1:133_16": "manussaloke upaṭṭhitepi tiracchānayoni upaṭṭhāti,",
  "atk-s0203a1:133_17": "tiracchānayoniyā ca upaṭṭhitāyapi manussaloko upaṭṭhātiyeva.",
  "atk-s0203a1:134_0": "Tatridaṁ vatthu –",
  "atk-s0203a1:134_1": "soṇagiripāde kira acelavihāre soṇatthero nāma eko dhammakathiko,",
  "atk-s0203a1:134_2": "tassa pitā sunakhajīviko ahosi.",
  "atk-s0203a1:134_3": "Thero taṁ paṭibāhantopi saṁvare ṭhapetuṁ asakkonto “mā nassi jarako”ti mahallakakāle akāmakaṁ pabbājesi.",
  "atk-s0203a1:134_4": "Tassa gilānaseyyāya nipannassa nirayo upaṭṭhāti,",
  "atk-s0203a1:134_5": "soṇagiripādato mahantā mahantā sunakhā āgantvā khāditukāmā viya samparivāresuṁ.",
  "atk-s0203a1:134_6": "So mahābhayabhīto – “vārehi,",
  "atk-s0203a1:134_7": "tāta soṇa, vārehi,",
  "atk-s0203a1:134_8": "tāta soṇā”ti āha.",
  "atk-s0203a1:134_9": "Kiṁ mahātherāti.",
  "atk-s0203a1:134_10": "Na passasi tātāti taṁ pavattiṁ ācikkhi.",
  "atk-s0203a1:134_11": "Soṇatthero –",
  "atk-s0203a1:134_12": "“kathañhi nāma mādisassa pitā niraye nibbattissati,",
  "atk-s0203a1:134_13": "patiṭṭhā’ssa bhavissāmī”ti sāmaṇerehi nānāpupphāni āharāpetvā cetiyaṅgaṇabodhiyaṅgaṇesu talasantharaṇapūjaṁ",
  "atk-s0203a1:134_14": "āsanapūjañca kāretvā pitaraṁ mañcena cetiyaṅgaṇaṁ āharitvā mañce nisīdāpetvā –",
  "atk-s0203a1:134_15": "“ayaṁ mahāthera-pūjā tumhākaṁ atthāya katā ‘ayaṁ me bhagavā duggatapaṇṇākāro’ti vatvā bhagavantaṁ vanditvā cittaṁ pasādehī”ti āha.",
  "atk-s0203a1:134_16": "So mahāthero pūjaṁ disvā tathā karonto cittaṁ pasādesi,",
  "atk-s0203a1:134_17": "tāvadevassa devaloko upaṭṭhāsi,",
  "atk-s0203a1:134_18": "nandanavana-cittalatāvana-missakavana-phārusakavanavimānāni ceva nāṭakāni ca parivāretvā ṭhitāni viya ahesuṁ.",
  "atk-s0203a1:134_19": "So “apetha apetha soṇā”ti āha.",
  "atk-s0203a1:134_20": "Kimidaṁ therāti? Etā te, tāta,",
  "atk-s0203a1:134_21": "mātaro āgacchantīti.",
  "atk-s0203a1:134_22": "Thero “saggo upaṭṭhito mahātherassā”ti cintesi.",
  "atk-s0203a1:134_23": "Evaṁ upaṭṭhānasamaṅgitā calatīti veditabbā.",
  "atk-s0203a1:134_24": "Etāsu samaṅgitāsu idha āyūhanacetanākammasamaṅgitāvasena kāyaduccaritasamaṅgītiādi vuttaṁ.",
  "atk-s0203a1:135_0": "132.Evaṁ vutte āyasmā ānandoti “evaṁ bhagavatā imasmiṁ sutte vutte thero ādito paṭṭhāya sabbasuttaṁ samannāharitvā",
  "atk-s0203a1:135_1": "evaṁ sassirikaṁ katvā desitasuttassa nāma bhagavatā nāmaṁ na gahitaṁ.",
  "atk-s0203a1:135_2": "Handassa nāmaṁ gaṇhāpessāmī”ti cintetvā bhagavantaṁ etadavoca.",
  "atk-s0203a1:136_0": "Tasmā tiha tvantiādīsu ayaṁ atthayojanā –",
  "atk-s0203a1:137_0": "Ānanda,",
  "atk-s0203a1:137_1": "yasmā imasmiṁ dhammapariyāye “aṭṭhārasa kho imā, ānanda, dhātuyo, cha imā, ānanda,",
  "atk-s0203a1:137_2": "dhātuyo”ti evaṁ bahudhātuyo vibhattā,",
  "atk-s0203a1:137_3": "tasmā tiha tvaṁ imaṁ dhammapariyāyaṁ bahudhātukotipi naṁ dhārehi.",
  "atk-s0203a1:137_4": "Yasmā panettha dhātuāyatanapaṭiccasamuppādaṭṭhānāṭṭhānavasena cattāro parivaṭṭā kathitā,",
  "atk-s0203a1:137_5": "tasmā catuparivaṭṭotipi naṁ dhārehi.",
  "atk-s0203a1:137_6": "Yasmā ca ādāsaṁ olokentassa mukhanimittaṁ viya imaṁ dhammapariyāyaṁ olokentassa ete dhātuādayo atthā pākaṭā honti,",
  "atk-s0203a1:137_7": "tasmā dhammādāsotipi naṁ dhārehi.",
  "atk-s0203a1:137_8": "Yasmā ca yathā nāma parasenamaddanā yodhā saṅgāmatūriyaṁ paggahetvā parasenaṁ pavisitvā sapatte madditvā attano jayaṁ gaṇhanti,",
  "atk-s0203a1:137_9": "evameva kilesasenamaddanā yogino idha vuttavasena vipassanaṁ paggahetvā kilese madditvā attano arahattajayaṁ gaṇhanti,",
  "atk-s0203a1:137_10": "tasmā amatadundubhītipi naṁ dhārehi.",
  "atk-s0203a1:137_11": "Yasmā ca yathā saṅgāmayodhā pañcāvudhaṁ gahetvā parasenaṁ viddhaṁsetvā jayaṁ gaṇhanti,",
  "atk-s0203a1:137_12": "evaṁ yoginopi idha vuttaṁ vipassanāvudhaṁ gahetvā kilesasenaṁ viddhaṁsetvā arahattajayaṁ gaṇhanti.",
  "atk-s0203a1:137_13": "Tasmā anuttaro saṅgāmavijayotipi naṁ dhārehīti.",
  "atk-s0203a1:138_0": "Papañcasūdaniyā majjhimanikāyaṭṭhakathāya",
  "atk-s0203a1:139_0": "Bahudhātukasuttavaṇṇanā niṭṭhitā.",
  "atk-s0203a1:140_0": "6. Isigilisuttavaṇṇanā",
  "atk-s0203a1:141_0": "133.Evaṁme sutanti isigilisuttaṁ.",
  "atk-s0203a1:141_1": "Tattha aññāva samaññā ahosīti isigilissa isigilīti samaññāya uppannakāle vebhāro na vebhāroti paññāyittha,",
  "atk-s0203a1:141_2": "aññāyevassa samaññā ahosi.",
  "atk-s0203a1:141_3": "Aññā paññattīti idaṁ purimapadasseva vevacanaṁ.",
  "atk-s0203a1:141_4": "Sesesupi eseva nayo.",
  "atk-s0203a1:142_0": "Tadā kira bhagavā sāyanhasamaye samāpattito vuṭṭhāya gandhakuṭito nikkhamitvā yasmiṁ ṭhāne nisinnānaṁ pañca pabbatā paññāyanti,",
  "atk-s0203a1:142_1": "tattha bhikkhusaṅghaparivuto nisīditvā ime pañca pabbate paṭipāṭiyā ācikkhi.",
  "atk-s0203a1:142_2": "Tattha na bhagavato pabbatehi attho atthi,",
  "atk-s0203a1:142_3": "iti imesu pana pabbatesu paṭipāṭiyā kathiyamānesu isigilissa isigilibhāvo kathetabbo hoti.",
  "atk-s0203a1:142_4": "Tasmiṁ kathiyamāne padumavatiyā puttānaṁ pañcasatānaṁ paccekabuddhānaṁ nāmāni ceva padumavatiyā ca patthanā",
  "atk-s0203a1:142_5": "kathetabbā bhavissatīti bhagavā imaṁ pañca pabbatapaṭipāṭiṁ ācikkhi.",
  "atk-s0203a1:143_0": "Pavisantādissanti paviṭṭhā na dissantīti yathāphāsukaṭṭhāne piṇḍāya caritvā katabhattakiccā āgantvā cetiyagabbhe",
  "atk-s0203a1:143_1": "yamakamahādvāraṁ vivarantā viya taṁ pabbataṁ dvedhā katvā anto pavisitvā rattiṭṭhānadivāṭṭhānāni māpetvā",
  "atk-s0203a1:143_2": "tattha vasiṁsu,",
  "atk-s0203a1:143_3": "tasmā evamāha.",
  "atk-s0203a1:143_4": "Ime isīti ime paccekabuddhaisī.",
  "atk-s0203a1:144_0": "Kadā pana te tattha vasiṁsu?",
  "atk-s0203a1:144_1": "Atīte kira anuppanne tathāgate bārāṇasiṁ upanissāya ekasmiṁ gāmake ekā kuladhītā khettaṁ rakkhamānā ekassa",
  "atk-s0203a1:144_2": "paccekabuddhassa pañcahi lājāsatehi saddhiṁ ekaṁ padumapupphaṁ datvā pañca puttasatāni patthesi.",
  "atk-s0203a1:144_3": "Tasmiṁyeva ca khaṇe pañcasatā migaluddakā madhuramaṁsaṁ datvā “etissā puttā bhaveyyāmā”ti patthayiṁsu.",
  "atk-s0203a1:144_4": "Sā yāvatāyukaṁ ṭhatvā devaloke nibbattā,",
  "atk-s0203a1:144_5": "tato cutā jātassare padumagabbhe nibbatti.",
  "atk-s0203a1:144_6": "Tameko tāpaso disvā paṭijaggi,",
  "atk-s0203a1:144_7": "tassā vicarantiyāva pāduddhāre pāduddhāre bhūmito padumāni uṭṭhahanti.",
  "atk-s0203a1:144_8": "Eko vanacarako disvā bārāṇasirañño ārocesi.",
  "atk-s0203a1:144_9": "Rājā naṁ āharāpetvā aggamahesiṁ akāsi,",
  "atk-s0203a1:144_10": "tassā gabbho saṇṭhāsi.",
  "atk-s0203a1:144_11": "Mahāpadumakumāro mātukucchiyaṁ vasi,",
  "atk-s0203a1:144_12": "sesā gabbhamalaṁ nissā nibbattā.",
  "atk-s0203a1:144_13": "Vayappattā uyyāne padumassare kīḷantā ekekasmiṁ padume nisīditvā khayavayaṁ paṭṭhapetvā paccekabodhiñāṇaṁ nibbattayiṁsu.",
  "atk-s0203a1:144_14": "Ayaṁ tesaṁ byākaraṇagāthā ahosi –",
  "atk-s0203a1:145_0": "“Saroruhaṁ padumapalāsapattajaṁ, supupphitaṁ bhamaragaṇānuciṇṇaṁ;",
  "atk-s0203a1:146_0": "Aniccatāyupagataṁ viditvā, eko care khaggavisāṇakappo”ti.",
  "atk-s0203a1:147_0": "Tasmiṁ kāle te tattha vasiṁsu, tadā cassa pabbatassa isigilīti samaññā udapādi.",
  "atk-s0203a1:148_0": "135.Ye sattasārāti ariṭṭho upariṭṭho tagarasikhī yasassī sudassano piyadassī gandhāro piṇḍolo upāsabho",
  "atk-s0203a1:148_1": "nīto tatho sutavā bhāvitattoti terasannaṁ paccekabuddhānaṁ nāmāni vatvā idāni tesañca aññesañca gāthābandhena",
  "atk-s0203a1:148_2": "nāmāni ācikkhanto ye sattasārātiādimāha.",
  "atk-s0203a1:148_3": "Tattha sattasārāti sattānaṁ sārabhūtā.",
  "atk-s0203a1:148_4": "Anīghāti niddukkhā.",
  "atk-s0203a1:148_5": "Nirāsāti nittaṇhā.",
  "atk-s0203a1:149_0": "Dve jālinoti cūḷajāli mahājālīti dve jālināmakā.",
  "atk-s0203a1:149_1": "Santacittoti idampi ekassa nāmameva.",
  "atk-s0203a1:149_2": "Passi jahi upadhidukkhamūlanti ettha passi nāma so paccekabuddho,",
  "atk-s0203a1:149_3": "dukkhassa pana mūlaṁ upadhiṁ jahīti ayamassa thuti.",
  "atk-s0203a1:149_4": "Aparājitotipi ekassa nāmameva.",
  "atk-s0203a1:150_0": "Satthā pavattā sarabhaṅgo lomahaṁso uccaṅgamāyoti ime pañca janā.",
  "atk-s0203a1:150_1": "Asito anāsavo manomayoti imepi tayo janā.",
  "atk-s0203a1:150_2": "Mānacchido ca bandhumāti bandhumā nāma eko,",
  "atk-s0203a1:150_3": "mānassa pana chinnattā mānacchidoti vutto.",
  "atk-s0203a1:150_4": "Tadādhimuttotipi nāmameva.",
  "atk-s0203a1:151_0": "Ketumbharāgo ca mātaṅgo ariyoti ime tayo janā.",
  "atk-s0203a1:151_1": "Athaccutoti atha accuto.",
  "atk-s0203a1:151_2": "Accutagāmabyāmaṅkoti ime dve janā.",
  "atk-s0203a1:151_3": "Khemābhirato ca soratoti ime dveyeva.",
  "atk-s0203a1:152_0": "Sayho anomanikkamoti sayho nāma so buddho,",
  "atk-s0203a1:152_1": "anomavīriyattā pana anomanikkamoti vutto.",
  "atk-s0203a1:152_2": "Ānando nando upanando dvādasāti cattāro ānandā,",
  "atk-s0203a1:152_3": "cattāro nandā cattāro upanandāti evaṁ dvādasa.",
  "atk-s0203a1:152_4": "Bhāradvājoantimadehadhārīti bhāradvājo nāma so buddho.",
  "atk-s0203a1:152_5": "Antimadehadhārīti thuti.",
  "atk-s0203a1:153_0": "Taṇhacchidoti sikharissāyaṁ thuti.",
  "atk-s0203a1:153_1": "Vītarāgoti maṅgalassa thuti.",
  "atk-s0203a1:153_2": "Usabhacchidā jāliniṁ dukkhamūlanti usabho nāma so buddho dukkhamūlabhūtaṁ jāliniṁ acchidāti attho.",
  "atk-s0203a1:153_3": "Santaṁ padaṁ ajjhagamopanītoti upanīto nāma so buddho santaṁ padaṁ ajjhagamā.",
  "atk-s0203a1:153_4": "Vītarāgotipi ekassa nāmameva.",
  "atk-s0203a1:153_5": "Suvimuttacittoti ayaṁ kaṇhassa thuti.",
  "atk-s0203a1:154_0": "Ete ca aññe cāti ete pāḷiyaṁ āgatā ca pāḷiyaṁ anāgatā aññe ca etesaṁ ekanāmakāyeva.",
  "atk-s0203a1:154_1": "Imesu hi pañcasu paccekabuddhasatesu dvepi tayopi dasapi dvādasapi ānandādayo viya ekanāmakā ahesuṁ.",
  "atk-s0203a1:154_2": "Iti pāḷiyaṁ āgatanāmeheva sabbesaṁ nāmāni vuttāni hontīti ito paraṁ visuṁ visuṁ avatvā “ete ca aññe cā”ti āha.",
  "atk-s0203a1:154_3": "Sesaṁ sabbattha uttānamevāti.",
  "atk-s0203a1:155_0": "Papañcasūdaniyā majjhimanikāyaṭṭhakathāya",
  "atk-s0203a1:156_0": "Isigilisuttavaṇṇanā niṭṭhitā.",
  "atk-s0203a1:157_0": "7. Mahācattārīsakasuttavaṇṇanā",
  "atk-s0203a1:158_0": "136.Evaṁme sutanti mahācattārīsakasuttaṁ.",
  "atk-s0203a1:158_1": "Tattha ariyanti niddosaṁ lokuttaraṁ,",
  "atk-s0203a1:158_2": "niddosañhi “ariya”nti vuccati.",
  "atk-s0203a1:158_3": "Sammāsamādhinti maggasamādhiṁ.",
  "atk-s0203a1:158_4": "Saupanisanti sapaccayaṁ.",
  "atk-s0203a1:158_5": "Saparikkhāranti saparivāraṁ.",
  "atk-s0203a1:159_0": "Parikkhatāti parivāritā.",
  "atk-s0203a1:159_1": "Sammādiṭṭhipubbaṅgamā hotīti dvidhā sammādiṭṭhi pubbaṅgamā hoti purecārikā vipassanāsammādiṭṭhi ca maggasammādiṭṭhi ca.",
  "atk-s0203a1:159_2": "Vipassanāsammādiṭṭhi tebhūmakasaṅkhāre aniccādivasena parivīmaṁsati;",
  "atk-s0203a1:159_3": "maggasammādiṭṭhi pana parivīmaṁsanapariyosāne bhūmiladdhaṁ vaṭṭaṁ samugghāṭayamānā vūpasamayamānā sītudakaghaṭasahassaṁ",
  "atk-s0203a1:159_4": "matthake āsiñcamānā viya uppajjati.",
  "atk-s0203a1:159_5": "Yathā hi khettaṁ kurumāno kassako paṭhamaṁ araññe rukkhe chindati,",
  "atk-s0203a1:159_6": "pacchā aggiṁ deti,",
  "atk-s0203a1:159_7": "so aggi paṭhamaṁ chinne rukkhe anavasese jhāpeti,",
  "atk-s0203a1:159_8": "evameva vipassanāsammādiṭṭhi paṭhamaṁ aniccādivasena saṅkhāre vīmaṁsati,",
  "atk-s0203a1:159_9": "maggasammādiṭṭhi tāya vīmaṁsanatthaṁ saṅkhāre puna appavattivasena samugghāṭayamānā uppajjati,",
  "atk-s0203a1:159_10": "sā duvidhāpi idha adhippetā.",
  "atk-s0203a1:160_0": "Micchādiṭṭhīti pajānātīti micchādiṭṭhiṁ aniccaṁ dukkhaṁ anattāti lakkhaṇapaṭivedhena ārammaṇato pajānāti,",
  "atk-s0203a1:160_1": "sammādiṭṭhiṁ kiccato asammohato pajānāti.",
  "atk-s0203a1:160_2": "Sāssa hoti sammādiṭṭhīti sā evaṁ pajānanā assa sammādiṭṭhi nāma hoti.",
  "atk-s0203a1:161_0": "Dvāyaṁ vadāmīti dvayaṁ vadāmi,",
  "atk-s0203a1:161_1": "duvidhakoṭṭhāsaṁ vadāmīti attho.",
  "atk-s0203a1:161_2": "Puññabhāgiyāti puññakoṭṭhāsabhūtā.",
  "atk-s0203a1:161_3": "Upadhivepakkāti upadhisaṅkhātassa vipākassa dāyikā.",
  "atk-s0203a1:162_0": "Paññā paññindriyantiādīsu vibhajitvā vibhajitvā amatadvāraṁ paññapeti dassetīti paññā.",
  "atk-s0203a1:162_1": "Tasmiṁ atthe indattaṁ karotīti paññindriyaṁ.",
  "atk-s0203a1:162_2": "Avijjāya na kampatīti paññābalaṁ.",
  "atk-s0203a1:162_3": "Bojjhaṅgappattā hutvā catusaccadhamme vicinātīti dhammavicayasambojjhaṅgo.",
  "atk-s0203a1:162_4": "Maggasampattiyā pasaṭṭhā sobhanā diṭṭhīti sammādiṭṭhi.",
  "atk-s0203a1:162_5": "Ariyamaggassa aṅganti maggaṅgaṁ.",
  "atk-s0203a1:162_6": "Soti so bhikkhu.",
  "atk-s0203a1:162_7": "Pahānāyāti pajahanatthāya.",
  "atk-s0203a1:162_8": "Upasampadāyāti paṭilābhatthāya.",
  "atk-s0203a1:162_9": "Sammāvāyāmoti niyyāniko kusalavāyāmo.",
  "atk-s0203a1:162_10": "Satoti satiyā samannāgato hutvā.",
  "atk-s0203a1:162_11": "Anuparidhāvanti anuparivattantīti sahajātā ca purejātā ca hutvā parivārenti.",
  "atk-s0203a1:162_12": "Ettha hi sammāvāyāmo ca sammāsati ca lokuttarasammādiṭṭhiṁ sahajātā parivārenti rājānaṁ viya ekarathe ṭhitā asiggāhachattaggāhā.",
  "atk-s0203a1:162_13": "Vipassanāsammādiṭṭhi pana purejātā hutvā parivāreti rathassa purato pattikādayo viya.",
  "atk-s0203a1:162_14": "Dutiyapabbato paṭṭhāya pana sammāsaṅkappādīnaṁ tayopi sahajātaparivārāva hontīti veditabbā.",
  "atk-s0203a1:163_0": "137.Micchāsaṅkappoti pajānātīti micchāsaṅkappaṁ aniccaṁ dukkhaṁ anattāti lakkhaṇapaṭivedhena ārammaṇato",
  "atk-s0203a1:163_1": "pajānāti sammāsaṅkappaṁ kiccato asammohato pajānāti.",
  "atk-s0203a1:163_2": "Ito aparesu sammāvācādīsupi evameva yojanā veditabbā.",
  "atk-s0203a1:163_3": "Kāmasaṅkappādayo dvedhāvitakkasutte vuttāyeva.",
  "atk-s0203a1:164_0": "Takkotiādīsu takkanavasena takko.",
  "atk-s0203a1:164_1": "Sveva ca upasaggena padaṁ vaḍḍhetvā vitakkoti vutto,",
  "atk-s0203a1:164_2": "sveva saṅkappanavasena saṅkappo.",
  "atk-s0203a1:164_3": "Ekaggo hutvā ārammaṇe appetīti appanā.",
  "atk-s0203a1:164_4": "Upasaggena pana padaṁ vaḍḍhetvā byappanāti vuttaṁ.",
  "atk-s0203a1:164_5": "Cetaso abhiniropanāti cittassa abhiniropanā.",
  "atk-s0203a1:164_6": "Vitakkasmiñhi sati vitakko ārammaṇe cittaṁ abhiniropeti vitakke pana asati attanoyeva dhammatāya cittaṁ",
  "atk-s0203a1:164_7": "ārammaṇaṁ abhiruhati jātisampanno abhiññātapuriso viya rājagehaṁ.",
  "atk-s0203a1:164_8": "Anabhiññātassa hi paṭihārena vā dovārikena vā attho hoti,",
  "atk-s0203a1:164_9": "abhiññātaṁ jātisampannaṁ sabbe rājarājamahāmattā jānantīti attanova dhammatāya nikkhamati ceva pavisati ca,",
  "atk-s0203a1:164_10": "evaṁsampadamidaṁ veditabbaṁ.",
  "atk-s0203a1:164_11": "Vācaṁ saṅkharotīti vacīsaṅkhāro.",
  "atk-s0203a1:164_12": "Ettha ca lokiyavitakko vācaṁ saṅkharoti,",
  "atk-s0203a1:164_13": "na lokuttaro.",
  "atk-s0203a1:164_14": "Kiñcāpi na saṅkharoti,",
  "atk-s0203a1:164_15": "vacīsaṅkhārotveva ca panassa nāmaṁ hoti.",
  "atk-s0203a1:164_16": "Sammāsaṅkappaṁ anuparidhāvantīti lokuttarasammāsaṅkappaṁ parivārenti.",
  "atk-s0203a1:164_17": "Ettha ca tayopi nekkhammasaṅkappādayo pubbabhāge nānācittesu labbhanti,",
  "atk-s0203a1:164_18": "maggakkhaṇe pana tiṇṇampi kāmasaṅkappādīnañca padacchedaṁ samugghātaṁ karonto maggaṅgaṁ pūrayamāno ekova",
  "atk-s0203a1:164_19": "sammāsaṅkappo uppajjitvā nekkhammasaṅkappādivasena tīṇi nāmāni labhati.",
  "atk-s0203a1:164_20": "Parato sammāvācādīsupi eseva nayo.",
  "atk-s0203a1:165_0": "138.Musāvādāveramaṇītiādīsu viratipi cetanāpi vaṭṭati.",
  "atk-s0203a1:165_1": "Āratītiādīsu vacīduccaritehi ārakā ramatīti ārati.",
  "atk-s0203a1:165_2": "Vinā tehi ramatīti virati.",
  "atk-s0203a1:165_3": "Tato tato paṭinivattāva hutvā tehi vinā ramatīti paṭivirati.",
  "atk-s0203a1:165_4": "Upasaggavasena vā padaṁ vaḍḍhitaṁ,",
  "atk-s0203a1:165_5": "sabbamidaṁ oramanabhāvasseva adhivacanaṁ.",
  "atk-s0203a1:165_6": "Veraṁ maṇati vināsetīti veramaṇi.",
  "atk-s0203a1:165_7": "Idampi oramanasseva vevacanaṁ.",
  "atk-s0203a1:166_0": "139.Pāṇātipātā veramaṇītiādīsupi cetanā viratīti ubhayampi vaṭṭatiyeva.",
  "atk-s0203a1:167_0": "140.Kuhanātiādīsu tividhena kuhanavatthunā lokaṁ etāya kuhayanti vimhāpayantīti kuhanā.",
  "atk-s0203a1:167_1": "Lābhasakkāratthikā hutvā etāya lapantīti lapanā.",
  "atk-s0203a1:167_2": "Nimittaṁ sīlametesanti nemittikā,",
  "atk-s0203a1:167_3": "tesaṁ bhāvo nemittikatā.",
  "atk-s0203a1:167_4": "Nippeso sīlametesanti nippesikā,",
  "atk-s0203a1:167_5": "tesaṁ bhāvo nippesikatā.",
  "atk-s0203a1:167_6": "Lābhena lābhaṁ nijigīsanti magganti pariyesantīti lābhena lābhaṁ nijigīsanā,",
  "atk-s0203a1:167_7": "tesaṁ bhāvo lābhena lābhaṁ nijigīsanatā.",
  "atk-s0203a1:167_8": "Ayamettha saṅkhepo,",
  "atk-s0203a1:167_9": "vitthārena panetā kuhanādikā visuddhimagge sīlaniddeseyeva pāḷiñca aṭṭhakathañca āharitvā pakāsitā.",
  "atk-s0203a1:167_10": "Micchāājīvassa pahānāyāti ettha na kevalaṁ pāḷiyaṁ āgatova micchāājīvo,",
  "atk-s0203a1:167_11": "ājīvahetu pana pavattitā pāṇātipātādayo sattakammapathacetanāpi micchāājīvova.",
  "atk-s0203a1:167_12": "Tāsaṁyeva sattannaṁ cetanānaṁ padapacchedaṁ samugghātaṁ kurumānaṁ maggaṅgaṁ pūrayamānā uppannā virati sammāājīvo nāma.",
  "atk-s0203a1:168_0": "141.Sammādiṭṭhissāti maggasammādiṭṭhiyaṁ ṭhitassa puggalassa.",
  "atk-s0203a1:168_1": "Sammāsaṅkappo pahotīti maggasammāsaṅkappo pahoti,",
  "atk-s0203a1:168_2": "phalasammādiṭṭhissapi phalasammāsaṅkappo pahotīti evaṁ sabbapadesu attho veditabbo.",
  "atk-s0203a1:168_3": "Sammāñāṇassasammāvimuttīti ettha pana maggasammāsamādhimhi ṭhitassa maggapaccavekkhaṇaṁ sammāñāṇaṁ pahoti,",
  "atk-s0203a1:168_4": "phalasammāsamādhimhi ṭhitassa phalapaccavekkhaṇaṁ sammāñāṇaṁ pahoti.",
  "atk-s0203a1:168_5": "Maggapaccavekkhaṇasammāñāṇe ca ṭhitassa maggasammāvimutti pahoti,",
  "atk-s0203a1:168_6": "phalapaccavekkhaṇasammāñāṇe ṭhitassa phalasammāvimutti pahotīti attho.",
  "atk-s0203a1:168_7": "Ettha ca ṭhapetvā aṭṭha phalaṅgāni sammāñāṇaṁ paccavekkhaṇaṁ katvā sammāvimuttiṁ phalaṁ kātuṁ vaṭṭatīti vuttaṁ.",
  "atk-s0203a1:169_0": "142.Sammādiṭṭhissa,",
  "atk-s0203a1:169_1": "bhikkhave,",
  "atk-s0203a1:169_2": "micchādiṭṭhi nijjiṇṇā hotītiādīsu avasesanikāyabhāṇakā phalaṁ kathitanti vadanti,",
  "atk-s0203a1:169_3": "majjhimabhāṇakā pana dasannaṁ nijjaravatthūnaṁ āgataṭṭhāne maggo kathitoti vadanti.",
  "atk-s0203a1:169_4": "Tattha dassanaṭṭhena sammādiṭṭhi veditabbā,",
  "atk-s0203a1:169_5": "viditakaraṇaṭṭhena sammāñāṇaṁ,",
  "atk-s0203a1:169_6": "tadadhimuttaṭṭhena sammāvimutti.",
  "atk-s0203a1:170_0": "Vīsati kusalapakkhāti sammādiṭṭhiādayo dasa,",
  "atk-s0203a1:170_1": "“sammādiṭṭhipaccayā ca aneke kusalā dhammā”tiādinā nayena vuttā dasāti evaṁ vīsati kusalapakkhā honti.",
  "atk-s0203a1:170_2": "Vīsati akusalapakkhāti “micchādiṭṭhi nijjiṇṇā hotī”tiādinā nayena vuttā micchādiṭṭhiādayo dasa,",
  "atk-s0203a1:170_3": "“ye ca micchādiṭṭhipaccayā aneke pāpakā”tiādinā vuttā dasa cāti evaṁ vīsati akusalapakkhā veditabbā.",
  "atk-s0203a1:170_4": "Mahācattārīsakoti mahāvipākadānena mahantānaṁ kusalapakkhikānañceva akusalapakkhikānañca cattārīsāya dhammānaṁ pakāsitattā mahācattārīsakoti.",
  "atk-s0203a1:171_0": "Imasmiñca pana sutte pañca sammādiṭṭhiyo kathitā vipassanāsammādiṭṭhi kammassakatāsammādiṭṭhi maggasammādiṭṭhi",
  "atk-s0203a1:171_1": "phalasammādiṭṭhi paccavekkhaṇāsammādiṭṭhīti.",
  "atk-s0203a1:171_2": "Tattha “micchādiṭṭhiṁ micchādiṭṭhīti pajānātī”tiādinā nayena vuttā vipassanāsammādiṭṭhi nāma.",
  "atk-s0203a1:171_3": "“Atthi dinna”ntiādinā nayena vuttā kammassakatāsammādiṭṭhi nāma.",
  "atk-s0203a1:171_4": "“Sammādiṭṭhissa,",
  "atk-s0203a1:171_5": "bhikkhave,",
  "atk-s0203a1:171_6": "sammāsaṅkappo pahotī”ti ettha pana maggasammādiṭṭhi phalasammādiṭṭhīti dvepi kathitā.",
  "atk-s0203a1:171_7": "“Sammāñāṇaṁ pahotī”ti.",
  "atk-s0203a1:171_8": "Ettha pana paccavekkhaṇāsammādiṭṭhi kathitāti veditabbā.",
  "atk-s0203a1:172_0": "143.Sammādiṭṭhiṁce bhavaṁ garahatīti micchādiṭṭhi nāmāyaṁ sobhanāti vadantopi sammādiṭṭhi nāmāyaṁ na sobhanāti vadantopi sammādiṭṭhiṁ garahati nāma.",
  "atk-s0203a1:172_1": "Okkalāti okkalajanapadavāsino.",
  "atk-s0203a1:172_2": "Vassabhaññāti vasso ca bhañño cāti dve janā.",
  "atk-s0203a1:172_3": "Ahetuvādāti natthi hetu natthi paccayo sattānaṁ visuddhiyāti evamādivādino.",
  "atk-s0203a1:172_4": "Akiriyavādāti karoto na karīyati pāpanti evaṁ kiriyapaṭikkhepavādino.",
  "atk-s0203a1:172_5": "Natthikavādāti natthi dinnantiādivādino.",
  "atk-s0203a1:172_6": "Te imesu tīsupi dassanesu okkantaniyāmā ahesuṁ.",
  "atk-s0203a1:172_7": "Kathaṁ panetesu niyāmo hotīti.",
  "atk-s0203a1:172_8": "Yo hi evarūpaṁ laddhiṁ gahetvā rattiṭṭhānadivāṭṭhāne nisinno sajjhāyati vīmaṁsati,",
  "atk-s0203a1:172_9": "tassa “natthi hetu natthi paccayo karoto na karīyati pāpaṁ,",
  "atk-s0203a1:172_10": "natthi dinnaṁ,",
  "atk-s0203a1:172_11": "kāyassa bhedā ucchijjatī”ti tasmiṁ ārammaṇe micchāsati santiṭṭhati,",
  "atk-s0203a1:172_12": "cittaṁ ekaggaṁ hoti,",
  "atk-s0203a1:172_13": "javanāni javanti.",
  "atk-s0203a1:172_14": "Paṭhamajavane satekiccho hoti,",
  "atk-s0203a1:172_15": "tathā dutiyādīsu.",
  "atk-s0203a1:172_16": "Sattame buddhānampi atekiccho anivattī ariṭṭhakaṇḍakasadiso hoti.",
  "atk-s0203a1:173_0": "Tattha koci ekaṁ dassanaṁ okkamati, koci dve,",
  "atk-s0203a1:173_1": "koci tīṇipi,",
  "atk-s0203a1:173_2": "niyatamicchādiṭṭhikova hoti,",
  "atk-s0203a1:173_3": "patto saggamaggāvaraṇañceva mokkhamaggāvaraṇañca.",
  "atk-s0203a1:173_4": "Abhabbo tassa attabhāvassa anantaraṁ saggampi gantuṁ,",
  "atk-s0203a1:173_5": "pageva mokkhaṁ,",
  "atk-s0203a1:173_6": "vaṭṭakhāṇu nāmesa satto pathavīgopako,",
  "atk-s0203a1:173_7": "yebhuyyena evarūpassa bhavato vuṭṭhānaṁ natthi.",
  "atk-s0203a1:173_8": "Vassabhaññāpi edisā ahesuṁ.",
  "atk-s0203a1:173_9": "Nindābyārosaupārambhabhayāti attano nindābhayena ghaṭṭanabhayena upavādabhayena cāti attho.",
  "atk-s0203a1:173_10": "Sesaṁ sabbattha uttānamevāti.",
  "atk-s0203a1:174_0": "Papañcasūdaniyā majjhimanikāyaṭṭhakathāya",
  "atk-s0203a1:175_0": "Mahācattārīsakasuttavaṇṇanā niṭṭhitā.",
  "atk-s0203a1:176_0": "8. Ānāpānassatisuttavaṇṇanā",
  "atk-s0203a1:177_0": "144.Evaṁme sutanti ānāpānassatisuttaṁ.",
  "atk-s0203a1:177_1": "Tattha aññehi cāti ṭhapetvā pāḷiyaṁ āgate dasa there aññehipi abhiññātehi bahūhi sāvakehi saddhiṁ.",
  "atk-s0203a1:177_2": "Tadā kira mahā bhikkhusaṅgho ahosi aparicchinnagaṇano.",
  "atk-s0203a1:178_0": "Ovadanti anusāsantīti āmisasaṅgahena dhammasaṅgahena cāti dvīhi saṅgahehi saṅgaṇhitvā kammaṭṭhānovādānusāsanīhi ovadanti ca anusāsanti ca.",
  "atk-s0203a1:178_1": "Te cāti cakāro āgamasandhimattaṁ.",
  "atk-s0203a1:178_2": "Uḷāraṁ pubbenāparaṁ visesaṁ jānantīti sīlaparipūraṇādito pubbavisesato uḷārataraṁ aparaṁ kasiṇaparikammādivisesaṁ jānantīti attho.",
  "atk-s0203a1:179_0": "145.Āraddhoti tuṭṭho.",
  "atk-s0203a1:179_1": "Appattassa pattiyāti appattassa arahattassa pāpuṇanatthaṁ.",
  "atk-s0203a1:179_2": "Sesapadadvayepi ayameva attho.",
  "atk-s0203a1:179_3": "Komudiṁ cātumāsininti pacchimakattikacātumāsapuṇṇamaṁ.",
  "atk-s0203a1:179_4": "Sā hi kumudānaṁ atthitāya komudī,",
  "atk-s0203a1:179_5": "catunnaṁ vassikānaṁ māsānaṁ pariyosānattā cātumāsinīti vuccati.",
  "atk-s0203a1:179_6": "Āgamessāmīti udikkhissāmi,",
  "atk-s0203a1:179_7": "ajja apavāretvā yāva sā āgacchati,",
  "atk-s0203a1:179_8": "tāva katthaci agantvā idheva vasissāmīti attho.",
  "atk-s0203a1:179_9": "Iti bhikkhūnaṁ pavāraṇasaṅgahaṁ anujānanto evamāha.",
  "atk-s0203a1:180_0": "Pavāraṇasaṅgaho nāma ñattidutiyena kammena diyyati kassa panesa diyyati,",
  "atk-s0203a1:180_1": "kassa na diyyatīti.",
  "atk-s0203a1:180_2": "Akārakassa tāva bālaputhujjanassa na diyyati,",
  "atk-s0203a1:180_3": "tathā āraddhavipassakassa ceva ariyasāvakassa ca.",
  "atk-s0203a1:180_4": "Yassa pana samatho vā taruṇo hoti vipassanā vā,",
  "atk-s0203a1:180_5": "tassa diyyati.",
  "atk-s0203a1:180_6": "Bhagavāpi tadā bhikkhūnaṁ cittācāraṁ parivīmaṁsanto samathavipassanānaṁ taruṇabhāvaṁ ñatvā –",
  "atk-s0203a1:180_7": "“mayi ajja pavārente disāsu vassaṁvuṭṭhā bhikkhū idha osarissanti.",
  "atk-s0203a1:180_8": "Tato ime bhikkhū vuḍḍhatarehi bhikkhūhi senāsane gahite visesaṁ nibbattetuṁ na sakkhissanti.",
  "atk-s0203a1:180_9": "Sacepi cārikaṁ pakkamissāmi,",
  "atk-s0203a1:180_10": "imesaṁ vasanaṭṭhānaṁ dullabhameva bhavissati.",
  "atk-s0203a1:180_11": "Mayi pana apavārente bhikkhūpi imaṁ sāvatthiṁ na osarissanti,",
  "atk-s0203a1:180_12": "ahampi cārikaṁ na pakkamissāmi,",
  "atk-s0203a1:180_13": "evaṁ imesaṁ bhikkhūnaṁ vasanaṭṭhānaṁ apalibuddhaṁ bhavissati.",
  "atk-s0203a1:180_14": "Te attano attano vasanaṭṭhāne phāsu viharantā samathavipassanā thāmajātā katvā visesaṁ nibbattetuṁ sakkhissantī”ti",
  "atk-s0203a1:180_15": "so taṁdivasaṁ apavāretvā kattikapuṇṇamāyaṁ pavāressāmīti bhikkhūnaṁ pavāraṇasaṅgahaṁ anujāni.",
  "atk-s0203a1:180_16": "Pavāraṇasaṅgahasmiñhi laddhe yassa nissayapaṭipannassa ācariyupajjhāyā pakkamanti,",
  "atk-s0203a1:180_17": "sopi “sace patirūpo nissayadāyako āgamissati,",
  "atk-s0203a1:180_18": "tassa santike nissayaṁ gaṇhissāmī”ti yāva gimhānaṁ pacchimamāsā vasituṁ labhati.",
  "atk-s0203a1:180_19": "Sacepi saṭṭhivassā bhikkhū āgacchanti,",
  "atk-s0203a1:180_20": "tassa senāsanaṁ gahetuṁ na labhanti.",
  "atk-s0203a1:180_21": "Ayañca pana pavāraṇasaṅgaho ekassa dinnopi sabbesaṁ dinnoyeva hoti.",
  "atk-s0203a1:181_0": "Sāvatthiṁ osarantīti bhagavatā pavāraṇasaṅgaho dinnoti sutasutaṭṭhāneyeva yathāsabhāvena ekaṁ māsaṁ vasitvā",
  "atk-s0203a1:181_1": "kattikapuṇṇamāya uposathaṁ katvā osarante sandhāya idaṁ vuttaṁ.",
  "atk-s0203a1:181_2": "Pubbenāparanti idha taruṇasamathavipassanāsu kammaṁ katvā samathavipassanā thāmajātā akaṁsu,",
  "atk-s0203a1:181_3": "ayaṁ pubbe viseso nāma.",
  "atk-s0203a1:181_4": "Tato samāhitena cittena saṅkhāre sammasitvā keci sotāpattiphalaṁ…pe…",
  "atk-s0203a1:181_5": "keci arahattaṁ sacchikariṁsu.",
  "atk-s0203a1:181_6": "Ayaṁ aparo uḷāro viseso nāma.",
  "atk-s0203a1:182_0": "146.Alanti yuttaṁ.",
  "atk-s0203a1:182_1": "Yojanagaṇanānīti ekaṁ yojanaṁ yojanameva,",
  "atk-s0203a1:182_2": "dasapi yojanāni yojanāneva,",
  "atk-s0203a1:182_3": "tato uddhaṁ yojanagaṇanānīti vuccanti.",
  "atk-s0203a1:182_4": "Idha pana yojanasatampi yojanasahassampi adhippetaṁ.",
  "atk-s0203a1:182_5": "Puṭosenāpīti puṭosaṁ vuccati pātheyyaṁ.",
  "atk-s0203a1:182_6": "taṁ pātheyyaṁ gahetvāpi upasaṅkamituṁ yuttamevāti attho.",
  "atk-s0203a1:182_7": "“Puṭaṁsenā”tipi pāṭho,",
  "atk-s0203a1:182_8": "tassattho –",
  "atk-s0203a1:182_9": "puṭo aṁse assāti puṭaṁso,",
  "atk-s0203a1:182_10": "tena puṭaṁsena,",
  "atk-s0203a1:182_11": "aṁse pātheyyapuṭaṁ vahantenāpīti vuttaṁ hoti.",
  "atk-s0203a1:183_0": "147.",
  "atk-s0203a1:183_1": "Idāni evarūpehi caraṇehi samannāgatā ettha bhikkhū atthīti dassetuṁ santi,",
  "atk-s0203a1:183_2": "bhikkhavetiādimāha.",
  "atk-s0203a1:183_3": "Tattha catunnaṁ satipaṭṭhānānantiādīni tesaṁ bhikkhūnaṁ abhiniviṭṭhakammaṭṭhānadassanatthaṁ vuttāni.",
  "atk-s0203a1:183_4": "Tattha sattatiṁsa bodhipakkhiyadhammā lokiyalokuttarā kathitā.",
  "atk-s0203a1:183_5": "Tatra hi ye bhikkhū tasmiṁ khaṇe maggaṁ bhāventi,",
  "atk-s0203a1:183_6": "tesaṁ lokuttarā honti.",
  "atk-s0203a1:183_7": "Āraddhavipassakānaṁ lokiyā.",
  "atk-s0203a1:183_8": "Aniccasaññābhāvanānuyoganti ettha saññāsīsena vipassanā kathitā.",
  "atk-s0203a1:183_9": "Yasmā panettha ānāpānakammaṭṭhānavasena abhiniviṭṭhāva bahū bhikkhū,",
  "atk-s0203a1:183_10": "tasmā sesakammaṭṭhānāni saṅkhepena kathetvā ānāpānakammaṭṭhānaṁ vitthārena kathento ānāpānassati,",
  "atk-s0203a1:183_11": "bhikkhavetiādimāha.",
  "atk-s0203a1:183_12": "Idaṁ pana ānāpānakammaṭṭhānaṁ sabbākārena visuddhimagge vitthāritaṁ,",
  "atk-s0203a1:183_13": "tasmā tattha vuttanayenevassa pāḷittho ca bhāvanānayo ca veditabbo.",
  "atk-s0203a1:184_0": "149.Kāyaññataranti pathavīkāyādīsu catūsu kāyesu aññataraṁ vadāmi,",
  "atk-s0203a1:184_1": "vāyo kāyaṁ vadāmīti attho.",
  "atk-s0203a1:184_2": "Atha vā rūpāyatanaṁ…pe…",
  "atk-s0203a1:184_3": "kabaḷīkāro āhāroti pañcavīsati rūpakoṭṭhāsā rūpakāyo nāma.",
  "atk-s0203a1:184_4": "Tesu ānāpānaṁ phoṭṭhabbāyatane saṅgahitattā kāyaññataraṁ hoti,",
  "atk-s0203a1:184_5": "tasmāpi evamāha.",
  "atk-s0203a1:184_6": "Tasmātihāti yasmā catūsu kāyesu aññataraṁ vāyokāyaṁ,",
  "atk-s0203a1:184_7": "pañcavīsatirūpakoṭṭhāse vā rūpakāye aññataraṁ ānāpānaṁ anupassati,",
  "atk-s0203a1:184_8": "tasmā kāye kāyānupassīti attho.",
  "atk-s0203a1:184_9": "Evaṁ sabbattha attho veditabbo.",
  "atk-s0203a1:184_10": "Vedanāññataranti tīsu vedanāsu aññataraṁ,",
  "atk-s0203a1:184_11": "sukhavedanaṁ sandhāyetaṁ vuttaṁ.",
  "atk-s0203a1:184_12": "Sādhukaṁ manasikāranti pītipaṭisaṁveditādivasena uppannaṁ sundaramanasikāraṁ.",
  "atk-s0203a1:184_13": "Kiṁ pana manasikāro sukhavedanā hotīti. Na hoti,",
  "atk-s0203a1:184_14": "desanāsīsaṁ panetaṁ.",
  "atk-s0203a1:184_15": "Yatheva hi “aniccasaññābhāvanānuyogamanuyuttā”ti ettha saññānāmena paññā vuttā,",
  "atk-s0203a1:184_16": "evamidhāpi manasikāranāmena vedanā vuttāti veditabbā.",
  "atk-s0203a1:184_17": "Etasmiṁ catukke paṭhamapade pītisīsena vedanā vuttā,",
  "atk-s0203a1:184_18": "dutiyapade sukhanti sarūpeneva vuttā.",
  "atk-s0203a1:184_19": "Cittasaṅkhārapadadvaye “saññā ca vedanā ca cetasikā,",
  "atk-s0203a1:184_20": "ete dhammā cittapaṭibaddhā cittasaṅkhārā”ti vacanato “vitakkavicāre ṭhapetvā sabbepi cittasampayuttakā",
  "atk-s0203a1:184_21": "dhammā cittasaṅkhāre saṅgahitā”ti vacanato cittasaṅkhāranāmena vedanā vuttā.",
  "atk-s0203a1:184_22": "Taṁ sabbaṁ manasikāranāmena saṅgahetvā idha “sādhukaṁ manasikāra”nti āha.",
  "atk-s0203a1:185_0": "Evaṁ santepi yasmā esā vedanā ārammaṇaṁ na hoti,",
  "atk-s0203a1:185_1": "tasmā vedanānupassanā na yujjatīti.",
  "atk-s0203a1:185_2": "No na yujjati,",
  "atk-s0203a1:185_3": "satipaṭṭhānavaṇṇanāyampi hi “taṁtaṁsukhādīnaṁ vatthuṁ ārammaṇaṁ katvā vedanāva vedayati,",
  "atk-s0203a1:185_4": "taṁ pana vedanāpavattiṁ upādāya ‘ahaṁ vedayāmī’ti vohāramattaṁ hotī”ti vuttaṁ.",
  "atk-s0203a1:185_5": "Apica pītipaṭisaṁvedītiādīnaṁ atthavaṇṇanāyametassa parihāro vuttoyeva.",
  "atk-s0203a1:185_6": "Vuttañhetaṁ visuddhimagge –",
  "atk-s0203a1:186_0": "“Dvīhākārehi pīti paṭisaṁviditā hoti ārammaṇato ca asammohato ca.",
  "atk-s0203a1:186_1": "Kathaṁ ārammaṇato pīti paṭisaṁviditā hoti?",
  "atk-s0203a1:186_2": "Sappītike dve jhāne samāpajjati,",
  "atk-s0203a1:186_3": "tassa samāpattikkhaṇe jhānapaṭilābhena ārammaṇato pīti paṭisaṁviditā hoti ārammaṇassa paṭisaṁviditattā.",
  "atk-s0203a1:186_4": "Kathaṁ asammohato (pīti paṭisaṁviditā hoti)?",
  "atk-s0203a1:186_5": "Sappītike dve jhāne samāpajjitvā vuṭṭhāya jhānasampayuttaṁ pītiṁ khayato vayato sammasati,",
  "atk-s0203a1:186_6": "tassa vipassanākkhaṇe lakkhaṇapaṭivedhā asammohato pīti paṭisaṁviditā hoti.",
  "atk-s0203a1:186_7": "Vuttampi cetaṁ paṭisambhidāyaṁ ‘dīghaṁ assāsavasena cittassa ekaggataṁ avikkhepaṁ pajānato sati upaṭṭhitā hoti,",
  "atk-s0203a1:186_8": "tāya satiyā,",
  "atk-s0203a1:186_9": "tena ñāṇena sā pīti paṭisaṁviditā hotī’ti.",
  "atk-s0203a1:186_10": "Eteneva nayena avasesapadānipi atthato veditabbānī”ti.",
  "atk-s0203a1:187_0": "Iti yatheva jhānapaṭilābhena ārammaṇato pītisukhacittasaṅkhārā paṭisaṁviditā honti,",
  "atk-s0203a1:187_1": "evaṁ imināpi jhānasampayuttena vedanāsaṅkhātamanasikārapaṭilābhena ārammaṇato vedanā paṭisaṁviditā hoti.",
  "atk-s0203a1:187_2": "Tasmā suvuttametaṁ hoti “vedanāsu vedanānupassī tasmiṁ samaye bhikkhu viharatī”ti.",
  "atk-s0203a1:188_0": "Nāhaṁ,",
  "atk-s0203a1:188_1": "bhikkhave,",
  "atk-s0203a1:188_2": "muṭṭhassatissa asampajānassāti ettha ayamadhippāyo –",
  "atk-s0203a1:188_3": "yasmā cittapaṭisaṁvedī assasissāmītiādinā nayena pavatto bhikkhu kiñcāpi assāsapassāsanimittaṁ ārammaṇaṁ karoti,",
  "atk-s0203a1:188_4": "tassa pana cittassa ārammaṇe satiñca sampajaññañca upaṭṭhapetvā pavattanato citte cittānupassīyeva nāmesa hoti.",
  "atk-s0203a1:188_5": "Na hi muṭṭhassatissa asampajānassa ānāpānassatibhāvanā atthi.",
  "atk-s0203a1:188_6": "Tasmā ārammaṇato cittapaṭisaṁviditādivasena citte cittānupassī tasmiṁ samaye bhikkhu viharatīti.",
  "atk-s0203a1:188_7": "So yaṁ taṁ abhijjhādomanassānaṁ pahānaṁ,",
  "atk-s0203a1:188_8": "taṁ paññāya disvā sādhukaṁ ajjhupekkhitā hotīti ettha abhijjhāya kāmacchandanīvaraṇaṁ,",
  "atk-s0203a1:188_9": "domanassavasena byāpādanīvaraṇaṁ dassitaṁ.",
  "atk-s0203a1:188_10": "Idañhi catukkaṁ vipassanāvaseneva vuttaṁ,",
  "atk-s0203a1:188_11": "dhammānupassanā ca nīvaraṇapabbādivasena chabbidhā hoti,",
  "atk-s0203a1:188_12": "tassā nīvaraṇapabbaṁ ādi,",
  "atk-s0203a1:188_13": "tassapi idaṁ nīvaraṇadvayaṁ ādi,",
  "atk-s0203a1:188_14": "iti dhammānupassanāya ādiṁ dassetuṁ “abhijjhādomanassāna”nti āha.",
  "atk-s0203a1:188_15": "Pahānanti aniccānupassanāya niccasaññaṁ pajahatīti evaṁ pahānakarañāṇaṁ adhippetaṁ.",
  "atk-s0203a1:188_16": "Taṁ paññāya disvāti taṁ aniccavirāganirodhapaṭinissaggāñāṇasaṅkhātaṁ pahānañāṇaṁ aparāya vipassanāpaññāya,",
  "atk-s0203a1:188_17": "tampi aparāyāti evaṁ vipassanāparamparaṁ dasseti.",
  "atk-s0203a1:188_18": "Ajjhupekkhitā hotīti yañca samathapaṭipannaṁ ajjhupekkhati,",
  "atk-s0203a1:188_19": "yañca ekato upaṭṭhānaṁ ajjhupekkhatīti dvidhā ajjhupekkhati nāma.",
  "atk-s0203a1:188_20": "Tattha sahajātānampi ajjhupekkhanā hoti ārammaṇassapi ajjhupekkhanā,",
  "atk-s0203a1:188_21": "idha ārammaṇaajjhupekkhanā adhippetā.",
  "atk-s0203a1:188_22": "Tasmātiha,",
  "atk-s0203a1:188_23": "bhikkhaveti yasmā aniccānupassī assasissāmītiādinā nayena pavatto na kevalaṁ nīvaraṇādidhamme,",
  "atk-s0203a1:188_24": "abhijjhādomanassasīsena pana vuttānaṁ dhammānaṁ pahānañāṇampi paññāya disvā ajjhupekkhitā hoti,",
  "atk-s0203a1:188_25": "tasmā “dhammesu dhammānupassī tasmiṁ samaye bhikkhu viharatī”ti veditabbo.",
  "atk-s0203a1:189_0": "150.Pavicinatīti aniccādivasena pavicinati.",
  "atk-s0203a1:189_1": "Itaraṁ padadvayaṁ etasseva vevacanaṁ.",
  "atk-s0203a1:189_2": "Nirāmisāti nikkilesā.",
  "atk-s0203a1:189_3": "Passambhatīti kāyikacetasikadarathapaṭippassaddhiyā kāyopi cittampi passambhati.",
  "atk-s0203a1:189_4": "Samādhiyatīti sammā ṭhapiyati,",
  "atk-s0203a1:189_5": "appanāpattaṁ viya hoti.",
  "atk-s0203a1:189_6": "Ajjhupekkhitā hotīti sahajātaajjhupekkhanāya ajjhupekkhitā hoti.",
  "atk-s0203a1:190_0": "Evaṁ cuddasavidhena kāyapariggāhakassa bhikkhuno tasmiṁ kāye sati satisambojjhaṅgo,",
  "atk-s0203a1:190_1": "satiyā sampayuttaṁ ñāṇaṁ dhammavicayasambojjhaṅgo,",
  "atk-s0203a1:190_2": "taṁsampayuttameva kāyikacetasikavīriyaṁ vīriyasambojjhaṅgo, pīti,",
  "atk-s0203a1:190_3": "passaddhi,",
  "atk-s0203a1:190_4": "cittekaggatā samādhisambojjhaṅgo,",
  "atk-s0203a1:190_5": "imesaṁ channaṁ sambojjhaṅgānaṁ anosakkanaanativattanasaṅkhāto majjhattākāro upekkhāsambojjhaṅgo.",
  "atk-s0203a1:190_6": "Yatheva hi samappavattesu assesu sārathino “ayaṁ olīyatī”ti tudanaṁ vā,",
  "atk-s0203a1:190_7": "“ayaṁ atidhāvatī”ti ākaḍḍhanaṁ vā natthi,",
  "atk-s0203a1:190_8": "kevalaṁ evaṁ passamānassa ṭhitākārova hoti,",
  "atk-s0203a1:190_9": "evameva imesaṁ channaṁ sambojjhaṅgānaṁ anosakkanaanativattanasaṅkhāto majjhattākāro upekkhāsambojjhaṅgo nāma hoti.",
  "atk-s0203a1:190_10": "Ettāvatā kiṁ kathitaṁ?",
  "atk-s0203a1:190_11": "Ekacittakkhaṇikā nānārasalakkhaṇā vipassanāsambojjhaṅgā nāma kathitā.",
  "atk-s0203a1:191_0": "152.Vivekanissitantiādīni vuttatthāneva.",
  "atk-s0203a1:191_1": "Ettha pana ānāpānapariggāhikā sati lokiyā hoti,",
  "atk-s0203a1:191_2": "lokiyā ānāpānā lokiyasatipaṭṭhānaṁ paripūrenti,",
  "atk-s0203a1:191_3": "lokiyā satipaṭṭhānā lokuttarabojjhaṅge paripūrenti,",
  "atk-s0203a1:191_4": "lokuttarā bojjhaṅgā vijjāvimuttiphalanibbānaṁ paripūrenti.",
  "atk-s0203a1:191_5": "Iti lokiyassa āgataṭṭhāne lokiyaṁ kathitaṁ,",
  "atk-s0203a1:191_6": "lokuttarassa āgataṭṭhāne lokuttaraṁ kathitanti.",
  "atk-s0203a1:191_7": "Thero panāha “aññattha evaṁ hoti,",
  "atk-s0203a1:191_8": "imasmiṁ pana sutte lokuttaraṁ upari āgataṁ,",
  "atk-s0203a1:191_9": "lokiyā ānāpānā lokiyasatipaṭṭhāne paripūrenti,",
  "atk-s0203a1:191_10": "lokiyā satipaṭṭhānā lokiye bojjhaṅge paripūrenti,",
  "atk-s0203a1:191_11": "lokiyā bojjhaṅgā lokuttaraṁ vijjāvimuttiphalanibbānaṁ paripūrenti,",
  "atk-s0203a1:191_12": "vijjāvimuttipadena hi idha vijjāvimuttiphalanibbānaṁ adhippeta”nti.",
  "atk-s0203a1:192_0": "Papañcasūdaniyā majjhimanikāyaṭṭhakathāya",
  "atk-s0203a1:193_0": "Ānāpānassatisuttavaṇṇanā niṭṭhitā.",
  "atk-s0203a1:194_0": "9. Kāyagatāsatisuttavaṇṇanā",
  "atk-s0203a1:195_0": "153-4.Evaṁme sutanti kāyagatāsatisuttaṁ.",
  "atk-s0203a1:195_1": "Tattha gehasitāti pañcakāmaguṇanissitā.",
  "atk-s0203a1:195_2": "Sarasaṅkappāti dhāvanasaṅkappā.",
  "atk-s0203a1:195_3": "Sarantīti hi sarā,",
  "atk-s0203a1:195_4": "dhāvantīti attho.",
  "atk-s0203a1:195_5": "Ajjhattamevāti gocarajjhattasmiṁyeva.",
  "atk-s0203a1:195_6": "Kāyagatāsatinti kāyapariggāhikampi kāyārammaṇampi satiṁ.",
  "atk-s0203a1:195_7": "Kāyapariggāhikanti vutte samatho kathito hoti,",
  "atk-s0203a1:195_8": "kāyārammaṇanti vutte vipassanā.",
  "atk-s0203a1:195_9": "Ubhayena samathavipassanā kathitā honti.",
  "atk-s0203a1:196_0": "Puna caparaṁ…pe… evampi,",
  "atk-s0203a1:196_1": "bhikkhave,",
  "atk-s0203a1:196_2": "bhikkhu kāyagatāsatiṁ bhāvetīti satipaṭṭhāne cuddasavidhena kāyānupassanā kathitā.",
  "atk-s0203a1:197_0": "156.Antogadhāvāssāti tassa bhikkhuno bhāvanāya abbhantaragatāva honti.",
  "atk-s0203a1:197_1": "Vijjābhāgiyāti ettha sampayogavasena vijjaṁ bhajantīti vijjābhāgiyā.",
  "atk-s0203a1:197_2": "Vijjābhāge vijjākoṭṭhāse vattantītipi vijjābhāgiyā.",
  "atk-s0203a1:197_3": "Tattha vipassanāñāṇaṁ,",
  "atk-s0203a1:197_4": "manomayiddhi,",
  "atk-s0203a1:197_5": "cha abhiññāti aṭṭha vijjā.",
  "atk-s0203a1:197_6": "Purimena atthena tāhi sampayuttadhammāpi vijjābhāgiyā.",
  "atk-s0203a1:197_7": "Pacchimena atthena tāsu yā kāci ekā vijjā vijjā,",
  "atk-s0203a1:197_8": "sesā vijjābhāgiyāti evaṁ vijjāpi vijjāya sampayuttā dhammāpi vijjābhāgiyāteva veditabbā.",
  "atk-s0203a1:197_9": "Cetasā phuṭoti ettha duvidhaṁ pharaṇaṁ āpopharaṇañca,",
  "atk-s0203a1:197_10": "dibbacakkhupharaṇañca,",
  "atk-s0203a1:197_11": "tattha āpokasiṇaṁ samāpajjitvā āpena pharaṇaṁ āpopharaṇaṁ nāma.",
  "atk-s0203a1:197_12": "Evaṁ phuṭepi mahāsamudde sabbā samuddaṅgamā kunnadiyo antogadhāva honti,",
  "atk-s0203a1:197_13": "ālokaṁ pana vaḍḍhetvā dibbacakkhunā sakalasamuddassa dassanaṁ dibbacakkhupharaṇaṁ nāma.",
  "atk-s0203a1:197_14": "Evaṁ pharaṇepi mahāsamudde sabbā samuddaṅgamā kunnadiyo antogadhāva honti.",
  "atk-s0203a1:198_0": "Otāranti vivaraṁ chiddaṁ.",
  "atk-s0203a1:198_1": "Ārammaṇanti kilesuppattipaccayaṁ.",
  "atk-s0203a1:198_2": "Labhetha otāranti labheyya pavesanaṁ,",
  "atk-s0203a1:198_3": "vinivijjhitvā yāva pariyosānā gaccheyyāti attho.",
  "atk-s0203a1:198_4": "Nikkhepananti nikkhipanaṭṭhānaṁ.",
  "atk-s0203a1:199_0": "157.",
  "atk-s0203a1:199_1": "Evaṁ abhāvitakāyagatāsatiṁ puggalaṁ allamattikapuñjādīhi upametvā idāni bhāvitakāyagatāsatiṁ sāraphalakādīhi upametuṁ seyyathāpītiādimāha.",
  "atk-s0203a1:199_2": "Tattha aggaḷaphalakanti kavāṭaṁ.",
  "atk-s0203a1:200_0": "158.Kākapeyyoti mukhavaṭṭiyaṁ nisīditvā kākena gīvaṁ anāmetvāva pātabbo.",
  "atk-s0203a1:200_1": "Abhiññāsacchikaraṇīyassāti abhiññāya sacchikātabbassa.",
  "atk-s0203a1:200_2": "Sakkhibhabbataṁpāpuṇātīti paccakkhabhāvaṁ pāpuṇāti.",
  "atk-s0203a1:200_3": "Sati sati āyataneti satisati kāraṇe.",
  "atk-s0203a1:200_4": "Kiṁ panettha kāraṇanti?",
  "atk-s0203a1:200_5": "Abhiññāva kāraṇaṁ.",
  "atk-s0203a1:200_6": "Āḷibandhāti mariyādabaddhā.",
  "atk-s0203a1:201_0": "Yānīkatāyāti yuttayānaṁ viya katāya.",
  "atk-s0203a1:201_1": "Vatthukatāyāti patiṭṭhākatāya.",
  "atk-s0203a1:201_2": "Anuṭṭhitāyāti anuppavattitāya.",
  "atk-s0203a1:201_3": "Paricitāyāti paricayakatāya.",
  "atk-s0203a1:201_4": "Susamāraddhāyāti suṭṭhu samāraddhāya susampaggahitāya.",
  "atk-s0203a1:201_5": "Sesaṁ sabbattha uttānamevāti.",
  "atk-s0203a1:202_0": "Papañcasūdaniyā majjhimanikāyaṭṭhakathāya",
  "atk-s0203a1:203_0": "Kāyagatāsatisuttavaṇṇanā niṭṭhitā.",
  "atk-s0203a1:204_0": "10. Saṅkhārupapattisuttavaṇṇanā",
  "atk-s0203a1:205_0": "160.Evaṁme sutanti saṅkhārupapattisuttaṁ.",
  "atk-s0203a1:205_1": "Tattha saṅkhārupapattinti saṅkhārānaṁyeva upapattiṁ,",
  "atk-s0203a1:205_2": "na sattassa,",
  "atk-s0203a1:205_3": "na posassa,",
  "atk-s0203a1:205_4": "puññābhisaṅkhārena vā bhavūpagakkhandhānaṁ upapattiṁ.",
  "atk-s0203a1:206_0": "161.Saddhāya samannāgatoti saddhādayo pañca dhammā lokikā vaṭṭanti.",
  "atk-s0203a1:206_1": "Dahatīti ṭhapeti.",
  "atk-s0203a1:206_2": "Adhiṭṭhātīti patiṭṭhāpeti.",
  "atk-s0203a1:206_3": "Saṅkhārā ca vihārā cāti saha patthanāya saddhādayova pañca dhammā.",
  "atk-s0203a1:206_4": "Tatrupapattiyāti tasmiṁ ṭhāne nibbattanatthāya.",
  "atk-s0203a1:206_5": "Ayaṁ maggo ayaṁ paṭipadāti saha patthanāya pañca dhammāva.",
  "atk-s0203a1:206_6": "Yassa hi pañca dhammā atthi,",
  "atk-s0203a1:206_7": "na patthanā,",
  "atk-s0203a1:206_8": "tassa gati anibaddhā.",
  "atk-s0203a1:206_9": "Yassa patthanā atthi,",
  "atk-s0203a1:206_10": "na pañca dhammā,",
  "atk-s0203a1:206_11": "tassapi anibaddhā.",
  "atk-s0203a1:206_12": "Yesaṁ ubhayaṁ atthi,",
  "atk-s0203a1:206_13": "tesaṁ gati nibaddhā.",
  "atk-s0203a1:206_14": "Yathā hi ākāse khittadaṇḍo aggena vā majjhena vā mūlena vā nipatissatīti niyamo natthi,",
  "atk-s0203a1:206_15": "evaṁ sattānaṁ paṭisandhiggahaṇaṁ aniyataṁ.",
  "atk-s0203a1:206_16": "Tasmā kusalaṁ kammaṁ katvā ekasmiṁ ṭhāne patthanaṁ kātuṁ vaṭṭati.",
  "atk-s0203a1:207_0": "165.Āmaṇḍanti āmalakaṁ.",
  "atk-s0203a1:207_1": "Yathā taṁ parisuddhacakkhussa purisassa sabbasova pākaṭaṁ hoti,",
  "atk-s0203a1:207_2": "evaṁ tassa brahmuno saddhiṁ tattha nibbattasattehi sahassī lokadhātu.",
  "atk-s0203a1:207_3": "Esa nayo sabbattha.",
  "atk-s0203a1:208_0": "167.Subhoti sundaro.",
  "atk-s0203a1:208_1": "Jātimāti ākarasampanno.",
  "atk-s0203a1:208_2": "Suparikammakatoti dhovanādīhi suṭṭhukataparikammo.",
  "atk-s0203a1:208_3": "Paṇḍukambale nikkhittoti rattakambale ṭhapito.",
  "atk-s0203a1:209_0": "168.Satasahassoti lokadhātusatasahassamhi ālokapharaṇabrahmā.",
  "atk-s0203a1:209_1": "Nikkhanti nikkhena kataṁ piḷandhanaṁ,",
  "atk-s0203a1:209_2": "nikkhaṁ nāma pañcasuvaṇṇaṁ,",
  "atk-s0203a1:209_3": "ūnakanikkhena kataṁ pasādhanañhi ghaṭṭanamajjanakkhamaṁ na hoti,",
  "atk-s0203a1:209_4": "atirekena kataṁ ghaṭṭanamajjanaṁ khamati,",
  "atk-s0203a1:209_5": "vaṇṇavantaṁ pana na hoti,",
  "atk-s0203a1:209_6": "pharusadhātukaṁ khāyati.",
  "atk-s0203a1:209_7": "Nikkhena kataṁ ghaṭṭanamajjanañceva khamati,",
  "atk-s0203a1:209_8": "vaṇṇavantañca hoti.",
  "atk-s0203a1:209_9": "Jambonadanti jambunadiyaṁ nibbattaṁ.",
  "atk-s0203a1:209_10": "Mahājamburukkhassa hi ekekā sākhā paṇṇāsa paṇṇāsa yojanāni vaḍḍhitā,",
  "atk-s0203a1:209_11": "tāsu mahantā nadiyo sandanti,",
  "atk-s0203a1:209_12": "tāsaṁ nadīnaṁ ubhayatīresu jambupakkānaṁ patitaṭṭhāne suvaṇṇaṅkurā uṭṭhahanti,",
  "atk-s0203a1:209_13": "te nadījalena vuyhamānā anupubbena mahāsamuddaṁ pavisanti.",
  "atk-s0203a1:209_14": "Taṁ sandhāya jambonadanti vuttaṁ.",
  "atk-s0203a1:209_15": "Dakkhakammāraputtaukkāmukhasukusalasampahaṭṭhanti dakkhena sukusalena kammāraputtena ukkāmukhe pacitvā sampahaṭṭhaṁ.",
  "atk-s0203a1:209_16": "Ukkāmukheti uddhane.",
  "atk-s0203a1:209_17": "Sampahaṭṭhanti dhotaghaṭṭitamajjitaṁ.",
  "atk-s0203a1:209_18": "Vatthopame ca dhātuvibhaṅge ca piṇḍasodhanaṁ vuttaṁ.",
  "atk-s0203a1:209_19": "Imasmiṁ sutte katabhaṇḍasodhanaṁ vuttaṁ.",
  "atk-s0203a1:210_0": "Yaṁ pana sabbavāresu pharitvā adhimuccitvāti vuttaṁ,",
  "atk-s0203a1:210_1": "tattha pañcavidhaṁ pharaṇaṁ cetopharaṇaṁ kasiṇapharaṇaṁ dibbacakkhupharaṇaṁ ālokapharaṇaṁ sarīrapharaṇanti.",
  "atk-s0203a1:210_2": "Tattha cetopharaṇaṁ nāma lokadhātusahasse sattānaṁ cittajānanaṁ.",
  "atk-s0203a1:210_3": "Kasiṇapharaṇaṁ nāma lokadhātusahasse kasiṇapattharaṇaṁ.",
  "atk-s0203a1:210_4": "Dibbacakkhupharaṇaṁ nāma ālokaṁ vaḍḍhetvā dibbena cakkhunā sahassalokadhātudassanaṁ.",
  "atk-s0203a1:210_5": "Ālokapharaṇampi etadeva.",
  "atk-s0203a1:210_6": "Sarīrapharaṇaṁ nāma lokadhātusahasse sarīrapabhāya pattharaṇaṁ.",
  "atk-s0203a1:210_7": "Sabbattha imāni pañca pharaṇāni avināsentena kathetabbanti.",
  "atk-s0203a1:211_0": "Tipiṭakacūḷābhayatthero panāha –",
  "atk-s0203a1:211_1": "“maṇiopamme kasiṇapharaṇaṁ viya nikkhopamme sarīrapharaṇaṁ viya dissatī”ti.",
  "atk-s0203a1:211_2": "Tassa vādaṁ viya aṭṭhakathā nāma natthīti paṭikkhitvā sarīrapharaṇaṁ na sabbakālikaṁ,",
  "atk-s0203a1:211_3": "cattārimāni pharaṇāni avināsetvāva kathetabbanti vuttaṁ.",
  "atk-s0203a1:211_4": "Adhimuccatīti padaṁ pharaṇapadasseva vevacanaṁ,",
  "atk-s0203a1:211_5": "atha vā pharatīti pattharati.",
  "atk-s0203a1:211_6": "Adhimuccatīti jānāti.",
  "atk-s0203a1:212_0": "169.Ābhātiādīsu ābhādayo nāma pāṭiyekkā devā natthi,",
  "atk-s0203a1:212_1": "tayo parittābhādayo devā ābhā nāma,",
  "atk-s0203a1:212_2": "parittāsubhādayo ca.",
  "atk-s0203a1:212_3": "Subhakiṇhādayo ca subhā nāma.",
  "atk-s0203a1:212_4": "Vehapphalādivārā pākaṭāyeva.",
  "atk-s0203a1:213_0": "Ime tāva pañca dhamme bhāvetvā kāmāvacaresu nibbattatu.",
  "atk-s0203a1:213_1": "Brahmaloke nibbattaṁ pana āsavakkhayañca kathaṁ pāpuṇātīti?",
  "atk-s0203a1:213_2": "Ime pañca dhammā sīlaṁ,",
  "atk-s0203a1:213_3": "so imasmiṁ sīle patiṭṭhāya kasiṇaparikammaṁ katvā tā tā samāpattiyo bhāvetvā rūpībrahmaloke nibbattati,",
  "atk-s0203a1:213_4": "arūpajjhānāni nibbattetvā arūpībrahmaloke,",
  "atk-s0203a1:213_5": "samāpattipadaṭṭhānaṁ vipassanaṁ vaḍḍhetvā anāgāmiphalaṁ sacchikatvā pañcasu suddhāvāsesu nibbattati.",
  "atk-s0203a1:213_6": "Uparimaggaṁ bhāvetvā āsavakkhayaṁ pāpuṇātīti.",
  "atk-s0203a1:214_0": "Papañcasūdaniyā majjhimanikāyaṭṭhakathāya",
  "atk-s0203a1:215_0": "Saṅkhārupapattisuttavaṇṇanā niṭṭhitā.",
  "atk-s0203a1:216_0": "Dutiyavaggavaṇṇanā niṭṭhitā."
}