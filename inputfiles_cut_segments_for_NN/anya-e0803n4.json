{
  "anya-e0803n4:0_0": "4. Bhūdhātumayanāmikarūpavibhāga",
  "anya-e0803n4:1_0": "‘‘Bhū sattāya’’nti dhātussa, rūpamākhyātasaññitaṁ;",
  "anya-e0803n4:2_0": "Tyādyantaṁ lapitaṁ nāna-ppakārehi anākulaṁ.",
  "anya-e0803n4:3_0": "Syādyantaṁ, dāni tasseva, rūpaṁ nāmikasavhayaṁ;",
  "anya-e0803n4:4_0": "Bhāsissaṁ bhāsitatthesu, paṭubhāvāya sotunaṁ.",
  "anya-e0803n4:5_0": "Yadatthe’ttani nāmeti, para’matthesu vā sayaṁ;",
  "anya-e0803n4:6_0": "Namatīti tadāhaṁsu, nāmaṁ iti vibhāvino.",
  "anya-e0803n4:7_0": "Nāmaṁ nāmikamiccatra, ekamevetthato bhave;",
  "anya-e0803n4:8_0": "Tadevaṁ nāmikaṁ ñe yyaṁ, saliṅgaṁ savibhattikaṁ.",
  "anya-e0803n4:9_0": "Satvābhidhānaṁ liṅganti, itthipumanapuṁsakaṁ;",
  "anya-e0803n4:10_0": "Vibhattītidha satteva, tattha caṭṭha pavuccare.",
  "anya-e0803n4:11_0": "Paṭhamā dutiyā tatiyā, catutthī pañcamī tathā;",
  "anya-e0803n4:12_0": "Chaṭṭhī ca sattamī cāti, honti satta vibhattiyo.",
  "anya-e0803n4:13_0": "Liṅgatthe paṭhamā sāyaṁ, bhinnā dvedhā siyo iti;",
  "anya-e0803n4:14_0": "Kammatthe dutiyā sāpi, bhinnā aṁ yo iti dvidhā.",
  "anya-e0803n4:15_0": "Karaṇe tatiyā sāpi, bhinnā nā hi iti dvidhā;",
  "anya-e0803n4:16_0": "Sampadāne catutthī sā, bhinnā dvedhā sa naṁ iti.",
  "anya-e0803n4:17_0": "Apādāne pañcamī sā, bhinnā dvedhā smā hi iti;",
  "anya-e0803n4:18_0": "Chaṭṭhī sāmimhi sā cāpi, bhinnā dvedhā sa naṁ iti.",
  "anya-e0803n4:19_0": "Okāse sattamī sāpi, bhinnā dvedhā smiṁsu iti;",
  "anya-e0803n4:20_0": "Āmantanaṭṭhamī sāyaṁ, siyoyevāti cuddasa.",
  "anya-e0803n4:21_0": "Vacanadvayasaṁyuttā, ekekā tā vibhattiyo;",
  "anya-e0803n4:22_0": "Satvamitiha viññeyyo, attho so dabbasaññito.",
  "anya-e0803n4:23_0": "Yo karotisa kattātu, taṁ kammaṁ yaṁ karoti vā;",
  "anya-e0803n4:24_0": "Kubbate yena vā tantu, karaṇaṁ iti saññitaṁ.",
  "anya-e0803n4:25_0": "Deti rocati vā yassa, sampadānanti taṁ mataṁ;",
  "anya-e0803n4:26_0": "Yatopeti bhayaṁ vā taṁ, apādānanti kittitaṁ.",
  "anya-e0803n4:27_0": "Yassāyatto samūhovā, taṁ ve sāmīti desitaṁ;",
  "anya-e0803n4:28_0": "Yasmiṁ karoti kiriyaṁ, tadokāsanti sadditaṁ.",
  "anya-e0803n4:29_0": "Yadālapati taṁ vatthu, āmantanamudīritaṁ;",
  "anya-e0803n4:30_0": "Saddenābhimukhīkāro, vijjamānassa vā pana.",
  "anya-e0803n4:31_0": "Vinā ālapanatthaṁ liṅgatthādīsu paṭhamādivibhattuppatti upalakkhaṇavasena vuttāti daṭṭhabbaṁ.",
  "anya-e0803n4:32_0": "Idamettha niruttilakkhaṇaṁ daṭṭhabbaṁ –",
  "anya-e0803n4:32_1": "paccattavacane paṭhamā vibhatti bhavati,",
  "anya-e0803n4:32_2": "upayogavacane dutiyā vibhatti bhavati,",
  "anya-e0803n4:32_3": "karaṇavacane tatiyā vibhatti bhavati,",
  "anya-e0803n4:32_4": "sampadānavacane catutthī vibhatti bhavati,",
  "anya-e0803n4:32_5": "nissakkavacane pañcamī vibhatti bhavati,",
  "anya-e0803n4:32_6": "sāmivacane chaṭṭhī vibhatti bhavati,",
  "anya-e0803n4:32_7": "bhummavacane sattamī vibhatti bhavati,",
  "anya-e0803n4:32_8": "āmantanavacane aṭṭhamī vibhatti bhavati.",
  "anya-e0803n4:32_9": "Tatruddānaṁ –",
  "anya-e0803n4:33_0": "Paccattamupayogañca, karaṇaṁ sampadāniyaṁ;",
  "anya-e0803n4:34_0": "Nissakkaṁ sāmivacanaṁ, bhummamālapanaṭṭhamaṁ.",
  "anya-e0803n4:35_0": "Tatra paccattavacanaṁ nāma tividhaliṅgavavatthānagatānaṁ itthipumanapuṁsakānaṁ paccattasabhāvaniddesattho.",
  "anya-e0803n4:35_1": "Upayogavacanaṁ nāma yo yaṁ karoti,",
  "anya-e0803n4:35_2": "tena tadupayuttaparidīpanattho.",
  "anya-e0803n4:35_3": "Karaṇavacanaṁ nāma tajjāpakatanibbattakaparidīpanattho.",
  "anya-e0803n4:35_4": "Sampadānavacanaṁ nāma tappadānaparidīpanattho.",
  "anya-e0803n4:35_5": "Nissakkavacanaṁ nāma tannissaṭatadapagamaparidīpanattho.",
  "anya-e0803n4:35_6": "Sāmivacanaṁ nāma tadissaraparidīpanattho.",
  "anya-e0803n4:35_7": "Bhummavacanaṁ nāma tappatiṭṭhāparidīpanattho.",
  "anya-e0803n4:35_8": "Āmantanavacanaṁ nāma tadāmantanaparidīpanattho.",
  "anya-e0803n4:35_9": "Evaṁ ñatvā payogāni asammuyhantena yojetabbāni.",
  "anya-e0803n4:36_0": "Bhūto, bhāvako, bhavo, abhavo, bhāvo, abhāvo, sabhāvo, sabbhāvo, sambhavo, pabhavo, pabhāvo, anubhavo, ānubhāvo,",
  "anya-e0803n4:36_1": "parābhavo, vibhavo,",
  "anya-e0803n4:36_2": "pātubhāvo, āvibhāvo,",
  "anya-e0803n4:36_3": "tirobhāvo,",
  "anya-e0803n4:36_4": "vinābhāvo,",
  "anya-e0803n4:36_5": "sotthibhāvo,",
  "anya-e0803n4:36_6": "atthibhāvo,",
  "anya-e0803n4:36_7": "natthibhāvoti okārantapulliṅgaṁ.",
  "anya-e0803n4:37_0": "Abhibhavitā, paribhavitā, anubhavitā, samanubhavitā, bhāvitā, paccanubhavitāti ākārantapulliṅgaṁ.",
  "anya-e0803n4:38_0": "Bhavaṁ,",
  "anya-e0803n4:38_1": "parābhavaṁ,",
  "anya-e0803n4:38_2": "paribhavaṁ,",
  "anya-e0803n4:38_3": "abhibhavaṁ,",
  "anya-e0803n4:38_4": "anubhavaṁ,",
  "anya-e0803n4:38_5": "samanubhavaṁ,",
  "anya-e0803n4:38_6": "paccanubhavaṁ, pabhavaṁ,",
  "anya-e0803n4:38_7": "appabhavanti niggahītantapulliṅgaṁ.",
  "anya-e0803n4:39_0": "Dhanabhūti, siribhūti, sotthibhūti, suvatthibhūtīti ikārantapulliṅgaṁ.",
  "anya-e0803n4:40_0": "Bhāvī, vibhāvī, sambhāvī, paribhāvīti īkārantapulliṅgaṁ.",
  "anya-e0803n4:41_0": "Sayambhū, pabhū, abhibhū, vibhū, adhibhū, patibhū, gotrabhū, vatrabhū,",
  "anya-e0803n4:41_1": "parābhibhū,",
  "anya-e0803n4:41_2": "rūpābhibhū,",
  "anya-e0803n4:41_3": "saddābhibhū,",
  "anya-e0803n4:41_4": "gandhābhibhū,",
  "anya-e0803n4:41_5": "rasābhibhū,",
  "anya-e0803n4:41_6": "phoṭṭhabbābhibhū,",
  "anya-e0803n4:41_7": "dhammābhibhū,",
  "anya-e0803n4:41_8": "sabbābhibhūti ūkārantapulliṅgaṁ.",
  "anya-e0803n4:42_0": "Imānettha chabbidhāni pulliṅgāni bhūdhātumayāni uddiṭṭhāni.",
  "anya-e0803n4:43_0": "Ukārantaṁ pulliṅgaṁtu bhūdhātumayamappasiddhaṁ,",
  "anya-e0803n4:43_1": "aññadhātumayaṁ panukārantapulliṅgaṁ pasiddhaṁ ‘‘bhikkhu,",
  "anya-e0803n4:43_2": "hetu’’iti.",
  "anya-e0803n4:43_3": "Tena saddhiṁ sattavidhāni pulliṅgāni honti,",
  "anya-e0803n4:43_4": "sabbānetāni sabhāvatoyeva pulliṅgānīti daṭṭhabbāni.",
  "anya-e0803n4:43_5": "Ettha sattoti atthavācako bhūtasaddoyeva niyogā pulliṅgantipi daṭṭhabbo.",
  "anya-e0803n4:44_0": "Ye pana ‘‘yo dhammo bhūto,",
  "anya-e0803n4:44_1": "yā dhammajāti bhūtā,",
  "anya-e0803n4:44_2": "yaṁ dhammajātaṁ bhūta’’nti evaṁ liṅgattaye yojanārahattā aniyataliṅgā aññepi bhūtaparābhūtasambhūtasaddādayo sandissanti pāvacanavare,",
  "anya-e0803n4:44_3": "tepi nānopasagganipātapadehi yojanavasena saddaracanāyaṁ sukhumatthaggahaṇe ca viññūnaṁ kosallajananatthaṁ niyatapulliṅgesu pakkhipitvā dassessāma.",
  "anya-e0803n4:45_0": "Seyyathidaṁ? Bhūto,",
  "anya-e0803n4:45_1": "parābhūto, sambhūto, vibhūto,",
  "anya-e0803n4:45_2": "pātubhūto, āvibhūto,",
  "anya-e0803n4:45_3": "tirobhūto,",
  "anya-e0803n4:45_4": "vinābhūto, bhabbo,",
  "anya-e0803n4:45_5": "paribhūto,",
  "anya-e0803n4:45_6": "abhibhūto,",
  "anya-e0803n4:45_7": "adhibhūto,",
  "anya-e0803n4:45_8": "addhabhūto, anubhūto,",
  "anya-e0803n4:45_9": "samanubhūto,",
  "anya-e0803n4:45_10": "paccanubhūto, bhāvito,",
  "anya-e0803n4:45_11": "sambhāvito,",
  "anya-e0803n4:45_12": "vibhāvito,",
  "anya-e0803n4:45_13": "paribhāvito,",
  "anya-e0803n4:45_14": "anuparibhūto,",
  "anya-e0803n4:45_15": "paribhavitabbo,",
  "anya-e0803n4:45_16": "paribhotabbo,",
  "anya-e0803n4:45_17": "paribhavanīyo,",
  "anya-e0803n4:45_18": "abhibhavitabbo,",
  "anya-e0803n4:45_19": "abhibhotabbo,",
  "anya-e0803n4:45_20": "abhibhavanīyo,",
  "anya-e0803n4:45_21": "adhibhavitabbo,",
  "anya-e0803n4:45_22": "adhibhotabbo,",
  "anya-e0803n4:45_23": "adhibhavanīyo,",
  "anya-e0803n4:45_24": "anubhavitabbo,",
  "anya-e0803n4:45_25": "anubhotabbo,",
  "anya-e0803n4:45_26": "anubhavanīyo,",
  "anya-e0803n4:45_27": "samanubhavitabbo,",
  "anya-e0803n4:45_28": "samanubhotabbo,",
  "anya-e0803n4:45_29": "samanubhavanīyo,",
  "anya-e0803n4:45_30": "paccanubhavitabbo,",
  "anya-e0803n4:45_31": "paccanubhotabbo,",
  "anya-e0803n4:45_32": "paccanubhavanīyo,",
  "anya-e0803n4:45_33": "bhāvetabbo,",
  "anya-e0803n4:45_34": "bhāvanīyo,",
  "anya-e0803n4:45_35": "sambhāvetabbo,",
  "anya-e0803n4:45_36": "sambhāvanīyo,",
  "anya-e0803n4:45_37": "vibhāvetabbo,",
  "anya-e0803n4:45_38": "vibhāvanīyo,",
  "anya-e0803n4:45_39": "paribhāvetabbo,",
  "anya-e0803n4:45_40": "paribhāvanīyo,",
  "anya-e0803n4:45_41": "bhavamāno,",
  "anya-e0803n4:45_42": "vibhavamāno,",
  "anya-e0803n4:45_43": "paribhavamāno,",
  "anya-e0803n4:45_44": "abhibhavamāno,",
  "anya-e0803n4:45_45": "anubhavamāno,",
  "anya-e0803n4:45_46": "samanubhavamāno,",
  "anya-e0803n4:45_47": "paccanubhavamāno,",
  "anya-e0803n4:45_48": "anubhonto,",
  "anya-e0803n4:45_49": "samanubhonto,",
  "anya-e0803n4:45_50": "paccanubhonto,",
  "anya-e0803n4:45_51": "sambhonto,",
  "anya-e0803n4:45_52": "abhisambhonto, bhāvento,",
  "anya-e0803n4:45_53": "sambhāvento,",
  "anya-e0803n4:45_54": "vibhāvento ,",
  "anya-e0803n4:45_55": "paribhāvento,",
  "anya-e0803n4:45_56": "paribhaviyamāno,",
  "anya-e0803n4:45_57": "paribhuyyamāno,",
  "anya-e0803n4:45_58": "abhibhaviyamāno,",
  "anya-e0803n4:45_59": "abhibhūyamāno,",
  "anya-e0803n4:45_60": "anubhaviyamāno,",
  "anya-e0803n4:45_61": "anubhuyyamāno,",
  "anya-e0803n4:45_62": "samanubhaviyamāno,",
  "anya-e0803n4:45_63": "samanubhuyyamāno,",
  "anya-e0803n4:45_64": "paccanubhaviyamāno,",
  "anya-e0803n4:45_65": "paccanubhuyyamānoti imāni niyatapulliṅgesu pakkhittaliṅgāni.",
  "anya-e0803n4:45_66": "Evamokārantādivasena chabbidhāni pulliṅgāni bhūdhātumayāni pakāsitāni.",
  "anya-e0803n4:45_67": "Ayaṁ tāva pulliṅgavasena udāharaṇuddeso.",
  "anya-e0803n4:46_0": "Bhāvikā, bhāvanā, vibhāvanā, sambhāvanā, paribhāvanāti ākārantaitthiliṅgaṁ.",
  "anya-e0803n4:47_0": "Bhūmi, bhūti, vibhūti. Ikārantaitthiliṅgaṁ.",
  "anya-e0803n4:48_0": "Bhūrī, bhūtī, bhotī,",
  "anya-e0803n4:48_1": "vibhāvinī,",
  "anya-e0803n4:48_2": "parivibhāvinī,",
  "anya-e0803n4:48_3": "sambhāvinī,",
  "anya-e0803n4:48_4": "pātubhavantī,",
  "anya-e0803n4:48_5": "pātubhontī,",
  "anya-e0803n4:48_6": "paribhavantī,",
  "anya-e0803n4:48_7": "paribhontī,",
  "anya-e0803n4:48_8": "abhibhavantī,",
  "anya-e0803n4:48_9": "abhibhontī,",
  "anya-e0803n4:48_10": "adhibhavantī,",
  "anya-e0803n4:48_11": "adhibhontī,",
  "anya-e0803n4:48_12": "anubhavantī,",
  "anya-e0803n4:48_13": "anubhontī,",
  "anya-e0803n4:48_14": "samanubhavantī,",
  "anya-e0803n4:48_15": "samanubhontī,",
  "anya-e0803n4:48_16": "paccanubhavantī,",
  "anya-e0803n4:48_17": "paccanubhontī,",
  "anya-e0803n4:48_18": "abhisambhavantī,",
  "anya-e0803n4:48_19": "abhisambhontīti īkārantaitthiliṅgaṁ.",
  "anya-e0803n4:49_0": "Bhū, abhū. Ūkārantaitthiliṅgaṁ.",
  "anya-e0803n4:50_0": "Imānettha catubbidhāni itthiliṅgāni bhūdhātumayāni uddiṭṭhāni.",
  "anya-e0803n4:51_0": "Ukārantitthiliṅgaṁ bhūdhātumayamappasiddhaṁ,",
  "anya-e0803n4:51_1": "aññadhātumayaṁ pana ukārantitthiliṅgaṁ pasiddhaṁ ‘‘dhātu,",
  "anya-e0803n4:51_2": "dhenu’’iti.",
  "anya-e0803n4:51_3": "Tena saddhiṁ pañcavidhāni itthiliṅgāni honti,",
  "anya-e0803n4:51_4": "okārantassa vā gosaddassa itthiliṅgabhāve tena saddhiṁ chabbidhānipi honti,",
  "anya-e0803n4:51_5": "sabbānetāni sabhāvatoyevitthiliṅgānīti daṭṭhabbāni.",
  "anya-e0803n4:51_6": "Etthāpi aniyataliṅgā bhūtaparābhūtasambhūtasaddādayo itthiliṅgavasena yujjante.",
  "anya-e0803n4:52_0": "Kathaṁ? Bhūtā,",
  "anya-e0803n4:52_1": "parābhūtā,",
  "anya-e0803n4:52_2": "sambhūtāti sabbaṁ vitthārato gahetabbaṁ ‘‘anubhonto samanubhonto’’tiādīni nava padāni vajjetvā.",
  "anya-e0803n4:52_3": "Tāni hi īkārantavasena yojitāni.",
  "anya-e0803n4:52_4": "Imāni niyataliṅgesu pakkhittaliṅgāni.",
  "anya-e0803n4:52_5": "Evaṁ ākārantādivasena catubbidhāni itthiliṅgāni bhūdhātumayāni pakāsitāni.",
  "anya-e0803n4:52_6": "Ayaṁ itthiliṅgavasena udāharaṇuddeso.",
  "anya-e0803n4:53_0": "Bhūtaṁ,",
  "anya-e0803n4:53_1": "mahābhūtaṁ,",
  "anya-e0803n4:53_2": "bhavittaṁ, bhūnaṁ, bhavanaṁ,",
  "anya-e0803n4:53_3": "parābhavanaṁ,",
  "anya-e0803n4:53_4": "sambhavanaṁ,",
  "anya-e0803n4:53_5": "vibhavanaṁ,",
  "anya-e0803n4:53_6": "pātubhavanaṁ,",
  "anya-e0803n4:53_7": "āvibhavanaṁ,",
  "anya-e0803n4:53_8": "tirobhavanaṁ,",
  "anya-e0803n4:53_9": "vinābhavanaṁ,",
  "anya-e0803n4:53_10": "sotthibhavanaṁ,",
  "anya-e0803n4:53_11": "paribhavanaṁ,",
  "anya-e0803n4:53_12": "abhibhavanaṁ,",
  "anya-e0803n4:53_13": "adhibhavanaṁ,",
  "anya-e0803n4:53_14": "anubhavanaṁ,",
  "anya-e0803n4:53_15": "samanubhavanaṁ,",
  "anya-e0803n4:53_16": "paccanubhavananti niggahītantanapuṁsakaliṅgaṁ.",
  "anya-e0803n4:54_0": "Atthavibhāvi, dhammavibhāvi. Ikārantanapuṁsakaliṅgaṁ.",
  "anya-e0803n4:55_0": "Gotrabhu, cittasahabhu, nacittasahabhu. Ukārantanapuṁsakaliṅgaṁ.",
  "anya-e0803n4:56_0": "Sabbānetāni sabhāvatoyeva napuṁsakaliṅgānīti daṭṭhabbāni.",
  "anya-e0803n4:56_1": "Ettha sattabhūtarūpavācako bhūtasaddoyeva niyogā napuṁsakaliṅgotipi daṭṭhabbaṁ.",
  "anya-e0803n4:56_2": "Etthāpi aniyataliṅgā bhūta parābhūta sambhūtasaddādayo napuṁsakaliṅgavasena yujjante.",
  "anya-e0803n4:57_0": "Kathaṁ? Bhūtaṁ,",
  "anya-e0803n4:57_1": "parābhūtaṁ,",
  "anya-e0803n4:57_2": "sambhūtaṁ, vibhūtaṁ. Peyyālo.",
  "anya-e0803n4:57_3": "Samanubhavamānaṁ,",
  "anya-e0803n4:57_4": "paccanubhavamānaṁ,",
  "anya-e0803n4:57_5": "anubhontaṁ,",
  "anya-e0803n4:57_6": "anubhavantaṁ,",
  "anya-e0803n4:57_7": "samanubhontaṁ,",
  "anya-e0803n4:57_8": "samanubhavantaṁ,",
  "anya-e0803n4:57_9": "paccanubhontaṁ,",
  "anya-e0803n4:57_10": "paccanubhavantaṁ,",
  "anya-e0803n4:57_11": "sambhontaṁ,",
  "anya-e0803n4:57_12": "sambhavantaṁ,",
  "anya-e0803n4:57_13": "abhisambhontaṁ,",
  "anya-e0803n4:57_14": "abhisambhavantaṁ,",
  "anya-e0803n4:57_15": "pātubhontaṁ,",
  "anya-e0803n4:57_16": "pātubhavantaṁ,",
  "anya-e0803n4:57_17": "paribhontaṁ,",
  "anya-e0803n4:57_18": "paribhavantaṁ,",
  "anya-e0803n4:57_19": "abhibhontaṁ,",
  "anya-e0803n4:57_20": "abhibhavantaṁ,",
  "anya-e0803n4:57_21": "adhibhontaṁ,",
  "anya-e0803n4:57_22": "adhibhavantaṁ,",
  "anya-e0803n4:57_23": "bhāventaṁ,",
  "anya-e0803n4:57_24": "sambhāventaṁ,",
  "anya-e0803n4:57_25": "vibhāventaṁ,",
  "anya-e0803n4:57_26": "paribhāventaṁ,",
  "anya-e0803n4:57_27": "paribhāviyamānaṁ,",
  "anya-e0803n4:57_28": "paribhuyyamānaṁ, peyyālo.",
  "anya-e0803n4:57_29": "Paccanubhaviyamānaṁ,",
  "anya-e0803n4:57_30": "paccanubhuyyamānanti imāni niyatanapuṁsakaliṅgesu pakkhittaliṅgāni.",
  "anya-e0803n4:57_31": "Evaṁ niggahītantādivasena tividhāni napuṁsakaliṅgāni bhūdhātumayāni pakāsitāni .",
  "anya-e0803n4:57_32": "Ayaṁ napuṁsakaliṅgavasena udāharaṇuddeso,",
  "anya-e0803n4:57_33": "evaṁ pulliṅgādivasena liṅgattayaṁ bhūdhātumayamuddiṭṭhaṁ.",
  "anya-e0803n4:58_0": "Ettha me appasiddhāti, ye ye saddā pakāsitā;",
  "anya-e0803n4:59_0": "Te te pāḷippadesesu, maggitabbā vibhāvinā.",
  "anya-e0803n4:60_0": "O, ā, bindu, i, ī, u, ū-antime sattadhā ṭhitā;",
  "anya-e0803n4:61_0": "Ñe yyā pulliṅgabhedāti, niruttaññūhi bhāsitā.",
  "anya-e0803n4:62_0": "Ā ivaṇṇo cuvaṇṇo ca, pañca antā sarūpato;",
  "anya-e0803n4:63_0": "Itthibhedāti viññeyyā, okārantena chāpi vā.",
  "anya-e0803n4:64_0": "Bindu, i, u-ime antā, tayo ñeyyā vibhāvinā;",
  "anya-e0803n4:65_0": "Napuṁsakappabhedāti, niruttaññūhi bhāsitā.",
  "anya-e0803n4:66_0": "Antā satteva pulliṅge, itthiyaṁ pañca vā cha vā;",
  "anya-e0803n4:67_0": "Napuṁsake tayo evaṁ, dasa pañcahi chabbidhā.",
  "anya-e0803n4:68_0": "Yasmā panettha ‘‘bhūto’’tiādayo saddā nibbacanābhidheyyakathanatthasādhakavacanapariyāyavacanatthuddhāravasena vuccamānā pākaṭā honti suviññeyyā ca,",
  "anya-e0803n4:68_1": "tasmā imesaṁ nibbacanādīni yathāsambhavaṁ vakkhāma viññūnaṁ tuṭṭhijananatthañceva sotārānamatthesu paṭutarabuddhipaṭilābhāya ca.",
  "anya-e0803n4:68_2": "Tatra bhūtoti khandhapātubhāvena bhavatīti bhūto,",
  "anya-e0803n4:68_3": "idaṁ tāva nibbacanaṁ.",
  "anya-e0803n4:68_4": "‘‘Bhūto’’ti sabbasaṅgāhakavasena satto vuccati,",
  "anya-e0803n4:68_5": "idamabhidheyyakathanaṁ.",
  "anya-e0803n4:68_6": "‘‘Yo ca kālaghaso bhūto.",
  "anya-e0803n4:68_7": "Sabbeva nikkhipissanti,",
  "anya-e0803n4:68_8": "bhūtā loke samussaya’’nti ca idametassa atthassa sādhakavacanaṁ.",
  "anya-e0803n4:68_9": "Atha vā bhūtoti evaṁnāmako amanussajātiyo sattaviseso,",
  "anya-e0803n4:68_10": "idamabhidheyyakathanaṁ.",
  "anya-e0803n4:68_11": "‘‘Bhūtavijjā,",
  "anya-e0803n4:68_12": "bhūtavejjo,",
  "anya-e0803n4:68_13": "bhūtaviggahito’’ti ca idametassa atthassa sādhakavacanaṁ.",
  "anya-e0803n4:68_14": "Yañca pana ‘‘satto macco pajā’’tiādikaṁ tattha tattha āgataṁ vacanaṁ,",
  "anya-e0803n4:68_15": "idaṁ sattoti atthavācakassa bhūtasaddassa pariyāyavacanaṁ.",
  "anya-e0803n4:68_16": "Yañca niddesapāḷiyaṁ ‘‘maccoti satto naro mānavo poso puggalo jīvo jagu jantu hindagu manujo’’ti āgataṁ,",
  "anya-e0803n4:68_17": "idampi pariyāyavacanameva.",
  "anya-e0803n4:68_18": "Tāni sabbāni piṇḍetvā vuccante –",
  "anya-e0803n4:69_0": "Satto macco jano bhūto, pāṇo hindagu puggalo;",
  "anya-e0803n4:70_0": "Jantu jīvo jagu yakkho, pāṇī dehī tathāgato.",
  "anya-e0803n4:71_0": "Sattavo mātiyo loko, manujo mānavo naro;",
  "anya-e0803n4:72_0": "Poso sarīrīti pume, bhūtamiti napuṁsake.",
  "anya-e0803n4:73_0": "Pajāti itthiyaṁ vutto, liṅgato, na ca atthato;",
  "anya-e0803n4:74_0": "Evaṁ tiliṅgikā honti, saddā sattābhidhānakā.",
  "anya-e0803n4:75_0": "Yo so jaṅghāya ulati, so satto jaṅghalo idha;",
  "anya-e0803n4:76_0": "Pāṇadehābhidhānehi, sattanāmaṁ papañcitaṁ.",
  "anya-e0803n4:77_0": "Imasmiṁ pakaraṇe ‘‘pariyāyavacana’’nti ca ‘‘abhidhāna’’nti ca ‘‘saṅkhā’’tiādīni ca ekatthāni adhippetāni,",
  "anya-e0803n4:77_1": "atthuddhāravasena pana bhūtasaddo pañcakkhandhāmanussadhātusassatavijjamānakhīṇāsavasattarukkhādīsu dissati,",
  "anya-e0803n4:77_2": "tappayogo upari atthattikavibhāge āvibhavissati.",
  "anya-e0803n4:77_3": "Bhāvakoti bhāvetīti bhāvako,",
  "anya-e0803n4:77_4": "idaṁ nibbacanaṁ.",
  "anya-e0803n4:77_5": "Yo bhāvanaṁ karoti,",
  "anya-e0803n4:77_6": "so bhāvako.",
  "anya-e0803n4:77_7": "Idamabhidheyyakathanaṁ.",
  "anya-e0803n4:77_8": "‘‘Bhāvako nipako dhīro’’ti idametassa atthassa sādhakavacanaṁ.",
  "anya-e0803n4:77_9": "‘‘Bhāvako bhāvanāpasuto bhāvanāpayutto bhāvanāsampanno’’ti idaṁ pariyāyavacanaṁ.",
  "anya-e0803n4:77_10": "Imāni ‘‘bhūto bhāvako’’ti dve padāni suddhakattuhetukattuvasena vuttānīti.",
  "anya-e0803n4:77_11": "Ito paraṁ nayānusārena suviññeyyattā ‘‘idaṁ nibbacana’’nti ca ādīni avatvā katthaci atthasādhakavacanaṁ",
  "anya-e0803n4:77_12": "pariyāyavacanaṁ atthuddhārañca yathārahaṁ dassessāma.",
  "anya-e0803n4:77_13": "Tesu hi sabbattha dassitesu ganthavitthāro siyā,",
  "anya-e0803n4:77_14": "tasmā yesamattho uttāno,",
  "anya-e0803n4:77_15": "tesampi padānamabhidheyyaṁ na kathessāma,",
  "anya-e0803n4:77_16": "nibbacanamattameva nesaṁ kathessāma.",
  "anya-e0803n4:77_17": "Yesaṁ pana gambhīro attho,",
  "anya-e0803n4:77_18": "tesamabhidheyyaṁ kathessāma.",
  "anya-e0803n4:78_0": "Bhavanaṁ bhavo,",
  "anya-e0803n4:78_1": "bhavo vuccati vuddhi.",
  "anya-e0803n4:78_2": "Bhūsaddassa atthātisayayogato vaḍḍhanepi dissamānattā bhavanaṁ vaḍḍhananti katvā.",
  "anya-e0803n4:78_3": "‘‘Bhavo ca rañño abhavo ca rañño’’ti idaṁ vuddhiatthassa sādhakaṁ vacanaṁ.",
  "anya-e0803n4:78_4": "Atha vā bhavoti vuccati sassataṁ.",
  "anya-e0803n4:78_5": "‘‘Sassato attā ca loko cā’’ti hi sassatavasena pavattā diṭṭhi sassatadiṭṭhi,",
  "anya-e0803n4:78_6": "tasmā bhavadiṭṭhī’’ti idametassatthassa sādhakaṁ vacanaṁ.",
  "anya-e0803n4:78_7": "Tathā bhavoti bhavadiṭṭhi,",
  "anya-e0803n4:78_8": "bhavati sassataṁ tiṭṭhatīti pavattanato sassatadiṭṭhi bhavadiṭṭhi nāma.",
  "anya-e0803n4:78_9": "Bhavadiṭṭhi hi uttarapadalopena bhavoti vuccati.",
  "anya-e0803n4:78_10": "‘‘Bhavena bhavassa vippamokkhamāhaṁsū’’ti idametassatthassa sādhakaṁ vacanaṁ.",
  "anya-e0803n4:78_11": "Etthāyaṁ pāḷivacanattho –",
  "anya-e0803n4:78_12": "ekacce samaṇā vā brāhmaṇā vā bhavadiṭṭhiyā vā kāmabhavādinā vā sabbabhavato vimuttiṁ saṁsāravisuddhiṁ kathayiṁsūti.",
  "anya-e0803n4:78_13": "Atha vā bhavanti vaḍḍhanti sattā etenāti bhavoti atthena sampattipuññāni bhavoti ca vuccanti.",
  "anya-e0803n4:78_14": "‘‘Itibhavābhavatañca vītivatto’’ti idametassatthassa sādhakaṁ vacanaṁ.",
  "anya-e0803n4:78_15": "Ettha panāyaṁ pāḷivacanattho –",
  "anya-e0803n4:78_16": "bhavoti sampatti,",
  "anya-e0803n4:78_17": "abhavoti vipatti.",
  "anya-e0803n4:78_18": "Tathā bhavoti vuddhi,",
  "anya-e0803n4:78_19": "abhavoti hāni.",
  "anya-e0803n4:78_20": "Bhavoti sassataṁ,",
  "anya-e0803n4:78_21": "abhavoti ucchedo.",
  "anya-e0803n4:78_22": "Bhavoti puññaṁ,",
  "anya-e0803n4:78_23": "abhavoti pāpaṁ,",
  "anya-e0803n4:78_24": "taṁ sabbaṁ vītivattoti.",
  "anya-e0803n4:79_0": "Sahokāsā khandhāpi bhavo.",
  "anya-e0803n4:79_1": "‘‘Kāmabhavo rūpabhavo’’ iccevamādi etassatthassa sādhakaṁ vacanaṁ.",
  "anya-e0803n4:79_2": "Ettha pana khandhā ‘‘yo paññāyati,",
  "anya-e0803n4:79_3": "so sarūpaṁ labhatī’’ti katvā ‘‘bhavati avijjātaṇhādisamudayā nirantaraṁ samudetī’’ti atthena vā ‘‘bhavā’’ti vuccanti.",
  "anya-e0803n4:79_4": "Okāso pana ‘‘bhavanti jāyanti ettha sattā nāmarūpadhammā cā’’ti atthena ‘‘bhavo’’ti.",
  "anya-e0803n4:79_5": "Apica kammabhavopi bhavo,",
  "anya-e0803n4:79_6": "upapattibhavopi bhavo.",
  "anya-e0803n4:79_7": "‘‘Upādānapaccayā bhavo duvidhena atthi kammabhavo,",
  "anya-e0803n4:79_8": "atthi upapattibhavo’’ti idametassatthassa sādhakaṁ vacanaṁ.",
  "anya-e0803n4:79_9": "Tattha kammameva bhavo kammabhavo.",
  "anya-e0803n4:79_10": "Tathā upapatti eva bhavo upapattibhavo.",
  "anya-e0803n4:79_11": "Etthūpapatti bhavatīti bhavo,",
  "anya-e0803n4:79_12": "kammaṁ pana yathā sukhakāraṇattā ‘‘sukho buddhānamuppādo’’ti vutto.",
  "anya-e0803n4:79_13": "Evaṁ bhavakāraṇattā phalavohārena bhavoti daṭṭhabbaṁ.",
  "anya-e0803n4:79_14": "Atha vā bhāvanalakkhaṇattā bhāvetīti bhavo.",
  "anya-e0803n4:79_15": "Kiṁ bhāveti?",
  "anya-e0803n4:79_16": "Upapattiṁ.",
  "anya-e0803n4:79_17": "Iti upapattiṁ bhāvetīti bhavoti vuccati.",
  "anya-e0803n4:79_18": "Bhāvetītimassa ca nibbattetīti hetukattuvasenattho.",
  "anya-e0803n4:79_19": "Atha vā ‘‘bhavapaccayā jātī’’ti vacanato bhavati etenāti bhavoti kammabhavo vuccati.",
  "anya-e0803n4:80_0": "‘‘Khandhānañca paṭipāṭi, dhātuāyatanāna ca;",
  "anya-e0803n4:81_0": "Abbocchinnaṁ vattamānā, saṁsāroti pavuccatī’’ti",
  "anya-e0803n4:82_0": "Vuttalakkhaṇo saṁsāropi bhavo.",
  "anya-e0803n4:82_1": "‘‘Bhave dukkhaṁ bhavadukkhaṁ,",
  "anya-e0803n4:82_2": "bhave saṁsaranto’’ti imānetassatthassa sādhakāni vacanāni.",
  "anya-e0803n4:82_3": "Tatra kenaṭṭhena saṁsāro bhavoti kathīyati?",
  "anya-e0803n4:82_4": "Bhavati ettha sattasammuti khandhādipaṭipāṭisaṅkhāte dhammapuñjasminti atthena .",
  "anya-e0803n4:82_5": "Idaṁ bhavasaddassa bhāvakattukaraṇādhikaraṇasādhanavasenatthakathanaṁ.",
  "anya-e0803n4:83_0": "Ettha bhavasaddassa atthuddhāraṁ vadāma –",
  "anya-e0803n4:84_0": "Vuddhisampattipuññāni, khandhā sokāsasaññitā;",
  "anya-e0803n4:85_0": "Saṁsāro sassatañcetaṁ, bhavasaddena sadditaṁ.",
  "anya-e0803n4:86_0": "Bhavataṇhā bhavadiṭṭhi, upapattibhavo tathā;",
  "anya-e0803n4:87_0": "Kammabhavo ca sabbantaṁ, bhavasaddena sadditaṁ.",
  "anya-e0803n4:88_0": "Bhavataṇhābhavadiṭṭhi-dvayaṁ katthaci pāḷiyaṁ;",
  "anya-e0803n4:89_0": "Uttarapadalopena, bhavasaddena sadditaṁ.",
  "anya-e0803n4:90_0": "Abhavoti na bhavo abhavo.",
  "anya-e0803n4:91_0": "Vipatti hāni ucchedo, pāpañceva catubbidhā;",
  "anya-e0803n4:92_0": "Ime abhavasaddena, atthā vuccanti sāsane.",
  "anya-e0803n4:93_0": "Bhāvoti ajjhāsayo,",
  "anya-e0803n4:93_1": "yo ‘‘adhippāyo’’tipi vuccati.",
  "anya-e0803n4:93_2": "‘‘Thīnaṁbhāvo durājāno.",
  "anya-e0803n4:93_3": "Nāmacco rājabhariyāsu,",
  "anya-e0803n4:93_4": "bhāvaṁ kubbetha paṇḍito.",
  "anya-e0803n4:93_5": "Hadayaṅgatabhāvaṁ pakāsetī’’ti evamādi etassatthassa sādhakaṁ vacanaṁ.",
  "anya-e0803n4:93_6": "Apica vatthudhammopi bhāvo.",
  "anya-e0803n4:93_7": "‘‘Bhāvasaṅketasiddhīna’’nti idametassatthassa sādhakaṁ vacanaṁ,",
  "anya-e0803n4:93_8": "cittampi bhāvo.",
  "anya-e0803n4:93_9": "‘‘Accāhitaṁ kammaṁ karosi luddaṁ,",
  "anya-e0803n4:93_10": "bhāve ca te kusalaṁ natthi kiñcī’’ti idametassatthassa sādhakaṁ vacanaṁ.",
  "anya-e0803n4:93_11": "Kriyāpibhāvo.",
  "anya-e0803n4:93_12": "‘‘Bhāvalakkhaṇaṁ bhāvasattamī’’ti ca idametassatthassa sādhakaṁ vacanaṁ.",
  "anya-e0803n4:93_13": "Apica bhāvoti sattavevacananti bhaṇanti,",
  "anya-e0803n4:93_14": "dhātu vā etaṁ adhivacanaṁ.",
  "anya-e0803n4:93_15": "Tattha ajjhāsayo ca vatthudhammo ca cittañca satto cāti ime bhavatīti bhāvo.",
  "anya-e0803n4:93_16": "Tathā pana bhāvetīti bhāvo,",
  "anya-e0803n4:93_17": "kriyā tu bhavananti bhāvo.",
  "anya-e0803n4:93_18": "Sā ca bhavanagamanapacanādivasenānekavidhā.",
  "anya-e0803n4:93_19": "Apica bhāvarūpampi bhāvo,",
  "anya-e0803n4:93_20": "yaṁ itthibhāvo pumbhāvo itthindriyanti ca vuccati.",
  "anya-e0803n4:93_21": "Tatrāyaṁ vacanattho –",
  "anya-e0803n4:93_22": "‘‘itthī’’ti vā ‘‘puriso’’ti vā bhavati etena cittaṁ abhidhānañcāti bhāvo.",
  "anya-e0803n4:94_0": "Nattanomatiyā etaṁ, nibbacanamudāhaṭaṁ;",
  "anya-e0803n4:95_0": "Pubbācariyasīhānaṁ, mataṁ nissāya māhaṭaṁ.",
  "anya-e0803n4:96_0": "Vuttañhetaṁ porāṇehi ‘‘itthiyā bhāvo itthibhāvo,",
  "anya-e0803n4:96_1": "itthīti vā bhavati etena cittaṁ abhidhānañcāti itthibhāvo’’ti,",
  "anya-e0803n4:96_2": "tasmā pumbhāvoti etthāpi pumassa bhāvo pumbhāvo,",
  "anya-e0803n4:96_3": "pumāti vā bhavati etena cittaṁ abhidhānañcāti pumbhāvoti nibbacanaṁ samadhigantabbaṁ.",
  "anya-e0803n4:96_4": "Idaṁ bhāvasaddassa kattubhāvakaraṇasādhanavasenatthakathanaṁ.",
  "anya-e0803n4:97_0": "Abhāvoti na bhāvoti abhāvo, ko so?",
  "anya-e0803n4:97_1": "Suññatā natthitā.",
  "anya-e0803n4:97_2": "Sabhāvoti attano bhāvo sabhāvo,",
  "anya-e0803n4:97_3": "attano pakati iccevattho.",
  "anya-e0803n4:97_4": "Atha vā sabhāvoti dhammānaṁ sati atthasambhave yo koci sarūpaṁ labhati,",
  "anya-e0803n4:97_5": "tassa bhāvo lakkhaṇamiti saññito namanaruppanakakkhaḷaphusanādiākāro iccevattho.",
  "anya-e0803n4:97_6": "‘‘Sāmaññaṁ vā sabhāvo vā,",
  "anya-e0803n4:97_7": "dhammānaṁ lakkhaṇaṁ mata’’nti idametassatthassa sādhakaṁ vacanaṁ.",
  "anya-e0803n4:97_8": "Apica sabhāvoti salakkhaṇo paramatthadhammo.",
  "anya-e0803n4:97_9": "Kenaṭṭhena?",
  "anya-e0803n4:97_10": "Saha bhāvenāti atthena.",
  "anya-e0803n4:97_11": "Sabbhāvoti sataṁ bhāvo sabbhāvo,",
  "anya-e0803n4:97_12": "sappurisadhammo iccevattho.",
  "anya-e0803n4:97_13": "Atha vā attano bhāvo sabbhāvo.",
  "anya-e0803n4:97_14": "‘‘Gāhāpayanti sabbhāva’’nti idametassatthassa sādhakaṁ vacanaṁ.",
  "anya-e0803n4:97_15": "Saṁvijjamāno vā bhāvo sabbhāvo.",
  "anya-e0803n4:97_16": "‘‘Evaṁ gahaṇasabbhāvo’’ti idametassatthassa sādhakaṁ vacanaṁ.",
  "anya-e0803n4:97_17": "Idaṁ sabhāva sabbhāvasaddānaṁ bhāvasādhanavasenatthakathanaṁ.",
  "anya-e0803n4:98_0": "Sambhavoti sambhavanaṁ sambhavo,",
  "anya-e0803n4:98_1": "sambhavanakriyā, yutti vā.",
  "anya-e0803n4:98_2": "Yutti hi sambhavoti vuccati ‘‘sambhavo gahaṇassa kāraṇa’’ntiādīsu.",
  "anya-e0803n4:98_3": "Atha vā sambhavati etasmāti sambhavo.",
  "anya-e0803n4:98_4": "Yato hi yaṁ kiñci sambhavati,",
  "anya-e0803n4:98_5": "so sambhavo.",
  "anya-e0803n4:98_6": "Pabhavoti pabhavanaṁ pabhavo,",
  "anya-e0803n4:98_7": "acchinnatā,",
  "anya-e0803n4:98_8": "pabhavati etasmāti vā pabhavo.",
  "anya-e0803n4:98_9": "Yato hi yaṁ kiñci pabhavati,",
  "anya-e0803n4:98_10": "so pabhavo.",
  "anya-e0803n4:98_11": "Ime pana sambhavapabhavasaddā katthaci samānatthā katthaci bhinnatthāti veditabbā. Kathaṁ?",
  "anya-e0803n4:98_12": "Sambhavasaddo hi bhavanakriyampi vadati yuttimpi paññattimpi sambhavarūpampi paccayatthampi,",
  "anya-e0803n4:98_13": "pabhavasaddo pana bhavanakriyampi vadati nadippabhavampi paccayatthampi,",
  "anya-e0803n4:98_14": "tasmā paccayatthaṁ vajjetvā bhinnatthāti gahetabbā,",
  "anya-e0803n4:98_15": "paccayatthena pana samānatthāti gahetabbā.",
  "anya-e0803n4:98_16": "Vuttañhetaṁ ‘‘paccayo hetu nidānaṁ kāraṇaṁ sambhavo pabhavotiādi atthato ekaṁ,",
  "anya-e0803n4:98_17": "byañjanato nāna’’nti.",
  "anya-e0803n4:99_0": "‘‘Mūlaṁ hetu nidānañca, sambhavo pabhavo tathā;",
  "anya-e0803n4:100_0": "Samuṭṭhānāhārārammaṇaṁ, paccayo samudayena cā’’ti",
  "anya-e0803n4:101_0": "Ayampi gāthā etassatthassa sādhikā.",
  "anya-e0803n4:101_1": "Idaṁ sambhavapabhavasaddānaṁ bhāvāpādānasādhanavasenatthakathanaṁ.",
  "anya-e0803n4:102_0": "Evamettha bhāvakattukammakaraṇāpādānādhikaraṇavasena cha sādhanāni pakāsitāni.",
  "anya-e0803n4:102_1": "Tāni sampadānasādhanena sattavidhāni bhavanti,",
  "anya-e0803n4:102_2": "taṁ pana uttari āvibhavissati ‘‘dhanamassa bhavatūti dhanabhūtī’’tiādinā.",
  "anya-e0803n4:102_3": "Iccevaṁ kitakavasena sabbathāpi sattavidhāni sādhanāni honti,",
  "anya-e0803n4:102_4": "yāni ‘‘kārakānī’’tipi vuccati,",
  "anya-e0803n4:102_5": "ito aññaṁ sādhanaṁ natthi.",
  "anya-e0803n4:102_6": "Idha payogesvatthesu ca viññūnaṁ pāṭavatthaṁ sādhananāmaṁ pakāsitaṁ.",
  "anya-e0803n4:102_7": "Tathā hi dunnikkhittasādhanehi padehi yojitā saddappayogā dubbodhatthā honti,",
  "anya-e0803n4:102_8": "sunikkhittasādhanehi pana padehi yojitā subodhatthā honti,",
  "anya-e0803n4:102_9": "tasmā payogāsādhanamūlakā,",
  "anya-e0803n4:102_10": "attho ca payogamūlako.",
  "anya-e0803n4:102_11": "Payogānurūpañhi aviparītaṁ katvā atthaṁ kathanasīlā ‘‘yācitova bahulaṁ cīvaraṁ paribhuñjati,",
  "anya-e0803n4:102_12": "appaṁ ayācito’’ti evamādīsu sādhanavasena gahetabbesu atthesu,",
  "anya-e0803n4:102_13": "aññesu catthesu paṭutarabuddhino paṇḍitāyeva ekantena bhagavato pariyattisāsanadharā nāma hontīti veditabbaṁ.",
  "anya-e0803n4:102_14": "Ito paraṁ nayānusārena suviññeyyattā ‘‘idaṁ nāma sādhana’’nti na vakkhāma,",
  "anya-e0803n4:102_15": "kevalamidha dassitesu payogesu viññūnaṁ bahumānuppādanatthañceva vividhavicittapāḷigatike vividhatthasāre",
  "anya-e0803n4:102_16": "jinavaravacane sotūnaṁ buddhivijambhanatthañca atthasādhakavacanāniyeva yathārahaṁ suttageyyaveyyākaraṇagāthādīsu",
  "anya-e0803n4:102_17": "tato tato āharitvā dassessāma.",
  "anya-e0803n4:103_0": "Pabhāvoti pakārato bhavatīti pabhāvo,",
  "anya-e0803n4:103_1": "soyamānubhāvoyeva.",
  "anya-e0803n4:103_2": "‘‘Pabhāvaṁ te na passāmi,",
  "anya-e0803n4:103_3": "yena tvaṁ mithilaṁ vaje’’ti idametassatthassa sādhakaṁ vacanaṁ.",
  "anya-e0803n4:103_4": "Anubhavoti anubhavanaṁ anubhavo, kiṁ taṁ?",
  "anya-e0803n4:103_5": "Paribhuñjanaṁ.",
  "anya-e0803n4:103_6": "Ānubhāvoti tejussāhamantapabhūsattiyo.",
  "anya-e0803n4:103_7": "‘‘Tejasaṅkhato ussāhamantapabhūsattisaṅkhāto vā mahanto ānubhāvo etassāti mahānubhāvo’’ti idametassatthassa sādhakaṁ vacanaṁ.",
  "anya-e0803n4:104_0": "Tejo ussāhamantā ca, pabhūsattīti pañcime;",
  "anya-e0803n4:105_0": "Ānubhāvāti vuccanti, pabhāvāti ca te vade.",
  "anya-e0803n4:106_0": "Tejādivācakattamhi, ānubhāvapadassa tu;",
  "anya-e0803n4:107_0": "Atthanibbacanaṁ dhīro, yathāsambhavamuddise.",
  "anya-e0803n4:108_0": "Atha vā ānubhāvoti anubhavitabbaphalaṁ.",
  "anya-e0803n4:108_1": "‘‘Anubhavitabbassa phalassa mahantatāya mahānubhāvo’’ti idametassatthassa sādhakaṁ vacanaṁ.",
  "anya-e0803n4:108_2": "Parābhavoti parābhavanaṁ parābhavo,",
  "anya-e0803n4:108_3": "atha vā parābhavatīti parābhavo.",
  "anya-e0803n4:108_4": "‘‘Suvijāno parābhavo’’ti idametassatthassa sādhakaṁ vacanaṁ.",
  "anya-e0803n4:108_5": "Apica ‘‘dhammadessī parābhavo’’ti pāṭhānurūpato parābhavissatīti parābhavoti anāgatakālavasenapi nibbacanaṁ daṭṭhabbaṁ.",
  "anya-e0803n4:108_6": "Atha vā parābhavanti etenāti parābhavo. Kiṁ taṁ?",
  "anya-e0803n4:108_7": "Dhammadessitādi.",
  "anya-e0803n4:108_8": "‘‘Paṭhamo so parābhavo’’ti idametassatthassa sādhakaṁ vacanaṁ.",
  "anya-e0803n4:108_9": "Vibhavoti nibbānaṁ.",
  "anya-e0803n4:108_10": "Tañhi bhavato vigatattā bhavato vigatoti vibhavo,",
  "anya-e0803n4:108_11": "bhavassa ca taṁhetu vigatattā vigato bhavo etasmāti vibhavo.",
  "anya-e0803n4:108_12": "Vibhavanti ucchijjanti vinassanti ito ariyadhanavilomakā kilesamahācorātipi vibhavo.",
  "anya-e0803n4:108_13": "Vibhavasaddassa nibbānābhidhānatte ‘‘evaṁ bhave vijjamāne,",
  "anya-e0803n4:108_14": "vibhavo icchitabbako’’ti idamettha sādhakaṁ vacanaṁ.",
  "anya-e0803n4:108_15": "Imāni pana nibbānassa pariyāyavacanāni –",
  "anya-e0803n4:109_0": "Nibbānaṁ vibhavo mokkho, nirodho amataṁ samaṁ;",
  "anya-e0803n4:110_0": "Saṅkhārūpasamo dukkha-nirodho accuta’kkhayo.",
  "anya-e0803n4:111_0": "Vivaṭṭa’makataṁ atthaṁ, santipada’masaṅkhataṁ;",
  "anya-e0803n4:112_0": "Pāraṁ taṇhākkhayo dukkha-kkhayo saññojanakkhayo.",
  "anya-e0803n4:113_0": "Yogakkhemo virāgo ca,",
  "anya-e0803n4:114_0": "Lokanto ca bhavakkhayo;",
  "anya-e0803n4:115_0": "Apavaggo visaṅkhāro,",
  "anya-e0803n4:116_0": "Sabbhi suddhi visuddhi ca.",
  "anya-e0803n4:117_0": "Vimutyā’pacayo mutti, nibbuti upadhikkhayo;",
  "anya-e0803n4:118_0": "Santi asaṅkhatā dhātu, disā ca sabbatopabhaṁ.",
  "anya-e0803n4:119_0": "Vināpetāni nāmāni, visesakapadaṁ idha;",
  "anya-e0803n4:120_0": "Nibbānavācakānīti, sallakkheyya sumedhaso.",
  "anya-e0803n4:121_0": "‘‘Tāṇaṁ leṇa’’ntiādīni-pekkhikāni bhavanti hi;",
  "anya-e0803n4:122_0": "Visesakapadānanti, etthetāni pakāsaye.",
  "anya-e0803n4:123_0": "Tāṇaṁ leṇa’marūpañca, santaṁ sacca’manālayaṁ;",
  "anya-e0803n4:124_0": "Sududdasaṁ saraṇañca, parāyaṇa’manītikaṁ.",
  "anya-e0803n4:125_0": "Anāsavaṁ dhuvaṁ niccaṁ, viññāṇa’manidassanaṁ;",
  "anya-e0803n4:126_0": "Abyāpajjaṁ sivaṁ khemaṁ, nipuṇaṁ apalokikaṁ.",
  "anya-e0803n4:127_0": "Ananta’makkharaṁ dīpo, accantaṁ kevalaṁ padaṁ;",
  "anya-e0803n4:128_0": "Paṇītaṁ accutañcāti, bahudhāpi vibhāvaye.",
  "anya-e0803n4:129_0": "Gotrabhūti padassatthaṁ, vadantehi garūhi tu;",
  "anya-e0803n4:130_0": "Gottaṁ vuccati nibbāna-miti gottanti bhāsitaṁ.",
  "anya-e0803n4:131_0": "Vibhavoti vā vināsasampattidhanucchedadiṭṭhiyopi vuccanti.",
  "anya-e0803n4:131_1": "Tattha vināso vibhavanaṁ ucchijjanaṁ nassananti atthena vibhavo.",
  "anya-e0803n4:131_2": "‘‘Vibhavo sabbadhammānaṁ,",
  "anya-e0803n4:131_3": "ittheke sato sattassa ucchedaṁ vināsaṁ vibhavaṁ paññapentī’’ti ca idametassatthassa sādhakaṁ vacanaṁ.",
  "anya-e0803n4:131_4": "Sampatti pana visesato bhavatīti vibhavo.",
  "anya-e0803n4:131_5": "‘‘Rañño sirivibhavaṁ daṭṭhukāmā’’ti idametassatthassa sādhakaṁ vacanaṁ.",
  "anya-e0803n4:131_6": "Dhanaṁ pana bhavanti vaḍḍhanti vuddhiṁ virūḷhiṁ vepullaṁ āpajjanti sattā etenāti vibhavo.",
  "anya-e0803n4:131_7": "‘‘Asītikoṭivibhavassa brāhmaṇassa putto hutvā nibbattī’’ti idametassatthassa sādhakaṁ vacanaṁ.",
  "anya-e0803n4:131_8": "Idaṁ pana pariyāyavacanaṁ –",
  "anya-e0803n4:132_0": "Dhanaṁ saṁ vibhavo dabbaṁ, sāpateyyaṁ pariggaho;",
  "anya-e0803n4:133_0": "Oḍḍaṁ bhaṇḍaṁ sakaṁ attho, iccete dhanavācakā.",
  "anya-e0803n4:134_0": "Ucchedadiṭṭhi pana vibhavati ucchijjati ‘‘attā ca loko ca puna cutito uddhaṁ na jāyatī’’ti gahaṇato vibhavoti.",
  "anya-e0803n4:134_1": "‘‘Vibhavataṇhā’’ti idametassatthassa sādhakaṁ vacanaṁ.",
  "anya-e0803n4:134_2": "Vibhavataṇhāti hi ucchedadiṭṭhisahagatāya taṇhāya nāmaṁ.",
  "anya-e0803n4:134_3": "Ettha atthuddhāro vuccati –",
  "anya-e0803n4:135_0": "Dhananibbānasampatti-vināsucchedadiṭṭhiyo;",
  "anya-e0803n4:136_0": "Vuttā vibhavasaddena, iti viññū vibhāvaye.",
  "anya-e0803n4:137_0": "Pātubhāvoti pātubhavanaṁ pātubhāvo.",
  "anya-e0803n4:137_1": "Āvibhāvoti āvibhavanaṁ āvibhāvo,",
  "anya-e0803n4:137_2": "ubhinnametesaṁ pākaṭatā iccevattho.",
  "anya-e0803n4:137_3": "Tirobhāvoti tirobhavanaṁ tirobhāvo,",
  "anya-e0803n4:137_4": "paṭicchannabhāvo.",
  "anya-e0803n4:137_5": "Vinābhāvoti vinābhavanaṁ vinābhāvo, viyogo.",
  "anya-e0803n4:137_6": "Sotthibhāvoti sotthibhavanaṁ sotthibhāvo,",
  "anya-e0803n4:137_7": "suvatthibhāvo sukhassa atthitā,",
  "anya-e0803n4:137_8": "atthato pana nibbhayatā nirupaddavatā eva.",
  "anya-e0803n4:137_9": "Atthibhāvoti atthitā vijjamānatā avivittatā.",
  "anya-e0803n4:137_10": "Natthibhāvoti natthitā avijjamānatā vivittatā rittatā tucchatā suññatā.",
  "anya-e0803n4:137_11": "Okārantapulliṅganiddeso.",
  "anya-e0803n4:138_0": "Abhibhavatīti abhibhavitā,",
  "anya-e0803n4:138_1": "paraṁ abhibhavanto yo koci.",
  "anya-e0803n4:138_2": "Evaṁ paribhavitā,",
  "anya-e0803n4:138_3": "anubhavatīti anubhavitā,",
  "anya-e0803n4:138_4": "sukhaṁ vā dukkhaṁ vā adukkhamasukhaṁ vā anubhavanto yo koci.",
  "anya-e0803n4:138_5": "Evaṁ samanubhavitā.",
  "anya-e0803n4:138_6": "Paccanubhavitā,",
  "anya-e0803n4:138_7": "ettha pana yathā ‘‘amatassa dātā.",
  "anya-e0803n4:138_8": "Anuppannassa maggassa uppādetā’’tiādīsu ‘‘dātā’’ti padānaṁ kattuvācakānaṁ ‘‘amatassā’’tiādīhi padehi",
  "anya-e0803n4:138_9": "kammavācakehi chaṭṭhiyantehi saddhiṁ yojanā dissati,",
  "anya-e0803n4:138_10": "tathā imesampi padānaṁ ‘‘paccāmittassa abhibhavitā’’tiādinā yojanā kātabbā.",
  "anya-e0803n4:138_11": "Evaṁ aññesampi evarūpānaṁ padānaṁ.",
  "anya-e0803n4:138_12": "Ākārantapulliṅganiddeso.",
  "anya-e0803n4:139_0": "Bhavatīti bhavaṁ.",
  "anya-e0803n4:139_1": "Bhavissatīti vā bhavaṁ,",
  "anya-e0803n4:139_2": "vaḍḍhamāno puggalo.",
  "anya-e0803n4:139_3": "‘‘Suvijāno bhavaṁ hoti,",
  "anya-e0803n4:139_4": "suvijāno parābhavo.",
  "anya-e0803n4:139_5": "Dhammakāmo bhavaṁ hoti,",
  "anya-e0803n4:139_6": "dhammadessī parābhavo’’ti idametassatthassa sādhakaṁ vacanaṁ.",
  "anya-e0803n4:139_7": "Atha vā yena saddhiṁ katheti,",
  "anya-e0803n4:139_8": "so ‘‘bhava’’nti vattabbo,",
  "anya-e0803n4:139_9": "‘‘bhavaṁ kaccāyano.",
  "anya-e0803n4:139_10": "Bhavaṁ ānando.",
  "anya-e0803n4:139_11": "Maññe bhavaṁ patthayati,",
  "anya-e0803n4:139_12": "rañño bhariyaṁ patibbata’’ntiādīsu.",
  "anya-e0803n4:139_13": "Ettha pana dhātuatthe ādaro na kātabbo,",
  "anya-e0803n4:139_14": "sammutiattheyevādaro kātabbo ‘‘saṅketavacanaṁ saccaṁ,",
  "anya-e0803n4:139_15": "lokasammutikāraṇa’’nti vacanato.",
  "anya-e0803n4:139_16": "Vohāravisayasmiñhi lokasammuti eva padhānā avilaṅghanīyā.",
  "anya-e0803n4:139_17": "Parābhavatīti parābhavaṁ.",
  "anya-e0803n4:139_18": "Evaṁ paribhavaṁ.",
  "anya-e0803n4:139_19": "Abhibhavaṁ.",
  "anya-e0803n4:139_20": "Anubhavaṁ.",
  "anya-e0803n4:139_21": "Pabhavati pahoti sakkotīti pabhavaṁ,",
  "anya-e0803n4:139_22": "pahonto yo koci.",
  "anya-e0803n4:139_23": "Na pabhavaṁ appabhavaṁ,",
  "anya-e0803n4:139_24": "‘‘appabhava’’nti ca idaṁ jātake diṭṭhaṁ –",
  "anya-e0803n4:140_0": "‘‘Chinnabbhamiva vātena, ruṇṇo rukkhamupāgamiṁ;",
  "anya-e0803n4:141_0": "Sohaṁ appabhavaṁ tattha, sākhaṁ hatthehi aggahi’’nti",
  "anya-e0803n4:142_0": "Tattha sādhakavacanamidaṁ. Niggahītantapulliṅganiddeso.",
  "anya-e0803n4:143_0": "Dhanabhūtīti dhanamassa bhavatūti dhanabhūti.",
  "anya-e0803n4:143_1": "Siribhūtīti sobhāya ceva paññāpuññānañca adhivacanaṁ.",
  "anya-e0803n4:143_2": "Sā assa bhavatūti siribhūti.",
  "anya-e0803n4:143_3": "Evaṁ sotthibhūti,",
  "anya-e0803n4:143_4": "suvatthibhūti.",
  "anya-e0803n4:143_5": "Ikārantapulliṅganiddeso.",
  "anya-e0803n4:144_0": "Bhāvīti bhavanasīlo bhāvī,",
  "anya-e0803n4:144_1": "bhavanadhammo bhāvī,",
  "anya-e0803n4:144_2": "bhavane sādhukārī bhāvī.",
  "anya-e0803n4:144_3": "Evaṁ vibhāvī. Sambhāvī.",
  "anya-e0803n4:144_4": "Paribhāvīti.",
  "anya-e0803n4:144_5": "Tatra vibhāvīti atthavibhāvane samattho paṇḍito vuccati.",
  "anya-e0803n4:144_6": "Ettha vidvā,",
  "anya-e0803n4:144_7": "vijjāgato,",
  "anya-e0803n4:144_8": "ñāṇītiādi pariyāyavacanaṁ daṭṭhabbaṁ.",
  "anya-e0803n4:144_9": "Bhavanti catra –",
  "anya-e0803n4:145_0": "Vidvā vijjāgato ñāṇī, vibhāvī paṇḍito sudhī;",
  "anya-e0803n4:146_0": "Budho visārado viññū, dosaññū viddasu vidū.",
  "anya-e0803n4:147_0": "Vipassī paṭibhāṇī ca, medhāvī nipako kavi;",
  "anya-e0803n4:148_0": "Kusalo viduro dhīmā, gatimā mutimā cayaṁ.",
  "anya-e0803n4:149_0": "Cakkhumā kaṇṇavā dabbo, dhīro bhūri vicakkhaṇo;",
  "anya-e0803n4:150_0": "Sappañño buddhimā pañño, evaṁnāmā vibhāvinoti.",
  "anya-e0803n4:151_0": "Īkārantapulliṅganiddeso.",
  "anya-e0803n4:152_0": "Sayambhūti sayameva bhavatīti sayambhū. Ko so?",
  "anya-e0803n4:152_1": "Antarena paropadesaṁ sāmaṁyeva sabbaṁ ñeyyadhammaṁ paṭivijjhitvā sabbaññutaṁ patto sakyamuni bhagavā.",
  "anya-e0803n4:152_2": "Vuttañhetaṁ bhagavatā –",
  "anya-e0803n4:153_0": "‘‘Na me ācariyo atthi, sadiso me na vijjati;",
  "anya-e0803n4:154_0": "Sadevakasmiṁ lokasmiṁ, natthi me paṭipuggalo.",
  "anya-e0803n4:155_0": "Ahañhi arahā loke, ahaṁ satthā anuttaro;",
  "anya-e0803n4:156_0": "Ekomhi sammāsambuddho, sītībhūtosmi nibbuto’’ti.",
  "anya-e0803n4:157_0": "Atthato pana pāramitāparibhāvito sayambhūñāṇena saha vāsanāya vigataviddhastaniravasesakileso mahākaruṇāsabbaññutaññāṇādiaparimeyyaguṇagaṇādhāro",
  "anya-e0803n4:157_1": "khandhasantāno sayambhū.",
  "anya-e0803n4:157_2": "So evaṁbhūto khandhasantāno loke aggapuggaloti vuccati.",
  "anya-e0803n4:157_3": "Vuttañhetaṁ bhagavatā ‘‘ekapuggalo bhikkhave loke uppajjamāno uppajjati acchariyamanusso,",
  "anya-e0803n4:157_4": "katamo ekapuggalo?",
  "anya-e0803n4:157_5": "Tathāgato bhikkhave arahaṁ sammāsambuddho’’ti.",
  "anya-e0803n4:157_6": "So ekapuggalo etarahi ‘‘sabbaññū,",
  "anya-e0803n4:157_7": "sugato’’tiādīhi yathābhuccaguṇādhigatanāmehi ca pasiddho,",
  "anya-e0803n4:157_8": "‘‘gotamo ādiccabandhū’’ti gottato ca pasiddho,",
  "anya-e0803n4:157_9": "sakyaputto sakko sakyamuni sakyasīho sakyapuṅgavoti kulato ca pasiddho,",
  "anya-e0803n4:157_10": "suddhodanimāyādevīsutoti mātāpitito ca pasiddho,",
  "anya-e0803n4:157_11": "siddhatthoti gahitanāmena ca pasiddho.",
  "anya-e0803n4:157_12": "Bhavanti catra –",
  "anya-e0803n4:158_0": "Yo ekapuggalo āsi, buddho so vadataṁ varo;",
  "anya-e0803n4:159_0": "Gottato gotamo nāma, tathevādiccabandhu ca.",
  "anya-e0803n4:160_0": "Sakyakule pasūtattā, sakyaputtoti vissuto;",
  "anya-e0803n4:161_0": "Sakko iti ca avhito, tathā sakyamunīti ca.",
  "anya-e0803n4:162_0": "Sabbattha seṭṭhabhāvena, sakye ca seṭṭhabhāvato;",
  "anya-e0803n4:163_0": "Sakyasīhoti so sakya-puṅgavoti ca sammato.",
  "anya-e0803n4:164_0": "Suddhodanīti pitito, nabhe candova vissuto;",
  "anya-e0803n4:165_0": "Mātitopi ca saññāto, māyādevīsuto iti.",
  "anya-e0803n4:166_0": "Sabbaññū sugato buddho, dhammarājā tathāgato;",
  "anya-e0803n4:167_0": "Samantabhaddo bhagavā, jino dasabalo muni.",
  "anya-e0803n4:168_0": "Satthā vināyako nātho,",
  "anya-e0803n4:169_0": "Munindo lokanāyako;",
  "anya-e0803n4:170_0": "Narāsabho lokajino,",
  "anya-e0803n4:171_0": "Sambuddho dvipaduttamo.",
  "anya-e0803n4:172_0": "Devadevo lokagaru, dhammassāmī mahāmuni;",
  "anya-e0803n4:173_0": "Samantacakkhu purisa-dammasārathi māraji.",
  "anya-e0803n4:174_0": "Dhammissaro ca advejjha-vacano satthavāhako;",
  "anya-e0803n4:175_0": "Visuddhidevo devāti-devo ca samaṇissaro.",
  "anya-e0803n4:176_0": "Bhūripañño’nadhivaro, narasīho ca cakkhumā;",
  "anya-e0803n4:177_0": "Munimuni naravaro, chaḷabhiñño jane suto.",
  "anya-e0803n4:178_0": "Aṅgīraso yatirājā, lokabandhu’matandado;",
  "anya-e0803n4:179_0": "Vattā pavattā saddhamma-cakkavattī yatissaro.",
  "anya-e0803n4:180_0": "Lokadīpo sirīghano, samaṇindo naruttamo;",
  "anya-e0803n4:181_0": "Lokattayavidū loka-pajjoto purisuttamo.",
  "anya-e0803n4:182_0": "Saccadaso satapuñña-lakkhaṇo saccasavhayo;",
  "anya-e0803n4:183_0": "Ravibandhā’samasamo, pañcanetta’ggapuggalo.",
  "anya-e0803n4:184_0": "Sabbābhibhū sabbavidū, saccanāmo ca pāragū;",
  "anya-e0803n4:185_0": "Purisātisayo sabba-dassāvī narasārathi.",
  "anya-e0803n4:186_0": "Sammāsambuddho iti so, ñāto sattuttamoti ca;",
  "anya-e0803n4:187_0": "Tādī vibhajjavādīti, mahākāruṇikoti ca.",
  "anya-e0803n4:188_0": "Cakkhubhūto dhammabhūto, ñāṇabhūtoti vaṇṇito;",
  "anya-e0803n4:189_0": "Brahmabhūtoti purisā-jañño iti ca thomito.",
  "anya-e0803n4:190_0": "Lokajeṭṭho sayambhū ca, mahesi mārabhañjano;",
  "anya-e0803n4:191_0": "Amoghavacano dhamma-kāyo mārābhibhū iti.",
  "anya-e0803n4:192_0": "Asaṅkhyeyyāni nāmāni, saguṇena mahesino;",
  "anya-e0803n4:193_0": "Nāmaṁ guṇehi nissitaṁ, ko kavindo kathessati.",
  "anya-e0803n4:194_0": "Tatra sabbaññu iccādi-nāmaṁ sādhāraṇaṁ bhave;",
  "anya-e0803n4:195_0": "Sabbesānampi buddhānaṁ, gotamo itiādi na.",
  "anya-e0803n4:196_0": "Buddho paccekabuddho ca, ‘‘sayambhū’’iti sāsane;",
  "anya-e0803n4:197_0": "Keci ‘‘brahmā sayambhū’’ti, sāsanāvacaraṁ na taṁ.",
  "anya-e0803n4:198_0": "‘‘Buddho tathāgato satthā, bhagavā’’ti padāni tu;",
  "anya-e0803n4:199_0": "Ṭhānenekasahassamhi, sañcaranti abhiṇhaso.",
  "anya-e0803n4:200_0": "Tatra cādipadaṁ anta-padañceva imāni tu;",
  "anya-e0803n4:201_0": "Ekatopi carantīti, vibhāveyya visārado.",
  "anya-e0803n4:202_0": "Visesakapadānaṁ tu, apekkhakapadāni ca;",
  "anya-e0803n4:203_0": "Anapekkhapadānīti, padāni duvidhā siyuṁ.",
  "anya-e0803n4:204_0": "Tathā hi satthavāho naravaro chaḷabhiññoti evaṁpakārāni abhidhānapadāni visesakapadāpekkhakāni. Kathaṁ?",
  "anya-e0803n4:205_0": "‘‘Evaṁ vijitasaṅgāmaṁ, satthavāhaṁ anuttaraṁ;",
  "anya-e0803n4:206_0": "Sāvakā payirupāsanti, tevijjā maccuhāyino.",
  "anya-e0803n4:207_0": "Yaṁ loko pūjayate,",
  "anya-e0803n4:208_0": "Salokapālo sadā namassati ca;",
  "anya-e0803n4:209_0": "Tasseta sāsanavaraṁ,",
  "anya-e0803n4:210_0": "Vidūhi ñeyyaṁ naravarassā’’ti,",
  "anya-e0803n4:211_0": "‘‘Chaḷabhiññassa sāsana’’nti ca evaṁ visesakapadāpekkhakāni bhavanti.",
  "anya-e0803n4:211_1": "Buddho jino bhagavāti evaṁpakārāni pana no visesakāpekkhānīti daṭṭhabbaṁ.",
  "anya-e0803n4:212_0": "Keci panettha evaṁ vadeyyuṁ ‘‘munindo samaṇindo samaṇissaro yatissaro ādiccabandhu ravibandhūti evaṁpakārānaṁ",
  "anya-e0803n4:212_1": "idha vuttānamabhidhānānaṁ visesatthābhāvato punaruttidoso atthī’’ti. Tanna,",
  "anya-e0803n4:212_2": "abhidhānānaṁ abhisaṅkharaṇīyānabhisaṅkharaṇīyavasena abhisaṅkhatābhidhānāni anabhisaṅkhatābhidhānānīti dvedhā dissanato.",
  "anya-e0803n4:212_3": "Tathā hi katthaci keci ‘‘sakyasīho’’ti abhidhānaṁ paṭicca ‘‘sakyakesarī sakyamigādhipo’’tiādinā nānāvividhamabhidhānamabhisaṅkharonti,",
  "anya-e0803n4:212_4": "pāvacanepi hi ‘‘dviduggamavarahanutta’malatthā’’ti pāṭho dissati.",
  "anya-e0803n4:212_5": "Tathā keci ‘‘dhammarājā’’ti abhidhānaṁ paṭicca ‘‘dhammadisampatī’’tiādīni abhisaṅkharonti.",
  "anya-e0803n4:212_6": "‘‘Sabbaññū’’ti abhidhānaṁ paṭicca ‘‘sabbadassāvī sabbadassī’’tiādīni abhisaṅkharonti,",
  "anya-e0803n4:212_7": "‘‘sahassakkho’’ti abhidhānaṁ paṭicca ‘‘dasasatalocano’’tiādīni abhisaṅkharonti.",
  "anya-e0803n4:212_8": "‘‘Ādiccabandhū’’ti abhidhānaṁ paṭicca ‘‘aravindasahāyabandhū’’tiādīni abhisaṅkharonti.",
  "anya-e0803n4:212_9": "‘‘Ambuja’’nti abhidhānaṁ paṭicca ‘‘nīrajaṁ kuñja’’ntiādīni abhisaṅkharonti.",
  "anya-e0803n4:212_10": "Pāvacanepi hi yaṁ padumaṁ,",
  "anya-e0803n4:212_11": "taṁ jalajaṁ nāmāti mantvā paṭisambhidāppattehi ariyehi desanāvilāsavasena vutto ‘‘padumuttaranāmino’’ti",
  "anya-e0803n4:212_12": "vattabbaṭṭhāne ‘‘jalajuttaranāmino’’ti pāṭho dissati.",
  "anya-e0803n4:212_13": "Evaṁ abhisaṅkhatābhidhānāni dissanti.",
  "anya-e0803n4:213_0": "‘‘Buddho bhagavā’’ti abhidhānāni pana anabhisaṅkhatābhidhānāni.",
  "anya-e0803n4:213_1": "Vuttañhetaṁ dhammasenāpatinā āyasmatā sāriputtena ‘‘buddhoti netaṁ nāmaṁ mātarā kataṁ,",
  "anya-e0803n4:213_2": "na pitarā kataṁ,",
  "anya-e0803n4:213_3": "na bhaginiyā kataṁ,",
  "anya-e0803n4:213_4": "na ñātisālohitehi kataṁ,",
  "anya-e0803n4:213_5": "na devatāhi kataṁ,",
  "anya-e0803n4:213_6": "vimokkhantikametaṁ buddhānaṁ bhagavantānaṁ bodhiyā mūle saha sabbaññutaññāṇappaṭilābhā sacchikā paññatti yadidaṁ buddho’’ti,",
  "anya-e0803n4:213_7": "tathā ‘‘bhagavāti netaṁ nāmaṁ mātarā kataṁ…pe…",
  "anya-e0803n4:213_8": "sacchikā paññatti yadidaṁ bhagavā’’ti.",
  "anya-e0803n4:213_9": "Evaṁ ‘‘buddho bhagavā’’ti abhidhānāni anabhisaṅkhatābhidhānāni.",
  "anya-e0803n4:213_10": "Na hi tāni abhidhānāni ceva ‘‘satthā sugato jino’’tiādīni ca aññaṁ kiñci abhidhānaṁ paṭicca abhisaṅkhatāni,",
  "anya-e0803n4:213_11": "nāpi aññāni abhidhānāni etāni paṭicca abhisaṅkhatāni dissanti.",
  "anya-e0803n4:213_12": "Tathā hi ‘‘buddho’’ti abhidhānaṁ paṭicca ‘‘bujjhitā bodhetā bodhako’’tiādīni nāmābhidhānāni na abhisaṅkharonti.",
  "anya-e0803n4:213_13": "Tathā ‘‘bhagavā satthā sugato’’tiādīni nāmābhidhānāni paṭicca ‘‘sampannabhago anusāsako sundaravacano’’tiādīni nāmābhidhānāni nābhisaṅkharonti.",
  "anya-e0803n4:213_14": "Evaṁ imaṁ vibhāgaṁ dassetuṁ ‘‘munindo samaṇindo samaṇissaro yatissaro ādiccabandhu ravibandhū’’tiādinā nayena punarutti amhehi katāti daṭṭhabbā.",
  "anya-e0803n4:213_15": "Evamaññatrāpi nayo netabbo.",
  "anya-e0803n4:213_16": "Atridaṁ vuccati –",
  "anya-e0803n4:214_0": "‘‘Abhisaṅkhatanāmañca, nāmañcānabhisaṅkhataṁ;",
  "anya-e0803n4:215_0": "Dviduggamavaro buddho, iti nāmaṁ dvidhā bhave’’ti.",
  "anya-e0803n4:216_0": "Pabhūti paraṁ pasayha bhavatīti pabhū, issaro.",
  "anya-e0803n4:216_1": "‘‘Araññassa pabhū ayaṁ luddako’’ti idametassatthassa sādhakaṁ vacanaṁ.",
  "anya-e0803n4:216_2": "Abhibhūti abhibhavatīti abhibhū,",
  "anya-e0803n4:216_3": "asaññasatto.",
  "anya-e0803n4:216_4": "Kiṁ so abhibhavi?",
  "anya-e0803n4:216_5": "Cattāro khandhe arūpino.",
  "anya-e0803n4:216_6": "Iti cattāro khandhe arūpino abhibhavīti abhibhū.",
  "anya-e0803n4:216_7": "So ca kho niccetanattā abhibhavanakriyāyāsati pubbevā’saññuppattito jhānalābhikāle attanā adhigatapañcamajjhānaṁ",
  "anya-e0803n4:216_8": "saññāvirāgavasena bhāvetvā cattāro arūpakkhandhe asaññibhave appavattikaraṇena abhibhavitumārabhi,",
  "anya-e0803n4:216_9": "tadabhibhavanakiccaṁ idāni siddhanti abhibhavīti abhibhūti vuccati.",
  "anya-e0803n4:216_10": "Apica niccetanabhāvena abhibhavanabyāpāre asatipi pubbe sacetanakāle sabyāpārattā sacetanassa viya niccetanassāpi",
  "anya-e0803n4:216_11": "sato tassa upacārena sabyāpāratāvacanaṁ yujjateva.",
  "anya-e0803n4:216_12": "Dissati hi loke sāsane ca sacetanassa viya acetanassapi upacārena sabyāpāratāvacanaṁ.",
  "anya-e0803n4:216_13": "Taṁ yathā?",
  "anya-e0803n4:216_14": "Kūlaṁ patitukāmaṁ,",
  "anya-e0803n4:216_15": "evaṁ loke.",
  "anya-e0803n4:216_16": "Sāsane pana –",
  "anya-e0803n4:217_0": "‘‘Rodante dārake disvā, ubbiggā vipulā dumā;",
  "anya-e0803n4:218_0": "Sayamevonamitvāna, upagacchanti dārake’’ti ca",
  "anya-e0803n4:219_0": "‘‘Aṅgārino dāni dumā bhadante,",
  "anya-e0803n4:219_1": "phalesino chadanaṁ vippahāyā’’ti ca ‘‘phalaṁ toseti kassaka’’nti ca ādi.",
  "anya-e0803n4:219_2": "Abhibhūsaddassa asaññasattābhidhānatte ‘‘abhibhuṁ abhibhuto maññatī’’ti idamettha sādhakaṁ vacanaṁ.",
  "anya-e0803n4:219_3": "Atha vā abhibhavatīti abhibhū,",
  "anya-e0803n4:219_4": "paresamabhibhavitā yo koci.",
  "anya-e0803n4:219_5": "Visesato pana tathāgatoyeva abhibhū.",
  "anya-e0803n4:219_6": "Vuttañhetaṁ bhagavatā ‘‘tathāgato bhikkhave abhibhū anabhibhūto aññadatthudaso vasavattī’’ti.",
  "anya-e0803n4:219_7": "Keci pana ‘‘abhibhū nāma sahasso brahmā’’ti vadanti.",
  "anya-e0803n4:220_0": "Vibhūti visesabhūtoti vibhū,",
  "anya-e0803n4:220_1": "‘‘bhavasotaṁ sace buddho,",
  "anya-e0803n4:220_2": "tiṇṇo lokantagū vibhū’’ti idametassatthassa sādhakaṁ vacanaṁ.",
  "anya-e0803n4:220_3": "Vibhūti hettha rūpakāyadhammakāyasampattiyā visesabhūtoti attho. Āha ca –",
  "anya-e0803n4:221_0": "‘‘Dissamānopi tāvassa, rūpakāyo acintiyo;",
  "anya-e0803n4:222_0": "Asādhāraṇañāṇaṭṭhe, dhammakāye kathāva kā’’ti.",
  "anya-e0803n4:223_0": "Adhibhūti adhibhavatīti adhibhū, issaro.",
  "anya-e0803n4:224_0": "‘‘Tadā maṁ tapatejena, santatto tidivādhibhū;",
  "anya-e0803n4:225_0": "Dhārento brāhmaṇaṁ vaṇṇaṁ, bhikkhāya maṁ upāgamī’’ti –",
  "anya-e0803n4:226_0": "Idametassatthassa sādhakaṁ vacanaṁ.",
  "anya-e0803n4:226_1": "Patibhūti patibhūtoti patibhū,",
  "anya-e0803n4:226_2": "‘‘goṇassa patibhū’’ti idametassatthassa sādhakaṁ vacanaṁ.",
  "anya-e0803n4:226_3": "Gotrabhūti gottasaṅkhātaṁ amatamahānibbānaṁ ārammaṇaṁ katvā bhūtoti gotrabhū,",
  "anya-e0803n4:226_4": "sotāpattimaggassa anantarapaccayena sikhāppattabalavavipassanācittena samannāgato puggalo.",
  "anya-e0803n4:226_5": "Vuttañhetaṁ bhagavatā ‘‘katamo ca puggalo gotrabhū?",
  "anya-e0803n4:226_6": "Yesaṁ dhammānaṁ samanantarā ariyadhammassa avakkanti hoti,",
  "anya-e0803n4:226_7": "tehi dhammehi samannāgato puggalo gotrabhū’’ti,",
  "anya-e0803n4:226_8": "idamevettha atthasādhakaṁ vacanaṁ.",
  "anya-e0803n4:226_9": "Apica samaṇoti gottamattamanubhavamāno kāsāvakaṇṭhasamaṇopi gotrabhū.",
  "anya-e0803n4:226_10": "So hi ‘‘samaṇo’’ti gottamattaṁ anubhavati vindati,",
  "anya-e0803n4:226_11": "na samaṇadhamme attani avijjamānattāti ‘‘gotrabhū’’ti vuccati,",
  "anya-e0803n4:226_12": "‘‘bhavissanti kho panānanda anāgatamaddhānaṁ gotrabhuno kāsāvakaṇṭhā dussīlā pāpadhammā’’ti idametassatthassa sādhakaṁ vacanaṁ.",
  "anya-e0803n4:226_13": "Vatrabhūti sakko.",
  "anya-e0803n4:226_14": "So hi mātāpitibharaṇādīhi sattahi vattehi sakkattaṁ labhitvā aññe deve vattena abhibhavatīti vatrabhū.",
  "anya-e0803n4:226_15": "Āgamaṭṭhakathāyaṁ pana bhūdhātumhi labbhamānaṁ pattiatthampi gahetvā ‘‘vattena aññe abhibhavitvā devissariyaṁ pattoti vatrabhū’’ti vuttaṁ,",
  "anya-e0803n4:226_16": "‘‘vatranāmakaṁ vā asuraṁ abhibhavatīti vatrabhū’’ti ca,",
  "anya-e0803n4:226_17": "‘‘vatrabhū jayataṁpitā’’ti idametassatthassa sādhakaṁ vacanaṁ.",
  "anya-e0803n4:226_18": "Ettha hi vatrabhūti vatranāmakassa asurassa abhibhavitā.",
  "anya-e0803n4:226_19": "Jayataṁ pitāti jayantānaṁ pitā.",
  "anya-e0803n4:226_20": "‘‘Sakko indo purindado’’ iccādi pariyāyavacanaṁ.",
  "anya-e0803n4:226_21": "Idaṁ tu dhātādhikāre pakāsessāma.",
  "anya-e0803n4:226_22": "Parābhibhūti paramabhibhavatīti parābhibhū.",
  "anya-e0803n4:226_23": "Evaṁ rūpābhibhūtiādīsupi.",
  "anya-e0803n4:226_24": "Sabbābhibhūti sabbamabhibhavitabbaṁ abhibhavatīti sabbābhibhū.",
  "anya-e0803n4:226_25": "Sabbābhibhūti ca idaṁ nāmaṁ tathāgatasseva yujjati.",
  "anya-e0803n4:226_26": "Vuttañhetaṁ bhagavatā –",
  "anya-e0803n4:227_0": "‘‘Sabbābhibhū sabbavidūhamasmi,",
  "anya-e0803n4:228_0": "Sabbesu dhammesu anūpalitto;",
  "anya-e0803n4:229_0": "Sabbañjaho taṇhakkhaye vimutto,",
  "anya-e0803n4:230_0": "Sayaṁ abhiññāya kamuddiseyya’’nti.",
  "anya-e0803n4:231_0": "Ūkārantapulliṅganiddeso. Niyatapulliṅganiddesoyaṁ.",
  "anya-e0803n4:232_0": "Idāni aniyataliṅgānaṁ niyataliṅgesu pakkhittānaṁ bhūtaparābhūta sambhūtasaddādīnaṁ niddeso vuccati.",
  "anya-e0803n4:232_1": "Tatra bhūtoti attano paccayehi abhavīti bhūto,",
  "anya-e0803n4:232_2": "bhūtoti jāto sañjāto nibbatto abhinibbatto pātubhūto,",
  "anya-e0803n4:232_3": "bhūtoti vā laddhasarūpo yo koci saviññāṇako vā aviññāṇako vā.",
  "anya-e0803n4:232_4": "Atha vā tathākārena bhavatīti bhūto,",
  "anya-e0803n4:232_5": "bhūtoti sacco tatho avitatho aviparīto yo koci,",
  "anya-e0803n4:232_6": "ettha yo bhūtasaddo saccattho,",
  "anya-e0803n4:232_7": "tassa ‘‘bhūtaṭṭho’’ti idamettha sādhakaṁ vacanaṁ.",
  "anya-e0803n4:232_8": "Parābhūtoti parābhavīti parābhūto.",
  "anya-e0803n4:232_9": "Suṭṭhu bhūtoti sambhūto.",
  "anya-e0803n4:232_10": "Visesena bhūtoti vibhūto.",
  "anya-e0803n4:232_11": "Vissuto bhūtoti vā vibhūto,",
  "anya-e0803n4:232_12": "‘‘vibhūtārammaṇa’’nti idametassatthassa sādhakaṁ vacanaṁ.",
  "anya-e0803n4:232_13": "Vibhavīti vā vibhūto,",
  "anya-e0803n4:232_14": "vinaṭṭhoti attho,",
  "anya-e0803n4:232_15": "‘‘rūpe vibhūte na phusanti phassā’’ti idametassatthassa sādhakaṁ vacanaṁ.",
  "anya-e0803n4:232_16": "Pākaṭo bhūtoti pātubhūto.",
  "anya-e0803n4:232_17": "Āvi bhavatīti āvibhūto.",
  "anya-e0803n4:232_18": "Evaṁ tirobhūto.",
  "anya-e0803n4:232_19": "Vinābhūto.",
  "anya-e0803n4:232_20": "Bhavitumanucchavikoti bhabbo.",
  "anya-e0803n4:232_21": "Paribhaviyate soti paribhūto.",
  "anya-e0803n4:232_22": "Yena kenaci yo pīḷito hīḷito vā,",
  "anya-e0803n4:232_23": "so paribhūto.",
  "anya-e0803n4:232_24": "Gamyamānattho yathākāmacārī.",
  "anya-e0803n4:232_25": "Abhibhaviyyate soti abhibhūto.",
  "anya-e0803n4:232_26": "Adhibhaviyate soti adhibhūto.",
  "anya-e0803n4:232_27": "Evaṁ addhabhūto.",
  "anya-e0803n4:232_28": "Ettha adhisaddena samānattho addhasaddo,",
  "anya-e0803n4:232_29": "‘‘cakkhu bhikkhave addhabhūtaṁ,",
  "anya-e0803n4:232_30": "rūpā addhabhūtā,",
  "anya-e0803n4:232_31": "cakkhuviññāṇaṁ addhabhūta’’nti idametassatthassa sādhakaṁ vacanaṁ,",
  "anya-e0803n4:232_32": "tathā ‘‘idha bhikkhave bhikkhu na heva anaddhabhūtaṁ attānaṁ na addhabhāvetī’’ti padampi.",
  "anya-e0803n4:232_33": "Tattha anaddhabhūtanti dukkhena anadhibhūtaṁ.",
  "anya-e0803n4:232_34": "Dukkhena anadhibhūto nāma manussattabhāvo vuccati,",
  "anya-e0803n4:232_35": "taṁ na addhabhāveti nābhibhavatīti suttapadattho.",
  "anya-e0803n4:233_0": "Anubhaviyate soti anubhūto.",
  "anya-e0803n4:233_1": "Evaṁ samanubhūto.",
  "anya-e0803n4:233_2": "Paccanubhūto. Bhāvito.",
  "anya-e0803n4:233_3": "Ettha bhāvitoti iminā samānādhikaraṇaṁ ‘‘satisambojjhaṅgo kho kassapa mayā sammadakkhāto bhāvito’’tiādīsu guṇīvācakaṁ padhānapadaṁ sāsane daṭṭhabbaṁ.",
  "anya-e0803n4:233_4": "Titthiyasamaye pana bhāvitoti kāmaguṇo vuccati.",
  "anya-e0803n4:233_5": "Vuttañhetaṁ pāḷiyaṁ ‘‘na bhāvitamāsīsatī’’ti.",
  "anya-e0803n4:233_6": "Tatra bhāvitā nāma pañca kāmaguṇā,",
  "anya-e0803n4:233_7": "te na āsīsati na sevatīti suttapadattho.",
  "anya-e0803n4:233_8": "Sambhāviyate soti sambhāvito.",
  "anya-e0803n4:233_9": "Evaṁ vibhāvito.",
  "anya-e0803n4:233_10": "Paribhāvito.",
  "anya-e0803n4:233_11": "Anuparibhūto.",
  "anya-e0803n4:233_12": "Manaṁparibhūtoti manaṁ paribhaviyittha soti manaṁparibhūto.",
  "anya-e0803n4:233_13": "Ettha manaṁparibhūtoti īsakaṁ appattaparibhavano vuccati.",
  "anya-e0803n4:233_14": "Mananti hi nipātapadaṁ.",
  "anya-e0803n4:233_15": "‘‘Atipaṇḍitena puttena,",
  "anya-e0803n4:233_16": "manamhi upakūlito,",
  "anya-e0803n4:233_17": "devadattena attano abuddhabhāvena ceva khantimettādīnañca abhāvena kumārakassapatthero ca therī ca manaṁ nāsito,",
  "anya-e0803n4:233_18": "manaṁ vuḷho ahosī’’tiādīsu cassa payogo veditabbo.",
  "anya-e0803n4:233_19": "Atra manaṁsaddassa kiñci yuttiṁ vadāma.",
  "anya-e0803n4:234_0": "Manaṁsaddo dvidhā bhinno, nāmaṁ nepātikañciti;",
  "anya-e0803n4:235_0": "Santaṁ tassa manaṁ hoti, manamhi upakūlitoti.",
  "anya-e0803n4:236_0": "Paribhavitabboti aññena paribhavituṁ sakkuṇeyyoti paribhavitabbo.",
  "anya-e0803n4:236_1": "Evaṁ paribhottabbo paribhavanīyo.",
  "anya-e0803n4:236_2": "Tabbapaccayaṭṭhāne hi sakkuṇeyyapadayojanā dissati ‘‘aladdhaṁ ārammaṇaṁ laddhabbaṁ labhanīyaṁ laddhuṁ vā sakkuṇeyya’’nti.",
  "anya-e0803n4:236_3": "Atha vā paribhavanamarahatīti paribhavitabbo.",
  "anya-e0803n4:236_4": "Evaṁ paribhottabbo paribhavanīyo.",
  "anya-e0803n4:236_5": "Tathā hi tabbapaccayaṭṭhāne arahatipadayojanā dissati ‘‘parisakkuṇeyyaṁ lābhamarahatīti laddhabba’’nti.",
  "anya-e0803n4:236_6": "Ettha pana paribhottabboti padassa atthibhāve ‘‘khattiyo kho mahārāja daharoti na uññātabbo na paribhottabbo’’ti pāḷi nidassanaṁ.",
  "anya-e0803n4:236_7": "Abhiadhipubbā bhūdhātuyo samānatthā.",
  "anya-e0803n4:236_8": "Sesāni dukāni nayānusārena ñeyyāni.",
  "anya-e0803n4:236_9": "Bhamānoti bhavatīti bhamāno,",
  "anya-e0803n4:236_10": "majjhe vakāralopo daṭṭhabbo.",
  "anya-e0803n4:236_11": "Atridaṁ vattabbaṁ –",
  "anya-e0803n4:237_0": "‘‘Kiṁ so bhamāno saccako’’, iccatra pāḷiyaṁ pana;",
  "anya-e0803n4:238_0": "Rūpaṁ bhavatidhātussa, valopeneva dissati.",
  "anya-e0803n4:239_0": "Atrāyaṁ pāḷi ‘‘kiṁ so bhamāno saccako nigaṇṭhaputto,",
  "anya-e0803n4:239_1": "yo bhagavato vādaṁ āropessatī’’ti.",
  "anya-e0803n4:239_2": "Vibhavamānoti vibhavatīti vibhavamāno.",
  "anya-e0803n4:239_3": "Evaṁ paribhavamānotiādīsu.",
  "anya-e0803n4:239_4": "Tattha ‘‘abhisambhonto’’timassa karonto nipphādento iccevattho.",
  "anya-e0803n4:239_5": "‘‘Sabbāni abhisambhonto,",
  "anya-e0803n4:239_6": "sa rājavasatiṁ vase’’ti idametassatthassa sādhakaṁ vacanaṁ.",
  "anya-e0803n4:239_7": "Yasmā panimāni ‘‘bhavamāno’’tiādīni vippakatapaccattavacanāni,",
  "anya-e0803n4:239_8": "tasmā saramāno rodati,",
  "anya-e0803n4:239_9": "gacchanto gaṇhāti,",
  "anya-e0803n4:239_10": "‘‘gacchanto so bhāradvājo,",
  "anya-e0803n4:239_11": "addasa accutaṁ isi’’ntiādīni viya paripuṇṇuttarakriyāpadāni katvā rājā bhavamāno sampattimanubhavatītiādinā yojetabbāni.",
  "anya-e0803n4:239_12": "‘‘Saramāno gacchanto’’tiādīni hi ‘‘yāto gato patto’’tiādīhi sadisāni na honti,",
  "anya-e0803n4:239_13": "uttarakriyāpadāpekkhakāni honti tvāpaccayantapadāni viyāti.",
  "anya-e0803n4:240_0": "Paribhaviyamānoti paribhaviyate soti paribhaviyamāno.",
  "anya-e0803n4:240_1": "Evaṁ paribhuyyamānotiādīsupi.",
  "anya-e0803n4:240_2": "Imānipi vippakatapaccattavacanāni,",
  "anya-e0803n4:240_3": "tasmā ‘‘rājapurisehi nīyamāno coro evaṁ cintesī’’tiādīni viya paripuṇṇuttarakriyāpadāni katvā aññehi paribhaviyamāno tāṇaṁ gavesati.",
  "anya-e0803n4:240_4": "Bhogo puggalenānubhaviyamāno parikkhayaṁ gacchatītiādinā yojetabbāni.",
  "anya-e0803n4:240_5": "Evaṁ sabbatra īdisesu vippakatavacanesu yojetabbāni.",
  "anya-e0803n4:240_6": "Ayaṁ aniyataliṅgānaṁ niyataliṅgesu pakkhittānaṁ bhūta parābhūta sambhūtasaddānaṁ niddeso.",
  "anya-e0803n4:240_7": "Iccevaṁ pulliṅgānaṁ bhūdhātumayānaṁ yathārahaṁ nibbacanādivasena niddeso vibhāvito.",
  "anya-e0803n4:241_0": "Idāni itthiliṅganiddeso vuccati –",
  "anya-e0803n4:241_1": "tatra bhāvikāti bhāvetīti bhāvikā.",
  "anya-e0803n4:241_2": "Yā bhāvanaṁ karoti,",
  "anya-e0803n4:241_3": "sā bhāvikā.",
  "anya-e0803n4:241_4": "Bhāvanāti vaḍḍhanā brūhanā phātikaraṇaṁ āsevanā bahulīkāro.",
  "anya-e0803n4:241_5": "Vibhāvanāti pakāsanā sandassanā.",
  "anya-e0803n4:241_6": "Atha vā vibhāvanāti abhāvanā antaradhāpanā.",
  "anya-e0803n4:241_7": "Sambhāvanāti ukkaṁsanā thomanā.",
  "anya-e0803n4:241_8": "Paribhāvanāti vāsanā,",
  "anya-e0803n4:241_9": "samantato vā vaḍḍhanā.",
  "anya-e0803n4:241_10": "Ākārantitthiliṅganiddeso.",
  "anya-e0803n4:242_0": "Bhūmīti sattāyamānā bhavatīti bhūmi,",
  "anya-e0803n4:242_1": "atha vā bhavanti jāyanti vaḍḍhanti cettha thāvarā ca jaṅgamā cāti bhūmi.",
  "anya-e0803n4:242_2": "Bhūmi vuccati pathavī.",
  "anya-e0803n4:242_3": "‘‘Paṭhamāya bhūmiyā pattiyā’’tiādīsu pana lokuttaramaggo bhūmīti vuccati.",
  "anya-e0803n4:242_4": "Yā panandhabālamahājanena viññātā pathavī,",
  "anya-e0803n4:242_5": "tassimāni abhidhānāni –",
  "anya-e0803n4:243_0": "‘‘Pathavī medanī bhūmi, bhūrī bhū puthuvī mahī;",
  "anya-e0803n4:244_0": "Chamā vasumatī ubbī, avanī ku vasundharā;",
  "anya-e0803n4:245_0": "Jagatī khiti vasudhā, dharaṇī go dharā’’iti.",
  "anya-e0803n4:246_0": "Atra bhū ku gosaddā pathavīpadatthe vattantīti kutra diṭṭhapubbāti ce?",
  "anya-e0803n4:247_0": "Vidvā bhūpāla kumuda-gorakkhādipadesu ve;",
  "anya-e0803n4:248_0": "Bhū ku goiti pathavī, vuccatīti vibhāvaye.",
  "anya-e0803n4:249_0": "Bhūtīti bhavanaṁ bhūti.",
  "anya-e0803n4:249_1": "Vibhūtīti vināso,",
  "anya-e0803n4:249_2": "visesato bhavanaṁ vā,",
  "anya-e0803n4:249_3": "atha vā visesato bhavanti sattā etāyāti vibhūti,",
  "anya-e0803n4:249_4": "sampattiyeva,",
  "anya-e0803n4:249_5": "‘‘rañño vibhūti.",
  "anya-e0803n4:249_6": "Pihanīyā vibhūtiyo’’ti ca idametassatthassa sādhakaṁ vacanaṁ.",
  "anya-e0803n4:249_7": "Ikārantitthiliṅganiddeso.",
  "anya-e0803n4:250_0": "Bhūrīti pathavī.",
  "anya-e0803n4:250_1": "Sā hi bhavanti etthāti bhūrīti vuccati,",
  "anya-e0803n4:250_2": "bhavati vā paññāyati vaḍḍhati cāti bhūrī,",
  "anya-e0803n4:250_3": "atha vā bhūtābhūtā tannissitā sattā ramanti etthāti bhūrī.",
  "anya-e0803n4:250_4": "Pathavīnissitā hi sattā pathaviyaṁyeva ramanti,",
  "anya-e0803n4:250_5": "tasmā sā imināpi atthena bhūrīti vuccati.",
  "anya-e0803n4:250_6": "Bhūrīsaddassa pathavīvacane ‘‘bhūripañño’’ti atthasādhakaṁ vacanaṁ.",
  "anya-e0803n4:250_7": "Apica bhūrī viyāti bhūrī, paññā,",
  "anya-e0803n4:250_8": "bhūrīti pathavīsamāya vitthatāya paññāya nāmaṁ,",
  "anya-e0803n4:250_9": "‘‘yogā ve jāyatī bhūrī,",
  "anya-e0803n4:250_10": "ayogā bhūrisaṅkhayo’’ti ettha aṭṭhakathāvacanaṁ imassatthassa sādhakaṁ.",
  "anya-e0803n4:250_11": "Atha vā bhūte atthe ramatīti bhūrī,",
  "anya-e0803n4:250_12": "paññāyetaṁ nāmaṁ,",
  "anya-e0803n4:250_13": "‘‘bhūrī medhā pariṇāyikā’’ti ettha aṭṭhakathāvacanaṁ imassatthassa sādhakaṁ.",
  "anya-e0803n4:250_14": "Atha vā paññāyeva rāgādayo dhamme abhibhavatīti bhūrī,",
  "anya-e0803n4:250_15": "rāgādiarayo abhibhavatītipi bhūrī.",
  "anya-e0803n4:250_16": "Tathā hi paṭisambhidāmagge āyasmatā sāriputtena vuttaṁ ‘‘rāgaṁ abhibhūyatīti bhūrī, paññā.",
  "anya-e0803n4:250_17": "Dosaṁ mohaṁ…pe… rāgo ari,",
  "anya-e0803n4:250_18": "taṁ ariṁ maddatīti bhūrī, paññā. Doso. Moho…pe…",
  "anya-e0803n4:250_19": "sabbe bhavagāmino kammā ari,",
  "anya-e0803n4:250_20": "taṁ ariṁ maddatīti bhūrī, paññā’’.",
  "anya-e0803n4:250_21": "Ettha pana ‘‘gotrabhū’’ti padamiva ‘‘aribhū’’ti vattabbepi bhūsaddaṁ pubbanipātaṁ katvā sandhivasena bhūrīti padamuccāritanti daṭṭhabbaṁ.",
  "anya-e0803n4:250_22": "Apica īdisesu nāmikapadesu vināpi upasaggena abhibhavanādiatthā labbhantiyeva,",
  "anya-e0803n4:250_23": "nākhyātikapadesūti daṭṭhabbaṁ.",
  "anya-e0803n4:250_24": "Idaṁ pana paññāya pariyāyavacanaṁ –",
  "anya-e0803n4:251_0": "Paññā pajānanā cintā, vicayo upalakkhaṇā;",
  "anya-e0803n4:252_0": "Pavicayo ca paṇḍiccaṁ, dhammavicayameva ca.",
  "anya-e0803n4:253_0": "Sallakkhaṇā ca kosallaṁ, bhūrī paccupalakkhaṇā;",
  "anya-e0803n4:254_0": "Nepuññañceva vebhabyā, medhā cupaparikkhakā.",
  "anya-e0803n4:255_0": "Sampajaññañca pariṇā-yikā ceva vipassanā;",
  "anya-e0803n4:256_0": "Paññindriyaṁ paññābalaṁ, amoho sammādiṭṭhi ca;",
  "anya-e0803n4:257_0": "Patodo cābhidhammasmā, imāni gahitāni me.",
  "anya-e0803n4:258_0": "Ñāṇaṁ paññāṇamummaṅgo, sattho soto ca diṭṭhi ca;",
  "anya-e0803n4:259_0": "Mantā bodho buddhi buddhaṁ, paṭibhānañca bodhiti.",
  "anya-e0803n4:260_0": "Dhammo vijjā gati monaṁ, nepakkaṁ go matī muti;",
  "anya-e0803n4:261_0": "Vīmaṁsā yoni dhonā ca, paṇḍā paṇḍiccayampi ca;",
  "anya-e0803n4:262_0": "Vedo paṇḍitiyañceva, cikicchā miriyāpi ca.",
  "anya-e0803n4:263_0": "‘‘Soto bodhī’’ti yaṁ vuttaṁ, ñāṇanāmadvayaṁ idaṁ;",
  "anya-e0803n4:264_0": "Buddhapaccekasambuddha-sāvakānampi rūhati.",
  "anya-e0803n4:265_0": "‘‘Abhisambodhi sambodhi’’, iti nāmadvayaṁ pana;",
  "anya-e0803n4:266_0": "Paccekabuddhasabbaññu-buddhānaṁyeva rūhati.",
  "anya-e0803n4:267_0": "Abhisambodhisaṅkhātā, paramopapadā pana;",
  "anya-e0803n4:268_0": "Ñāṇapaṇṇatti sabbaññu-sambuddhasseva rūhati.",
  "anya-e0803n4:269_0": "Sammāsambodhisaṅkhātā, anuttarapadādikā;",
  "anya-e0803n4:270_0": "Buddhā vā ñāṇapaṇṇatti, sabbaññusseva rūhati.",
  "anya-e0803n4:271_0": "‘‘Sabbaññutā’’ti yaṁ vuttaṁ, ñāṇaṁ sabbaññunova taṁ;",
  "anya-e0803n4:272_0": "Yujjate avasesā tu, ñāṇapaññatti sabbagā.",
  "anya-e0803n4:273_0": "Ñāṇabhāvamhi santepi, dhammacakkhādikaṁ pana;",
  "anya-e0803n4:274_0": "Payojanantarābhāvā, nātra sandassitaṁ mayāti.",
  "anya-e0803n4:275_0": "Bhūtīti bhūtassa bhariyā.",
  "anya-e0803n4:275_1": "Yathā hi petassa bhariyā ‘‘petī’’ti vuccati,",
  "anya-e0803n4:275_2": "evameva bhūtassa bhariyā ‘‘bhūtī’’ti vuccati.",
  "anya-e0803n4:275_3": "Bhotīti yāya saddhiṁ kathentena sā itthī ‘‘bhotī’’ iti vattabbā,",
  "anya-e0803n4:275_4": "tasmā iminā padena itthī vohariyatīti ca daṭṭhabbaṁ.",
  "anya-e0803n4:275_5": "Yathā hi purisena saddhiṁ kathentena puriso ‘‘bhavaṁ’’ iti vohariyati,",
  "anya-e0803n4:275_6": "evameva itthiyā saddhiṁ kathentena itthī ‘‘bhotī’’iti vohariyati.",
  "anya-e0803n4:275_7": "‘‘Kuto nu bhavaṁ bhāradvājo,",
  "anya-e0803n4:275_8": "ime ānesi dārake’’ti,",
  "anya-e0803n4:275_9": "‘‘ahaṁ bhotiṁ upaṭṭhissaṁ,",
  "anya-e0803n4:275_10": "mā bhotī kupitā ahū’’ti cettha nidassanaṁ.",
  "anya-e0803n4:275_11": "Atha vā idhekacco satto itthiliṅgavasena laddhanāmo,",
  "anya-e0803n4:275_12": "so ‘‘bhotī’’iti vattabbo,",
  "anya-e0803n4:275_13": "tasmā iminā padena itthīpi itthiliṅgena laddhanāmā anitthīpi vohariyatīti ca daṭṭhabbā.",
  "anya-e0803n4:275_14": "Tathā hi devaputtopi ‘‘devatā’’ti itthiliṅgavasena voharitabbattā devatāsaddamapekkhitvā ‘‘bhotī’’iti voharito,",
  "anya-e0803n4:275_15": "pageva devadhītā.",
  "anya-e0803n4:275_16": "Tathā hi ‘‘bhotī carahi jānāti,",
  "anya-e0803n4:275_17": "taṁ me akkhāhi pucchitā’’ti ettha pana devatāsaddamapekkhitvā ‘‘bhotī’’iti itthi liṅgavohāro kato.",
  "anya-e0803n4:275_18": "Atrāyaṁ suttapadattho ‘‘yadi so kuhako dhanatthiko tāpaso na jānāti,",
  "anya-e0803n4:275_19": "bhotī devatā pana jānāti ki’’nti. Apica –",
  "anya-e0803n4:276_0": "‘‘Atthakāmosi me yakkha, hitakāmāsi devate;",
  "anya-e0803n4:277_0": "Karomi te taṁ vacanaṁ, tvaṁsi ācariyo mamā’’ti –",
  "anya-e0803n4:278_0": "Maṭṭhakuṇḍalīvatthusmiṁ pulliṅgayakkhasaddamapekkhitvā ‘‘atthakāmo’’ti pulliṅgavasena itthiliṅgañca devatāsaddamapekkhitvā",
  "anya-e0803n4:278_1": "‘‘hitakāmā’’ti itthiliṅgavasena purisabhūto maṭṭhakuṇḍalī voharito.",
  "anya-e0803n4:278_2": "Aññatrāpi devatāsaddamapekkhitvā devaputto itthiliṅgavasena voharito –",
  "anya-e0803n4:279_0": "‘‘Na tvaṁ bāle vijānāsi, yathā arahataṁ vaco’’ti;",
  "anya-e0803n4:280_0": "‘‘Atthakāmāsi me amma, hitakāmāsi devate’’ti.",
  "anya-e0803n4:281_0": "Ettha pana ‘‘ehi bāle khamāpehi,",
  "anya-e0803n4:281_1": "kusarājaṁ mahabbala’’nti ettha ca itthīyeva itthiliṅgavasena voharitā,",
  "anya-e0803n4:281_2": "tasmā katthaci itthipurisapadatthasaṅkhātaṁ atthaṁ anapekkhitvā liṅgamattamevāpekkhitvā bhotī devatā,",
  "anya-e0803n4:281_3": "bhotī silā,",
  "anya-e0803n4:281_4": "bhotī jambū,",
  "anya-e0803n4:281_5": "bhotiṁ devatantiādīhi saddhiṁ paccattavacanādīni yojetabbāni.",
  "anya-e0803n4:281_6": "Katthaci pana liṅgañca atthañca apekkhitvā ‘‘bhotī itthī,",
  "anya-e0803n4:281_7": "bhotiṁ deva’’ntiādinā yojetabbāni.",
  "anya-e0803n4:281_8": "Vibhāvinīti vibhāvetīti vibhāvinī.",
  "anya-e0803n4:281_9": "Evaṁ paribhāvinītiādīsupi.",
  "anya-e0803n4:281_10": "Īkārantitthiliṅganiddeso.",
  "anya-e0803n4:282_0": "Bhūti sattāyamānā bhavatīti bhū.",
  "anya-e0803n4:282_1": "Atha vā bhavanti jāyanti vaḍḍhanti cettha sattasaṅkhārāti bhū.",
  "anya-e0803n4:282_2": "Bhū vuccati pathavī.",
  "anya-e0803n4:282_3": "Abhūti vaḍḍhivirahitā kathā,",
  "anya-e0803n4:282_4": "na bhūtapubbāti vā abhū,",
  "anya-e0803n4:282_5": "abhūtapubbā kathā.",
  "anya-e0803n4:282_6": "Na bhūtāti vā abhū,",
  "anya-e0803n4:282_7": "abhūtā kathā.",
  "anya-e0803n4:282_8": "‘‘Abhuṁ me kathaṁ nu bhaṇasi,",
  "anya-e0803n4:282_9": "pāpakaṁ vata bhāsasī’’ti idametesamatthānaṁ sādhakaṁ vacanaṁ.",
  "anya-e0803n4:282_10": "Ūkārantitthiliṅganiddeso.",
  "anya-e0803n4:282_11": "Niyatitthiliṅganiddesoyaṁ.",
  "anya-e0803n4:283_0": "Aniyataliṅgānaṁ pana niyatitthiliṅgesu pakkhittānaṁ bhūtaparābhūtasambhūtasaddādīnaṁ niddeso nayānusārena suviññeyyova.",
  "anya-e0803n4:283_1": "Iccevaṁ itthiliṅgānaṁ bhūdhātumayānaṁ yathārahaṁ nibbacanādivasena niddeso vibhāvito.",
  "anya-e0803n4:284_0": "Idāni napuṁsakaliṅganiddeso vuccati –",
  "anya-e0803n4:284_1": "tatra bhūtanti catubbidhaṁ pathavīdhātuādikaṁ mahābhūtarūpaṁ.",
  "anya-e0803n4:284_2": "Tañhi aññesaṁ nissayabhāvena bhavatīti bhūtaṁ,",
  "anya-e0803n4:284_3": "bhavati vā tasmiṁ tadadhīnavuttitāya upādārūpanti bhūtaṁ.",
  "anya-e0803n4:284_4": "Atha vā bhūtanti satto bhūtanāmako vā.",
  "anya-e0803n4:284_5": "Bhūtanti hi napuṁsakavasena sakalo satto evaṁnāmako ca yakkhādiko vuccati.",
  "anya-e0803n4:284_6": "‘‘Kālo ghasati bhūtāni,",
  "anya-e0803n4:284_7": "sabbāneva sahattanā.",
  "anya-e0803n4:284_8": "Yānīdha bhūtāni samāgatāni,",
  "anya-e0803n4:284_9": "ujjhāpetvāna bhūtāni,",
  "anya-e0803n4:284_10": "tamhā ṭhānā apakkamī’’ti evamādīsu napuṁsakappayogo veditabbo.",
  "anya-e0803n4:284_11": "Gātābandhasukhatthaṁ liṅgavipallāsoti ce? Tanna,",
  "anya-e0803n4:284_12": "‘‘yakkhādīni mahābhūtāni yaṁ gaṇhanti,",
  "anya-e0803n4:284_13": "neva tesaṁ tassa anto,",
  "anya-e0803n4:284_14": "na bahi ṭhānaṁ upalabbhatī’’ti cuṇṇiyapadaracanāyampi bhūtasaddassa napuṁsakaliṅgattadassanatoti avagantabbaṁ.",
  "anya-e0803n4:284_15": "Mahābhūtanti vuttappakāraṁ catubbidhaṁ mahābhūtarūpaṁ.",
  "anya-e0803n4:284_16": "Tassa mahantapātubhāvādīhi kāraṇehi mahābhūtatā veditabbā. Kathaṁ?",
  "anya-e0803n4:284_17": "Mahantaṁ bhūtanti mahābhūtaṁ,",
  "anya-e0803n4:284_18": "māyākārasaṅkhātena mahābhūtena samantipi mahābhūtaṁ,",
  "anya-e0803n4:284_19": "yakkhādīhi mahābhūtehi samantipi mahābhūtaṁ,",
  "anya-e0803n4:284_20": "mahantehi ghāsacchādanādipaccayehi bhūtaṁ pavattantipi mahābhūtaṁ,",
  "anya-e0803n4:284_21": "mahāvikārabhūtantipi mahābhūtaṁ.",
  "anya-e0803n4:284_22": "Evaṁ mahantapātubhāvādīhi kāraṇehi mahābhūtatā veditabbā.",
  "anya-e0803n4:284_23": "Atridaṁ suṭṭhupalakkhitabbaṁ –",
  "anya-e0803n4:285_0": "Punnapuṁsakaliṅgo ca, bhūtasaddo pavattati;",
  "anya-e0803n4:286_0": "Paṇṇattiyaṁ guṇe ceva, guṇeyevitthiliṅgako.",
  "anya-e0803n4:287_0": "Bhūta sambhūtasaddādi-naye paṇṇattivācakā;",
  "anya-e0803n4:288_0": "Yojetabbā tiliṅge te, iti ñe yyaṁ visesato.",
  "anya-e0803n4:289_0": "‘‘Bhūto tiṭṭhati, bhūtāni, tiṭṭhanti, samaṇo ayaṁ;",
  "anya-e0803n4:290_0": "Idāni bhūto, cittāni, bhūtāni vimalāni tu.",
  "anya-e0803n4:291_0": "Vañjhā bhūtā vadhū esā’’, iccudāharaṇānime;",
  "anya-e0803n4:292_0": "Vuttāni suṭṭhu lakkheyya, sāsanatthagavesako.",
  "anya-e0803n4:293_0": "Bhavittanti vaḍḍhitaṭṭhānaṁ.",
  "anya-e0803n4:293_1": "Tañhi bhavanti vaḍḍhanti etthāti bhavittanti vuccati,",
  "anya-e0803n4:293_2": "‘‘janittaṁ me bhavittaṁ me,",
  "anya-e0803n4:293_3": "iti paṅke avassayi’’nti idametassatthassa sādhakaṁ vacanaṁ.",
  "anya-e0803n4:294_0": "‘‘Bhavittaṁ’’ iti ‘‘bhāvitta’’-nti ca pāṭho dvidhā mayā;",
  "anya-e0803n4:295_0": "Rassattadīghabhāvena, diṭṭho bhaggavajātake.",
  "anya-e0803n4:296_0": "Bhūnanti bhavanaṁ bhūnaṁ vaddhi.",
  "anya-e0803n4:296_1": "‘‘Ahameva dūsiyā bhūnahatā,",
  "anya-e0803n4:296_2": "rañño mahāpatāpassā’’ti,",
  "anya-e0803n4:296_3": "‘‘bhūnahaccaṁ kataṁ mayā’’ti ca idametassatthassa sādhakaṁ vacanaṁ.",
  "anya-e0803n4:297_0": "Bhavananti bhavanakriyā.",
  "anya-e0803n4:297_1": "Atha vā bhavanti vaḍḍhanti ettha sattā puttadhītāhi nānāsampattīhi cāti bhavanaṁ vuccati geho,",
  "anya-e0803n4:297_2": "‘‘pettikaṁ bhavanaṁ mamā’’ti idametassatthassa sādhakaṁ vacanaṁ.",
  "anya-e0803n4:297_3": "‘‘Geho gharañca āvāso,",
  "anya-e0803n4:297_4": "bhavanañca niketana’’nti idaṁ pariyāyavacanaṁ.",
  "anya-e0803n4:297_5": "Parābhavananti avaddhimāpajjanaṁ.",
  "anya-e0803n4:297_6": "Sambhavananti suṭṭhu bhavanaṁ.",
  "anya-e0803n4:297_7": "Vibhavananti ucchedo vināso vā.",
  "anya-e0803n4:297_8": "Pātubhavananti pākaṭatā sarūpalābho iccevattho.",
  "anya-e0803n4:297_9": "Āvibhavananti paccakkhabhāvo.",
  "anya-e0803n4:297_10": "Tirobhavananti paṭicchannabhāvo.",
  "anya-e0803n4:297_11": "Vinābhavananti vinābhāvo.",
  "anya-e0803n4:297_12": "Sotthibhavananti suvatthitā.",
  "anya-e0803n4:297_13": "Paribhavananti pīḷanā hīḷanā vā.",
  "anya-e0803n4:297_14": "Abhibhavananti vidhamanaṁ.",
  "anya-e0803n4:297_15": "Adhibhavananti ajjhottharaṇaṁ .",
  "anya-e0803n4:297_16": "Anubhavananti paribhuñjanaṁ.",
  "anya-e0803n4:297_17": "Samanubhavananti suṭṭhu paribhuñjanaṁ.",
  "anya-e0803n4:297_18": "Paccanubhavananti adhipatibhāvenapi suṭṭhu paribhuñjanaṁ.",
  "anya-e0803n4:297_19": "Niggahītantanapuṁsakaliṅganiddeso.",
  "anya-e0803n4:298_0": "Atthavibhāvīti atthassa vibhāvanasīlaṁ cittaṁ vā ñāṇaṁ vā kulaṁ vā atthavibhāvi.",
  "anya-e0803n4:298_1": "Evaṁ dhammavibhāvi.",
  "anya-e0803n4:298_2": "Ikārantanapuṁsakaliṅganiddeso.",
  "anya-e0803n4:299_0": "Gotrabhūti paññattārammaṇaṁ mahaggatārammaṇaṁ vā gotrabhucittaṁ.",
  "anya-e0803n4:299_1": "Tañhi kāmāvacaragottamabhibhavati,",
  "anya-e0803n4:299_2": "mahaggatagottañca bhāveti nibbattetīti ‘‘gotrabhū’’ti vuccati.",
  "anya-e0803n4:299_3": "Apica gotrabhūti nibbānārammaṇaṁ maggavīthiyaṁ pavattaṁ gotrabhuñāṇaṁ vā saṅkhārārammaṇaṁ vā phalasamāpattivīthiyaṁ pavattaṁ gotrabhuñāṇaṁ.",
  "anya-e0803n4:299_4": "Tesu hi paṭhamaṁ puthujjanagottamabhibhavati,",
  "anya-e0803n4:299_5": "ariyagottañca bhāveti,",
  "anya-e0803n4:299_6": "gottābhidhānā ca nibbānato ārammaṇakaraṇavasena bhavatīti ‘‘gotrabhū’’ti vuccati,",
  "anya-e0803n4:299_7": "dutiyaṁ pana saṅkhārārammaṇampi samānaṁ āsevanapaccayabhāvena sasampayuttāni phalacittāni gottābhidhāne nibbānamhi bhāvetīti ‘‘gotrabhū’’ti vuccati.",
  "anya-e0803n4:299_8": "Idaṁ pāḷivavatthānaṁ –",
  "anya-e0803n4:300_0": "‘‘Gotrabhu’’iti rassatta-vasena kathitaṁ padaṁ;",
  "anya-e0803n4:301_0": "Napuṁsakanti viññeyyaṁ, ñāṇacittādipekkhakaṁ.",
  "anya-e0803n4:302_0": "‘‘Gotrabhū’’iti dīghatta-vasena kathitaṁ pana;",
  "anya-e0803n4:303_0": "Pulliṅgamiti viññeyyaṁ, puggalādikapekkhakaṁ.",
  "anya-e0803n4:304_0": "Dīghabhāvena vuttaṁ tu, napuṁsakanti no vade;",
  "anya-e0803n4:305_0": "Binduvantī’tare bhedā, tayo iti hi bhāsitā.",
  "anya-e0803n4:306_0": "Īkārantā ca ūdantā, rassattaṁ yanti sāsane;",
  "anya-e0803n4:307_0": "Napuṁsakattaṁ patvāna, sahabhu sīghayāyiti.",
  "anya-e0803n4:308_0": "Cittena saha bhavatīti cittasahabhu,",
  "anya-e0803n4:308_1": "cittena saha na bhavatīti nacittasahabhu, rūpaṁ.",
  "anya-e0803n4:308_2": "Ukārantanapuṁsakaliṅganiddeso.",
  "anya-e0803n4:308_3": "Niyatanapuṁsakaliṅganiddesoyaṁ.",
  "anya-e0803n4:309_0": "Aniyataliṅgānaṁ niyatanapuṁsakaliṅgesu pakkhittānaṁ bhūtaparābhūtasaddādīnaṁ niddeso nayānusārena suviññeyyova.",
  "anya-e0803n4:309_1": "Iccevaṁ napuṁsakaliṅgānaṁ bhūdhātumayānaṁ yathārahaṁ nibbacanādivasena niddeso vibhāvito.",
  "anya-e0803n4:309_2": "Iccevaṁ sabbathāpi liṅgattayaniddeso samatto.",
  "anya-e0803n4:310_0": "Ulliṅganena vividhena nayena vuttaṁ,",
  "anya-e0803n4:311_0": "Bhūdhātusaddamayaliṅgatikaṁ yadetaṁ;",
  "anya-e0803n4:312_0": "Āliṅgiyaṁ piyatarañca sutaṁ suliṅgaṁ,",
  "anya-e0803n4:313_0": "Poso kare manasi liṅgaviduttamicchaṁ.",
  "anya-e0803n4:314_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n4:315_0": "Kosallatthāya kate saddanītippakaraṇe",
  "anya-e0803n4:316_0": "Bhūdhātumayānaṁ tividhaliṅgikānaṁ nāmikarūpānaṁ vibhāgo",
  "anya-e0803n4:317_0": "Catuttho paricchedo."
}