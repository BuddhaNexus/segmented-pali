{
  "tika-abh02t2:0_0": "3. Dhātuvibhaṅgo",
  "tika-abh02t2:1_0": "1. Suttantabhājanīyavaṇṇanā",
  "tika-abh02t2:2_0": "172.",
  "tika-abh02t2:2_1": "Yadipi dhātusaṁyuttādīsu ‘‘dhātunānattaṁ vo, bhikkhave, desessāmi, katamañca, bhikkhave, dhātunānattaṁ?",
  "tika-abh02t2:2_2": "Cakkhudhātu…pe… manoviññāṇadhātū’’tiādinā (saṁ. ni.",
  "tika-abh02t2:2_3": "2.85) aṭṭhārasa dhātuyo āgatā,",
  "tika-abh02t2:2_4": "tā pana abhidhamme ca āgatāti sādhāraṇattā aggahetvā suttantesveva āgate tayo dhātuchakke gahetvā suttantabhājanīyaṁ vibhattanti veditabbaṁ. Sabbā dhātuyoti aṭṭhārasapi.",
  "tika-abh02t2:2_5": "Suññe sabhāvamatte niruḷho dhātu-saddo daṭṭhabbo.",
  "tika-abh02t2:2_6": "Asamphuṭṭhadhātūti catūhi mahābhūtehi abyāpitabhāvoti attho.",
  "tika-abh02t2:3_0": "173.Pathavīdhātudvayanti aṭṭhakathāyaṁ paduddhāro kato,",
  "tika-abh02t2:3_1": "pāḷiyaṁ pana ‘‘dveya’’nti āgacchati, attho pana yathāvuttova.",
  "tika-abh02t2:3_2": "Dvayanti pana pāṭhe sati ayampi attho sambhavati. Dve avayavā etassāti dvayaṁ,",
  "tika-abh02t2:3_3": "pathavīdhātūnaṁ dvayaṁ pathavīdhātudvayaṁ,",
  "tika-abh02t2:3_4": "dvinnaṁ pathavīdhātūnaṁ samudāyoti attho.",
  "tika-abh02t2:3_5": "Dve eva vā avayavā samuditā dvayaṁ, pathavīdhātudvayanti. ‘‘Tattha katamā pathavīdhātu? Pathavīdhātudvayaṁ,",
  "tika-abh02t2:3_6": "esā pathavīdhātū’’ti saṅkhepena vissajjeti.",
  "tika-abh02t2:3_7": "Atthi ajjhattikā atthi bāhirāti ettha ajjhattikabāhira-saddā na ajjhattikaduke viya ajjhattikabāhirāyatanavācakā,",
  "tika-abh02t2:3_8": "nāpi ajjhattattike vuttehi ajjhattabahiddhā-saddehi samānatthā,",
  "tika-abh02t2:3_9": "indriyabaddhānindriyabaddhavācakā pana ete.",
  "tika-abh02t2:3_10": "Tena ‘‘sattasantānapariyāpannā’’tiādi vuttaṁ.",
  "tika-abh02t2:3_11": "Niyakajjhattāti ca na paccattaṁ attani jātataṁ sandhāya vuttaṁ,",
  "tika-abh02t2:3_12": "atha kho sabbasattasantānesu jātatanti daṭṭhabbaṁ.",
  "tika-abh02t2:3_13": "Ajjhattaṁ paccattanti vacanena hi sattasantānapariyāpannatāya ajjhattikabhāvaṁ dasseti, na pāṭipuggalikatāya.",
  "tika-abh02t2:3_14": "Sabhāvākāratoti āpādīhi visiṭṭhena attano eva sabhāvabhūtena gahetabbākārena.",
  "tika-abh02t2:4_0": "Kesākakkhaḷattalakkhaṇāti kakkhaḷatādhikatāya vuttā.",
  "tika-abh02t2:4_1": "Pāṭiyekko koṭṭhāsoti pathavīkoṭṭhāsamatto suññoti attho.",
  "tika-abh02t2:4_2": "Matthaluṅgaṁ aṭṭhimiñjaggahaṇena gahitanti idha visuṁ na vuttanti veditabbaṁ.",
  "tika-abh02t2:5_0": "Imināti ‘‘seyyathidaṁ kesā’’tiādinā.",
  "tika-abh02t2:5_1": "Kammaṁ katvāti payogaṁ vīriyaṁ āyūhanaṁ vā katvāti attho.",
  "tika-abh02t2:5_2": "Bhogakāmena kasiyādīsu viya arahattakāmena ca imasmiṁ manasikāre kammaṁ kattabbanti.",
  "tika-abh02t2:5_3": "Pubbapalibodhāti āvāsādayo dīghakesādike khuddakapalibodhe aparapalibodhāti apekkhitvā vuttā.",
  "tika-abh02t2:6_0": "Vaṇṇādīnaṁ pañcannaṁ vasena manasikāro dhātupaṭikūlavaṇṇamanasikārānaṁ sādhāraṇo pubbabhāgoti nibbattitadhātumanasikāraṁ dassetuṁ ‘‘avasāne evaṁ manasikāro pavattetabbo’’ti āha.",
  "tika-abh02t2:6_1": "Aññamaññaṁ ābhogapaccavekkhaṇarahitāti kāraṇassa ca phalassa ca abyāpāratāya dhātumattataṁ dasseti.",
  "tika-abh02t2:6_2": "Ābhogapaccavekkhaṇādīnampi evameva abyāpāratā daṭṭhabbā. Na hi tāni,",
  "tika-abh02t2:6_3": "tesañca kāraṇāni ābhujitvā paccavekkhitvā ca uppajjanti karonti cāti.",
  "tika-abh02t2:6_4": "Lakkhaṇavasenāti ‘‘kakkhaḷaṁ kharigata’’ntiādivacanaṁ sandhāya vuttaṁ.",
  "tika-abh02t2:7_0": "Vekantakaṁ ekā lohajāti.",
  "tika-abh02t2:7_1": "Nāganāsikalohaṁ lohasadisaṁ lohavijāti haliddivijāti viya.",
  "tika-abh02t2:7_2": "Tiputambādīhi missetvā kataṁ karaṇena nibbattattā kittimalohaṁ.",
  "tika-abh02t2:7_3": "Morakkhādīni evaṁnāmānevetāni.",
  "tika-abh02t2:7_4": "Sāmuddikamuttāti nidassanamattametaṁ, sabbāpi pana muttā muttā eva.",
  "tika-abh02t2:8_0": "174. Appetīti āpo,",
  "tika-abh02t2:8_1": "ābandhanavasena sesabhūtattayaṁ pāpuṇāti silesatīti attho. Yūsabhūtoti rasabhūto.",
  "tika-abh02t2:8_2": "Vakkahadayayakanapapphāsāni tementanti ettha yakanaṁ heṭṭhābhāgapūraṇena,",
  "tika-abh02t2:8_3": "itarāni tesaṁ upari thokaṁ thokaṁ paggharaṇena temeti.",
  "tika-abh02t2:8_4": "Heṭṭhā leḍḍukhaṇḍāni temayamāneti temakatemitabbānaṁ abyāpārasāmaññanidassanatthāyeva upamā daṭṭhabbā,",
  "tika-abh02t2:8_5": "na ṭhānasāmaññanidassanatthāya.",
  "tika-abh02t2:8_6": "Sannicitalohitena temetabbānaṁ kesañci heṭṭhā,",
  "tika-abh02t2:8_7": "kassaci upari ṭhitatañhi satipaṭṭhānavibhaṅge vakkhatīti,",
  "tika-abh02t2:8_8": "yakanassa heṭṭhābhāgo ‘‘ṭhitaṁ mayi lohita’’nti na jānāti,",
  "tika-abh02t2:8_9": "vakkādīni ‘‘amhe temayamānaṁ lohitaṁ ṭhita’’nti na jānantīti evaṁ yojanā kātabbā.",
  "tika-abh02t2:8_10": "Yathā pana bhesajjasikkhāpade niyamo atthi ‘‘yesaṁ maṁsaṁ kappati, tesaṁ khīra’’nti, evamidha natthi.",
  "tika-abh02t2:9_0": "175.Tejanavasenāti nisitabhāvena tikkhabhāvena.",
  "tika-abh02t2:9_1": "Sarīrassa pakatiṁ atikkamitvā uṇhabhāvo santāpo,",
  "tika-abh02t2:9_2": "sarīradahanavasena pavatto mahādāho paridāho. Ayametesaṁ viseso.",
  "tika-abh02t2:9_3": "Yena jīrīyatīti ekāhikādijararogena jīrīyatītipi attho yujjati.",
  "tika-abh02t2:9_4": "Satavāraṁ tāpetvā udake pakkhipitvā uddhaṭasappi satadhotasappīti vadanti.",
  "tika-abh02t2:9_5": "Rasasoṇitamedamaṁsanhāruaṭṭhiaṭṭhimiñjā rasādayo.",
  "tika-abh02t2:9_6": "Keci nhāruṁ apanetvā sukkaṁ sattamadhātuṁ avocunti.",
  "tika-abh02t2:9_7": "Pākatikoti khobhaṁ appatto sadā vijjamāno.",
  "tika-abh02t2:9_8": "Petaggi mukhato bahi niggatova idha gahito.",
  "tika-abh02t2:10_0": "176.Vāyanavasenāti savegagamanavasena, samudīraṇavasena vā.",
  "tika-abh02t2:11_0": "177.Iminā yasmiṁ ākāse…pe… taṁ kathitanti idaṁ kasiṇugghāṭimākāsassa akathitataṁ,",
  "tika-abh02t2:11_1": "ajaṭākāsassa ca kathitataṁ dassetuṁ vuttaṁ.",
  "tika-abh02t2:12_0": "179.",
  "tika-abh02t2:12_1": "Sukhadukkhānaṁ pharaṇabhāvo sarīraṭṭhakautussa sukhadukkhaphoṭṭhabbasamuṭṭhānapaccayabhāvena yathābalaṁ sarīrekadesasakalasarīrapharaṇasamatthatāya vutto,",
  "tika-abh02t2:12_2": "somanassadomanassānaṁ iṭṭhāniṭṭhacittajasamuṭṭhāpanena tatheva pharaṇasamatthatāya.",
  "tika-abh02t2:12_3": "Evaṁ etesaṁ sarīrapharaṇatāya ekassa ṭhānaṁ itaraṁ paharati,",
  "tika-abh02t2:12_4": "itarassa ca aññanti aññamaññena sappaṭipakkhataṁ dasseti,",
  "tika-abh02t2:12_5": "aññamaññapaṭipakkhaoḷārikappavatti eva vā etesaṁ pharaṇaṁ.",
  "tika-abh02t2:12_6": "Vatthārammaṇāni ca pabandhena pavattihetubhūtāni pharaṇaṭṭhānaṁ daṭṭhabbaṁ,",
  "tika-abh02t2:12_7": "ubhayavato ca puggalassa vasena ayaṁ sappaṭipakkhatā dassitā sukhadassanīyattā.",
  "tika-abh02t2:13_0": "181.Kilesakāmaṁ sandhāyāti ‘‘saṅkappo kāmo rāgo kāmo’’ti (mahāni. 1; cūḷani.",
  "tika-abh02t2:13_1": "ajitamāṇavapucchāniddesa 8) ettha vuttaṁ saṅkappaṁ sandhāyāti adhippāyo.",
  "tika-abh02t2:13_2": "Sopi hi vibādhati upatāpeti cāti kilesasanthavasambhavato kilesakāmo vibhatto kilesavatthusambhavato vā.",
  "tika-abh02t2:13_3": "Kāmapaṭisaṁyuttāti kāmarāgasaṅkhātena kāmena sampayuttā, kāmapaṭibaddhā vā.",
  "tika-abh02t2:13_4": "Aññesu ca kāmapaṭisaṁyuttadhammesu vijjamānesu vitakkeyeva kāmopapado dhātusaddo niruḷho veditabbo vitakkassa kāmappasaṅgappavattiyā sātisayattā. Esa nayo byāpādadhātuādīsu.",
  "tika-abh02t2:13_5": "Parassa attano ca dukkhāyanaṁ vihiṁsā. Vihiṁsantīti hantuṁ icchanti.",
  "tika-abh02t2:14_0": "182.",
  "tika-abh02t2:14_1": "Ubhayattha uppannopi abhijjhāsaṁyogena kammapathajananato anabhijjhākammapathabhindanato ca kāmavitakko ‘‘kammapathabhedo’’ti vutto .",
  "tika-abh02t2:14_2": "Byāpādo panāti byāpādavacanena byāpādavitakkaṁ dasseti. So hi byāpādadhātūti.",
  "tika-abh02t2:14_3": "Tathā vihiṁsāya vihiṁsādhātuyā ca byāpādavasena yathāsambhavaṁ pāṇātipātādivasena ca kammapathabhedo yojetabbo. Etthāti dvīsu tikesu.",
  "tika-abh02t2:14_4": "Sabbakāmāvacarasabbakusalasaṅgāhakehi itare dve dve saṅgahetvā kathanaṁ sabbasaṅgāhikakathā.",
  "tika-abh02t2:14_5": "Etthāti pana etasmiṁ chakketi vuccamāne kāmadhātuvacanena kāmāvacarānaṁ nekkhammadhātuādīnañca gahaṇaṁ āpajjati.",
  "tika-abh02t2:15_0": "Labhāpetabbāti cakkhudhātādibhāvaṁ labhamānā dhammā nīharitvā dassanena labhāpetabbā. Carati etthāti cāro, kiṁ carati? Sammasanaṁ,",
  "tika-abh02t2:15_1": "sammasanassa cāro sammasanacāro,",
  "tika-abh02t2:15_2": "tebhūmakadhammānaṁ adhivacanaṁ.",
  "tika-abh02t2:16_0": "Suttantabhājanīyavaṇṇanā niṭṭhitā.",
  "tika-abh02t2:17_0": "2. Abhidhammabhājanīyavaṇṇanā",
  "tika-abh02t2:18_0": "183.Cakkhussāti visesakāraṇaṁ asādhāraṇasāmibhāvena niddiṭṭhaṁ.",
  "tika-abh02t2:18_1": "Tañhi puggalantarāsādhāraṇaṁ nīlādisabbarūpasādhāraṇañca.",
  "tika-abh02t2:18_2": "Vidahatīti evaṁ evañca tayā pavattitabbanti viniyujjamānaṁ viya uppādetīti attho.",
  "tika-abh02t2:18_3": "Vidahatīti ca dhātuattho eva visiṭṭho upasaggena dīpitoti vināpi upasaggena dhātūti eso saddo tamatthaṁ vadatīti daṭṭhabbo.",
  "tika-abh02t2:18_4": "Kattukammabhāvakaraṇaadhikaraṇesu dhātupadasiddhi hotīti pañcapi ete atthā vuttā.",
  "tika-abh02t2:18_5": "Suvaṇṇarajatādidhātuyo suvaṇṇādīnaṁ bījabhūtā selādayo.",
  "tika-abh02t2:19_0": "Attano sabhāvaṁ dhārentīti dhātuyoti etthāpi dhātīti dhātūti padasiddhi veditabbā.",
  "tika-abh02t2:19_1": "Dhātu-saddo eva hi dhāraṇatthopi hotīti.",
  "tika-abh02t2:19_2": "Kattuatthopi cāyaṁ purimena asadisoti nissattasabhāvamattadhāraṇañca dhātu-saddassa padhāno atthoti visuṁ vutto.",
  "tika-abh02t2:19_3": "Dhātuyo viya dhātuyoti ettha sīha-saddo viya kesarimhi niruḷho purisesu,",
  "tika-abh02t2:19_4": "selāvayavesu niruḷho dhātu-saddo ca cakkhādīsu upacarito daṭṭhabbo.",
  "tika-abh02t2:19_5": "Ñāṇañca ñeyyañca ñāṇañeyyāni,",
  "tika-abh02t2:19_6": "tesaṁ avayavā tappabhedabhūtā dhātuyo ñāṇañeyyāvayavā.",
  "tika-abh02t2:19_7": "Tattha ñāṇappabhedā dhammadhātuekadeso,",
  "tika-abh02t2:19_8": "ñeyyappabhedā aṭṭhārasāpīti ñāṇañeyyāvayavamattā dhātuyo honti.",
  "tika-abh02t2:19_9": "Atha vā ñāṇena ñātabbo sabhāvo dhātusaddena vuccamāno aviparītato ñāṇañeyyo,",
  "tika-abh02t2:19_10": "na diṭṭhiādīhi viparītaggāhakehi ñeyyoti attho.",
  "tika-abh02t2:19_11": "Tassa ñāṇañeyyassa avayavā cakkhādayo.",
  "tika-abh02t2:19_12": "Visabhāgalakkhaṇāvayavesu rasādīsu niruḷho dhātu-saddo tādisesu aññāvayavesu cakkhādīsu upacarito daṭṭhabbo,",
  "tika-abh02t2:19_13": "rasādīsu viya vā cakkhādīsu niruḷhova.",
  "tika-abh02t2:19_14": "Nijjīvamattassetaṁ adhivacananti etena nijjīvamattapadatthe dhātu-saddassa niruḷhataṁ dasseti.",
  "tika-abh02t2:19_15": "Cha dhātuyo etassāti chadhātuyo,",
  "tika-abh02t2:19_16": "yo loke ‘‘puriso’’ti dhammasamudāyo vuccati,",
  "tika-abh02t2:19_17": "so chadhāturo channaṁ pathavīādīnaṁ nijjīvamattasabhāvānaṁ samudāyamatto,",
  "tika-abh02t2:19_18": "na ettha jīvo puriso vā atthīti attho.",
  "tika-abh02t2:20_0": "Cakkhādīnaṁ kamo pubbe vuttoti idha ekekasmiṁ tike tiṇṇaṁ tiṇṇaṁ dhātūnaṁ kamaṁ dassento āha ‘‘hetuphalānupubbavavatthānavasenā’’ti.",
  "tika-abh02t2:20_1": "Hetuphalānaṁ anupubbavavatthānaṁ hetuphalabhāvova.",
  "tika-abh02t2:20_2": "Tattha hetūti paccayo adhippeto.",
  "tika-abh02t2:20_3": "Phalanti paccayuppannanti āha ‘‘cakkhudhātū’’tiādi.",
  "tika-abh02t2:20_4": "Manodhātudhammadhātūnañca manoviññāṇassa hetubhāvo yathāsambhavaṁ yojetabbo,",
  "tika-abh02t2:20_5": "dvārabhūtamanovasena vā tassā manodhātuyā.",
  "tika-abh02t2:21_0": "Sabbāsaṁ vasenāti yathāvuttānaṁ ābhādhātuādīnaṁ pañcatiṁsāya dhātūnaṁ vasena.",
  "tika-abh02t2:21_1": "Aparamatthasabhāvassa paramatthasabhāvesu na kadāci antogadhatā atthīti āha ‘‘sabhāvato vijjamānāna’’nti.",
  "tika-abh02t2:21_2": "Candābhāsūriyābhādikā vaṇṇanibhā evāti āha ‘‘rūpadhātuyeva hi ābhādhātū’’ti.",
  "tika-abh02t2:21_3": "Rūpādipaṭibaddhāti rāgavatthubhāvena gahetabbākāro subhanimittanti sandhāya ‘‘rūpādayovā’’ti avatvā paṭibaddhavacanaṁ āha.",
  "tika-abh02t2:21_4": "Asatipi rāgavatthubhāve ‘‘kusalavipākārammaṇā subhā dhātū’’ti dutiyo vikappo vutto. Vihiṁsādhātu cetanā, paraviheṭhanachando vā. Avihiṁsā karuṇā.",
  "tika-abh02t2:22_0": "Ubhopīti dhammadhātumanoviññāṇadhātuyo.",
  "tika-abh02t2:22_1": "Hīnādīsu purimanayena hīḷitā cakkhādayo hīnā, sambhāvitā paṇītā,",
  "tika-abh02t2:22_2": "nātihīḷitā nātisambhāvitā majjhimāti khandhavibhaṅge āgatahīnadukatoyeva nīharitvā majjhimā dhātu vuttāti veditabbā.",
  "tika-abh02t2:22_3": "Viññāṇadhātu yadipi chaviññāṇadhātuvasena vibhattā,",
  "tika-abh02t2:22_4": "tathāpi ‘‘viññāṇadhātuggahaṇena tassā purecārikapacchācārikattā manodhātu gahitāva hotī’’ti vuttattā āha ‘‘viññāṇadhātu…pe… sattaviññāṇasaṅkhepoyevā’’ti. Anekesaṁ cakkhudhātuādīnaṁ,",
  "tika-abh02t2:22_5": "tāsu ca ekekissā nānappakāratāya nānādhātūnaṁ vasena anekadhātunānādhātuloko vuttoti āha ‘‘aṭṭhārasadhātuppabhedamattamevā’’ti.",
  "tika-abh02t2:23_0": "‘‘Cakkhusotaghānajivhākāyamanomanoviññāṇadhātubhedenā’’ti aṭṭhakathāyaṁ likhitaṁ.",
  "tika-abh02t2:23_1": "Tattha na cakkhādīnaṁ kevalena dhātu-saddena sambandho adhippeto vijānanasabhāvassa pabhedavacanato.",
  "tika-abh02t2:23_2": "Viññāṇadhātu-saddena sambandhe kariyamāne dve manogahaṇāni na kattabbāni.",
  "tika-abh02t2:23_3": "Na hi dve manoviññāṇadhātuyo atthīti.",
  "tika-abh02t2:23_4": "‘‘Cakkhu…pe… kāyamanoviññāṇamanodhātū’’ti vā vattabbaṁ atulyayoge dvandasamāsābhāvato.",
  "tika-abh02t2:23_5": "Ayaṁ panettha pāṭho siyā ‘‘cakkhu…pe… kāyaviññāṇamanomanoviññāṇadhātubhedenā’’ti.",
  "tika-abh02t2:24_0": "Khandhāyatanadesanā saṅkhepadesanā,",
  "tika-abh02t2:24_1": "indriyadesanā vitthāradesanāti tadubhayaṁ apekkhitvā nātisaṅkhepavitthārā dhātudesanā.",
  "tika-abh02t2:24_2": "Atha vā suttantabhājanīye vuttadhātudesanā atisaṅkhepadesanā,",
  "tika-abh02t2:24_3": "ābhādhātuādīnaṁ anekadhātunānādhātuantānaṁ vasena desetabbā ativitthāradesanāti tadubhayaṁ apekkhitvā ayaṁ ‘‘nātisaṅkhepavitthārā’’ti.",
  "tika-abh02t2:25_0": "Bherītalaṁ viya cakkhudhātu saddassa viya viññāṇassa nissayabhāvato.",
  "tika-abh02t2:25_1": "Etāhi ca upamāhi nijjīvānaṁ bherītaladaṇḍādīnaṁ samāyoge nijjīvānaṁ saddādīnaṁ viya nijjīvānaṁ cakkhurūpādīnaṁ samāyoge nijjīvānaṁ cakkhuviññāṇādīnaṁ pavattīti kāraṇaphalānaṁ dhātumattattā kārakavedakabhāvavirahaṁ dasseti.",
  "tika-abh02t2:26_0": "Purecarānucarā viyāti nijjīvassa kassaci keci nijjīvā purecarānucarā viyāti attho.",
  "tika-abh02t2:26_1": "Manodhātuyeva vā attano khaṇaṁ anativattantī attano khaṇaṁ anativattantānaṁyeva cakkhuviññāṇādīnaṁ avijjamānepi purecarānucarabhāve pubbakālāparakālatāya purecarānucarā viya daṭṭhabbāti attho.",
  "tika-abh02t2:26_2": "Sallamiva sūlamiva tividhadukkhatāsamāyogato daṭṭhabbo. Āsāyeva dukkhaṁ āsādukkhaṁ, āsāvighātaṁ dukkhaṁ vā.",
  "tika-abh02t2:26_3": "Saññā hi abhūtaṁ dukkhadukkhampi subhādito sañjānantī taṁ āsaṁ tassā ca vighātaṁ āsīsitasubhādiasiddhiyā janetīti.",
  "tika-abh02t2:26_4": "Kammappadhānā saṅkhārāti ‘‘paṭisandhiyaṁ pakkhipanato’’tiādimāha.",
  "tika-abh02t2:26_5": "Jātidukkhānubandhanatoti attanā nibbattiyamānena jātidukkhena anubandhattā.",
  "tika-abh02t2:26_6": "Bhavapaccayā jāti hi jātidukkhanti.",
  "tika-abh02t2:26_7": "Padumaṁ viya dissamānaṁ khuracakkaṁ viya rūpampi itthiyādibhāvena dissamānaṁ nānāvidhupaddavaṁ janeti.",
  "tika-abh02t2:26_8": "Sabbe anatthā rāgādayo jātiādayo ca visabhūtā asantā sappaṭibhayā cāti tappaṭipakkhabhūtattā amatādito daṭṭhabbā.",
  "tika-abh02t2:27_0": "Muñcitvāpi aññaṁ gahetvāvāti etena makkaṭassa gahitaṁ sākhaṁ muñcitvāpi ākāse ṭhātuṁ asamatthatā viya gahitārammaṇaṁ muñcitvāpi aññaṁ aggahetvā pavattituṁ asamatthatāya makkaṭasamānataṁ dasseti.",
  "tika-abh02t2:27_1": "Aṭṭhivedhaviddhopi damathaṁ anupagacchanto duṭṭhasso assakhaḷuṅko. Raṅgagato naṭo raṅganaṭo.",
  "tika-abh02t2:28_0": "184.Cakkhuñca paṭicca rūpe cātiādinā dvārārammaṇesu ekavacanabahuvacananiddesā ekanānāsantānagatānaṁ ekasantānagataviññāṇapaccayabhāvato ekanānājātikattā ca.",
  "tika-abh02t2:29_0": "Sabbadhammesūti ettha sabba-saddo adhikāravasena yathāvuttaviññāṇasaṅkhāte ārammaṇasaṅkhāte vā padesasabbasmiṁ tiṭṭhatīti daṭṭhabbo.",
  "tika-abh02t2:29_1": "Manoviññāṇadhātuniddese ‘‘cakkhuviññāṇadhātuyā uppajjitvā niruddhasamanantarā uppajjati manodhātu,",
  "tika-abh02t2:29_2": "manodhātuyāpi uppajjitvā niruddhasamanantarā uppajjati citta’’nti cakkhuviññāṇadhātānantaraṁ manodhātu viya manodhātānantarampi uppajjati cittanti yāva aññā manodhātu uppajjissati,",
  "tika-abh02t2:29_3": "tāva pavattaṁ sabbaṁ cittaṁ ekattena gahetvā vuttanti evampi attho labbhati.",
  "tika-abh02t2:29_4": "Evañhi sati manoviññāṇadhātānantaraṁ uppannāya manodhātuyā manoviññāṇadhātubhāvappasaṅgo na hotiyeva.",
  "tika-abh02t2:29_5": "Pañcaviññāṇadhātumanodhātukkamanidassanañhi tabbidhurasabhāvena uppattiṭṭhānena ca paricchinnassa cittassa manoviññāṇadhātubhāvadassanatthaṁ,",
  "tika-abh02t2:29_6": "na anantaruppattimattenāti tabbidhurasabhāve ekattaṁ upanetvā dassanaṁ yujjati.",
  "tika-abh02t2:29_7": "Anupanītepi ekatte tabbidhurasabhāve ekasmiṁ dassite sāmaññavasena aññampi sabbaṁ taṁ sabhāvaṁ dassitaṁ hotīti daṭṭhabbaṁ.",
  "tika-abh02t2:29_8": "Pi-saddena manoviññāṇadhātusampiṇḍane ca sati ‘‘manoviññāṇadhātuyāpi samanantarā uppajjati cittaṁ…pe… tajjā manoviññāṇadhātū’’ti manoviññāṇadhātuggahaṇena bhavaṅgānantaraṁ uppannaṁ manodhātucittaṁ nivattitaṁ hotīti ce? Na,",
  "tika-abh02t2:29_9": "tassā manoviññāṇadhātubhāvāsiddhito. Na hi yaṁ codīyati, tadeva parihārāya hotīti.",
  "tika-abh02t2:30_0": "Manodhātuyāpi manoviññāṇadhātuyāpīti manadvayavacanena dvinnaṁ aññamaññavidhurasabhāvatā dassitāti teneva manodhātāvajjanassa manoviññāṇadhātubhāvo nivattitoti daṭṭhabbo.",
  "tika-abh02t2:30_1": "Vutto hi tassa manoviññāṇadhātuvidhuro manodhātusabhāvo ‘‘sabbadhammesu vā pana paṭhamasamannāhāro uppajjatī’’tiādinā.",
  "tika-abh02t2:30_2": "Sā sabbāpīti etaṁ mukhamattanidassanaṁ.",
  "tika-abh02t2:30_3": "Na hi javanapariyosānā eva manoviññāṇadhātu,",
  "tika-abh02t2:30_4": "tadārammaṇādīnipi pana hontiyevāti.",
  "tika-abh02t2:30_5": "Evaṁ pañcaviññāṇadhātumanodhātuvisiṭṭhasabhāvavasena sabbaṁ manoviññāṇadhātuṁ dassetvā puna manodvāravasena sātisayaṁ javanamanoviññāṇadhātuṁ dassento ‘‘manañca paṭiccā’’tiādimāha.",
  "tika-abh02t2:30_6": "Yadi pana channaṁ dvārānaṁ vasena javanāvasānāneva cittāni idha ‘‘manoviññāṇadhātū’’ti dassitānīti ayamattho gayheyya,",
  "tika-abh02t2:30_7": "cutipaṭisandhibhavaṅgānaṁ aggahitattā sāvasesā desanā āpajjati,",
  "tika-abh02t2:30_8": "tasmā yathāvuttena nayena attho veditabbo.",
  "tika-abh02t2:30_9": "Chadvārikacittehi vā samānalakkhaṇāni aññānipi ‘‘manoviññāṇadhātū’’ti dassitānīti veditabbāni.",
  "tika-abh02t2:31_0": "Paṭiccāti āgataṭṭhāneti ettha ‘‘mano ca nesaṁ gocaravisayaṁ paccanubhotī’’tiādīsu (ma. ni. 1.455) visuṁ kātuṁ yuttaṁ,",
  "tika-abh02t2:31_1": "idha pana ‘‘cakkhuñca paṭiccā’’tiādīsu ca-saddena sampiṇḍetvā āvajjanassapi cakkhādisannissitatākaraṇaṁ viya manañca paṭiccāti āgataṭṭhāne manodvārasaṅkhātabhavaṅgasannissitameva āvajjanaṁ kātabbanti adhippāyo.",
  "tika-abh02t2:32_0": "Abhidhammabhājanīyavaṇṇanā niṭṭhitā.",
  "tika-abh02t2:33_0": "3. Pañhapucchakavaṇṇanā",
  "tika-abh02t2:34_0": "Pañhapucchakaṁ heṭṭhā vuttanayattā uttānamevāti.",
  "tika-abh02t2:35_0": "Pañhapucchakavaṇṇanā niṭṭhitā.",
  "tika-abh02t2:36_0": "Dhātuvibhaṅgavaṇṇanā niṭṭhitā."
}