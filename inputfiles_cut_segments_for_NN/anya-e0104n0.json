{
  "anya-e0104n0:0_0": " Namo tassa bhagavato arahato sammāsambuddhassa",
  "anya-e0104n0:1_0": "Visuddhimagga-mahāṭīkā",
  "anya-e0104n0:2_0": "(Dutiyo bhāgo)",
  "anya-e0104n0:3_0": "12. Iddhividhaniddesavaṇṇanā",
  "anya-e0104n0:4_0": "Abhiññākathāvaṇṇanā",
  "anya-e0104n0:5_0": "365.",
  "anya-e0104n0:5_1": "Saṁvaṇṇanāvasena anantarasamādhikathāya āsannapaccakkhataṁ dīpento ‘‘ayaṁ samādhibhāvanā’’ti āha.",
  "anya-e0104n0:5_2": "‘‘Abhiññā sampādetuṁ yogo kātabbo’’ti vatvā tattha payojanavisese dassetuṁ ‘‘evañhī’’tiādi vuttaṁ. Kiñcāpi thiratarabhāvo,",
  "anya-e0104n0:5_3": "vipassanābhāvanāsukhatā ca samādhibhāvanāya ānisaṁso eva,",
  "anya-e0104n0:5_4": "tathāpi pañca lokiyābhiññā yathāvuttasamādhibhāvanāya ānisaṁsabhāvena pākaṭā paññātāti tāsaṁyeva vasena yogino adhigatānisaṁsatā vuttā,",
  "anya-e0104n0:5_5": "cuddasadhā cittaparidamanena thirataratā vuttā.",
  "anya-e0104n0:5_6": "Lokiyābhiññāsu vasībhāvopi samādhisseva vasībhāvo,",
  "anya-e0104n0:5_7": "tathā ca ‘‘samāhito yathābhūtaṁ pajānātī’’ti (saṁ. ni. 3.5; 4.99; 5.1071; netti. 40; mi. pa.",
  "anya-e0104n0:5_8": "2.1.14) vacanato ‘‘sukheneva paññābhāvanaṁ sampādessatī’’ti vuttaṁ.",
  "anya-e0104n0:5_9": "Tasmāti yasmā samādhibhāvanāya ānisaṁsalābho thirataratā,",
  "anya-e0104n0:5_10": "sukheneva ca paññābhāvanā ijjhati,",
  "anya-e0104n0:5_11": "tasmā abhiññākathaṁ tāva ārabhissāma,",
  "anya-e0104n0:5_12": "paññābhāvanāya okāse sampattepīti adhippāyo.",
  "anya-e0104n0:6_0": "Bhagavatā pañca lokikābhiññā vuttāti sambandho.",
  "anya-e0104n0:6_1": "Na catukkajjhānamattameva idha sāsane sampādetabbaṁ, napi iddhividhañāṇameva,",
  "anya-e0104n0:6_2": "atha kho aññampi atthīti uttaruttaripaṇītapaṇītadhammadesanatthañca.",
  "anya-e0104n0:7_0": "Iddhivikubbananti iddhisaṅkhātaṁ pakativaṇṇajahanakiriyaṁ,",
  "anya-e0104n0:7_1": "idaṁ iddhīsu vikubbaniddhiyā padhānatāya vuttaṁ,",
  "anya-e0104n0:7_2": "iddhiṁ vikubbanañcāti evaṁ vā attho daṭṭhabbo.",
  "anya-e0104n0:7_3": "Vikubbanassa visuṁ gahaṇampi vuttakāraṇeneva daṭṭhabbaṁ.",
  "anya-e0104n0:7_4": "Ākāsakasiṇavasena arūpasamāpattiyo na sambhavanti,",
  "anya-e0104n0:7_5": "ālokakasiṇañca odātakasiṇantogadhaṁ katvā ‘‘odātakasiṇapariyantesū’’ti vuttaṁ kasiṇānulomādicittaparidamanavidhino adhippetattā,",
  "anya-e0104n0:7_6": "ākāsanimmānādiatthaṁ pana tadubhayampi icchitabbameva.",
  "anya-e0104n0:7_7": "Aṭṭha aṭṭhāti yathāvuttesu kasiṇesu ekekasmiṁ aṭṭha aṭṭha samāpattiyo.",
  "anya-e0104n0:7_8": "Kasiṇānulomatoti kasiṇapaṭipāṭito,",
  "anya-e0104n0:7_9": "paṭipāṭi ca desanāvasena veditabbā.",
  "anya-e0104n0:7_10": "Jhānānulomo pana paṭipattivasenapi. Ukkamanaṁ ukkantaṁ, ukkantameva ukkantikaṁ,",
  "anya-e0104n0:7_11": "jhānassa ukkantikaṁ jhānukkantikaṁ, tato, jhānalaṅghanatoti attho. Aṅgasaṅkantito aṅgātikkamato.",
  "anya-e0104n0:7_12": "Cittaṁ paridametabbaṁ yadicchakaṁ yatthicchakaṁ jhānānaṁ samāpajjanādisukhatthaṁ,",
  "anya-e0104n0:7_13": "tesaṁ ārammaṇānañca sallakkhaṇatthaṁ.",
  "anya-e0104n0:7_14": "Evañhissa tattha visavitā samijjhatīti.",
  "anya-e0104n0:8_0": "366.Jhānaṁ samāpajjatīti kiṁ catubbidhampi jhānaṁ samāpajjati, udāhu ekekanti?",
  "anya-e0104n0:8_1": "Kiñcettha yadi catubbidhampi samāpajjati,",
  "anya-e0104n0:8_2": "aṅgasaṅkantito viseso na siyā,",
  "anya-e0104n0:8_3": "atha ekekaṁ ārammaṇasaṅkantito.",
  "anya-e0104n0:8_4": "Nāyaṁ doso ābhogavasena tesaṁ visesasiddhito.",
  "anya-e0104n0:8_5": "Yadā hi kasiṇānulomameva ābhujitvā tattha tattha kasiṇe jhānāni samāpajjati, na aṅgasaṅkantiṁ, tadā kasiṇānulomo.",
  "anya-e0104n0:8_6": "Yadā pana aṅgasaṅkantiṁ ābhujitvā jhānāni samāpajjati, tadā aṅgasaṅkanti veditabbā.",
  "anya-e0104n0:8_7": "Iminā nayena kasiṇānulomaārammaṇasaṅkantiādīnampi aññamaññaṁ viseso veditabbo.",
  "anya-e0104n0:8_8": "Idaṁ kasiṇānulomaṁ nāma cittaparidamananti adhippāyo.",
  "anya-e0104n0:9_0": "Tathevāti ‘‘paṭipāṭiyā aṭṭhasu kasiṇesu satakkhattumpi sahassakkhattumpī’’ti etassa upasaṁhārattho tathā-saddo. Paṭilomato cettha paṭipāṭi. Tenāha ‘‘paṭilomakkamenā’’ti.",
  "anya-e0104n0:9_1": "Ayañhettha attho – paṭhamaṁ odātakasiṇe jhānaṁ samāpajjati,",
  "anya-e0104n0:9_2": "tato lohitakasiṇeti yāva pathavīkasiṇā vattabbā.",
  "anya-e0104n0:10_0": "Punappunaṁ samāpajjananti ‘‘satakkhattuṁ sahassakkhattu’’nti vuttaṁ bahulākāramāha.",
  "anya-e0104n0:11_0": "Tatthevāti pathavīkasiṇeyeva.",
  "anya-e0104n0:11_1": "Tatoti pacchā tatiyajjhānato vuṭṭhānantarakālaṁ. Tadevāti pathavīkasiṇameva.",
  "anya-e0104n0:11_2": "Tato ākiñcaññāyatananti tato pathavīkasiṇugghāṭimākāse pavattitaākāsānañcāyatanasamāpattito vuṭṭhāya viññāṇañcāyatanaṁ amanasikaritvā taṁ laṅghitvā yathāvuttaākāsānañcāyatanaviññāṇassa abhāve pavattitaṁ ākiñcaññāyatanaṁ samāpajjati.",
  "anya-e0104n0:11_3": "Pathavīkasiṇugghāṭimākāsakasiṇaṁ pathavīkasiṇapakkhikameva hotīti vuttaṁ ‘‘kasiṇaṁ anukkamitvā’’ti.",
  "anya-e0104n0:11_4": "Atha vā aṭṭhasu kasiṇesu kassaci ukkamanaṁ idha kasiṇukkantikaṁ nāmāti āha ‘‘kasiṇaṁ anukkamitvā’’ti.",
  "anya-e0104n0:11_5": "Jhānukkantikanti ettha icchitaṁ avadhāraṇena nivattetabbaṁ,",
  "anya-e0104n0:11_6": "ukkamanassa ca sarūpaṁ dassetuṁ ‘‘evaṁ kasiṇa’’ntiādiṁ vatvā puna taṁ pakāraṁ saha nissayena sesakasiṇesu atidisanto ‘‘evaṁ āpokasiṇādi…pe… kātabbā’’ti āha. Tenāha ‘‘iminā nayenā’’tiādi.",
  "anya-e0104n0:11_7": "Yathā paṭhamajjhānamūlakaṁ pathavīkasiṇādīsu jhānukkantikaṁ dassitaṁ,",
  "anya-e0104n0:11_8": "evaṁ dutiyajjhānādimūlakampi taṁ yathārahaṁ dassetabbaṁ.",
  "anya-e0104n0:12_0": "Tadevāti paṭhamajjhānameva.",
  "anya-e0104n0:12_1": "Kasiṇukkantikepi āpokasiṇādimūlikā yojanā vuttanayeneva kātabbā,",
  "anya-e0104n0:12_2": "tathā yathārahaṁ dutiyajjhānādimūlikā.",
  "anya-e0104n0:13_0": "Lohitakasiṇato ākiñcaññāyatananti lohitakasiṇaṁ āvajjento abhimukhaṁ katvā tassa ugghāṭanena upaṭṭhite kasiṇugghāṭimākāse amanasikārena ākāsānañcāyatanajjhānaṁ samāpajjitvā tattha pubbe pavattaviññāṇassa apagamaṁ ārammaṇaṁ katvā ākiñcaññāyatanaṁ samāpajjati.",
  "anya-e0104n0:14_0": "Itaresanti avasiṭṭharūpāvacarajjhānānaṁ.",
  "anya-e0104n0:14_1": "Na hi arūpajjhānesu aṅgasaṅkanti atthi,",
  "anya-e0104n0:14_2": "nāpi tāni pathavīkasiṇe pavattanti.",
  "anya-e0104n0:14_3": "Yaṁ pana aṅgārammaṇasaṅkantivacane ‘‘nīlakasiṇaṁ ugghāṭetvā ākāsānañcāyatana’’ntiādi vuttaṁ, taṁ yathālābhavasena vuttaṁ, pariyāyena vāti daṭṭhabbaṁ.",
  "anya-e0104n0:14_4": "Nippariyāyato pana yathā aṅgasaṅkanti rūpajjhānesu eva labbhati,",
  "anya-e0104n0:14_5": "evaṁ arūpajjhānesu eva ārammaṇasaṅkanti.",
  "anya-e0104n0:14_6": "Tassa tasseva hi jhānassa ārammaṇantare pavatti ārammaṇasaṅkanti.",
  "anya-e0104n0:14_7": "Tenāha ‘‘sabbakasiṇesu ekasseva jhānassa samāpajjanaṁ ārammaṇasaṅkantikaṁ nāmā’’ti.",
  "anya-e0104n0:15_0": "Yathā pana ‘‘sabbakasiṇesū’’ti iminā ākāsaviññāṇakasiṇānampi saṅgaho hotīti na sakkā vattuṁ idha aṭṭhannaṁyeva kasiṇānaṁ adhigatattā,",
  "anya-e0104n0:15_1": "evaṁ sabbampi arūpajjhānaṁ ‘‘ekaṁ jhāna’’nti na sakkā vattuṁ aṭṭhannaṁ samāpattīnaṁ vasena cittaparidamanassa icchitattā.",
  "anya-e0104n0:15_2": "Tasmā āruppajjhānānaṁ vasena aṅgārammaṇasaṅkanti pariyāyena vuttāti veditabbaṁ.",
  "anya-e0104n0:15_3": "Tathā hi pītakasiṇugghāṭimākāse yaṁ paṭhamāruppaviññāṇaṁ,",
  "anya-e0104n0:15_4": "tadārammaṇaṁ viññāṇañcāyatanaṁ sandhāyāha ‘‘pītakasiṇato viññāṇañcāyatanaṁ samāpajjitvā’’ti.",
  "anya-e0104n0:15_5": "Iminā nayena sesadvayepi attho veditabbo.",
  "anya-e0104n0:15_6": "Ekantarikavasenāti aññattho antara-saddo. Antarameva antarikaṁ,",
  "anya-e0104n0:15_7": "ekajjhaṁ antarikaṁ etasminti ekantarikaṁ, jhānasamāpajjanaṁ, tassa vasena. Yathā aṅgānaṁ,",
  "anya-e0104n0:15_8": "ārammaṇassa ca ekajjhaṁ aññathā viseso hoti, tathā samāpajjanavasenāti.",
  "anya-e0104n0:15_9": "So pana viseso heṭṭhimānaṁ tesaṁ aṅgārammaṇānaṁ samatikkamanavasena hotīti vuttaṁ ‘‘ekantarikavasena aṅgānañca ārammaṇānañca saṅkamana’’nti.",
  "anya-e0104n0:15_10": "‘‘Idaṁ jhānaṁ pañcaṅgika’’ntiādinā aṅgesu,",
  "anya-e0104n0:15_11": "‘‘idaṁ pathavīkasiṇa’’ntiādinā ārammaṇesu ca vavatthāpitesu ekajjhaṁ tesaṁ vavatthāpane na koci viseso atthīti aṭṭhakathāsu ayaṁ vidhi nābhato.",
  "anya-e0104n0:15_12": "Evañca katvā jhānukkantikādīsu paṭilomakkamena,",
  "anya-e0104n0:15_13": "anulomapaṭilomakkamena ca ekantarikabhāvena labbhamānampi jhānādīnaṁ ukkamanaṁ na uddhaṭaṁ,",
  "anya-e0104n0:15_14": "tehi nayehi vināpi cittaparidamanaṁ ijjhatīti papañcaparihāratthaṁ vā te aṭṭhakathāsu anāgatāti daṭṭhabbaṁ.",
  "anya-e0104n0:16_0": "367.Abhāvitabhāvano jhānābhiññāsu akatādhikāro.",
  "anya-e0104n0:16_1": "Tattha upanissayarahitopīti keci.",
  "anya-e0104n0:16_2": "Ādibhūtaṁ yogakammaṁ ādikammaṁ,",
  "anya-e0104n0:16_3": "taṁ etassa atthīti ādikammiko,",
  "anya-e0104n0:16_4": "pubbe akataparicayo bhāvanaṁ anuyuñjanto. Tenāha ‘‘yogāvacaro’’ti.",
  "anya-e0104n0:16_5": "Kasiṇaparikammampi bhāroti dosavivajjanādividhinā kasiṇamaṇḍale paṭipatti yāva uggahanimittuppatti kasiṇaparikammaṁ, tampi nāma bhāro,",
  "anya-e0104n0:16_6": "pageva iddhivikubbanāti adhippāyo.",
  "anya-e0104n0:16_7": "Nimittuppādananti paṭibhāganimittuppādanaṁ .",
  "anya-e0104n0:16_8": "Taṁ vaḍḍhetvāti taṁ nimittaṁ, bhāvanañca vaḍḍhetvā.",
  "anya-e0104n0:16_9": "Na hi bhāvanāya vināva nimittavaḍḍhanaṁ labbhati.",
  "anya-e0104n0:16_10": "Keci upacārasamādhiṁ labhitvā appanāsamādhiṁ adhigantuṁ na sakkonti,",
  "anya-e0104n0:16_11": "tādisāpi bahū hontevāti āha ‘‘appanādhigamo bhāro’’ti.",
  "anya-e0104n0:16_12": "Appanādhigamoti vā aṭṭhannaṁ samāpattīnaṁ adhigamamāha.",
  "anya-e0104n0:16_13": "Aññova samāpattīnaṁ upanissayo ,",
  "anya-e0104n0:16_14": "añño abhiññānanti āha ‘‘paridamitacittassāpi iddhivikubbanaṁ nāma bhāro’’ti.",
  "anya-e0104n0:16_15": "Khippaṁ nisanti nisāmanaṁ jhānacakkhunā pathavīkasiṇādijhānārammaṇassa dassanaṁ etassāti khippanisanti,",
  "anya-e0104n0:16_16": "sīghataraṁ jhānaṁ samāpajjitā,",
  "anya-e0104n0:16_17": "tassa bhāvo khippanisantibhāvo.",
  "anya-e0104n0:16_18": "Ambatarunicitaṁ mahāmahindattherādīhi otiṇṇaṭṭhānaṁ therambatthalaṁ.",
  "anya-e0104n0:16_19": "Yathā paṭipakkhavijayāya yodhājīvā nimmalameva asitomarādiṁ gahetvā vicaranti,",
  "anya-e0104n0:16_20": "evaṁ bhikkhunāpi kilesavijayāya nimmalāva jhānābhiññā vaḷañjitabbāti imamatthaṁ dassetuṁ ‘‘tasmā’’tiādi vuttaṁ.",
  "anya-e0104n0:17_0": "Patiṭṭhābhāvoti idha parassa upaddavūpasamanaṁ adhippetaṁ.",
  "anya-e0104n0:17_1": "Taṁ hi khippanisantibhāvatopi garutaraṁ accāyikakiccasādhanavasena vidhātabbato durabhisambhavatarattā.",
  "anya-e0104n0:17_2": "Taṁ pana rakkhitattheranidassaneneva siddhampi tato garutarena aṅgāravassaparittāṇena vibhāvetuṁ ‘‘giribhaṇḍavāhanapūjāya…pe… thero viyā’’ti āha.",
  "anya-e0104n0:17_3": "Giribhaṇḍavāhanapūjā nāma cetiyagirimādiṁ katvā sakaladīpe,",
  "anya-e0104n0:17_4": "samudde ca yāva yojanā mahatī dīpapūjā.",
  "anya-e0104n0:17_5": "Pathaviṁ māpetvāti mārena pavattitaṁ aṅgāravassaṁ phuliṅgamattenapi yāva manusse na pāpuṇāti,",
  "anya-e0104n0:17_6": "tāvadeva ākāse pathaviṁ nimminitvā.",
  "anya-e0104n0:18_0": "Balavapubbayogānanti garutarūpanissayānaṁ,",
  "anya-e0104n0:18_1": "iddhividhādīnaṁ hetubhūtamahābhinīhārānanti attho.",
  "anya-e0104n0:18_2": "Aggasāvakādīnanti ādi-saddena ekacce mahāsāvake saṅgaṇhāti.",
  "anya-e0104n0:18_3": "Bhāvanānukkamo yathāvuttaṁ cittaparidamanaṁ.",
  "anya-e0104n0:18_4": "Paṭisambhidādīti ādi-saddena ṭhānāṭhānañāṇādīnampi saṅgaho veditabbo, na sesābhiññānameva.",
  "anya-e0104n0:18_5": "Sāvakānampi hi ṭhānāṭhānañāṇādīni padesavasena ijjhanti.",
  "anya-e0104n0:18_6": "Tasmāti yasmā pubbahetusampannasseva yathāvuttaṁ bhāvanānukkamaṁ vinā abhiññāyo ijjhanti, na itarassa, tasmā.",
  "anya-e0104n0:18_7": "Aggidhamanādīhīti aggimhi tāpanakoṭṭanādīhi.",
  "anya-e0104n0:18_8": "Yathā cāti ca-saddena lākhākārādīnaṁ lākhākoṭṭanādiṁ avuttampi saṅgaṇhāti.",
  "anya-e0104n0:18_9": "Chanda…pe… vasenāti ‘‘chandavato ce abhiññā sijjhati,",
  "anya-e0104n0:18_10": "mayhampi sijjhatī’’ti kattukamyatāchandaṁ sīsaṁ dhuraṁ jeṭṭhaṁ pubbaṅgamaṁ katvā,",
  "anya-e0104n0:18_11": "chandaṁ vā uppādetvā taṁ bhāvanāya mukhaṁ katvā jhānassa samāpajjanavasena. Eseva nayo sesesupi.",
  "anya-e0104n0:18_12": "‘‘Āvajjanādivasībhāvavasenā’’ti idaṁ aṭṭhasupi samāpattīsu sātisayaṁ vasībhāvāpādanaṁ sandhāya vuttaṁ. Tañca kho ādikammikavasena,",
  "anya-e0104n0:18_13": "na katādhikāravasenāti āha ‘‘pubbahetu…pe… vaṭṭatī’’ti.",
  "anya-e0104n0:18_14": "Pubbahetusampannassa hi yaṁ jhānaṁ pādakaṁ katvā abhiññā nibbattetabbā,",
  "anya-e0104n0:18_15": "tattheva sātisayaṁ ciṇṇavasitāpi icchitabbā, na sabbatthevāti adhippāyo.",
  "anya-e0104n0:18_16": "‘‘Catutthajjhānamatte ciṇṇavasinā’’ti vacanato arūpasamāpattiyo vināpi abhiññā ijjhantīti vadanti.",
  "anya-e0104n0:18_17": "Tampi yadi pubbahetusampannassa vasena vuttaṁ, yuttameva. Athetarassa, tesaṁ matimattaṁ.",
  "anya-e0104n0:18_18": "Yathāti yena pakārena yena vidhinā.",
  "anya-e0104n0:18_19": "Etthāti etasmiṁ iddhividhanipphādane.",
  "anya-e0104n0:19_0": "368.Tatrāti ca tadeva paccāmasati.",
  "anya-e0104n0:19_1": "Pāḷinayānusārenevāti pāḷigatiyā anusaraṇeneva,",
  "anya-e0104n0:19_2": "pāṭhasaṁvaṇṇanānukkamenevāti attho.",
  "anya-e0104n0:19_3": "‘‘Catutthajjhānaṁ upasampajja viharatī’’ti vatvā ‘‘so’’ti vuttattā āha ‘‘adhigatacatutthajjhāno yogī’’ti.",
  "anya-e0104n0:19_4": "‘‘Evaṁ samāhite’’ti ettha evaṁ-saddo heṭṭhājhānattayādhigamapaṭipāṭisiddhassa catutthajjhānasamādhānassa nidassanatthoti āha ‘‘evanti catutthajjhānakkamanidassanameta’’nti, catutthajjhānassa,",
  "anya-e0104n0:19_5": "tassa ca adhigamakkamassa nidassanaṁ.",
  "anya-e0104n0:19_6": "Yena samādhānānukkamena catutthajjhānasamādhi laddho, tadubhayanidassananti attho.",
  "anya-e0104n0:19_7": "Tenāha ‘‘iminā…pe… vuttaṁ hotī’’ti.",
  "anya-e0104n0:19_8": "Yadipi ‘‘eva’’nti idaṁ āgamanasamādhinā saddhiṁ catutthajjhānasamādhānaṁ dīpeti.",
  "anya-e0104n0:19_9": "Satipārisuddhisamādhi eva pana iddhiyā adhiṭṭhānabhāvato padhānanti āha ‘‘catutthajjhānasamādhinā samāhite’’ti.",
  "anya-e0104n0:19_10": "Upekkhāsatipārisuddhibhāvenāti upekkhāya janitasatipārisuddhisabbhāvena.",
  "anya-e0104n0:19_11": "Sabbapaccanīkadhammūpakkilesaparisuddhāya hi paccanīkasamanepi abyāvaṭāya pārisuddhiupekkhāya vattamānāya catutthajjhānaṁ,",
  "anya-e0104n0:19_12": "taṁsampayuttadhammā ca suparisuddhā, suvisadā ca honti,",
  "anya-e0104n0:19_13": "satisīsena pana tattha desanā katāti āha ‘‘upekkhāsatipārisuddhibhāvena parisuddhe’’ti.",
  "anya-e0104n0:19_14": "Parisuddhiyā eva paccayavisesena pavattiviseso pariyodātatā sudhantasuvaṇṇassa nighaṁsanena pabhassaratā viyāti āha ‘‘parisuddhattāyeva pariyodāte, pabhassareti vuttaṁ hotī’’ti.",
  "anya-e0104n0:20_0": "Sukhādīnaṁ paccayānaṁ ghātenāti sukhasomanassānaṁ,",
  "anya-e0104n0:20_1": "dukkhadomanassānañca yathākkamaṁ rāgadosapaccayānaṁ vikkhambhanena.",
  "anya-e0104n0:20_2": "‘‘Sukhaṁ somanassassa paccayo, somanassaṁ rāgassa,",
  "anya-e0104n0:20_3": "dukkhaṁ domanassassā’’ti hi vuttaṁ.",
  "anya-e0104n0:20_4": "Yathā rāgādayo cetaso malāsucibhāvena ‘‘aṅgaṇānī’’ti vuccanti,",
  "anya-e0104n0:20_5": "evaṁ upagantvā kilesanaṭṭhena upakkilesāti āha ‘‘anaṅgaṇattāyeva vigatūpakkilese’’ti.",
  "anya-e0104n0:20_6": "Tenāha ‘‘aṅgaṇena hi taṁ cittaṁ upakkilissatī’’ti,",
  "anya-e0104n0:20_7": "vibādhīyati upatāpīyatīti attho.",
  "anya-e0104n0:20_8": "Subhāvitattāti paguṇabhāvāpādanena suṭṭhu bhāvitattā.",
  "anya-e0104n0:20_9": "Tenāha ‘‘vasībhāvappatte’’ti, āvajjanādinā pañcadhā,",
  "anya-e0104n0:20_10": "cuddasavidhena vā paridamanena vasavattitaṁ upagateti attho.",
  "anya-e0104n0:20_11": "Vase vattamānaṁ hi cittaṁ paguṇabhāvāpattiyā suparimadditaṁ viya cammaṁ,",
  "anya-e0104n0:20_12": "suparikammakatā viya ca lākhā mudunti vuccati.",
  "anya-e0104n0:20_13": "Kammakkhameti vikubbanādiiddhikammakkhame.",
  "anya-e0104n0:20_14": "Tañca ubhayanti mudutākammaniyadvayaṁ.",
  "anya-e0104n0:21_0": "Nāhantiādīsu na-kāro paṭisedhattho.",
  "anya-e0104n0:21_1": "Ahanti satthā attānaṁ niddisati. Bhikkhaveti bhikkhū ālapati.",
  "anya-e0104n0:21_2": "Aññanti idāni vuccamānacittato aññaṁ.",
  "anya-e0104n0:21_3": "Ekadhammampīti ekampi sabhāvadhammaṁ na samanupassāmīti sambandho. Ayaṁ hettha attho – ahaṁ, bhikkhave,",
  "anya-e0104n0:21_4": "sabbaññutaññāṇena olokentopi aññaṁ ekadhammampi na samanupassāmi.",
  "anya-e0104n0:21_5": "Yaṁ vasībhāvāpādanena bhāvitaṁ,",
  "anya-e0104n0:21_6": "tathā punappunaṁ karaṇena bahulīkataṁ,",
  "anya-e0104n0:21_7": "evaṁ savisesamudubhāvappattiyā muduṁ,",
  "anya-e0104n0:21_8": "kammakkhamatāya kammaniyañca hoti. Yathayidaṁ cittanti attano,",
  "anya-e0104n0:21_9": "tesañca paccakkhatāya evamāhāti.",
  "anya-e0104n0:21_10": "Yathā yathāvuttā parisuddhatādayo na vigacchanti, evaṁ subhāvitaṁ cittaṁ.",
  "anya-e0104n0:22_0": "Tattha avaṭṭhitaṁ idha ‘‘ṭhitaṁ,",
  "anya-e0104n0:22_1": "āneñjappatta’’nti ca vuttanti āha ‘‘etesu parisuddhatādīsu ṭhitattā ṭhite,",
  "anya-e0104n0:22_2": "ṭhitattāyeva āneñjappatte’’ti.",
  "anya-e0104n0:22_3": "Yathā mudukammaññatā vasībhāvappattiyā lakkhīyanti,",
  "anya-e0104n0:22_4": "evaṁ vasībhāvappattipi mudukammaññatāhi lakkhīyatīti,",
  "anya-e0104n0:22_5": "mudukammaññabhāvena vā attano vase ṭhitattā ‘‘ṭhite’’ti vuttaṁ.",
  "anya-e0104n0:22_6": "Yathā hi kāraṇena phalaṁ niddharīyati,",
  "anya-e0104n0:22_7": "evaṁ phalenāpi kāraṇaṁ niddharīyatīti niccalabhāvena avaṭṭhānaṁ āneñjappatti.",
  "anya-e0104n0:22_8": "Sā ca sampayuttadhammesu thirabhāvena,",
  "anya-e0104n0:22_9": "paṭipakkhehi akammaniyatāya ca sambhavantī saddhādibalānaṁ ānubhāvena hotīti ‘‘saddhādīhi pariggahitattā āneñjappatte’’ti saṅkhepato vuttamatthaṁ vivarituṁ ‘‘saddhāpariggahitaṁ hī’’tiādi vuttaṁ.",
  "anya-e0104n0:22_10": "Tattha saddhāpariggahitanti evaṁ subhāvitaṁ vasībhāvappattaṁ etaṁ cittaṁ ekaṁsena abhiññāsacchikaraṇīyānaṁ dhammānaṁ abhiññāsacchikiriyāya saṁvattatīti evaṁ pavattāya saddhāya pariggahitaṁ yathāvuttasaddhābalena upatthambhitaṁ.",
  "anya-e0104n0:22_11": "Assaddhiyenāti tappaṭipakkhena assaddhiyena hetunā na iñjati na calati na kampati,",
  "anya-e0104n0:22_12": "aññadatthu upari visesāvahabhāveneva tiṭṭhati.",
  "anya-e0104n0:22_13": "Vīriyapariggahitantiādīsupi iminā nayena attho veditabbo.",
  "anya-e0104n0:22_14": "Ayaṁ pana viseso – vīriyapariggahitanti vasībhāvāpādanaparidamanasādhanena vīriyena upatthambhitaṁ.",
  "anya-e0104n0:22_15": "Satipariggahitanti yathāvutte bhāvanābahulīkāre asammosasādhikāya,",
  "anya-e0104n0:22_16": "kusalānañca dhammānaṁ gatiyo samannesamānāya satiyā upatthambhitaṁ.",
  "anya-e0104n0:22_17": "Samādhipariggahitanti tattheva avikkhepasādhanena samādhānena upatthambhitaṁ.",
  "anya-e0104n0:22_18": "Paññāpariggahitanti tassā eva bhāvanāya upakārānupakāradhammānaṁ pajānanalakkhaṇāya paññāya upatthambhitaṁ.",
  "anya-e0104n0:22_19": "Obhāsagatanti ñāṇobhāsasahagataṁ.",
  "anya-e0104n0:22_20": "Obhāsabhūtena hi yathāvuttasamādhānasaṁvaddhitena ñāṇena saṁkilesapakkhaṁ yāthāvato passanto tato utrasanto ottappanto taṁ adhibhavati, na tena abhibhūyati.",
  "anya-e0104n0:22_21": "Tenāha ‘‘kilesandhakārena na iñjatī’’ti.",
  "anya-e0104n0:22_22": "Etena ñāṇapariggahitaṁ hirottappabalaṁ dasseti.",
  "anya-e0104n0:23_0": "Aṭṭhaṅgasamannāgatanti catutthajjhānasamādhinā samāhitatā, parisuddhatā, pariyodātatā, anaṅgaṇatā, vigatūpakkilesatā, mudubhāvo, kammaniyatā, āneñjappattiyā ṭhitatā,",
  "anya-e0104n0:23_1": "samāhitassa vā cittassa imāni aṅgānīti ‘‘samāhite’’ti imaṁ aṅgabhāvena aggahetvā ṭhitiāneñjappattiyo visuṁ gahetvā imehi aṭṭhahi aṅgehi samannāgataṁ.",
  "anya-e0104n0:23_2": "Abhinīhārakkhamanti iddhividhādiatthaṁ abhinīhārakkhamaṁ tadabhimukhaṁ karaṇayoggaṁ.",
  "anya-e0104n0:23_3": "Tenāha ‘‘abhiññāsacchikaraṇīyānaṁ dhammānaṁ abhiññāsacchikiriyāyā’’ti.",
  "anya-e0104n0:24_0": "Kāmaṁ nīvaraṇāni vikkhambhetvā eva paṭhamajjhānasamadhigamo,",
  "anya-e0104n0:24_1": "vitakkādike vūpasame eva ca dutiyajjhānādisamadhigamo,",
  "anya-e0104n0:24_2": "tathāpi na tathā tehi dūrībhūtā apetā vā yathā catutthajjhānato,",
  "anya-e0104n0:24_3": "cetaso malīnabhāvasaṅkhātauppilābhogakarehi nīvaraṇādīhi suṭṭhu vimuttiyā tassa parisuddhi,",
  "anya-e0104n0:24_4": "pariyodātatā ca yuttāti āha ‘‘nīvaraṇa…pe… pariyodāte’’ti.",
  "anya-e0104n0:24_5": "Jhānapaṭilābhapaccayānanti jhānapaṭilābhahetukānaṁ jhānapaṭilābhaṁ nissāya uppajjanakānaṁ. Pāpakānanti lāmakānaṁ.",
  "anya-e0104n0:24_6": "Icchāvacarānanti icchāya avacarānaṁ icchāvasena otiṇṇānaṁ ‘‘aho vata mameva satthā paṭipucchitvā paṭipucchitvā bhikkhūnaṁ dhammaṁ deseyyā’’tiādinayappavattānaṁ mānamāyāsāṭheyyādīnaṁ.",
  "anya-e0104n0:24_7": "Abhijjhādīnanti ādi-saddenāpi tesaṁyeva saṅgaho.",
  "anya-e0104n0:24_8": "Abhijjhā cettha paṭhamajjhānena avikkhambhaneyyā,",
  "anya-e0104n0:24_9": "mānādayo ca tadekaṭṭhā daṭṭhabbā ‘‘jhānapaṭilābhapaccayāna’’nti anuvattamānattā.",
  "anya-e0104n0:24_10": "Vikkhambhaneyyā pana nīvaraṇaggahaṇeneva gahitā,",
  "anya-e0104n0:24_11": "kathaṁ pana paṭhamajjhānena avikkhambhaneyyā idha vigacchantīti?",
  "anya-e0104n0:24_12": "‘‘Sabbe kusalā dhammā sabbākusalānaṁ paṭipakkhā’’ti sallekhapaṭipattivasena evaṁ vuttaṁ jhānassa aparāmaṭṭhabhāvadassanato.",
  "anya-e0104n0:24_13": "Ye panettha ‘‘icchāvacarānaṁ abhijjhādīna’’nti imehi padehi kopaapaccayakaāmarāgabyāpādādayo gahitāti adhippāyena ‘‘jhānapaṭilābhapaccayāna’’nti pāṭhaṁ paṭikkhipitvā ‘‘jhānapaṭilābhapaccanīkāna’’nti pāṭhoti vadanti,",
  "anya-e0104n0:24_14": "taṁ tesaṁ matimattaṁ tathā pāṭhasseva abhāvato.",
  "anya-e0104n0:24_15": "Jhānapaṭilābhapaccanīkā ca nīvaraṇā ceva tadekaṭṭhā ca tesaṁ dūrībhāvaṁ vatvā puna abhāvavigamacodanāya ayujjamānattā. Nanu ca anaṅgaṇasutta- (ma. ni.",
  "anya-e0104n0:24_16": "1.57 ādayo) vatthasuttesu (ma. ni.",
  "anya-e0104n0:24_17": "1.70 ādayo) ayamattho na labbhati,",
  "anya-e0104n0:24_18": "oḷārikānaṁyeva pāpadhammānaṁ tattha adhippetattā? Saccametaṁ,",
  "anya-e0104n0:24_19": "idha pana adhigatacatutthajjhānassa vasena vuttattā sukhumāyeva te gahitā,",
  "anya-e0104n0:24_20": "aṅgaṇūpakkilesatāsāmaññena panettha suttānaṁ apadisanaṁ.",
  "anya-e0104n0:24_21": "Tathā hi ‘‘suttānusārenā’’ti vuttaṁ, na pana suttavasenāti.",
  "anya-e0104n0:24_22": "Avassaṁ ce tamevaṁ sampaṭicchitabbaṁ adhigatajjhānānampi kesañci icchāvacarānaṁ pavattisabbhāvato.",
  "anya-e0104n0:25_0": "Iddhipādabhāvūpagamenāti iddhiyā pādakabhāvassa padaṭṭhānabhāvassa upagamanena.",
  "anya-e0104n0:25_1": "Bhāvanāpāripūriyāti ito paraṁ kattabbassa abhāvavasena abhinīhārakkhamabhāvanāya paripuṇṇattā.",
  "anya-e0104n0:25_2": "Paṇītabhāvūpagamenāti tato eva padhānabhāvaṁ nītatāya uttamaṭṭhena,",
  "anya-e0104n0:25_3": "atittikaraṭṭhena ca paṇītabhāvassa upagamanena.",
  "anya-e0104n0:25_4": "Ubhayañcetaṁ ṭhitiyā kāraṇavacanaṁ paripuṇṇāya bhāvanāya paṇītabhāvappattiyā ‘‘ṭhite’’ti.",
  "anya-e0104n0:25_5": "‘‘Āneñjappatte’’ti idaṁ ṭhitiyā visesanaṁ.",
  "anya-e0104n0:25_6": "Tenāha ‘‘yathā āneñjappattaṁ hoti, evaṁ ṭhite’’ti.",
  "anya-e0104n0:25_7": "Imasmiṁ pakkhe ‘‘ṭhite āneñjappatte’’ti ubhayamekaṁ aṅgaṁ,",
  "anya-e0104n0:25_8": "‘‘samāhite’’ti pana idampi ekamaṅgaṁ.",
  "anya-e0104n0:25_9": "Tenevassa paṭhamavikappato visesaṁ sandhāyāha ‘‘evampi aṭṭhaṅgasamannāgata’’nti.",
  "anya-e0104n0:26_0": "Dasaiddhikathāvaṇṇanā",
  "anya-e0104n0:27_0": "369.Nipphattiatthenāti sijjhanaṭṭhena.",
  "anya-e0104n0:27_1": "Paṭilābhaṭṭhenāti pāpuṇanaṭṭhena. Tanti kāmitaṁ vatthuṁ. Samijjhatīti nipphajjati.",
  "anya-e0104n0:27_2": "Pabbajjaṁ ādiṁ katvā yāva jhānamaggā idha nekkhammaṁ. Ijjhatīti pāpuṇīyati.",
  "anya-e0104n0:27_3": "Paṭiharatīti pāṭihāriyanti yasmā paṭipakkhaṁ harati apaneti, tasmā pāṭihāriyaṁ.",
  "anya-e0104n0:27_4": "Attano paṭipakkhaṁ haratīti paṭihāriyaṁ, nekkhammādi, paṭihāriyameva pāṭihāriyaṁ, yathā ‘‘vekataṁ, vesama’’nti ca.",
  "anya-e0104n0:28_0": "Ijjhanaṭṭhenāti nipphajjanaṭṭhena.",
  "anya-e0104n0:28_1": "Upāyasampadāyāti sampannaupāyassa, ñāyārambhassāti attho. Ijjhatīti pasaveti. Sīlavāti ācārasīlena sīlavā.",
  "anya-e0104n0:28_2": "Kalyāṇadhammoti dasakusalakammapathavasena sundaradhammo. Sīlasampattiyā vā sīlavā.",
  "anya-e0104n0:28_3": "Dānādisesapuññakiriyavatthuvasena kalyāṇadhammo. Paṇidahissatīti patthessati.",
  "anya-e0104n0:29_0": "Ijjhantīti vaḍḍhanti, ukkaṁsaṁ pāpuṇantīti attho.",
  "anya-e0104n0:29_1": "Sātisayanipphajjanapaṭilābhasijjhanabuddhiatthe hi iddhi vuttā.",
  "anya-e0104n0:29_2": "Sā dasavidhāti sabbā iddhiyo ānetvā atthuddhāravasena idhādhippetaṁ iddhiṁ dassetuṁ vuttaṁ.",
  "anya-e0104n0:29_3": "Bahubhāvādikassa adhiṭṭhānaṁ adhiṭṭhahanaṁ etissā atthīti adhiṭṭhānā.",
  "anya-e0104n0:29_4": "Vividhaṁ rūpanimmānasaṅkhātaṁ kubbanaṁ etissā atthīti vikubbanā.",
  "anya-e0104n0:29_5": "Manomayāti jhānamanena nibbattibhāvato manomayā.",
  "anya-e0104n0:29_6": "Ñāṇassa vipphāro vegāyitattaṁ etissā atthīti ñāṇavipphārā. Ariyānaṁ ayanti ariyā.",
  "anya-e0104n0:29_7": "Yato kutoci kammavipākato jātā iddhi kammavipākajā.",
  "anya-e0104n0:29_8": "Sātisayapuññanibbattā iddhi puññavato iddhi.",
  "anya-e0104n0:29_9": "Kammavipākajā iddhi jātito paṭṭhāya hoti,",
  "anya-e0104n0:29_10": "itarā yadā tadā puññassa vipaccanakāleti evaṁ vā imāsaṁ viseso veditabbo.",
  "anya-e0104n0:29_11": "Āthabbanavijjābhinibbattā vijjāmayā.",
  "anya-e0104n0:29_12": "Sammāpayogo upāyapayogo ñāyārambho.",
  "anya-e0104n0:30_0": "370.Pakatiyā ekoti sabhāvena eko. Bahukanti bahuṁ.",
  "anya-e0104n0:30_1": "Tena aggahitaparicchedaṁ adhiṭṭhātabbassa anekabhāvaṁ dassetvā puna paricchedato dassetuṁ ‘‘sataṁ vā’’tiādi vuttaṁ.",
  "anya-e0104n0:30_2": "Āvajjatīti parikammasaṅkhātena ābhogena ābhujati bhāvirūpe tena parikammamanasikārena manasi karoti.",
  "anya-e0104n0:30_3": "Ñāṇena adhiṭṭhātīti tathā parikammaṁ katvā abhiññāñāṇena yathādhippete bahuke adhiṭṭhāti,",
  "anya-e0104n0:30_4": "adhiṭṭhānacittena saheva bahubhāvāpattito bahubhāvāpādakaṁ iddhividhañāṇaṁ pavattento ca tathā adhiṭṭhātīti vuccati. Sesesupi eseva nayo.",
  "anya-e0104n0:30_5": "Evanti pakārattho evaṁ-saddo,",
  "anya-e0104n0:30_6": "tena sabbampi adhiṭṭhānappakāraṁ saṅgaṇhāti.",
  "anya-e0104n0:30_7": "Adhiṭṭhānavasenāti ‘‘ñāṇena adhiṭṭhātī’’ti (paṭi. ma.",
  "anya-e0104n0:30_8": "3.10) evaṁ vuttaadhiṭṭhānavasena nipphannattā.",
  "anya-e0104n0:31_0": "371.Pakativaṇṇanti pakatisaṇṭhānaṁ attano pākatikarūpaṁ.",
  "anya-e0104n0:31_1": "Pakativaṇṇavijahanavikāravasenāti attano pakativaṇṇavijahanapubbakassa kumārakavaṇṇādivaṇṇavikārassa vasena.",
  "anya-e0104n0:32_0": "372.Imamhā kāyāti paccakkhabhāvena ‘‘imamhā’’ti vuttā bhikkhussa karajakāyā.",
  "anya-e0104n0:32_1": "Aññaṁ kāyanti aññaṁ iddhimayaṁ kāyaṁ.",
  "anya-e0104n0:32_2": "Tato eva iddhimayarūpavantatāya rūpiṁ.",
  "anya-e0104n0:32_3": "Abhiññāmanena nibbattattā manomayaṁ.",
  "anya-e0104n0:32_4": "Nipphattivasenāti nipphajjanavasena.",
  "anya-e0104n0:32_5": "Abhiññāñāṇassa hi yathā manomayo kāyo nipphajjati, tathā pavatti manomayiddhi. Eseva nayo sesesupi.",
  "anya-e0104n0:32_6": "Yadi evaṁ kathamayameva manomayiddhīti?",
  "anya-e0104n0:32_7": "Ruḷhīvesā veditabbā yathā ‘‘manomayo attabhāvo’’ti,",
  "anya-e0104n0:32_8": "yathā vā ‘‘gosamaññā visāṇādimati piṇḍe’’.",
  "anya-e0104n0:32_9": "Atha vā abbhantarato nikkhante,",
  "anya-e0104n0:32_10": "iddhimatā ca ekantasadise imasmiṁ nimmāne supākaṭo manasā nibbattitabhāvoti yathā sātisayo manomayavohāro,",
  "anya-e0104n0:32_11": "na tathā aññāsu adhiṭṭhānavikubbaniddhīsu samaññantaravantāsūti veditabbaṁ.",
  "anya-e0104n0:33_0": "373.Ñāṇuppattito pubbe vāti arahattamaggañāṇuppattito pubbe vā vipassanākkhaṇe,",
  "anya-e0104n0:33_1": "tatopi vā pubbe antimabhavikassa paṭisandhiggahaṇato paṭṭhāya.",
  "anya-e0104n0:33_2": "Pacchā vā yāva khandhaparinibbānā.",
  "anya-e0104n0:33_3": "Taṅkhaṇe vā magguppattisamaye.",
  "anya-e0104n0:33_4": "Ñāṇānubhāvanibbatto visesoti sūriyassa uṭṭhitaṭṭhāne,",
  "anya-e0104n0:33_5": "samantato ca ālokakaraṇasamatthatā viya tasseva ñāṇassa ānubhāvena nibbatto sabbaso pahātabbapahānabhāvetabbabhāvanāpāripūrisaṅkhāto viseso.",
  "anya-e0104n0:33_6": "Vatthūni pana anantarāyatāvasena āgatāni.",
  "anya-e0104n0:33_7": "Aniccānupassanāyāti saṅkhāre aniccato anupassantiyā balavavipassanāya.",
  "anya-e0104n0:33_8": "Āraddhavipassanassa hi yathāvuttavipassanāya pavattikkhaṇe tato pubbe,",
  "anya-e0104n0:33_9": "pacchā ca pakiṇṇakasammasanavāre niccasaññāya pahānaṭṭho ijjhati. Eseva nayo sabbattha.",
  "anya-e0104n0:33_10": "Kāmaṁ ettakāya saṅkhepakathāyapi adhippetattho pakāsitova ,",
  "anya-e0104n0:33_11": "vitthārakathāya pana vibhūtataro hotīti āha ‘‘vitthārena kathetabba’’nti.",
  "anya-e0104n0:34_0": "Gabbhagatassevāti anādare sāmivacanaṁ.",
  "anya-e0104n0:34_1": "Vuttanayenāti ‘‘pacchimabhavikassā’’tiādinā bākulattheravatthumhi vuttanayena.",
  "anya-e0104n0:35_0": "Dārubhāraṁ katvāti dārubhāraṁ sakaṭe katvā, āropetvāti attho. Ossajjitvāti chaḍḍetvā. Sakaṭamūleti sakaṭasamīpe.",
  "anya-e0104n0:35_1": "Vāḷayakkhānucariteti kururehi yakkhehi anuvicaritabbe.",
  "anya-e0104n0:35_2": "Yakkhapariggahitañhi rājagahanagaraṁ.",
  "anya-e0104n0:36_0": "374.Samādhitoti paṭhamajjhānādisamādhito. Pubbeti upacārajjhānakkhaṇe.",
  "anya-e0104n0:36_1": "Pacchāti samāpattiyā ciṇṇapariyante. Taṅkhaṇeti samāpannakkhaṇe.",
  "anya-e0104n0:36_2": "Samathānubhāvanibbatto visesoti tasmiṁ tasmiṁ jhāne samādhitejena nibbatto nīvaraṇavikkhambhanavitakkādisamatikkamasaññāvedayitanirodhaparissayasahanādiko viseso.",
  "anya-e0104n0:37_0": "Kapotakandarāyanti evaṁnāmake araññavihāre.",
  "anya-e0104n0:37_1": "Juṇhāya rattiyāti candālokavatiyā rattiyā.",
  "anya-e0104n0:37_2": "Navoropitehi kesehīti itthambhūtalakkhaṇe karaṇavacanaṁ. Yassāti pahārassa. Tassāti yakkhassa.",
  "anya-e0104n0:37_3": "Khippanisantibhāvassa ukkaṁsagatattā thero tasmiṁ paharante eva samāpattiṁ samāpajjīti āha ‘‘paharaṇasamaye samāpattiṁ appesī’’ti.",
  "anya-e0104n0:37_4": "Pāḷiyaṁ pana ‘‘nisinno hoti aññataraṁ samādhiṁ samāpajjitvā’’ti (udā. 34) vuttaṁ.",
  "anya-e0104n0:37_5": "Ime pana therā samāpattito vuṭṭhānasamakālaṁ tena pahāro dinnoti vadanti.",
  "anya-e0104n0:38_0": "Sañjīvattheranti kakusandhassa bhagavato dutiyaṁ aggasāvakaṁ mahātheraṁ sandhāyāha.",
  "anya-e0104n0:38_1": "So hi āyasmā araññādīsu yattha katthaci nisinno appakasireneva nirodhaṁ samāpajjati,",
  "anya-e0104n0:38_2": "tasmā ekadivasaṁ aññatarasmiṁ rukkhamūle nirodhaṁ samāpajji,",
  "anya-e0104n0:38_3": "taṁ sandhāya vuttaṁ ‘‘nirodhasamāpanna’’ntiādi.",
  "anya-e0104n0:38_4": "Cīvare aṁsumattampi na jhāyittha, sarīre kā kathā.",
  "anya-e0104n0:38_5": "Teneva hi thero ‘‘sañjīvo’’ tveva paññāyittha.",
  "anya-e0104n0:38_6": "Ayamassāti assa āyasmato sañjīvattherassa yo nirodhasamāpattiyaṁ aggiparissayābhāvo,",
  "anya-e0104n0:38_7": "ayaṁ samādhivipphārā iddhīti yojanā.",
  "anya-e0104n0:38_8": "Kathaṁ pana nirodhasamāpattiyaṁ samādhivipphārasambhavoti āha ‘‘anupubba…pe… nibbattattā’’ti.",
  "anya-e0104n0:39_0": "Paṭhamaṁ ṭhapitabhaṇḍakassāti sabbapaṭhamaṁ ṭhapitabhaṇḍakassa.",
  "anya-e0104n0:39_1": "Tañhi gahaṇakāle sabbapacchimaṁ gayhati.",
  "anya-e0104n0:39_2": "Kālaparicchedavasenāti ‘‘ettake kāle gate vuṭṭhahissāmī’’ti samāpattito pubbe katakālaparicchedavasena.",
  "anya-e0104n0:39_3": "Bhītā viraviṁsūti rattandhakāre rūpadassanena ‘‘pisāco uṭṭhahatī’’ti maññamānā.",
  "anya-e0104n0:39_4": "Ettakehi nāma bhaṇḍakehi ajjhotthaṭo nibbikāro ‘‘aho mahānubhāvo,",
  "anya-e0104n0:39_5": "aho vivekavāsī’’ti ca theragatena pasādena.",
  "anya-e0104n0:40_0": "Tattatelakaṭāhanti ādhārasīsena ādheyyamāha,",
  "anya-e0104n0:40_1": "kaṭāhe tattatelaṁ kaṭāhena āsiñcīti adhippāyo.",
  "anya-e0104n0:40_2": "Vivaṭṭamānanti katthacipi alagganavasena bhassantaṁ.",
  "anya-e0104n0:41_0": "Saparivārāti pañcahi itthisatehi saparivārā.",
  "anya-e0104n0:41_1": "Rājānaṁ mettāya pharīti odissakamettāsamāpattiyā rājānaṁ phusi. Khipitunti vijjhituṁ.",
  "anya-e0104n0:41_2": "Oropetunti sarasannāhaṁ paṭisaṁharituṁ.",
  "anya-e0104n0:42_0": "375.Paṭikkūlādīsūti aniṭṭhādīsu. Aniṭṭhaṁ hi paṭikkūlaṁ,",
  "anya-e0104n0:42_1": "amanuññampi ‘‘paṭikkūla’’nti vuccati.",
  "anya-e0104n0:42_2": "Ādi-saddena apaṭikkūlādiṁ saṅgaṇhāti. Tatthāti paṭikkūlārammaṇe.",
  "anya-e0104n0:42_3": "Upekkhakoti chaḷaṅgupekkhāya upekkhako.",
  "anya-e0104n0:42_4": "Tatthāti paṭikkūlāpaṭikkūlabhede vatthusmiṁ.",
  "anya-e0104n0:42_5": "Satoti sativepullappattiyā satimā.",
  "anya-e0104n0:42_6": "Sampajānoti paññāvepullappattiyā sampajānakārī.",
  "anya-e0104n0:42_7": "Ayanti ayaṁ paṭikkūlādivatthūsu apaṭikkūlasaññīvihārādikā khīṇāsavānaṁ aggamaggādhigamasiddhā cittissariyatā.",
  "anya-e0104n0:42_8": "Tenāha ‘‘cetovasippattānaṁ…pe… vuccatī’’ti.",
  "anya-e0104n0:43_0": "Aniṭṭhe vatthusmiṁ sattasaññite mettāpharaṇaṁ vā dhātuso paccavekkhaṇāya dhātumanasikāraṁ vā gūthādike dhātumanasikāraṁ karontoti yojetabbaṁ.",
  "anya-e0104n0:43_1": "Apaṭikkūlasaññī viharatīti hitesitāya,",
  "anya-e0104n0:43_2": "dhammasabhāvacintanāya ca na paṭikkūlasaññī hutvā iriyāpathavihārena viharati.",
  "anya-e0104n0:43_3": "Iṭṭhe vatthusmiṁ ñātimittādike.",
  "anya-e0104n0:43_4": "Kesādiasucikoṭṭhāsamattamevāti asubhapharaṇaṁ vā asubhamanasikāraṁ vā.",
  "anya-e0104n0:43_5": "Tattha rūpadhammajātaṁ aniccanti ādiattho iti-saddo,",
  "anya-e0104n0:43_6": "tasmā aniccadukkhānattavipariṇāmadhammoti manasikāraṁ vā karontoti yojanā.",
  "anya-e0104n0:43_7": "Paṭikkūlāpaṭikkūlesūti iṭṭhāniṭṭhāni vatthūni ekajjhaṁ gahetvā vadati. Esa nayo itarattha.",
  "anya-e0104n0:43_8": "Yaṁ vā sattānaṁ paṭhamaṁ paṭikkūlato upaṭṭhitameva pacchā apaṭikkūlato upatiṭṭhati,",
  "anya-e0104n0:43_9": "yañca apaṭikkūlato upaṭṭhitameva pacchā paṭikkūlato upatiṭṭhati,",
  "anya-e0104n0:43_10": "tadubhayepi khīṇāsavo sace ākaṅkhati,",
  "anya-e0104n0:43_11": "vuttanayena apaṭikkūlasaññī vā vihareyya,",
  "anya-e0104n0:43_12": "paṭikkūlasaññī vāti ayamariyiddhi vuttā.",
  "anya-e0104n0:44_0": "Cakkhunā rūpaṁ disvāti kāraṇavasena ‘‘cakkhū’’ti laddhavohārena rūpadassanasamatthena cakkhuviññāṇena, cakkhunā vā kāraṇabhūtena,",
  "anya-e0104n0:44_1": "dvārabhūtena vā rūpaṁ passitvā.",
  "anya-e0104n0:44_2": "Neva sumano hotīti gehassitasomanassassāyaṁ paṭikkhepo,",
  "anya-e0104n0:44_3": "na nekkhammapakkhikāya kiriyāsomanassavedanāya.",
  "anya-e0104n0:44_4": "Chaḷaṅgupekkhanti iṭṭhāniṭṭhachaḷārammaṇāpāthe parisuddhapakatibhāvāvijahanalakkhaṇaṁ chasu dvāresu pavattiyā ‘‘chaḷaṅgupekkhā’’ti laddhanāmaṁ tatramajjhattupekkhaṁ.",
  "anya-e0104n0:44_5": "Yathāvuttamatthaṁ pāḷiyā samatthetuṁ ‘‘paṭisambhidāya’’ntiādi vuttaṁ.",
  "anya-e0104n0:45_0": "376.Pakkhīādīnanti ādi-saddena devādīnaṁ saṅgaho.",
  "anya-e0104n0:45_1": "Vehāsagamanādikāti pana ādi-saddena cakkhuvisuddhiādiṁ saṅgaṇhāti.",
  "anya-e0104n0:45_2": "Kusalakammena nibbattitvāpi akusalavipākānubhāvena sukhasamussayato vinipatitattā vinipātikānaṁ.",
  "anya-e0104n0:45_3": "Jhānanti abhiññāpattaṁ jhānaṁ sandhāyāha.",
  "anya-e0104n0:45_4": "Vipassanāpi ukkaṁsagatā ubbegapītisahitā ākāse laṅghāpanamattāpi hotīti vuttaṁ ‘‘vipassanaṁ vā’’ti.",
  "anya-e0104n0:45_5": "‘‘Paṭhamakappikāna’’nti idaṁ ‘‘ekaccānaṁ manussāna’’nti imassa visesanaṁ daṭṭhabbaṁ.",
  "anya-e0104n0:45_6": "Evamādīnanti ādi-saddena punabbasumātādīnaṁ saṅgaho daṭṭhabbo.",
  "anya-e0104n0:46_0": "377.Vehāsanti bhummatthe upayogavacanaṁ, accantasaṁyoge vā.",
  "anya-e0104n0:46_1": "Cakkavattī hi cakkaratanaṁ purakkhatvā attano bhavanato abbhuggantvā ākāseneva sineruṁ padakkhiṇaṁ katvā sakalacakkavāḷaṁ anusaṁyāyatīti. Assabandhāti assapālā, ye assānaṁ yavadāyakā. Tathā gobandhā.",
  "anya-e0104n0:47_0": "Cakkavattiādīnaṁ puññiddhiyā vitthāriyamānāya atipapañco hotīti puññavato iddhiṁ lakkhaṇato dassentena ‘‘paripākaṁ gate puññasambhāre ijjhanakaviseso’’ti vatvāpi jotikādīnaṁ puññiddhiṁ ekadesena dassetuṁ ‘‘ettha cā’’tiādi vuttaṁ.",
  "anya-e0104n0:47_1": "Tattha suvaṇṇapabbatoti sabbasuvaṇṇamayo pabbato.",
  "anya-e0104n0:47_2": "Tassa kira gahitagahitaṭṭhāne odhi na paññāyati.",
  "anya-e0104n0:47_3": "Ekasītāmatteti ettha sītā nāma kasanavasena naṅgalassa gatamaggo. Tumbaṁ nāma āḷhakaṁ.",
  "anya-e0104n0:47_4": "Cuddasa maggāti catuddasa kasanamaggā.",
  "anya-e0104n0:48_0": "378.Vijjaṁ parijapitvāti gandhārīvijjādikaṁ attano vijjaṁ katūpacāraṁ parivattetvā mantapaṭhanakkamena paṭhitvā.",
  "anya-e0104n0:49_0": "379.Sammāpayogenāti upāyapayogena,",
  "anya-e0104n0:49_1": "yathā yathicchitatthasiddhi hoti, tathā pavattitañāyārambhena.",
  "anya-e0104n0:49_2": "Tassa tassa kammassāti yathādhippetassa nipphādetabbakammassa.",
  "anya-e0104n0:49_3": "Ettha cāti ‘‘tattha tattha sammāpayogappaccayā ijjhanaṭṭhena iddhī’’ti (paṭi. ma.",
  "anya-e0104n0:49_4": "3.18) imissā dasamāya iddhiyā niddesepi.",
  "anya-e0104n0:49_5": "Purimapāḷisadisāvā’’ti samādhivipphāraiddhiādīnaṁ niddesasadisāva.",
  "anya-e0104n0:49_6": "Sakaṭabyūhādikaraṇavasenāti sakaṭabyūhacakkabyūhapadumabyūhādīnaṁ saṁvidhānavasena nibbattavisesoti sambandho.",
  "anya-e0104n0:49_7": "Gaṇitagandhabbādi sippakammaṁ. Sallakattakādi vejjakammaṁ. Irubbedādīnaṁ tiṇṇaṁ vedānaṁ.",
  "anya-e0104n0:50_0": "‘‘Ekopi hutvā bahudhāva hotī’’tiādinā (dī. ni. 1.238; ma. ni. 1.147; saṁ. ni. 5.834; paṭi. ma. 1.102;",
  "anya-e0104n0:50_1": "3.10) adhiṭṭhāniddhiyā eva gahitattā āha ‘‘adhiṭṭhānā iddhiyeva āgatā’’ti.",
  "anya-e0104n0:50_2": "Imasmiṁ panattheti imasmiṁ abhiññānisaṁsasaṅkhāte, iddhividhasaṅkhāte vā atthe.",
  "anya-e0104n0:51_0": "380.",
  "anya-e0104n0:51_1": "‘‘Ekavidhena ñāṇavatthu’’ntiādīsu (vibha.",
  "anya-e0104n0:51_2": "751) koṭṭhāsattho vidhasaddo,",
  "anya-e0104n0:51_3": "‘‘vividhampi senābyūhaṁ dassetī’’tiādīsu (paṭi. ma. 3.13) vikappattho,",
  "anya-e0104n0:51_4": "tadubhayampettha yujjatīti dassento āha ‘‘iddhividhāyāti iddhikoṭṭhāsāya, iddhivikappāya vā’’ti.",
  "anya-e0104n0:51_5": "Iddhi hi abhiññāsu eko koṭṭhāso,",
  "anya-e0104n0:51_6": "vakkhamānehi bhedehi anekappabhedā ca.",
  "anya-e0104n0:51_7": "Vuttappakāravasenāti vuttassa cuddasappakārassa,",
  "anya-e0104n0:51_8": "cittaparidamanassa samāhitatādippakārassa ca vasena.",
  "anya-e0104n0:51_9": "‘‘Iddhividhāyā’’ti tadatthassa sampadānavacananti āha ‘‘iddhividhādhigamatthāyā’’ti.",
  "anya-e0104n0:51_10": "‘‘Kasiṇārammaṇato apanetvā’’ti idaṁ abhiññāpādakaparikammacittānaṁ samānasantānatāya vuttaṁ,",
  "anya-e0104n0:51_11": "na parikammacittassa kasiṇārammaṇattā.",
  "anya-e0104n0:51_12": "Iddhividhābhimukhaṁ pesetīti nipphādetabbassa iddhividhassa abhimukhabhāvena pavatteti.",
  "anya-e0104n0:51_13": "Yaṁ hi ‘‘sataṁ homī’’tiādinā parikammacittassa pavattanaṁ, tadevassa abhinīharaṇaṁ,",
  "anya-e0104n0:51_14": "iddhividhābhimukhapesanañca tatheva iddhividhassa pavattanato abhininnāmanaṁ idha parikammacittassa iddhividhe adhimuttīti āha ‘‘adhigantabbaiddhipoṇaṁ iddhipabbhāraṁ karotī’’ti.",
  "anya-e0104n0:51_15": "Idha paccanubhavanaphusanā sacchikiriyāpattipariyāyā evāti dassento ‘‘pāpuṇātīti attho’’ti āha. Assāti iddhividhassa.",
  "anya-e0104n0:52_0": "Ekopīti pi-saddo vakkhamānaṁ bahubhāvaṁ upādāya sampiṇḍanattho.",
  "anya-e0104n0:52_1": "So hissa paṭiyogī ‘‘ekopi hutvā bahudhā hoti, bahudhāpi hutvā eko hotī’’ti.",
  "anya-e0104n0:52_2": "So ca kho bahubhāvaṁ nimminitvā ṭhitassa antarāva ekabhāvūpagamo.",
  "anya-e0104n0:52_3": "Yathākālaparicchedaṁ pana saraseneva ekabhāvūpagamo idha nādhippeto aniddhinimmānabhāvato.",
  "anya-e0104n0:52_4": "Tampi pubbe katakālaparicchedavasena siddhattā iddhānubhāvoyevāti keci. Aṭṭhāne vāyaṁ pi-saddo, eko hutvā bahudhāpi hoti,",
  "anya-e0104n0:52_5": "bahudhā hutvā ekopi hotīti sambandho.",
  "anya-e0104n0:52_6": "Imasmiṁ pakkhe pi-saddo vakkhamānaṁ ekabhāvaṁ upādāya ‘‘sampiṇḍanattho’’ti vatvā ‘‘so hī’’tiādi sabbaṁ yathārahaṁ vattabbaṁ.",
  "anya-e0104n0:52_7": "Bahubhāvanimmāne payojanaṁ dassetuṁ ‘‘bahūnaṁ santike’’tiādi vuttaṁ.",
  "anya-e0104n0:52_8": "Tattha bahūnaṁ santiketi attanā nimmitānaṁ bahūnaṁ samīpe,",
  "anya-e0104n0:52_9": "tehi parivārito hutvāti adhippāyo. Vā-saddo avuttavikappattho,",
  "anya-e0104n0:52_10": "tena ‘‘dhammaṁ vā kathetukāmo’’ti evamādi saṅgayhati.",
  "anya-e0104n0:52_11": "‘‘Ñāṇena adhiṭṭhahanto evaṁ hotī’’ti ānetvā sambandhitabbaṁ.",
  "anya-e0104n0:53_0": "381.",
  "anya-e0104n0:53_1": "Bhavati ettha iddhīti bhūmiyo, jhānāni.",
  "anya-e0104n0:53_2": "Etthāti ca hetumhi bhummavacanaṁ.",
  "anya-e0104n0:53_3": "Vivekato jātā bhūmi vivekajabhūmi.",
  "anya-e0104n0:53_4": "Vivekajaṁ hi paṭhamaṁ jhānaṁ nīvaraṇavivekasambhūtattā.",
  "anya-e0104n0:53_5": "Pītisukhabhūtā bhūmi pītisukhabhūmi.",
  "anya-e0104n0:53_6": "Dutiyajjhānañhi pītisukhabhūmibhūtañceva pītisukhasañjātañca samādhivasena. Upari dvīsupi eseva nayo.",
  "anya-e0104n0:53_7": "Iddhilābhāyāti iddhiyā adhigamāya.",
  "anya-e0104n0:53_8": "Iddhipaṭilābhāyāti iddhiyā punappunaṁ labhamānāya, bahulīkaraṇāyāti attho.",
  "anya-e0104n0:53_9": "Iddhivikubbanatāyāti iddhiyā vividharūpakāraṇāya, vikubbaniddhiyāti attho .",
  "anya-e0104n0:53_10": "Iddhivisavitāyāti iddhiyā vividhānisaṁsapasavanāya.",
  "anya-e0104n0:53_11": "Iddhivasitāyāti iddhiyā khippanisantiādibhāvāvahavasībhāvatthāya.",
  "anya-e0104n0:53_12": "Iddhivesārajjāyāti iddhiyā paṭipakkhadūrībhāvena vigatasaṁkilesatāya suṭṭhu visāradabhāvāya.",
  "anya-e0104n0:53_13": "Catutthajjhānaṁ tāva iddhiyā bhūmi hotu tattha patiṭṭhāya nipphādetabbato,",
  "anya-e0104n0:53_14": "itarāni pana kathanti āha ‘‘ettha cā’’tiādi.",
  "anya-e0104n0:53_15": "Tattha tīṇi jhānāni sambhārabhūmiyoti veditabbānīti sambandho. Tatiyajjhāne sukhapharaṇena,",
  "anya-e0104n0:53_16": "paṭhamadutiyesu pītipharaṇena sukhapharaṇena ca hetubhūtenāti yathārahavasena yojanā.",
  "anya-e0104n0:53_17": "Pharaṇaṁ cettha jhānassa subhāvitabhāvena sātisayānaṁ pītisukhānaṁ vasena jhānappaccayādinā sahajātanāmakāyassa paribrūhanaṁ,",
  "anya-e0104n0:53_18": "rūpakāyassa ca taṁsamuṭṭhānehi paṇītarūpehi paripphuṭatā.",
  "anya-e0104n0:53_19": "Tenāha bhagavā ‘‘pītisukhena abhisandeti parisandeti paripūreti parippharatī’’ti (dī. ni. 1.226; ma. ni. 1.427).",
  "anya-e0104n0:53_20": "Sukhasaññanti jhānasukhena sahagataṁ saññaṁ.",
  "anya-e0104n0:53_21": "Lahusaññanti taṁsampayuttalahutāsahagataṁ saññaṁ. Okkamitvāti anupavisitvā.",
  "anya-e0104n0:53_22": "Tesu hi jhānesu sātisayāya lahutāya sampayuttaṁ sukhaṁ santānavasena pavattento yogī taṁ samokkanto viya hotīti evaṁ vuttaṁ. Saññāsīsena niddeso.",
  "anya-e0104n0:53_23": "Jhānasampayuttā hi lahutā vināpi iddhiyā ākāsaṁ laṅghāpanappamāṇappattā viya hoti.",
  "anya-e0104n0:53_24": "Lahubhāvaggahaṇeneva cettha mudukammaññabhāvāpi gahitā eva.",
  "anya-e0104n0:53_25": "Tenāha ‘‘lahumudukammaññakāyo hutvā’’ti.",
  "anya-e0104n0:54_0": "Imināpariyāyenāti tiṇṇaṁ jhānānaṁ samāpajjanena sukhalahubhāvappattanāmarūpakāyassa sati cittaparidamane catutthaṁ jhānaṁ sukheneva iddhipaṭilābhāya saṁvattatīti iminā pariyāyena.",
  "anya-e0104n0:54_1": "Pakatibhūmiyā hi adhiṭṭhānabhūtā sambhārabhūmiyo pākārassa nemippadeso viyāti.",
  "anya-e0104n0:55_0": "382.",
  "anya-e0104n0:55_1": "Iddhipādaniddese cattāroti gaṇanaparicchedo.",
  "anya-e0104n0:55_2": "Iddhipādāti ettha ijjhatīti iddhi,",
  "anya-e0104n0:55_3": "samijjhati nipphajjatīti attho.",
  "anya-e0104n0:55_4": "Ijjhanti vā etāya sattā iddhā vuddhā ukkaṁsagatā hontīti iddhi.",
  "anya-e0104n0:55_5": "Paṭhamenatthena iddhi eva pādoti iddhipādo, iddhikoṭṭhāsoti attho.",
  "anya-e0104n0:55_6": "Dutiyenatthena iddhiyā pādoti iddhipādo. Pādoti patiṭṭhā, adhigamūpāyoti attho.",
  "anya-e0104n0:55_7": "Tena hi uparūparivisesasaṅkhātaṁ iddhiṁ pajjanti pāpuṇanti. Ayaṁ tāva aṭṭhakathānayo.",
  "anya-e0104n0:55_8": "Tattha iddhi-saddassa paṭhamo kattuattho, dutiyo karaṇattho vutto.",
  "anya-e0104n0:55_9": "Pāda-saddassa eko karaṇatthova. Pajjitabbāva iddhi vuttā, na ca ijjhantī,",
  "anya-e0104n0:55_10": "pajjitabbā ca iddhi pajjanakaraṇena pādena samānādhikaraṇā hotīti paṭhamena atthena ‘‘iddhi eva pādo iddhipādo’’ti na sakkā vattuṁ.",
  "anya-e0104n0:55_11": "Tathā iddhikiriyākaraṇena sādhetabbāva vuddhisaṅkhātā iddhi pajjanakiriyākaraṇena pajjitabbāti dvinnaṁ karaṇānaṁ na asamānādhikaraṇatā sambhavatīti dutiyenatthena ‘‘iddhiyā pādo iddhipādo’’ti ca na sakkā vattuṁ.",
  "anya-e0104n0:55_12": "Tasmā paṭhamenatthena samānādhikaraṇasamāso,",
  "anya-e0104n0:55_13": "dutiyena sāmivacanasamāso na yujjatīti paṭhamenatthena iddhiyā pādo iddhipādo,",
  "anya-e0104n0:55_14": "dutiyenatthena iddhi eva pādo iddhipādoti samāso yutto, yathāvuttopi vā,",
  "anya-e0104n0:55_15": "pādassa ijjhamānakoṭṭhāsaijjhanakaraṇūpāyabhāvato.",
  "anya-e0104n0:56_0": "Pubbabhāgachandavasena chandahetuko.",
  "anya-e0104n0:56_1": "Sampayuttachandavasena chandādhiko.",
  "anya-e0104n0:56_2": "Pubbābhisaṅkhāravasena eva pana sahajātachandassāpi adhikatā veditabbā.",
  "anya-e0104n0:56_3": "Atha vā ‘‘chandañce bhikkhu adhipatiṁ karitvā labhati samādhiṁ, labhati cittassekaggataṁ,",
  "anya-e0104n0:56_4": "ayaṁ vuccati chandasamādhī’’ti imāya pāḷiyā chandādhipatisamādhi chandasamādhīti adhipati-saddalopaṁ katvā samāso vuttoti viññāyati.",
  "anya-e0104n0:56_5": "Adhipatisaddatthadassanavasena pana aṭṭhakathāyaṁ ‘‘chandahetuko chandādhiko vā samādhī’’ti vuttaṁ.",
  "anya-e0104n0:56_6": "Tenevāha ‘‘chandaṁ adhipatiṁ karitvā’’tiādi.",
  "anya-e0104n0:56_7": "Padhānabhūtāti vīriyabhūtāti keci vadanti.",
  "anya-e0104n0:56_8": "Saṅkhatasaṅkhāranivattanatthaṁ pana padhānaggahaṇaṁ.",
  "anya-e0104n0:56_9": "Atha vā taṁ taṁ visesaṁ saṅkharotīti saṅkhāro, sabbampi vīriyaṁ.",
  "anya-e0104n0:56_10": "Tattha catukiccasādhakato aññassa nivattanatthaṁ padhānaggahaṇaṁ.",
  "anya-e0104n0:56_11": "Padhānabhūtā seṭṭhabhūtāti attho.",
  "anya-e0104n0:56_12": "Catubbidhassa pana vīriyassa adhippetattā bahuvacananiddeso.",
  "anya-e0104n0:56_13": "Yo pana ‘‘iddhiyā pādo iddhipādo’’ti evaṁ samāsayojanāvasena pādassa upāyatthataṁ gahetvā iddhipādattho vutto,",
  "anya-e0104n0:56_14": "so paṭilābhapubbabhāgānaṁ kattukaraṇiddhibhāvaṁ ‘‘chandiddhipādo’’tiādinā (vibha.",
  "anya-e0104n0:56_15": "457) vā abhidhamme āgatattā chandādīhi iddhipādehi sādhetabbāya vuddhiyā kattiddhibhāvaṁ,",
  "anya-e0104n0:56_16": "chandādīnaṁ karaṇiddhibhāvañca sandhāya vuttoti veditabbo.",
  "anya-e0104n0:57_0": "Vīriyiddhipāde ‘‘vīriyasamādhipadhānasaṅkhārasamannāgata’’nti dvikkhattuṁ vīriyaṁ āgataṁ.",
  "anya-e0104n0:57_1": "Tattha purimaṁ samādhivisesanaṁ vīriyādhipati samādhi vīriyasamādhīti.",
  "anya-e0104n0:57_2": "Dutiyaṁ samannāgamaṅgadassanaṁ.",
  "anya-e0104n0:57_3": "Dve eva hi sabbattha samannāgamaṅgāni samādhi , padhānasaṅkhāro ca.",
  "anya-e0104n0:57_4": "Chandādayo samādhivisesanāni,",
  "anya-e0104n0:57_5": "padhānasaṅkhāro pana padhānavacaneneva visesito,",
  "anya-e0104n0:57_6": "na chandādīhīti na idha vīriyādhipatitā padhānasaṅkhārassa vuttā hoti.",
  "anya-e0104n0:57_7": "Vīriyañca samādhiṁ visesetvā ṭhitameva samannāgamaṅgavasena padhānasaṅkhāravacanena vuttanti nāpi dvīhi vīriyehi samannāgamo vutto hotīti.",
  "anya-e0104n0:57_8": "Yasmā pana chandādīhi visiṭṭho samādhi,",
  "anya-e0104n0:57_9": "tathā visiṭṭheneva ca tena sampayutto padhānasaṅkhāro, sesadhammā ca,",
  "anya-e0104n0:57_10": "tasmā samādhivisesanānaṁ vasena cattāro iddhipādā vuttā.",
  "anya-e0104n0:57_11": "Visesanabhāvo ca chandādīnaṁ taṁtaṁavassayavasena hotīti.",
  "anya-e0104n0:58_0": "Atha vātiādinā nissayaṭṭhepi pāda-sadde upāyaṭṭhena chandādīnaṁ iddhipādatā vuttā.",
  "anya-e0104n0:58_1": "Teneva abhidhamme uttaracūḷabhājanīye ‘‘cattāro iddhipādā chandiddhipādo’’tiādinā (vibha.",
  "anya-e0104n0:58_2": "457) chandādīnameva iddhipādatā vuttā.",
  "anya-e0104n0:58_3": "Pañhāpucchake ca ‘‘cattāro iddhipādā idha bhikkhu chandasamādhī’’tiādināva (vibha.",
  "anya-e0104n0:58_4": "462) uddesaṁ katvāpi puna chandādīnaṁyeva kusalādibhāvo vibhatto.",
  "anya-e0104n0:58_5": "Upāyiddhipādadassanatthameva hi sutte,",
  "anya-e0104n0:58_6": "abhidhamme ca nissayiddhipādadassanaṁ kataṁ,",
  "anya-e0104n0:58_7": "aññathā catubbidhatā na hotīti.",
  "anya-e0104n0:59_0": "383.Chandādīni aṭṭhāti chandasamādhi vīriyasamādhi cittasamādhi vīmaṁsāsamādhīti evaṁ chandādīni aṭṭha.",
  "anya-e0104n0:59_1": "Kāmaṁ cettha catūsupi ṭhānesu samādhi samādhi eva,",
  "anya-e0104n0:59_2": "tathāpi iddhiṁ uppādetukāmatāchandasahitova samādhi iddhipaṭilābhāya saṁvattati, na kevalo. Evaṁ vīriyasamādhiādayopi.",
  "anya-e0104n0:59_3": "Tasmā chandādisahitā ete cattāro ca samādhī,",
  "anya-e0104n0:59_4": "chandādayo ca cattāroti aṭṭha pajjati iddhi etehi pāpuṇīyati,",
  "anya-e0104n0:59_5": "sayaṁ vā pajjanti iddhipaṭilābhāya sampajjantīti padānīti vuccanti.",
  "anya-e0104n0:59_6": "Tenāha ‘‘iddhipaṭilābhāya saṁvattantī’’ti.",
  "anya-e0104n0:59_7": "Yaṁ pana pāḷiyaṁ ‘‘chando na samādhī’’tiādi,",
  "anya-e0104n0:59_8": "taṁ yadipi chandādayo samādhisahitāva iddhiṁ nipphādenti,",
  "anya-e0104n0:59_9": "tathāpi visuṁ nesaṁ padabhāvadassanaṁ. Ekato niyuttova, na ekeko hutvāti adhippāyo. Niyuttovāti sahito eva, na viyutto.",
  "anya-e0104n0:60_0": "384.Anonatanti na onataṁ,",
  "anya-e0104n0:60_1": "vīriyena paggahitattā alīnanti attho.",
  "anya-e0104n0:60_2": "Tenāha ‘‘kosajje na iñjatī’’ti,",
  "anya-e0104n0:60_3": "kosajjanimittaṁ na calatīti attho. Uddhaṁ nataṁ unnataṁ, uddhataṁ vikkhittaṁ. Na unnataṁ anunnataṁ,",
  "anya-e0104n0:60_4": "avikkhittaṁ samāhitanti attho.",
  "anya-e0104n0:60_5": "Tenāha ‘‘uddhacce na iñjatī’’ti.",
  "anya-e0104n0:60_6": "Abhisaṅgavasena nataṁ abhinataṁ, na abhinataṁ anabhinataṁ, arattaṁ.",
  "anya-e0104n0:60_7": "Apagamanavasena nataṁ apanataṁ, kodhavasena vimukhaṁ. Na apanataṁ anapanataṁ, aduṭṭhaṁ. Diṭṭhiyā ‘‘ahaṁ,",
  "anya-e0104n0:60_8": "mama’’nti nissayavasena na nissitanti anissitaṁ.",
  "anya-e0104n0:60_9": "Chandarāgavasena na paṭibaddhanti appaṭibaddhaṁ. Rāgo kevalaṁ āsattimattaṁ, chandarāgo pana bahalakileso.",
  "anya-e0104n0:60_10": "Tathā hissa dūre ṭhitampi ārammaṇaṁ paṭibaddhameva.",
  "anya-e0104n0:60_11": "Vippamuttanti visesato pamuttaṁ.",
  "anya-e0104n0:60_12": "Jhānānaṁ kāmarāgapaṭipakkhatāya āha ‘‘kāmarāge’’ti.",
  "anya-e0104n0:60_13": "Visaṁyuttanti vivittaṁ saṁkilesato,",
  "anya-e0104n0:60_14": "na vā saṁyuttaṁ catūhipi yogehi.",
  "anya-e0104n0:60_15": "Vimariyādikataṁ kilesamariyādāya,",
  "anya-e0104n0:60_16": "yathā īsakampi kilesamariyādā na hoti, tathā paṭipannaṁ.",
  "anya-e0104n0:60_17": "Ekattagatanti ekaggataṁ upagataṁ accantameva samāhitaṁ.",
  "anya-e0104n0:60_18": "Tato eva nānattakilesehi nānāsabhāvehi kilesehi na iñjati.",
  "anya-e0104n0:61_0": "Esa atthoti kosajjādinimittaṁ.",
  "anya-e0104n0:61_1": "Imassa cittassa āneñjanattho siddho eva āneñjappattiyā pakāsanavasena dassitattā.",
  "anya-e0104n0:61_2": "Puna vuttoti iddhiyā bhūmipādapadadassanappasaṅgena ‘‘imāni mūlāni nāmā’’ti mūlabhāvadassanatthaṁ puna vutto.",
  "anya-e0104n0:61_3": "Purimoti ‘‘saddhādīhi pariggahitattā’’tiādinā pubbe chadhā dassitanayo.",
  "anya-e0104n0:61_4": "Ayanti adhunā soḷasadhā dassitanayo. Suttanaye,",
  "anya-e0104n0:61_5": "paṭisambhidānaye ca dassite tattha sammoho na hoti,",
  "anya-e0104n0:61_6": "na adassiteti āha ‘‘ubhayattha asammohattha’’nti.",
  "anya-e0104n0:62_0": "385.Ñāṇena adhiṭṭhahantoti ‘‘kathaṁ panāyaṁ evaṁ hotī’’ti ettha pubbe attanā vuttapadaṁ uddharati adhiṭṭhānavidhiṁ dassetuṁ ‘‘abhiññāpādakaṁ jhānaṁ samāpajjitvā vuṭṭhāyā’’ti.",
  "anya-e0104n0:62_1": "Ettha anupubbena cattāri jhānāni samāpajjitvā catutthajjhānato vuṭṭhāyāti keci, taṁ ayuttaṁ.",
  "anya-e0104n0:62_2": "Yathicchitajjhānasamāpajjanatthañhi cittaparidamanaṁ,",
  "anya-e0104n0:62_3": "catutthajjhānameva ca abhiññāpādakaṁ, na itarāni.",
  "anya-e0104n0:62_4": "Parikammaṁ katvāti pādakajjhānato vuṭṭhāya kāmāvacaracittena ‘‘sataṁ homī’’tiādinā cintanamevettha parikammakaraṇaṁ,",
  "anya-e0104n0:62_5": "tathāvajjanameva ca āvajjanaṁ.",
  "anya-e0104n0:62_6": "Dutiyampīti pi-saddo samuccayattho, tena tatiyampi,",
  "anya-e0104n0:62_7": "tato bhiyyopīti imamatthaṁ dīpeti. Yathā hi jhānabhāvanā, evamabhiññābhāvanāpi.",
  "anya-e0104n0:62_8": "‘‘Ekavāraṁ dvevāra’’nti idampi nidassanamattaṁ daṭṭhabbaṁ.",
  "anya-e0104n0:62_9": "Nimittārammaṇanti paṭibhāganimittārammaṇaṁ.",
  "anya-e0104n0:62_10": "Parikammacittānīti ettha ekekassa parikammacittassa satārammaṇatā daṭṭhabbā ‘‘sataṁ homī’’ti pavattanato.",
  "anya-e0104n0:62_11": "Sahassārammaṇānīti etthāpi eseva nayo.",
  "anya-e0104n0:62_12": "Vaṇṇavasenāti attanā parikappitavaṇṇavasena.",
  "anya-e0104n0:62_13": "No paṇṇattivasenāti na sattapaṇṇattivasena.",
  "anya-e0104n0:62_14": "Taṁ adhiṭṭhānacittaṁ appanācittamivāti ivaggahaṇaṁ abhiññācittassa jhānacittassa paṭhamuppattisadisabhāvato vuttaṁ, na tassa appanābhāvato.",
  "anya-e0104n0:62_15": "Rūpāvacaracatutthajjhānikanti rūpāvacaracatutthajhānavantaṁ, tena sampayuttaṁ.",
  "anya-e0104n0:63_0": "386.",
  "anya-e0104n0:63_1": "Yadi evaṁ ‘‘āvajjitvā ñāṇena adhiṭṭhātī’’ti paṭisambhidāvacanaṁ kathanti āha ‘‘yampī’’tiādi. Tatrāpīti paṭisambhidāyampi.",
  "anya-e0104n0:63_2": "Āvajjatīti ‘‘bahukaṁ āvajjatī’’ti idaṁ pāṭhapadaṁ parikammavaseneva vuttaṁ, na āvajjanavasena.",
  "anya-e0104n0:63_3": "Āvajjitvā ñāṇena adhiṭṭhātīti abhiññāñāṇavasena vuttaṁ,",
  "anya-e0104n0:63_4": "na parikammacittasampayuttassa,",
  "anya-e0104n0:63_5": "aññassa vā kāmāvacarassa ñāṇassa vasena.",
  "anya-e0104n0:63_6": "Na hi tassa tādiso ānubhāvo atthīti.",
  "anya-e0104n0:63_7": "Tasmāti yasmā appanāppattassa abhiññāñāṇasseva vasena adhiṭṭhānaṁ, tasmā.",
  "anya-e0104n0:63_8": "Ayamadhiṭṭhānakkamoti dassento ‘‘bahukaṁ āvajjatī’’tiādimāha.",
  "anya-e0104n0:63_9": "Tattha sanniṭṭhāpanavasenāti nipphādanavasena.",
  "anya-e0104n0:64_0": "Kāyasakkhidassanatthanti na kevalaṁ vacanamattameva,",
  "anya-e0104n0:64_1": "atha kho ayametassatthassa attano kāyena sacchikatattā kāyasakkhīti sakkhidassanatthaṁ.",
  "anya-e0104n0:65_0": "Kokanadanti padumavisesanaṁ yathā ‘‘kokāsaka’’nti. Taṁ kira bahupattaṁ, vaṇṇasampannaṁ, ativiya sugandhañca hoti. Pātoti pageva.",
  "anya-e0104n0:65_1": "Ayañhettha attho – yathā kokanadasaṅkhātaṁ padumaṁ pāto sūriyassuggamanavelāyaṁ phullaṁ vikasitaṁ avītagandhaṁ siyā virocamānaṁ, evaṁ sarīragandhena,",
  "anya-e0104n0:65_2": "guṇagandhena ca sugandhaṁ saradakāle antalikkhe ādiccamiva attano tejasā tapantaṁ aṅgehi niccharaṇakajutitāya aṅgīrasaṁ sammāsambuddhaṁ passāti.",
  "anya-e0104n0:66_0": "Abhabboti paṭipattisāramidaṁ sāsanaṁ,",
  "anya-e0104n0:66_1": "paṭipatti ca pariyattimūlikā,",
  "anya-e0104n0:66_2": "tvañca pariyattiṁ uggahetuṁ asamattho, tasmā abhabboti adhippāyo.",
  "anya-e0104n0:66_3": "Abhabbo nāma na hoti vāsadhurasseva padhānabhāvato.",
  "anya-e0104n0:67_0": "Bhikkhūti pabbajitavohārena vuttaṁ,",
  "anya-e0104n0:67_1": "bhāvinaṁ vā bhikkhubhāvaṁ upādāya yathā ‘‘agamā rājagahaṁ buddho’’ti (su. ni. 410).",
  "anya-e0104n0:67_2": "Pilotikakhaṇḍanti suvisuddhaṁ coḷakhaṇḍaṁ . Rajo haratīti rajoharaṇaṁ.",
  "anya-e0104n0:67_3": "Abhinimminitvā adāsi tattha pubbe katādhikārattā.",
  "anya-e0104n0:67_4": "Tathā hi yoniso ummujjanto ‘‘attabhāvassa panāyaṁ doso’’ti asubhasaññaṁ,",
  "anya-e0104n0:67_5": "aniccasaññañca paṭilabhitvā nāmarūpapariggahādinā pañcasu khandhesu ñāṇaṁ otāretvā kalāpasammasanādikkamena vipassanaṁ vaḍḍhetvā udayabbayañāṇādipaṭipāṭiyā vipassanaṁ anulomagotrabhusamīpaṁ pāpesi.",
  "anya-e0104n0:67_6": "Obhāsavissajjanapubbikā bhāsitagāthā obhāsagāthā.",
  "anya-e0104n0:68_0": "Rāgo rajo ariyassa vinaye,",
  "anya-e0104n0:68_1": "na ca pana reṇu vuccati ‘‘rajo’’ti. Kasmā? Cittassa malīnabhāvakaraṇato.",
  "anya-e0104n0:68_2": "Rāgassetaṁ adhivacanaṁ ‘‘rajo’’ti.",
  "anya-e0104n0:68_3": "Etaṁ rajanti etaṁ rāgasaṅkhātaṁ rajaṁ.",
  "anya-e0104n0:68_4": "Vippajahitvāti aggamaggena visesato pajahanahetu.",
  "anya-e0104n0:68_5": "Paṇḍitā viharanti teti te pajahanakā paṇḍitā hutvā viharanti.",
  "anya-e0104n0:68_6": "Vītarajassa sabbaso pahīnarāgādirajassa buddhassa bhagavato sāsane. Tathā hi vadanti –",
  "anya-e0104n0:69_0": "‘‘Cittamhi saṁkiliṭṭhamhi, saṁkilissanti māṇavā;",
  "anya-e0104n0:70_0": "Citte suddhe visujjhanti, iti vuttaṁ mahesinā’’ti. (dī. ni. aṭṭha. 2.373; ma. ni. aṭṭha. 1.106; saṁ. ni. aṭṭha. 2.3.100; itivu. aṭṭha. 88);",
  "anya-e0104n0:71_0": "Chaḷabhiññāgahaṇena gahitāya chaḷabhiññāya vibhāvitepi ariyamagge anuttarabhāvasāmaññena phalanibbānehi saddhiṁ saṅgaṇhanto āha ‘‘nava lokuttaradhammā’’ti.",
  "anya-e0104n0:72_0": "Pattassa pidahanākārena hatthaṁ ṭhapento ‘‘hatthaṁ pidahī’’ti vutto.",
  "anya-e0104n0:72_1": "Hatthanti vā karaṇatthe upayogavacanaṁ, hatthena pidahīti attho.",
  "anya-e0104n0:73_0": "Sahassakkhattunti sahassadhā.",
  "anya-e0104n0:73_1": "Sahassadhā hi attānaṁ ekacitteneva nimminantopi sahassavāraṁ nimminanto viya hoti.",
  "anya-e0104n0:73_2": "Asatipi kiriyābyāvuttiyaṁ tadatthasiddhitoti imamatthaṁ dassetuṁ ‘‘sahassakkhattu’’nti vuttaṁ.",
  "anya-e0104n0:73_3": "Ambavaneti ambavane katavihāre. Rammeti ramaṇīye. Yāva kālappavedanā, tāva nisīdīti yojanā.",
  "anya-e0104n0:74_0": "Aniyametvāti vaṇṇāvayavasarīrāvayavaparikkhārakiriyāvisesādīhi niyamaṁ akatvā.",
  "anya-e0104n0:74_1": "Nānāvaṇṇeti nānākāre yathāvuttavaṇṇādivasena nānāvidhe.",
  "anya-e0104n0:74_2": "Missakakeseti palitehi missitakese.",
  "anya-e0104n0:74_3": "Upaḍḍharattavaṇṇaupaḍḍhapaṇḍuvaṇṇādīsu aññataravaṇṇanti evaṁ upaḍḍharattacīvare. Padavasena atthassa ,",
  "anya-e0104n0:74_4": "gamanavasena pāḷiyā bhaṇanaṁ padabhāṇaṁ.",
  "anya-e0104n0:74_5": "Parikathādivasena dhammassa kathanaṁ dhammakathā.",
  "anya-e0104n0:74_6": "Sarena bhaññaṁ suttādīnaṁ uccāraṇaṁ sarabhaññaṁ.",
  "anya-e0104n0:74_7": "Aparepīti vuttākārato aññepi dīgharassakisathūlādike nānappakārake.",
  "anya-e0104n0:74_8": "Icchiticchitappakārāyeva hontīti yathā yathā icchitā, taṁtaṁpakārāyeva honti.",
  "anya-e0104n0:74_9": "Yattakā hi visesā vaṇṇādivasena tesu icchitā,",
  "anya-e0104n0:74_10": "tattakavisesavantova te honti.",
  "anya-e0104n0:74_11": "Te pana tathā bahudhā bhinnākārepi vaṇṇavasena ārammaṇaṁ katvā ekameva adhiṭṭhānacittaṁ pavattati.",
  "anya-e0104n0:74_12": "Ayaṁ hissa ānubhāvo – yathā ekāva cetanā nānāvisesavantaṁ attabhāvaṁ nibbatteti,",
  "anya-e0104n0:74_13": "tattha bhavapatthanā kammassa visesapaccayo hoti.",
  "anya-e0104n0:74_14": "Acinteyyo ca kammavipākoti ce,",
  "anya-e0104n0:74_15": "idhāpi parikammacittaṁ visesapaccayo hoti,",
  "anya-e0104n0:74_16": "acinteyyo ca iddhivisayoti gahetabbaṁ.",
  "anya-e0104n0:74_17": "Esa nayoti yvāyaṁ bahubhāvanimmāne ‘‘abhiññāpādakaṁ jhānaṁ samāpajjitvā’’tiādinā adhiṭṭhānanayo vutto,",
  "anya-e0104n0:74_18": "esa nayo itaresupi adhiṭṭhānesu.",
  "anya-e0104n0:75_0": "Iti avisesaṁ atidesena dassetvā visesaṁ sarūpato dassetuṁ ‘‘ayaṁ pana viseso’’tiādi vuttaṁ.",
  "anya-e0104n0:75_1": "Tattha iminā bhikkhunā icchantenāti sambandho.",
  "anya-e0104n0:75_2": "Maṁ jānissantīti ‘‘iddhimā’’ti maṁ jānissanti.",
  "anya-e0104n0:75_3": "Antarāvāti paricchinnakālassa abbhantare eva.",
  "anya-e0104n0:75_4": "Pādakajjhānantiādi parikammakaraṇākāradassanatthaṁ vuttaṁ,",
  "anya-e0104n0:75_5": "itaraṁ pana atideseneva vibhāvitanti.",
  "anya-e0104n0:75_6": "Evaṁ akarontoti ‘‘eko homī’’ti antarā adhiṭṭhānaṁ akaronto.",
  "anya-e0104n0:75_7": "‘‘Yathāparicchinnakālavasenā’’ti iminā ‘‘sataṁ homī’’tiādinā adhiṭṭhānaṁ karontena kālaparicchedavaseneva kātabbanti dasseti.",
  "anya-e0104n0:75_8": "Sayameva eko hoti adhiṭṭhānassa paṭippassaddhattā.",
  "anya-e0104n0:75_9": "Ettha ca parikammādhiṭṭhānacittānaṁ iddhimā vaṇṇavasena sayameva ārammaṇaṁ hoti.",
  "anya-e0104n0:75_10": "Tesu parikammacittāni santatipaccuppannārammaṇāni.",
  "anya-e0104n0:75_11": "Adhiṭṭhānacittaṁ sampativattamānārammaṇaṁ adhiṭṭhānassa ekacittakkhaṇikattāti vadanti.",
  "anya-e0104n0:76_0": "387.‘‘Āvibhāva’’nti padassa heṭṭhā vuttena hoti-saddena sambandho na yujjati upayogavacanena vuttattā,",
  "anya-e0104n0:76_1": "tathā vakkhamānena ca gacchati-saddena attano,",
  "anya-e0104n0:76_2": "paresañca āvibhāvassa icchitattā,",
  "anya-e0104n0:76_3": "nāmapadañca kiriyāpadāpekkhanti kiriyāsāmaññavācinā karoti-saddena yojetvā āha ‘‘āvibhāvaṁ karotī’’ti.",
  "anya-e0104n0:76_4": "Tirobhāvanti etthāpi eseva nayo .",
  "anya-e0104n0:76_5": "Yadi evaṁ kathaṁ paṭisambhidāyanti codanaṁ sandhāyāha ‘‘idameva hī’’tiādi.",
  "anya-e0104n0:76_6": "Kāmaṁ paṭisambhidāyaṁ ‘‘āvibhāvanti kenaci anāvaṭaṁ hotī’’tiādinā (paṭi. ma. 3.11) āgataṁ,",
  "anya-e0104n0:76_7": "tampi idameva āvibhāvakaraṇaṁ,",
  "anya-e0104n0:76_8": "tirobhāvakaraṇañca sandhāya vuttaṁ.",
  "anya-e0104n0:76_9": "Sesapadāni tesaṁyeva vevacanāni. Andhakāranti rattandhakāraṁ,",
  "anya-e0104n0:76_10": "divāpi vā bilaguhādigataṁ andhakāraṁ.",
  "anya-e0104n0:76_11": "Paṭicchannanti kuṭṭakavāṭādinā paṭicchāditaṁ.",
  "anya-e0104n0:76_12": "Anāpāthanti dūratāsukhumataratādinā na āpāthagataṁ. Ayanti iddhimā.",
  "anya-e0104n0:76_13": "Paṭicchannopi dūre ṭhitopi attā vā paro vā yathā dissatīti vibhattiṁ pariṇāmetvā yojetabbaṁ. Ālokajātanti ālokabhūtaṁ, jātālokaṁ vā.",
  "anya-e0104n0:77_0": "388.Etaṁ pana pāṭihāriyanti āvibhāvapāṭihāriyamāha.",
  "anya-e0104n0:77_1": "Kena katapubbanti tattha kāyasakkhiṁ pucchitvā ‘‘satthā tāva kāyasakkhī’’ti dassentena ‘‘bhagavatā’’ti vatvā tamatthaṁ vibhāvetuṁ ‘‘bhagavā hī’’tiādi vuttaṁ.",
  "anya-e0104n0:77_2": "Sāvatthivāsike passantīti ānetvā sambandho,",
  "anya-e0104n0:77_3": "tathā ‘‘yāva avīciṁ dassesī’’ti.",
  "anya-e0104n0:77_4": "Ākāsagatesu heṭṭhimaheṭṭhimavimānesu uparūparivimānaṁ byavadhāyakesu byūhiyamānesu taggataṁ ākāsaṁ byūḷhaṁ nāma hotīti vuttaṁ ‘‘ākāsañca dvidhā viyūhitvā’’ti.",
  "anya-e0104n0:78_0": "Ayamatthoti āvibhāvapāṭihāriyassa satthārā katabhāvo.",
  "anya-e0104n0:78_1": "Purimabuddhānaṁ paṭipattiāvajjanaṁ buddhappaveṇiyā anupālanatthaṁ.",
  "anya-e0104n0:78_2": "‘‘Ekena pādenā’’tiādi tivikkamadassanaṁ.",
  "anya-e0104n0:78_3": "Nayaṁ deti yassa nayassa anusārena vācanāmaggaṁ ṭhapesi.",
  "anya-e0104n0:79_0": "Cūḷaanāthapiṇḍiko nāma anāthapiṇḍikamahāseṭṭhissa kaniṭṭhabhātā.",
  "anya-e0104n0:80_0": "Sinerupabbataṁnibbijjhitvāti taṁ parisāya dissamānarūpaṁyeva katvā nibbijjhitvā. Nanti sinerupabbataṁ.",
  "anya-e0104n0:81_0": "Anekasatasahassasaṅkhassa okāsalokassa,",
  "anya-e0104n0:81_1": "taṁnivāsisattalokassa ca vivaṭabhāvakaraṇapāṭihāriyaṁ lokavivaraṇaṁ nāma.",
  "anya-e0104n0:81_2": "Mahābrahmāti sahampatimahābrahmā.",
  "anya-e0104n0:82_0": "Passatha tāva apaṇṇakapaṭipadāya phalanti nirayabhayena tajjetvā satthu anupubbikathānayena saggasukhena palobhetvā,",
  "anya-e0104n0:82_1": "na pana saggasampattiyaṁ ninnabhāvāpādanena.",
  "anya-e0104n0:83_0": "389.",
  "anya-e0104n0:83_1": "Yathā āvibhāvakaraṇe ālokakasiṇaṁ samāpajjitabbaṁ ālokanimmānāya,",
  "anya-e0104n0:83_2": "evaṁ tirobhāvakaraṇe andhakāranimmānāya nīlakasiṇaṁ samāpajjitabbaṁ.",
  "anya-e0104n0:83_3": "Kāmañcetaṁ pāḷiyaṁ sarūpato nāgataṁ, ‘‘vivaṭaṁ āvaṭa’’nti (paṭi. ma.",
  "anya-e0104n0:83_4": "3.11) pana vacanato atthato āgatameva.",
  "anya-e0104n0:83_5": "Odātakasiṇantogadhaṁ vā ālokakasiṇanti vuttovāyamattho. Andhakāranti andhakāravantaṁ.",
  "anya-e0104n0:84_0": "390.Avasese iṭṭiyattherādike.",
  "anya-e0104n0:85_0": "391.",
  "anya-e0104n0:85_1": "Pākaṭo iddhimā etassa atthīti pākaṭaṁ,",
  "anya-e0104n0:85_2": "pākaṭañca taṁ pāṭihāriyañcāti pākaṭapāṭihāriyaṁ.",
  "anya-e0104n0:85_3": "Na ettha iddhimā pākaṭoti apākaṭaṁ,",
  "anya-e0104n0:85_4": "apākaṭañca taṁ pāṭihāriyañcāti apākaṭapāṭihāriyaṁ.",
  "anya-e0104n0:85_5": "Iddhimato eva hi pākaṭāpākaṭabhāvenāyaṁ bhedo, na pāṭihāriyassa. Na hi taṁ apākaṭaṁ atthi.",
  "anya-e0104n0:86_0": "Uttarimanussadhammāti manussadhammo vuccati dasa kusalakammapathadhammā, tato manussadhammato uttari.",
  "anya-e0104n0:86_1": "Iddhisaṅkhātaṁ pāṭihāriyaṁ iddhipāṭihāriyaṁ. Āḷindeti pamukhe. Okāsehīti pakira.",
  "anya-e0104n0:86_2": "Iddhābhisaṅkhāranti iddhipayogaṁ. Abhisaṅkhāsīti abhisaṅkhari, akāsīti attho.",
  "anya-e0104n0:86_3": "Tālacchiggaḷenāti kuñcikacchiddena.",
  "anya-e0104n0:86_4": "Aggaḷantarikāyāti piṭṭhasaṅghātānaṁ antarena.",
  "anya-e0104n0:87_0": "Antarahitoti antaradhāyitukāmo.",
  "anya-e0104n0:87_1": "Bako brahmā yathā antaradhāyituṁ na sakkoti,",
  "anya-e0104n0:87_2": "tathā katvā bhagavā sayaṁ tassa,",
  "anya-e0104n0:87_3": "brahmagaṇassa ca anāpāthabhāvagamanena antarahito hutvā ‘‘samaṇassa gotamassa imasmiṁ ṭhāne atthibhāvo vā natthibhāvo vā na sakkā jānitu’’nti evaṁ brahmagaṇassa vacanokāso mā hotūti ‘‘bhavevāha’’nti imaṁ gāthaṁ abhāsi.",
  "anya-e0104n0:88_0": "Tattha bhavevāhaṁ bhayaṁ disvāti ahaṁ bhave saṁsāre jātijarādibhedaṁ bhayaṁ disvā eva.",
  "anya-e0104n0:88_1": "Bhavañca vibhavesinanti imañca kāmabhavādiṁ tividhampi sattabhavaṁ,",
  "anya-e0104n0:88_2": "vibhavesinaṁ vibhavaṁ gavesamānampi pariyesamānampi punappunaṁ bhave eva disvā.",
  "anya-e0104n0:88_3": "Bhavaṁ nābhivadinti taṇhādiṭṭhivasena kiñci bhavaṁ na abhivadiṁ na gahesiṁ.",
  "anya-e0104n0:88_4": "Nandiñca na upādiyinti bhavataṇhaṁ na upagacchiṁ, na aggahesinti attho.",
  "anya-e0104n0:89_0": "392.Alaggamānoti vinivijjhitvā gamanena kuṭṭādīsu katthaci na laggamāno.",
  "anya-e0104n0:89_1": "Āvajjitvā kataparikammenāti yassa parato gantukāmo, taṁ āvajjitvā ‘‘ākāso hotu,",
  "anya-e0104n0:89_2": "ākāso hotū’’ti evaṁ kataparikammena iddhimatā.",
  "anya-e0104n0:89_3": "Pākārapabbatāpekkhāya ‘‘susiro,",
  "anya-e0104n0:89_4": "chiddo’’ti ca pulliṅgavasena vuttaṁ.",
  "anya-e0104n0:89_5": "Ubbedhavasena pavattaṁ vivaraṁ susiraṁ. Tiriyaṁ pavattaṁ chiddaṁ.",
  "anya-e0104n0:90_0": "Yattha katthaci kasiṇe parikammaṁ katvāti pathavīkasiṇādīsu yattha katthaci kasiṇe jhānaṁ samāpajjitvā parikammaṁ katvā ‘‘ākāso hotū’’ti adhiṭṭhātabbo.",
  "anya-e0104n0:90_1": "Tattha kāraṇamāha ‘‘aṭṭhasamāpattivasībhāvoyeva pamāṇa’’nti. Tasmā yaṁ yaṁ icchati, taṁ tadeva hoti.",
  "anya-e0104n0:90_2": "Etena pathaviyā ummujjananimujjane āpokasiṇasamāpajjanaṁ,",
  "anya-e0104n0:90_3": "udakādīsu pathavīnimmāne pathavīkasiṇasamāpajjanaṁ na ekantato icchitabbanti vuttaṁ hoti.",
  "anya-e0104n0:90_4": "Etanti etaṁ tirokuṭṭādigamanapāṭihāriyakaraṇe ākāsakasiṇasamāpajjanaṁ avassaṁ vattabbaṁ anucchavikabhāvato.",
  "anya-e0104n0:90_5": "Evañca katvā ‘‘ākāsakasiṇavasena paṭicchannānaṁ vivaṭakaraṇa’’ntiādivacanaṁ viya pathavīkasiṇavasena ‘‘ekopi hutvā bahudhā hotī’’tiādibhāvo ‘‘ākāse vā udake vā pathaviṁ nimminitvā padasā gamanaṁ icchatī’’tiādinā yaṁ pakiṇṇakanaye vuttaṁ, tampi samatthitaṁ hoti.",
  "anya-e0104n0:91_0": "‘‘Doso natthī’’ti dvikkhattuṁ baddhaṁ subaddhaṁ viya daḷhīkaraṇaṁ nāma hotīti adhippāyena vatvā tena payojanābhāvaṁ dassetuṁ ‘‘puna samāpajjitvā’’tiādi vuttaṁ.",
  "anya-e0104n0:91_1": "Adhiṭṭhitattā ākāso hotiyevāti sacepi kiñci antarā upaṭṭhitaṁ pabbatādi siyā,",
  "anya-e0104n0:91_2": "tampi ‘‘ākāso hotū’’ti adhiṭṭhitattā ākāso hotiyeva.",
  "anya-e0104n0:91_3": "Idampi aṭṭhānaparikappanamattaṁ,",
  "anya-e0104n0:91_4": "tādisassa upaṭṭhānameva natthīti dassetuṁ ‘‘antarā’’tiādi vuttaṁ.",
  "anya-e0104n0:92_0": "393.Paricchinditvāti yathicchitaṭṭhānaṁ ñāṇena paricchinditvā.",
  "anya-e0104n0:92_1": "Tatrāti tasmiṁ pathaviyā udakabhāvādhiṭṭhāne ayaṁ yathāvuttapaṭipattivibhāvinī pāḷi.",
  "anya-e0104n0:92_2": "Parato ‘‘tatrāyaṁ pāḷī’’ti āgataṭṭhānesupi iminā nayena attho veditabbo.",
  "anya-e0104n0:93_0": "Soti iddhimā.",
  "anya-e0104n0:93_1": "Adhiṭṭhānakāle kālaparicchedaṁ katvā adhiṭṭhātīti vuttaṁ ‘‘paricchinnakālaṁ pana atikkamitvā’’ti.",
  "anya-e0104n0:93_2": "Pakatiyā udakaṁ animmānaudakaṁ.",
  "anya-e0104n0:94_0": "394.Viparītanti yaṁ udakaṁ akkamitvā akkamanto na saṁsīdati,",
  "anya-e0104n0:94_1": "taṁ panettha iddhiyā pathavīnimmānavasena veditabbaṁ.",
  "anya-e0104n0:94_2": "Pathavīkasiṇanti pathavīkasiṇajjhānaṁ.",
  "anya-e0104n0:95_0": "395.Pallaṅkanti samantato ūrubaddhāsanaṁ. Chinnapakkho,",
  "anya-e0104n0:95_1": "asañjātapakkho vā sakuṇo ḍetuṁ na sakkotīti pāḷiyaṁ ‘‘pakkhī sakuṇo’’ti (paṭi. ma.",
  "anya-e0104n0:95_2": "3.11) pakkhī-saddena visesetvā sakuṇo vuttoti ‘‘pakkhehi yuttasakuṇo’’ti āha.",
  "anya-e0104n0:95_3": "Parikammaṁ katvāti ‘‘pathavī hotū’’ti parikammaṁ katvā.",
  "anya-e0104n0:96_0": "Ākāse antalikkheti antalikkhasaññite ākāse.",
  "anya-e0104n0:96_1": "Yattha yattha hi āvaraṇaṁ natthi, taṁ taṁ ‘‘ākāsa’’nti vuccati.",
  "anya-e0104n0:96_2": "Ayañca iddhimā na pathaviyā āsanne ākāse gacchati.",
  "anya-e0104n0:96_3": "Yattha pana pakkhīnaṁ agocaro, tattha gacchati,",
  "anya-e0104n0:96_4": "tādisañca loke ‘‘antalikkha’’nti vuccati.",
  "anya-e0104n0:96_5": "Tena vuttaṁ ‘‘antalikkhasaññite ākāse’’ti.",
  "anya-e0104n0:97_0": "Theroti pubbe vutta tipiṭakacūḷābhayatthero.",
  "anya-e0104n0:97_1": "Samāpattisamāpajjananti puna samāpattisamāpajjanaṁ.",
  "anya-e0104n0:97_2": "Nanu samāhitamevassa cittanti iddhimato pāṭihāriyavasena pavattamānassa cittaṁ accantaṁ samāhitameva hoti,",
  "anya-e0104n0:97_3": "na aññadā viya asamāhitanti adhippāyo. Taṁ pana therassa matimattaṁ.",
  "anya-e0104n0:97_4": "Pubbe hi pathavīkasiṇaṁ samāpajjitvā pathaviṁ adhiṭṭhāya gacchati, idāni pana ākāso icchitabbo,",
  "anya-e0104n0:97_5": "tasmā ākāsakasiṇaṁ samāpajjitabbameva. Tenāha ‘‘kiñcāpī’’tiādi.",
  "anya-e0104n0:97_6": "Tirokuṭṭapāṭihāriyevuttanayeneva paṭipajjitabbanti yathā tattha kuṭṭādi ‘‘ākāso hotū’’ti adhiṭṭhānena ākāso hoti,",
  "anya-e0104n0:97_7": "evaṁ idhāpi pabbatarukkhādiṁ adhiṭṭhānena ākāsaṁ katvā gantabbanti attho.",
  "anya-e0104n0:97_8": "Atha vā tirokuṭṭapāṭihāriye vuttanayenevāti ‘‘sace panassa bhikkhuno adhiṭṭhahitvā gacchantassā’’tiādinā (visuddhi. 2.392) tattha vuttanayena.",
  "anya-e0104n0:97_9": "Etena ‘‘purimādhiṭṭhānabaleneva cassa antarā añño pabbato vā rukkho vā utumayo uṭṭhahissatīti aṭṭhānameveta’’nti nāgādīhi kayiramāno vibandho gamanantarāyaṁ na karotīti dasseti.",
  "anya-e0104n0:98_0": "Okāseti janavivitte yuttaṭṭhāne.",
  "anya-e0104n0:98_1": "Pākaṭo hoti ākāsacārī ayaṁ samaṇoti.",
  "anya-e0104n0:99_0": "396.Dvācattālīsayojanasahassaggahaṇaṁ paṭhamakappavasena kataṁ,",
  "anya-e0104n0:99_1": "tato paraṁ pana anukkamena pathaviyā ussitabhāvena tato katipayayojanūnatā siyā,",
  "anya-e0104n0:99_2": "appakaṁ adhikaṁ vā ūnaṁ vā gaṇanūpagaṁ na hotīti tathā vuttaṁ.",
  "anya-e0104n0:99_3": "Tīsu dīpesu ekakkhaṇe ālokakaraṇenāti yadā yasmiṁ dīpe majjhe tiṭṭhanti,",
  "anya-e0104n0:99_4": "tadā tato purimasmiṁ atthaṁ gacchantā pacchime udentā hutvā ālokakaraṇena.",
  "anya-e0104n0:99_5": "Aññajotīnaṁ vā abhibhavanena, duddasatāya ca mahiddhike.",
  "anya-e0104n0:99_6": "Sattānaṁ sītapariḷāhavūpasamanena,",
  "anya-e0104n0:99_7": "osadhitiṇavanappatīnaṁ paribrūhanena ca mahānubhāve. Chupatīti phusati.",
  "anya-e0104n0:99_8": "Parimajjatīti hatthaṁ ito cito ca sañcārento ghaṁseti.",
  "anya-e0104n0:99_9": "Abhiññāpādakajjhānavasenevāti yassa kassaci abhiññāpādakajjhānavasena.",
  "anya-e0104n0:99_10": "Eva-kārena pādakajjhānavisesaṁ nivatteti, na adhiṭṭhānaṁ.",
  "anya-e0104n0:99_11": "Tenevāha ‘‘natthettha kasiṇasamāpattiniyamo’’ti.",
  "anya-e0104n0:99_12": "Tirokuṭṭapāṭihāriyādīsu viya imasmiṁ nāma kasiṇe jhānaṁ samāpajjitvā adhiṭṭhātabbanti na ettha koci niyamo atthīti attho.",
  "anya-e0104n0:99_13": "Tathā hi pāḷiyaṁ kiñci samāpattiṁ aparāmasitvā ‘‘idha so iddhimā’’tiādi (paṭi. ma. 3.10-11) vuttaṁ.",
  "anya-e0104n0:99_14": "Hatthapāse hoti ‘‘candimasūriye’’ti evaṁ vuttaṁ candimasūriyamaṇḍalaṁ.",
  "anya-e0104n0:99_15": "Rūpagataṁ hatthapāseti hatthapāse ṭhitaṁ rūpagataṁ, hatthapāse vā rūpagataṁ.",
  "anya-e0104n0:99_16": "Hatthaṁ vā vaḍḍhetvā parāmasatīti yojanā.",
  "anya-e0104n0:100_0": "Upādinnakaṁ nissāya anupādinnakassa vaḍḍhanaṁ vuttaṁ.",
  "anya-e0104n0:100_1": "Yuttiyā panettha upādinnakassapi vaḍḍhanacchāyā dissati.",
  "anya-e0104n0:100_2": "Attano aṇumahantabhāvāpādane upādinnakassa hāpanaṁ viya vaḍḍhanampi labbhateva.",
  "anya-e0104n0:100_3": "Yathā āyasmato mahāmoggallānassa nandopanandadamaneti evaṁ pavattaṁ sahavatthunā theravādaṁ āharitvā tamatthaṁ dassetuṁ ‘‘tipiṭakacūḷanāgatthero āhā’’tiādi āraddhaṁ. Kiṁ pana na hoti, hotiyevāti adhippāyo.",
  "anya-e0104n0:100_4": "Dve hi paṭisedhā pakatiṁ gamentīti.",
  "anya-e0104n0:100_5": "‘‘Tadā mahantaṁ hoti mahāmoggallānattherassa viyā’’ti idaṁ yathādhikatatthadassanavasena vuttaṁ,",
  "anya-e0104n0:100_6": "khuddakabhāvāpādanampettha labbhateva.",
  "anya-e0104n0:101_0": "Nandopanandanāgadamanakathāvaṇṇanā",
  "anya-e0104n0:102_0": "Olokesi buddhāciṇṇavasena ‘‘atthi nu kho assa upanissayo’’ti.",
  "anya-e0104n0:102_1": "Lokiyaṁ ratanattaye pasādalakkhaṇaṁ sāsanāvatāraṁ sandhāyāha ‘‘appasanno’’ti.",
  "anya-e0104n0:102_2": "Micchādiṭṭhito vivecetvā pasādetabboti adhippāyo.",
  "anya-e0104n0:102_3": "Tenāha ‘‘ko nu kho…pe… viveceyyā’’ti.",
  "anya-e0104n0:103_0": "Taṁ divasanti yadā bhagavā bhikkhusaṅghaparivuto tāvatiṁsabhavanābhimukho gacchati, taṁ divasabhāgaṁ.",
  "anya-e0104n0:103_1": "Āpānabhūmiṁ sajjayiṁsūti yattha so nisinno bhojanakiccaṁ karoti,",
  "anya-e0104n0:103_2": "taṁ parivesanaṭṭhānaṁ sittaṁ sammaṭṭhaṁ bhojanūpakaraṇūpanayanādinā sajjayiṁsu paṭiyādesuṁ.",
  "anya-e0104n0:103_3": "Tividhanāṭakehīti vadhūkumārikaññāvatthāhi tividhāhi nāṭakitthīhi. Olokayamānoti pekkhanto, vicārento vā.",
  "anya-e0104n0:104_0": "Uparūparīti matthakamatthake. Bhavanenāti bhavanapadesena. Bhogehīti sarīrabhogehi. Avakujjenāti nikujjitena.",
  "anya-e0104n0:104_1": "Gahetvāti yathā tāvatiṁsabhavanassa padesopi nāvasissati, evaṁ pariyādāya.",
  "anya-e0104n0:105_0": "Sineruparibhaṇḍanti sinerumekhalaṁ.",
  "anya-e0104n0:105_1": "Sinerussa kira samantato bahalato,",
  "anya-e0104n0:105_2": "puthulato ca pañcayojanasahassaparimāṇāni cattāri paribhaṇḍāni tāvatiṁsabhavanassa ārakkhāya nāgehi, garuḷehi, kumbhaṇḍehi, yakkhehi ca adhiṭṭhitāni,",
  "anya-e0104n0:105_3": "tāni paribhaṇḍabhāvasāmaññena ekajjhaṁ katvā ‘‘paribhaṇḍa’’nti vuttaṁ.",
  "anya-e0104n0:105_4": "Tehi kira sinerussa upaḍḍhaṁ pariyādinnaṁ.",
  "anya-e0104n0:106_0": "Attabhāvaṁ vijahitvāti manussarūpaṁ antaradhāpetvā.",
  "anya-e0104n0:106_1": "Bādhatīti khedamattaṁ uppādeti.",
  "anya-e0104n0:107_0": "Attabhāvaṁ vijahitvāti sukhumattabhāvanimmānena nāgarūpaṁ vijahitvā.",
  "anya-e0104n0:107_1": "Mukhaṁ vivari ‘‘mukhagataṁ samaṇaṁ saṁkhādissāmī’’ti.",
  "anya-e0104n0:107_2": "Pācīnena ca pacchimena cāti nāgassa tathānipannattā vuttaṁ.",
  "anya-e0104n0:107_3": "Suṭṭhu satiyā paccupaṭṭhāpanatthamāha ‘‘manasi karohī’’ti.",
  "anya-e0104n0:108_0": "Āditopaṭṭhāya sabbapāṭihāriyānīti tadā therena katapāṭihāriyāni sandhāya vuttaṁ.",
  "anya-e0104n0:108_1": "Imaṁ pana ṭhānanti imaṁ nāsāvātavissajjanakāraṇaṁ.",
  "anya-e0104n0:109_0": "Anubandhīti ‘‘na sakkā evaṁmahiddhikassa imassa samaṇassa paṭipaharitu’’nti bhayena palāyantaṁ anubandhi.",
  "anya-e0104n0:110_0": "Ekapaṭipāṭiyāti ekāya paṭipāṭiyā, nirantaranti attho.",
  "anya-e0104n0:110_1": "Ayamevāti yā upādinnakaṁ nissāya anupādinnakassa vaḍḍhi, ayameva.",
  "anya-e0104n0:110_2": "Ettha edise hatthavaḍḍhanādipāṭihāriye yutti yuttarūpā cittato,",
  "anya-e0104n0:110_3": "ututo vā upādinnakarūpānaṁ anuppajjanato.",
  "anya-e0104n0:110_4": "Atha vā upādinnanti sakalameva indriyabaddhaṁ adhippetaṁ.",
  "anya-e0104n0:110_5": "Evampi tassa tathā vaḍḍhi na yujjati evāti vuttanayeneva vaḍḍhi veditabbā. Ekasantāne upādinnaṁ,",
  "anya-e0104n0:110_6": "anupādinnañca sambhinnaṁ viya pavattamānampi atthato asambhinnameva.",
  "anya-e0104n0:110_7": "Tattha yathā āḷhakamatte khīre anekāḷhake udake āsitte yadipi khīraṁ sabbena sambhinnaṁ sabbatthakameva lambamānaṁ hutvā tiṭṭhati,",
  "anya-e0104n0:110_8": "tathāpi na tattha khīraṁ vaḍḍhati, udakameva vaḍḍhati,",
  "anya-e0104n0:110_9": "evamevaṁ yadipi upādinnaṁ anupādinnañca sambhinnaṁ viya pavattati,",
  "anya-e0104n0:110_10": "tathāpi upādinnaṁ na vaḍḍhati, iddhānubhāvena cittajaṁ,",
  "anya-e0104n0:110_11": "tadanusārena utujañca vaḍḍhatīti daṭṭhabbaṁ.",
  "anya-e0104n0:111_0": "Soti so iddhimā.",
  "anya-e0104n0:111_1": "Evaṁ katvāti vuttākārena hatthaṁ vā vaḍḍhetvā te vā āgantvā hatthapāse ṭhite katvā.",
  "anya-e0104n0:111_2": "Pādaṭṭhapanādipi vuttanayeneva veditabbaṁ. Aparopi iddhimā.",
  "anya-e0104n0:111_3": "Tathevāti pāṭihāriyakaraṇato pubbe viya.",
  "anya-e0104n0:111_4": "Tathūpamametanti yathā udakapuṇṇāsu nānāpātīsu bahūhi nānācandamaṇḍalesu dissamānesu na tena candamaṇḍalassa gamanādiuparodho,",
  "anya-e0104n0:111_5": "bahūnañca paccekaṁ dassanaṁ ijjhati,",
  "anya-e0104n0:111_6": "tathūpamametaṁ pāṭihāriyaṁ candimasūriyānaṁ gamanādiuparodhābhāvato,",
  "anya-e0104n0:111_7": "bahūnañca iddhimantānaṁ tattha iddhipayogassa yathicchitaṁ samijjhanatoti adhippāyo.",
  "anya-e0104n0:112_0": "397.Paricchedaṁ katvāti abhividhivasena pana paricchedaṁ katvā, na mariyādavasena.",
  "anya-e0104n0:112_1": "Tathā hesa brahmaloke attano kāyena vasaṁ vatteti. Pāḷīti paṭisambhidāmaggapāḷi.",
  "anya-e0104n0:113_0": "Yāvabrahmalokāpi kāyena vasaṁ vattetīti ettha yasmā na brahmalokasseva gamanaṁ adhippetaṁ,",
  "anya-e0104n0:113_1": "nāpi brahmalokassa gamanameva, atha kho aññathā aññampi.",
  "anya-e0104n0:113_2": "Yāva brahmalokāti pana dūrāvadhinidassanametaṁ,",
  "anya-e0104n0:113_3": "tasmā ‘‘sace brahmalokaṁ gantukāmā hotī’’ti vatvāpi itarampi dassetuṁ ‘‘santikepi dūre adhiṭṭhātī’’tiādi vuttaṁ.",
  "anya-e0104n0:113_4": "Tattha pi-saddo samuccayattho,",
  "anya-e0104n0:113_5": "tena vuttāvasesassa adhiṭṭhāniddhiyā nipphādetabbassa sabbassāpi saṅgaho, na vuttassevāti daṭṭhabbaṁ.",
  "anya-e0104n0:114_0": "Yamakapāṭihāriyāvasānetiādinā tivikkamassa adhiṭṭhāniddhinipphannatā vuttā,",
  "anya-e0104n0:114_1": "aññattha pana lakkhaṇānisaṁsatā.",
  "anya-e0104n0:114_2": "Tadubhayaṁ yathā aññamaññaṁ na virujjhati, tathā vicāretvā gahetabbaṁ.",
  "anya-e0104n0:115_0": "Nīlamātikanti nīlavaṇṇodakamātikaṁ.",
  "anya-e0104n0:116_0": "Mahābodhinti aparājitapallaṅkaṁ mahābodhiṁ.",
  "anya-e0104n0:116_1": "Citte uppanne santike akāsīti tathā cittuppattisamanantarameva pathaviṁ,",
  "anya-e0104n0:116_2": "samuddañca saṁkhipitvā mahābodhisantike akāsi.",
  "anya-e0104n0:117_0": "Nakkhattadivaseti mahadivase.",
  "anya-e0104n0:117_1": "Candapūveti candasadise candamaṇḍalākāre pūve.",
  "anya-e0104n0:117_2": "Ekapattapūramattamakāsīti yathā te pamāṇato sarūpeneva antopattapariyāpannā honti, tathā akāsi.",
  "anya-e0104n0:118_0": "Kākavaliyavatthusmiñca ‘‘bhagavā thokaṁ bahuṁ akāsī’’ti ānetvā sambandhitabbaṁ.",
  "anya-e0104n0:118_1": "Taṁ pana vatthuṁ saṅkhepatova dassetuṁ ‘‘mahākassapatthero kirā’’tiādi vuttaṁ.",
  "anya-e0104n0:118_2": "Samāpattiyāti nirodhasamāpattiyā.",
  "anya-e0104n0:119_0": "Gaṅgātīreti tambapaṇṇidīpe gaṅgānadiyā tīre.",
  "anya-e0104n0:119_1": "Saññaṁ adāsīti yathā te yathādhiṭṭhitaṁ sappiṁ passanti, tathā saññaṁ adāsi.",
  "anya-e0104n0:120_0": "Tassāti yassa brahmuno rūpaṁ daṭṭhukāmo, tassa brahmuno rūpaṁ passati.",
  "anya-e0104n0:120_1": "Saddaṁ suṇātīti dibbāya sotadhātuyā brahmuno saddaṁ suṇāti.",
  "anya-e0104n0:120_2": "Cittaṁ pajānātīti cetopariyañāṇena brahmuno cittaṁ pajānāti.",
  "anya-e0104n0:120_3": "Karajakāyassa vasenāti cātumahābhūtikarūpakāyassa vasena.",
  "anya-e0104n0:120_4": "‘‘Cittaṁ pariṇāmetī’’ti ettha kiṁ taṁ cittaṁ,",
  "anya-e0104n0:120_5": "kathaṁ vā pariṇāmananti āha ‘‘pādakajjhānacittaṁ gahetvā kāye āropetī’’ti.",
  "anya-e0104n0:120_6": "Kathaṁ pana kāye āropetīti āha ‘‘kāyānugatikaṁ karotī’’ti.",
  "anya-e0104n0:120_7": "Evampi saddadandharovāyanti vacanapathaṁ pacchindanto āha ‘‘dandhagamana’’nti. Karotīti sambandho. Kāyagamanaṁ hi dandhaṁ,",
  "anya-e0104n0:120_8": "dandhamahābhūtapaccayattāti adhippāyo.",
  "anya-e0104n0:120_9": "Ayañhettha attho – dissamānena kāyena gantukāmatāya vasena cittaṁ pariṇāmento yogī pādakajjhānaṁ samāpajjitvā vuṭṭhāya ‘‘idaṁ cittaṁ kāyo viya dandhagamanaṁ hotū’’ti parikammaṁ karoti.",
  "anya-e0104n0:120_10": "Tathā parikammakaraṇaṁ hi sandhāya ‘‘pādakajjhānacittaṁ gahetvā’’ti vuttaṁ.",
  "anya-e0104n0:120_11": "Parikammaṁ pana katvā puna samāpajjitvā ñāṇena adhiṭṭhahanto taṁ cittaṁ kāye āropeti,",
  "anya-e0104n0:120_12": "kāyānugatikaṁ dandhagamanaṁ karoti.",
  "anya-e0104n0:121_0": "Sukhasaññanti sukhasahagataṁ saññaṁ, saññāsīsena niddeso.",
  "anya-e0104n0:121_1": "Lahubhāvena saññātanti lahusaññaṁ.",
  "anya-e0104n0:121_2": "Kathaṁ pana iddhicittena saha sukhasaññāya sambhavoti āha ‘‘sukhasaññā nāma upekkhāsampayuttā saññā’’ti.",
  "anya-e0104n0:121_3": "Sukhanti saññātanti vā sukhasaññaṁ.",
  "anya-e0104n0:121_4": "Tenevāha ‘‘upekkhā hi santaṁ sukhanti vuttā’’ti ekantagarukehi nīvaraṇehi,",
  "anya-e0104n0:121_5": "oḷārikehi anupasantasabhāvehi ca vitakkādīhi vippayogo cittacetasikānaṁ lahubhāvassa kāraṇanti dassento āha ‘‘sāyeva…pe… veditabbā’’ti.",
  "anya-e0104n0:121_6": "Taṁ okkantassāti taṁ sukhalahusaññaṁ anuppattassa. Assāti yogino.",
  "anya-e0104n0:121_7": "Gantukāmatā eva ettha pamāṇanti ettha etasmiṁ dissamānena kāyena gamane yaṁ ṭhānaṁ gantukāmo,",
  "anya-e0104n0:121_8": "taṁ uddissa gantukāmatāvasena pavattaparikammādhiṭṭhānāni eva pamāṇaṁ, tāvatā gamanaṁ ijjhati.",
  "anya-e0104n0:121_9": "Tasmā magganimmānavāyuadhiṭṭhānehi vināpi icchitadesappatti hotīti.",
  "anya-e0104n0:121_10": "Idāni tamevatthaṁ pākaṭataraṁ kātuṁ ‘‘sati hī’’tiādi vuttaṁ.",
  "anya-e0104n0:122_0": "Kāyaṁ gahetvāti karajakāyaṁ ārammaṇakaraṇavasena parikammacittena gahetvā.",
  "anya-e0104n0:122_1": "Citte āropetīti ‘‘ayaṁ kāyo idaṁ cittaṁ viya hotū’’ti pādakajjhānacitte āropeti taggatikaṁ karoti.",
  "anya-e0104n0:122_2": "Tenāha ‘‘cittānugatikaṁ karoti sīghagamana’’nti.",
  "anya-e0104n0:122_3": "Cittagamananti cittappavattimāha.",
  "anya-e0104n0:122_4": "Idaṁ pana cittavasena kāyapariṇāmanapāṭihāriyaṁ.",
  "anya-e0104n0:122_5": "Cittagamanamevāti cittena samānagamanameva.",
  "anya-e0104n0:122_6": "Kathaṁ pana kāyo dandhappavattiko lahuparivattinā cittena samānagatiko hotīti? Na sabbathā samānagatiko.",
  "anya-e0104n0:122_7": "Yatheva hi kāyavasena cittapariṇāmane cittaṁ sabbathā kāyena samānagatikaṁ na hoti.",
  "anya-e0104n0:122_8": "Na hi tadā cittaṁ sabhāvasiddhena attano khaṇena avattitvā garuvuttikassa rūpadhammassa khaṇena vattati.",
  "anya-e0104n0:122_9": "‘‘Idaṁ cittaṁ ayaṁ kāyo viya hotū’’ti pana adhiṭṭhānena dandhagatikassa kāyassa anuvattanato yāva icchitaṭṭhānappatti,",
  "anya-e0104n0:122_10": "tāva kāyagatianulomeneva hutvā santānavasena pavattamānaṁ cittaṁ kāyagatiyā pariṇāmitaṁ nāma hoti,",
  "anya-e0104n0:122_11": "evaṁ ‘‘ayaṁ kāyo idaṁ cittaṁ viya hotū’’ti adhiṭṭhānena pageva sukhalahusaññāya sampāditattā abhāvitiddhipādānaṁ viya dandhaṁ avattitvā yathā lahukatipayacittavāreheva icchitaṭṭhānappatti hoti,",
  "anya-e0104n0:122_12": "evaṁ pavattamāno kāyo cittagatiyā pariṇāmito nāma hoti,",
  "anya-e0104n0:122_13": "na ekacittakkhaṇeneva icchitaṭṭhānappattiyā.",
  "anya-e0104n0:123_0": "Evañca katvā ‘‘seyyathāpi nāma balavā puriso samiñjitaṁ vā bāhaṁ pasāreyya,",
  "anya-e0104n0:123_1": "pasāritaṁ vā bāhaṁ samiñjeyyā’’ti idampi upamāvacanaṁ nippariyāyeneva samatthitaṁ hoti.",
  "anya-e0104n0:123_2": "Avassaṁ cetaṁ evaṁ sampaṭicchitabbaṁ,",
  "anya-e0104n0:123_3": "aññathā suttābhidhammapāṭhehi,",
  "anya-e0104n0:123_4": "vinayaaṭṭhakathāya ca virodho siyā, dhammatā ca vilomitā. ‘‘Nāhaṁ, bhikkhave, aññaṁ ekadhammampī’’ti (a. ni.",
  "anya-e0104n0:123_5": "1.11 ādayo) hi ettha aññagahaṇena rūpadhammā gahitā alahuparivattitāya. Abhidhamme (paṭṭhā.",
  "anya-e0104n0:123_6": "1.1.10-11) ca purejātapaccayo rūpameva vutto, pacchājātapaccayo ca tasseva.",
  "anya-e0104n0:123_7": "Yattha yattha ca dhammā uppajjanti, tattha tattheva bhijjanti. Natthi desantarasaṅkamanaṁ, na ca sabhāvo aññathā hotīti.",
  "anya-e0104n0:123_8": "Na hi iddhibalena dhammānaṁ kenaci lakkhaṇaṁ aññathattaṁ kātuṁ sakkā,",
  "anya-e0104n0:123_9": "bhāvaññathattameva pana kātuṁ sakkā.",
  "anya-e0104n0:123_10": "‘‘Tīsupi khaṇesū’’ti idampi gamanārambhaṁ sandhāya vuttaṁ, na gamananiṭṭhānanti vadanti.",
  "anya-e0104n0:123_11": "Theroti aṭṭhakathācariyānaṁ antare eko thero.",
  "anya-e0104n0:123_12": "Idhāti idaṁ pāṭihāriyaṁ vibhajitvā vuttapāṭhe.",
  "anya-e0104n0:123_13": "Sayaṁ gamanameva āgataṁ ‘‘brahmalokaṁ gacchatī’’ti vuttattā.",
  "anya-e0104n0:124_0": "Cakkhusotādīnanti cakkhusotādīnaṁ aṅgānaṁ.",
  "anya-e0104n0:124_1": "Tathā hi vuttaṁ ‘‘sabbaṅgapaccaṅga’’nti,",
  "anya-e0104n0:124_2": "sabbaaṅgapaccaṅgavantanti attho.",
  "anya-e0104n0:124_3": "Pasādo nāma natthīti imināva bhāvajīvitindriyānampi abhāvo vuttoti daṭṭhabbaṁ. Rucivasenāti icchāvasena.",
  "anya-e0104n0:124_4": "Aññampīti bhagavatā kariyamānato aññampi kiriyaṁ karoti. Ayañcettha buddhānubhāvo.",
  "anya-e0104n0:124_5": "Yadi sāvakanimmitesu nānappakāratā natthi,",
  "anya-e0104n0:124_6": "‘‘sace pana nānāvaṇṇe kātukāmo hotī’’tiādi yaṁ heṭṭhā vuttaṁ, taṁ kathanti?",
  "anya-e0104n0:124_7": "Taṁ tathā tathā parikammaṁ katvā adhiṭṭhahantassa te te vaṇṇavayādivisesā parikammānurūpaṁ ijjhantīti katvā vuttaṁ.",
  "anya-e0104n0:124_8": "Idha pana yathādhiṭṭhite nimmitarūpe sace sāvako ‘‘ime visesā hontū’’ti icchati, na ijjhati,",
  "anya-e0104n0:124_9": "buddhānaṁ pana ijjhatīti ayamattho dassitoti na koci virodho.",
  "anya-e0104n0:125_0": "Idāni yāni tāni ‘‘yāva brahmalokāpi kāyena vasaṁ vattetī’’ti (paṭi. ma.",
  "anya-e0104n0:125_1": "3.10) pāḷiyā atthadassanavasena vibhattāni ‘‘dūrepi santike adhiṭṭhātī’’tiādīni cuddasa pāṭihāriyāni ,",
  "anya-e0104n0:125_2": "tattha sikhāppattaṁ kāyena vasavattanapāṭihāriyaṁ dassetuṁ ‘‘ettha cā’’tiādi āraddhaṁ.",
  "anya-e0104n0:125_3": "Tattha yanti kiriyāparāmasanaṁ,",
  "anya-e0104n0:125_4": "tena ‘‘rūpaṁ passatī’’ti ettha yadetaṁ rūpadassanaṁ,",
  "anya-e0104n0:125_5": "‘‘saddaṁ suṇātī’’ti ettha yadetaṁ saddasavanaṁ,",
  "anya-e0104n0:125_6": "‘‘cittaṁ pajānātī’’ti ettha yadetaṁ cittajānananti evaṁ dibbacakkhusotacetopariyañāṇakattukaṁ dassanasavanajānanakiriyaṁ parāmasatīti daṭṭhabbaṁ.",
  "anya-e0104n0:125_7": "Ito paresu santiṭṭhatītiādīsupi eseva nayo. Yampissāti yampi assa.",
  "anya-e0104n0:125_8": "Yogino adhiṭṭhānanti sambandho.",
  "anya-e0104n0:125_9": "Yañca khoti ettha kho-saddo avadhāraṇattho, visesattho vā,",
  "anya-e0104n0:125_10": "tena ayamevettha kāyena vasavattanapāṭihāriyesu ukkaṭṭhataranti dīpeti. Kasmā? ‘‘Ayaṁ nu kho iddhimā,",
  "anya-e0104n0:125_11": "ayaṁ nu kho nimmito’’ti ekaccassa brahmuno āsaṅkuppādanato.",
  "anya-e0104n0:125_12": "Yadaggena cetaṁ adhiṭṭhitaṁ visesato manomayanti vuccati,",
  "anya-e0104n0:125_13": "tadaggena ukkaṭṭhataranti veditabbaṁ.",
  "anya-e0104n0:125_14": "Tenāha ‘‘ettāvatā kāyena vasaṁ vatteti nāmā’’ti.",
  "anya-e0104n0:125_15": "Yadi evaṁ kasmā idha sesāni gahitānīti āha ‘‘sesaṁ…pe… vutta’’nti.",
  "anya-e0104n0:126_0": "398.Idaṁ nānākaraṇanti kāmamimāpi dve iddhiyo adhiṭṭhānavaseneva ijjhanti,",
  "anya-e0104n0:126_1": "tathāpi idaṁ idāni vuccamānaṁ imāsaṁ nānākaraṇaṁ viseso.",
  "anya-e0104n0:126_2": "Pakativaṇṇaṁ vijahitvāti attano pakatirūpaṁ vijahitvā apanetvā, paresaṁ adassetvāti attho.",
  "anya-e0104n0:126_3": "Kumārakavaṇṇanti kumārakasaṇṭhānaṁ.",
  "anya-e0104n0:126_4": "Dassetīti tathā vikubbanto attani dasseti.",
  "anya-e0104n0:126_5": "Nāgavaṇṇaṁ vātiādīsupi eseva nayo.",
  "anya-e0104n0:126_6": "Hatthimpi dassetīti attānampi hatthiṁ katvā dasseti, bahiddhāpi hatthiṁ dasseti.",
  "anya-e0104n0:126_7": "Etadatthameva hi idha ‘‘hatthivaṇṇaṁ vā dassetī’’ti avatvā ‘‘hatthimpi dassetī’’ti (paṭi. ma. 3.13) vuttaṁ.",
  "anya-e0104n0:126_8": "Yaṁ pana keci bahiddhā hatthiādidassanavacanaṁ ‘‘pakativaṇṇaṁ vijahitvā’’ti vacanena vikubbaniddhibhāvena virujjhatīti vadanti, tadayuttaṁ. Kasmā?",
  "anya-e0104n0:126_9": "Pakativaṇṇavijahanaṁ nāma attano pakatirūpassa aññesaṁ adassanaṁ,",
  "anya-e0104n0:126_10": "na sabbena sabbaṁ tassa nirodhanaṁ.",
  "anya-e0104n0:126_11": "Evaṁ sati attānaṁ adassetvā bahiddhā hatthiṁ dassento ‘‘pakativaṇṇaṁ vijahitvā hatthiṁ dassetī’’ti vuccamāne ko ettha virodho,",
  "anya-e0104n0:126_12": "attanā pana hatthivaṇṇo hutvā bahiddhāpi hatthiṁ dassante vattabbameva natthi.",
  "anya-e0104n0:126_13": "Tenevāha ‘‘bahiddhāpi hatthiādidassanavasena vutta’’nti.",
  "anya-e0104n0:126_14": "Evañca katvā vikubbaniddhibhāvena ca na koci virodho.",
  "anya-e0104n0:127_0": "Pāḷiyañca kumārakavaṇṇaṁ vātiādīsu aniyamattho vā-saddo vutto.",
  "anya-e0104n0:127_1": "Tesu ekekasseva karaṇadassanatthaṁ.",
  "anya-e0104n0:127_2": "Hatthimpītiādīsu pana hatthiādīnaṁ bahūnaṁ ekajjhaṁ kātabbābhāvadassanatthaṁ samuccayattho pi-saddo vutto.",
  "anya-e0104n0:127_3": "Tena ‘‘hatthimpi dassetī’’tiādīsu dutiye vuttanayeneva attho gahetabbo.",
  "anya-e0104n0:128_0": "Iddhimato attano kumārakākārena paresaṁ dassanaṁ kumārakavaṇṇanimmānaṁ,",
  "anya-e0104n0:128_1": "na ettha kiñci apubbaṁ pathavīādivatthu nipphādīyatīti kasiṇaniyamena payojanābhāvato ‘‘pathavīkasiṇādīsu aññatarārammaṇato’’ti vuttaṁ.",
  "anya-e0104n0:128_2": "Satipi vā vatthunipphādane yathārahaṁ taṁ pathavīkasiṇādivaseneva ijjhatīti evampettha kasiṇaniyamena payojanaṁ nattheva.",
  "anya-e0104n0:128_3": "Kumārakavaṇṇañhi dassentena nīlavaṇṇaṁ vā dassetabbaṁ siyā, pītādīsu aññataravaṇṇaṁ vā.",
  "anya-e0104n0:128_4": "Tathā sati nīlādikasiṇāni samāpajjitabbānīti āpannova kasiṇaniyamo. Eseva nayo sesesupi.",
  "anya-e0104n0:128_5": "Evamadhiṭṭhite yadeke pathavīkasiṇavasena ‘‘ekopi hutvā bahudhā hotī’’tiādi (dī. ni. 1.238; ma. ni. 1.147; saṁ. ni. 5.842; paṭi. ma.",
  "anya-e0104n0:128_6": "3.10) bhāvoti evaṁ pavattena kasiṇaniddesena idha vikubbaniddhiniddese ‘‘pathavīkasiṇādīsu aññatarārammaṇato’’tiādivacanassa virodhaṁ āsaṅkanti, so anokāsovāti daṭṭhabbaṁ.",
  "anya-e0104n0:128_7": "Nimminitabbabhāvena attanā icchitoti attano kumārakavaṇṇo,",
  "anya-e0104n0:128_8": "na pana attano daharakāle kumārakavaṇṇoti.",
  "anya-e0104n0:128_9": "Nāgādivaṇṇesupi ayaṁ nayo byāpī evāti yadeke ‘‘nāgādinimmāne na yujjati viyā’’ti vadanti, tadapohataṁ daṭṭhabbaṁ.",
  "anya-e0104n0:129_0": "Bahiddhāpīti pi-saddena ajjhattaṁ sampiṇḍeti.",
  "anya-e0104n0:129_1": "Ayañhettha attho – hatthimpi dassetītiādi ajjhattaṁ,",
  "anya-e0104n0:129_2": "bahiddhāpi hatthiādidassanavasena vuttaṁ,",
  "anya-e0104n0:129_3": "na ‘‘kumārakavaṇṇaṁ vā’’tiādi viya ajjhattameva kumārakavaṇṇādīnaṁ dassanavasenāti.",
  "anya-e0104n0:129_4": "Yaṁ ettha vattabbaṁ adhiṭṭhānavidhānaṁ, taṁ heṭṭhā vuttameva.",
  "anya-e0104n0:130_0": "399.Kāyanti attano karajakāyaṁ.",
  "anya-e0104n0:130_1": "Vuttanayenevāti ‘‘ayaṁ kāyo susiro hotū’’ti parikammaṁ katvā puna ‘‘pādakajjhānaṁ samāpajjitvā vuṭṭhāyā’’ti imaṁ heṭṭhā vuttanayānusāramāha.",
  "anya-e0104n0:130_2": "Aññaṁ kāyanti yaṁ manomayaṁ kāyaṁ nimminitukāmo, taṁ. Muñjamhāti muñjatiṇato. Īsikanti tassa kaṇḍaṁ. Kosiyāti asikosato. Karaṇḍāyāti peḷāya, nimmokatoti ca vadanti. Abbāhatīti uddharati. Pavāheyyāti ākaḍḍheyya.",
  "anya-e0104n0:131_0": "Iddhividhaniddesavaṇṇanā niṭṭhitā.",
  "anya-e0104n0:132_0": "Iti dvādasamaparicchedavaṇṇanā."
}