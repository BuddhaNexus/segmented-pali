{
  "tika-vin07t5:0_0": "4. Nissaggiyakaṇḍo",
  "tika-vin07t5:1_0": "1. Cīvaravaggo",
  "tika-vin07t5:2_0": "1. Paṭhamakathinasikkhāpadavaṇṇanā",
  "tika-vin07t5:3_0": "459.Samitāvināti samitapāpena. Gotamakacetiyaṁ nāma gotamayakkhassa cetiyaṭṭhāne katavihāro vuccati.",
  "tika-vin07t5:4_0": "461.Navamaṁ vā dasamaṁ vāti bhummatthe upayogavacanaṁ.",
  "tika-vin07t5:4_1": "Sace bhaveyyāti sace kassaci kaṅkhā bhaveyya.",
  "tika-vin07t5:4_2": "Vuttasadisanti dasamaṁ vāti vuttasadisaṁ paricchedasadisaṁ,",
  "tika-vin07t5:4_3": "“vuttasadisamevā”tipi likhanti.",
  "tika-vin07t5:4_4": "Dhāretunti ettha āhāti pāṭhaseso daṭṭhabbo.",
  "tika-vin07t5:5_0": "463.Sūciyā paṭisāmananti sūcighare saṁgopanaṁ,",
  "tika-vin07t5:5_1": "idañca sūcikammassa sabbassa pariniṭṭhitabhāvadassanatthaṁ vuttaṁ.",
  "tika-vin07t5:5_2": "Etanti naṭṭhacīvaraṁ.",
  "tika-vin07t5:5_3": "Etesampīti naṭṭhacīvarādīni parāmasati,",
  "tika-vin07t5:5_4": "tena cīvarapalibodhābhāvaṁ dasseti.",
  "tika-vin07t5:5_5": "Dutiyassa palibodhassāti āvāsapalibodhassa.",
  "tika-vin07t5:5_6": "Ettha ca niṭṭhitacīvarasmiṁ,",
  "tika-vin07t5:5_7": "ubbhatasmiṁ kathineti dvīhi padehi dvinnaṁ palibodhānaṁ abhāvadassanena atthatakathinassa pañcamāsabbhantare",
  "tika-vin07t5:5_8": "yāva cīvarapalibodhaāvāsapalibodhesu aññataraṁ na upacchijjati,",
  "tika-vin07t5:5_9": "tāva atirekacīvaraṁ dhāretuṁ vaṭṭatīti dīpeti.",
  "tika-vin07t5:5_10": "Pakkamanaṁ anto assāti pakkamanantikā,",
  "tika-vin07t5:5_11": "evaṁ sesāpi veditabbā.",
  "tika-vin07t5:5_12": "Vitthāro panettha āgataṭṭhāne āvi bhavissati.",
  "tika-vin07t5:6_0": "Dasāhaparamaṁ kālanti accantasaṁyogavacanaṁ.",
  "tika-vin07t5:6_1": "Idañhi vuttaṁ hoti…pe…",
  "tika-vin07t5:6_2": "dasāhaparamabhāvoti idaṁ dasāhaparamatāpadassa atthamattadassanaṁ,",
  "tika-vin07t5:6_3": "dasāhaparamabhāvoti idañhi vuttaṁ hotīti evamettha yojanā veditabbā.",
  "tika-vin07t5:6_4": "Ayamatthotiādi dasāhaparamapadasseva adhippetatthadassanavasena vuttaṁ.",
  "tika-vin07t5:6_5": "Tattha ettako kāloti “dasāhaparamatā”ti vutto yo kālo,",
  "tika-vin07t5:6_6": "so ettako kāloti attho.",
  "tika-vin07t5:7_0": "Khomanti khomasuttehi vāyitaṁ khomapaṭacīvaraṁ,",
  "tika-vin07t5:7_1": "taṁ vākamayanti vadanti.",
  "tika-vin07t5:7_2": "Kappāsasuttehi vāyitaṁ kappāsikaṁ,",
  "tika-vin07t5:7_3": "evaṁ sesānipi.",
  "tika-vin07t5:7_4": "Kambalanti eḷakādīnaṁ lomamayasuttena vāyitapaṭaṁ.",
  "tika-vin07t5:7_5": "Bhaṅganti khomasuttādīni sabbāni,",
  "tika-vin07t5:7_6": "ekaccāni vā missetvā vāyitaṁ cīvaraṁ.",
  "tika-vin07t5:7_7": "Bhaṅgampi vākamayamevāti keci.",
  "tika-vin07t5:7_8": "Dukūlaṁ pattuṇṇaṁ somārapaṭaṁ cīnapaṭaṁ iddhijaṁ devadinnanti imāni pana cha cīvarāni etesaññeva anulomānīti visuṁ na vuttāni.",
  "tika-vin07t5:7_9": "Dukūlañhi sāṇassa anulomaṁ vākamayattā.",
  "tika-vin07t5:7_10": "“Pattuṇṇaṁ koseyyaviseso”ti abhidhānakose vuttaṁ.",
  "tika-vin07t5:7_11": "Somāradese,",
  "tika-vin07t5:7_12": "cīnadese ca jātavatthāni somāracīnapaṭāni.",
  "tika-vin07t5:7_13": "Pattuṇṇādīni tīṇi koseyyassa anulomāni pāṇakehi katasuttamayattā.",
  "tika-vin07t5:7_14": "Iddhijanti ehibhikkhūnaṁ puññiddhiyā nibbattacīvaraṁ.",
  "tika-vin07t5:7_15": "Kapparukkhe nibbattaṁ,",
  "tika-vin07t5:7_16": "devadinnañca khomādīnaṁ aññataraṁ hotīti tesaṁ sabbesaṁ anulomāni.",
  "tika-vin07t5:7_17": "Manussānaṁ pakatividatthiṁ sandhāya “dve vidatthiyo”tiādi vuttaṁ.",
  "tika-vin07t5:7_18": "Iminā dīghato vaḍḍhakīhatthappamāṇaṁ vitthārato tato upaḍḍhappamāṇaṁ vikappanupaganti dasseti.",
  "tika-vin07t5:7_19": "Tathā hi “sugatavidatthi nāma idāni majjhimassa purisassa tisso vidatthiyo,",
  "tika-vin07t5:7_20": "vaḍḍhakīhatthena diyaḍḍho hattho hotī”ti kuṭikārasikkhāpadaṭṭhakathāyaṁ vuttaṁ,",
  "tika-vin07t5:7_21": "tasmā sugataṅgulena dvādasaṅgulā sugatavidatthi vaḍḍhakīhatthena diyaḍḍho hatthoti siddhaṁ.",
  "tika-vin07t5:7_22": "Evañca katvā “sugataṅgulena aṭṭhaṅgulaṁ vaḍḍhakīhatthappamāṇa”nti āgataṭṭhānehi ca sameti.",
  "tika-vin07t5:8_0": "Taṁ atikkāmayatoti ettha tanti cīvaraṁ,",
  "tika-vin07t5:8_1": "kālaṁ vā parāmasati.",
  "tika-vin07t5:8_2": "Tassa yo aruṇoti cīvaruppādadivasassa yo atikkanto aruṇo.",
  "tika-vin07t5:8_3": "Cīvaruppādadivasena saddhinti cīvaruppādadivasassa ādibhūtena atikkantaaruṇena saddhinti attho,",
  "tika-vin07t5:8_4": "idañca bhagavatā “dasāhaparama”nti vatvā puna “ekādase aruṇuggamane”ti vuttattā pubbāparasaṁsandanatthaṁ",
  "tika-vin07t5:8_5": "saddato gammamānampi “cīvaruppādadivasena saddhi”nti evaṁ vuttaṁ.",
  "tika-vin07t5:8_6": "“Dasame aruṇe”ti vutte eva hi dasāhaparamena saddhiṁ sameti.",
  "tika-vin07t5:8_7": "Divasapariyosānassa avadhibhūtaanāgatāruṇavasena hi divasaṁ atikkantaṁ nāma hoti,",
  "tika-vin07t5:8_8": "na pana divasassa ādibhūtāruṇavasena parivāsādīsu tathā aggahaṇato,",
  "tika-vin07t5:8_9": "idha pana bhagavatā divasassa ādiantaparicchedadassanavasena “ekādase aruṇuggamane”ti vuttaṁ,",
  "tika-vin07t5:8_10": "tasmā aṭṭhakathāyaṁ divasassa ādibhūtaṁ taṁdivasanissitampi aruṇaṁ gahetvā “ekādase aruṇuggamane nissaggiyaṁ hotī”ti vuttaṁ.",
  "tika-vin07t5:8_11": "Aruṇoti cettha sūriyuggamanassa purecaro vaḍḍhanaghanaratto pabhāvisesoti daṭṭhabbo.",
  "tika-vin07t5:9_0": "Vacanīyoti saṅghāpekkho. Vacanabhedoti “ñattiyaṁ dve āpattiyo saratī”tiādinā vattabbanti adhippāyo.",
  "tika-vin07t5:10_0": "468.“Naidha saññā rakkhatī”ti idaṁ vematikañca anatikkantasaññañca sandhāya vuttaṁ.",
  "tika-vin07t5:10_1": "Yopi evaṁsaññī tassapīti yo anatikkantasaññī,",
  "tika-vin07t5:10_2": "vematiko vā,",
  "tika-vin07t5:10_3": "tassapīti attho.",
  "tika-vin07t5:10_4": "Anaṭṭhato aviluttassa visesamāha “pasayhāvahāravasenā”ti.",
  "tika-vin07t5:10_5": "Theyyāvahāravasena gahitampi idha naṭṭhaṁ.",
  "tika-vin07t5:11_0": "Anāpatti aññena kataṁ paṭilabhitvātiādi nisīdanasanthataṁ sandhāya vuttaṁ.",
  "tika-vin07t5:11_1": "Yena hi purāṇasanthatassa sāmantā sugatavidatthiṁ anādiyitvā navaṁ nisīdanasanthataṁ kataṁ,",
  "tika-vin07t5:11_2": "tassa taṁ nissaggiyampi tato aññassa paṭilabhitvā paribhuñjantassa anāpattikaranti sijjhanato ayamattho sabbanissaggiyesupi sijjhati.",
  "tika-vin07t5:12_0": "469.Ticīvaraṁ adhiṭṭhātunti saṅghāṭiādināmena adhiṭṭhātuṁ.",
  "tika-vin07t5:12_1": "“Na vikappetu”nti iminā nāmena na vikappetuṁ,",
  "tika-vin07t5:12_2": "etena vikappitaticīvaro tecīvariko na hoti.",
  "tika-vin07t5:12_3": "Tassa tasmiṁ adhiṭṭhitaticīvare viya avippavāsādinā kattabbavidhi na kātabboti dasseti,",
  "tika-vin07t5:12_4": "na pana vikappane dosoti.",
  "tika-vin07t5:12_5": "Tato paranti catumāsato paraṁ vikappetvā paribhuñjituṁ anuññātanti keci vadanti,",
  "tika-vin07t5:12_6": "aññe pana “vikappetvā yāva āgāmivassānaṁ,",
  "tika-vin07t5:12_7": "tāva ṭhapetumeva vaṭṭatī”ti vadanti,",
  "tika-vin07t5:12_8": "apare pana “vikappane na doso,",
  "tika-vin07t5:12_9": "tathā vikappitaṁ parikkhārādināmena adhiṭṭhahitvā paribhuñjitabba”nti vadanti.",
  "tika-vin07t5:13_0": "Muṭṭhipañcakanti muṭṭhiyā upalakkhitaṁ pañcakaṁ,",
  "tika-vin07t5:13_1": "catuhatthe minitvā pañcamaṁ hatthaṁ muṭṭhiṁ katvā minitabbanti adhippāyo.",
  "tika-vin07t5:13_2": "Keci pana “muṭṭhihatthānaṁ pañcakaṁ muṭṭhipañcakaṁ,",
  "tika-vin07t5:13_3": "tasmā pañcapi hatthe muṭṭhiṁ katvāva minitabbā”ti vadanti.",
  "tika-vin07t5:13_4": "Muṭṭhittikanti etthāpi eseva nayo.",
  "tika-vin07t5:13_5": "Dvihatthena antaravāsakena timaṇḍalaṁ paṭicchādetuṁ sakkāti āha “pārupanenā”tiādi.",
  "tika-vin07t5:13_6": "Atirekanti sugatacīvarappamāṇato adhikaṁ.",
  "tika-vin07t5:13_7": "Ūnakanti muṭṭhipañcakādito ūnakaṁ,",
  "tika-vin07t5:13_8": "tena ca tesu ticīvarādhiṭṭhānaṁ na ruhatīti dasseti.",
  "tika-vin07t5:14_0": "Imaṁ saṅghāṭiṁ paccuddharāmīti imaṁ saṅghāṭiadhiṭṭhānaṁ ukkhipāmi pariccajāmīti attho.",
  "tika-vin07t5:14_1": "Kāyavikāraṁ karontenāti hatthena cīvaraṁ parāmasantena,",
  "tika-vin07t5:14_2": "cālentena vā.",
  "tika-vin07t5:14_3": "Vācāya adhiṭṭhātabbāti ettha kāyenapi cāletvā vācampi bhinditvā kāyavācāhi adhiṭṭhānampi saṅgahitanti veditabbaṁ “kāyena aphusitvā”ti vuttattā.",
  "tika-vin07t5:14_4": "Duvidhanti ahatthapāsahatthapāsavasena duvidhaṁ.",
  "tika-vin07t5:14_5": "Tattha hatthapāso nāma aḍḍhateyyahattho vuccati.",
  "tika-vin07t5:14_6": "Dvādasahatthanti keci vadanti,",
  "tika-vin07t5:14_7": "taṁ idha na sameti.",
  "tika-vin07t5:14_8": "“Sāmantavihāre”ti idaṁ ṭhapitaṭṭhānasallakkhaṇayogge ṭhitaṁ sandhāya vuttaṁ.",
  "tika-vin07t5:14_9": "Tato dūre ṭhitampi ṭhapitaṭṭhānaṁ sallakkhentena adhiṭṭhātabbameva.",
  "tika-vin07t5:14_10": "Tatthapi cīvarassa ṭhapitabhāvasallakkhaṇameva pamāṇaṁ.",
  "tika-vin07t5:14_11": "Na hi sakkā sabbathā ṭhānaṁ sallakkhetuṁ.",
  "tika-vin07t5:14_12": "Ekasmiṁ vihāre ṭhapetvā tato aññasmiṁ ṭhapitanti adhiṭṭhātuṁ na vaṭṭati.",
  "tika-vin07t5:14_13": "Keci pana “tathāpi adhiṭṭhite na doso”ti vadanti,",
  "tika-vin07t5:14_14": "taṁ aṭṭhakathāya na sameti,",
  "tika-vin07t5:14_15": "vīmaṁsitabbaṁ.",
  "tika-vin07t5:14_16": "Adhiṭṭhahitvā ṭhapitavatthehīti parikkhāracoḷanāmena adhiṭṭhahitvā ṭhapitavatthehi,",
  "tika-vin07t5:14_17": "teneva “imaṁ paccuddharāmī”ti parikkhāracoḷassa paccuddhāraṁ dasseti.",
  "tika-vin07t5:14_18": "Etena ca tecīvaradhutaṅgaṁ pariharantena paṁsukūlādivasena laddhaṁ vatthaṁ dasāhabbhantare katvā rajitvā",
  "tika-vin07t5:14_19": "pārupituṁ asakkontena parikkhāracoḷavasena adhiṭṭhahitvāva dasāhaṁ atikkametabbaṁ,",
  "tika-vin07t5:14_20": "itarathā nissaggiyaṁ hotīti dasseti.",
  "tika-vin07t5:14_21": "Teneva “rajitakālato pana paṭṭhāya nikkhipituṁ na vaṭṭati,",
  "tika-vin07t5:14_22": "dhutaṅgacoro nāma hotī”ti visuddhimagge vuttaṁ.",
  "tika-vin07t5:14_23": "“Puna adhiṭṭhātabbānī”ti idañca saṅghāṭiāditicīvaranāmena adhiṭṭhahitvā paribhuñjitukāmassa vasena vuttaṁ,",
  "tika-vin07t5:14_24": "itarassa pana purimādhiṭṭhānameva alanti veditabbaṁ.",
  "tika-vin07t5:14_25": "“Puna adhiṭṭhātabba”nti iminā kappabindupi dātabbanti dasseti.",
  "tika-vin07t5:15_0": "Baddhasīmāyaṁ avippavāsasīmāsammutisambhavato na tattha dupparihāratāti āha “abaddhasīmāyaṁ dupparihāra”nti.",
  "tika-vin07t5:16_0": "Atirittappamāṇāya chedanakaṁ pācittiyanti āha “anatirittappamāṇā”ti.",
  "tika-vin07t5:16_1": "Tato paraṁ paccuddharitvā vikappetabbāti vassikamāsato paraṁ adhiṭṭhānaṁ paccuddharitvā vikappetabbā,",
  "tika-vin07t5:16_2": "iminā catunnaṁ vassikamāsānaṁ upari adhiṭṭhānaṁ tiṭṭhatīti viññāyati tato paccuddharāyogā.",
  "tika-vin07t5:16_3": "Yañca mātikāṭṭhakathāyaṁ “vassikasāṭikā vassānamāsātikkamenāpi,",
  "tika-vin07t5:16_4": "kaṇḍupaṭicchādi ābādhavūpasamenāpi adhiṭṭhānaṁ vijahatī”ti vuttaṁ,",
  "tika-vin07t5:16_5": "taṁ samantapāsādikāyaṁ natthi.",
  "tika-vin07t5:16_6": "Parivāraṭṭhakathāyañca “atthāpatti hemante āpajjati,",
  "tika-vin07t5:16_7": "no gimhe”ti ettha idaṁ vuttaṁ “kattikapuṇṇamāsiyā pacchime pāṭipadadivase vikappetvā ṭhapitaṁ vassikasāṭikaṁ nivāsento hemante āpajjati,",
  "tika-vin07t5:16_8": "kurundiyaṁ pana ‘kattikapuṇṇamadivase apaccuddharitvā hemante āpajjatī’ti vuttaṁ,",
  "tika-vin07t5:16_9": "tampi suvuttaṁ,",
  "tika-vin07t5:16_10": "‘catumāsaṁ adhiṭṭhātuṁ tato paraṁ vikappetu’nti hi vutta”nti.",
  "tika-vin07t5:16_11": "Tattha mahāaṭṭhakathāyaṁ nivāsanapaccayā dukkaṭaṁ vuttaṁ,",
  "tika-vin07t5:16_12": "kurundaṭṭhakathāyaṁ pana apaccuddhārapaccayā,",
  "tika-vin07t5:16_13": "tasmā kurundiyaṁ vuttanayenāpi vassikasāṭikā vassānamāsātikkamepi adhiṭṭhānaṁ na vijahatīti paññāyati.",
  "tika-vin07t5:16_14": "Adhiṭṭhānavijahanesu ca vassānamāsaābādhānaṁ vigamena vijahanaṁ mātikāṭṭhakathāyampi na uddhaṭaṁ,",
  "tika-vin07t5:16_15": "tasmā samantapāsādikāyaṁ āgatanayena yāva paccuddhārā adhiṭṭhānaṁ tiṭṭhatīti gahetabbaṁ.",
  "tika-vin07t5:16_16": "Nahānatthāya anuññātattā “vaṇṇabhedamattarattāpi cesā vaṭṭatī”ti vuttaṁ.",
  "tika-vin07t5:16_17": "“Dve pana na vaṭṭantī”ti iminā saṅghāṭiādīsu viya dutiye adhiṭṭhānaṁ na ruhati,",
  "tika-vin07t5:16_18": "atirekacīvaraṁ hotīti dasseti.",
  "tika-vin07t5:16_19": "Mahāpaccariyaṁ cīvaravasena paribhogakiccassa abhāvaṁ sandhāya anāpatti vuttā senāsanaparikkhāratthāya dinnapaccattharaṇe viya.",
  "tika-vin07t5:16_20": "Yaṁ pana “paccattharaṇampi adhiṭṭhātabba”nti vuttaṁ,",
  "tika-vin07t5:16_21": "taṁ senāsanatthāyevāti niyamitaṁ na hoti navasu cīvaresu gahitattā,",
  "tika-vin07t5:16_22": "tasmā attano nāmena adhiṭṭhahitvā nidahitvā parikkhāracoḷaṁ viya yathā tathā viniyujjitabbamevāti gahetabbaṁ.",
  "tika-vin07t5:16_23": "Pāvāro kojavoti imesampi paccattharaṇādīnaṁ lokepi voharaṇato senāsanaparikkhāratthāya dinnapaccattharaṇato visuṁ gahaṇaṁ kataṁ.",
  "tika-vin07t5:17_0": "“Hīnāyāvattanenā”ti idaṁ antimavatthuṁ ajjhāpajjitvā bhikkhupaṭiññāya ṭhitassa ceva titthiyapakkantassa",
  "tika-vin07t5:17_1": "ca bhikkhuniyā ca bhikkhunibhāve nirapekkhatāya gihiliṅgatitthiyaliṅgaggahaṇaṁ sandhāya vuttaṁ.",
  "tika-vin07t5:17_2": "Sikkhaṁ apaccakkhāya gihibhāvūpagamanaṁ sandhāya vuttanti keci vadanti,",
  "tika-vin07t5:17_3": "taṁ na yuttaṁ tadāpissa upasampannattā,",
  "tika-vin07t5:17_4": "cīvarassa ca tassa santakattāvijahanato.",
  "tika-vin07t5:17_5": "Pamāṇacīvarassāti pacchimappamāṇaṁ sandhāya vuttaṁ.",
  "tika-vin07t5:17_6": "Dve cīvarāni pārupantassāti gāmappavese diguṇaṁ katvā saṅghāṭiyo pārupanaṁ sandhāya vuttaṁ.",
  "tika-vin07t5:17_7": "“Esa nayo”ti iminā pamāṇayuttesu yattha katthaci chiddaṁ adhiṭṭhānaṁ vijahatītiādiatthaṁ saṅgaṇhāti.",
  "tika-vin07t5:18_0": "Aññaṁ pacchimappamāṇaṁ nāma natthīti sutte āgataṁ natthīti adhippāyo.",
  "tika-vin07t5:18_1": "Idāni tameva vibhāvetuṁ “yañhī”tiādi vuttaṁ,",
  "tika-vin07t5:18_2": "taṁ na sameti,",
  "tika-vin07t5:18_3": "saṅghāṭiādīnaṁ muṭṭhipañcakādiheṭṭhimappamāṇassa sutte anāgatattāti adhippāyo.",
  "tika-vin07t5:19_0": "Mahantaṁ vā khuddakaṁ karotīti ettha atimahantaṁ cīvaraṁ muṭṭhipañcakādipacchimappamāṇayuttaṁ katvā samantato",
  "tika-vin07t5:19_1": "chindanenāpi vicchindanakāle chijjamānaṭṭhānaṁ chiddasaṅkhyaṁ na gacchati adhiṭṭhānaṁ na vijahati evāti sijjhati,",
  "tika-vin07t5:19_2": "“ghaṭetvā chindati,",
  "tika-vin07t5:19_3": "na bhijjatī”ti vacanena ca sameti.",
  "tika-vin07t5:19_4": "Parikkhāracoḷaṁ pana vikappanupagapacchimappamāṇato ūnaṁ katvā chinnaṁ adhiṭṭhānaṁ vijahati adhiṭṭhānassa anissayattā.",
  "tika-vin07t5:19_5": "Tāni puna baddhāni ghaṭitāni adhiṭṭhātabbamevāti veditabbaṁ.",
  "tika-vin07t5:19_6": "Keci pana “vassikasāṭikacīvare dvidhā chinne yadipi ekekaṁ khaṇḍaṁ pacchimapacchimappamāṇaṁ pahoti,",
  "tika-vin07t5:19_7": "ekasmiṁyeva khaṇḍe adhiṭṭhānaṁ tiṭṭhati, na itare,",
  "tika-vin07t5:19_8": "“dve pana na vaṭṭantī”ti vuttattā.",
  "tika-vin07t5:19_9": "Nisīdanakaṇḍuppaṭicchādīsupi eseva nayoti vadanti.",
  "tika-vin07t5:20_0": "Sammukhe pavattā sammukhāti paccattavacanaṁ,",
  "tika-vin07t5:20_1": "tañca vikappanavisesanaṁ,",
  "tika-vin07t5:20_2": "tasmā “sammukhe”ti bhummatthe nissakkavacanaṁ katvāpi atthaṁ vadanti,",
  "tika-vin07t5:20_3": "abhimukheti attho.",
  "tika-vin07t5:20_4": "Atha vā sammukhena attano vācāya eva vikappanā sammukhāvikappanā.",
  "tika-vin07t5:20_5": "Parammukhena vikappanā parammukhāvikappanāti karaṇatthenāpi attho daṭṭhabbo,",
  "tika-vin07t5:20_6": "ayameva pāḷiyā sameti.",
  "tika-vin07t5:20_7": "Sannihitāsannihitabhāvanti āsannadūrabhāvaṁ.",
  "tika-vin07t5:20_8": "Ettāvatā nidhetuṁ vaṭṭatīti ettakeneva vikappanākiccassa niṭṭhitattā,",
  "tika-vin07t5:20_9": "atirekacīvaraṁ na hotīti dasāhātikkame na nissaggiyaṁ janetīti adhippāyo.",
  "tika-vin07t5:20_10": "Paribhuñjituṁ…pe…",
  "tika-vin07t5:20_11": "na vaṭṭatīti sayaṁ apaccuddharaṇaṁ paribhuñjane pācittiyaṁ,",
  "tika-vin07t5:20_12": "adhiṭṭhāne paresaṁ vissajjane dukkaṭañca sandhāya vuttaṁ.",
  "tika-vin07t5:21_0": "Paribhogādayopi vaṭṭantīti paribhogavissajjanaadhiṭṭhānānipi.",
  "tika-vin07t5:21_1": "Api-saddena nidhetumpi vaṭṭatīti attho,",
  "tika-vin07t5:21_2": "etena ca paccuddhārepi kate cīvarampi vikappitacīvarameva hoti,",
  "tika-vin07t5:21_3": "na atirekacīvaraṁ.",
  "tika-vin07t5:21_4": "Taṁ pana ticīvarādināmena adhiṭṭhātukāmena adhiṭṭhahitabbaṁ,",
  "tika-vin07t5:21_5": "itarena vikappitacīvarameva katvā paribhuñjitabbanti dasseti.",
  "tika-vin07t5:21_6": "Keci pana “yaṁ vikappitacīvaraṁ,",
  "tika-vin07t5:21_7": "taṁ yāva aparibhogakālā apaccuddharāpetvāva nidahitabbaṁ,",
  "tika-vin07t5:21_8": "paribhogakāle pana sampatte paccuddharāpetvā adhiṭṭhahitvā paribhuñjitabbaṁ.",
  "tika-vin07t5:21_9": "Yadi hi tato purepi paccuddharāpeyya,",
  "tika-vin07t5:21_10": "paccuddhāreneva vikappanāya vigatattā atirekacīvaraṁ nāma hoti,",
  "tika-vin07t5:21_11": "dasāhātikkame ca nissaggiyaṁ pācittiyaṁ.",
  "tika-vin07t5:21_12": "Tasmā yaṁ aparibhuñjitvāva ṭhapetabbaṁ,",
  "tika-vin07t5:21_13": "tadeva vikappetabbaṁ,",
  "tika-vin07t5:21_14": "paccuddhāre ca kate antodasāheyeva adhiṭṭhātabbaṁ.",
  "tika-vin07t5:21_15": "Yañca aṭṭhakathāyaṁ ‘tato pabhuti paribhogādayopi vaṭṭantī’tiādi vuttaṁ,",
  "tika-vin07t5:21_16": "taṁ pāḷiyā virujjhatī”ti vadanti,",
  "tika-vin07t5:21_17": "taṁ tesaṁ matimattameva.",
  "tika-vin07t5:21_18": "Pāḷiyañhi “antodasāhaṁ adhiṭṭheti,",
  "tika-vin07t5:21_19": "vikappetī”ti ca “sāmaṁ cīvaraṁ vikappetvā apaccuddhāraṇaṁ paribhuñjeyya pācittiya”nti ca “anāpatti so vā deti,",
  "tika-vin07t5:21_20": "tassa vā vissāsanto paribhuñjatī”ti ca sāmaññato vuttattā,",
  "tika-vin07t5:21_21": "aṭṭhakathāyañca “imaṁ cīvaraṁ vā vikappanaṁ vā paccuddharāmī”tiādinā paccuddhāraṁ adassetvā “mayhaṁ santakaṁ",
  "tika-vin07t5:21_22": "paribhuñja vā vissajjehi vā”ti evaṁ attano santakattaṁ amocetvāva paribhogādivaseneva paccuddhārassa vuttattā,",
  "tika-vin07t5:21_23": "“tato pabhuti paribhogādayopi vaṭṭantī”ti adhiṭṭhānaṁ vināpi visuṁ paribhogassa,",
  "tika-vin07t5:21_24": "nidahanassa ca vuttattā vikappanānantarameva paccuddharāpetvā anadhiṭṭhahitvā eva ticīvaravirahitaṁ vikappanārahaṁ cīvaraṁ paribhuñjituṁ,",
  "tika-vin07t5:21_25": "nidahituñca idaṁ pāṭekkaṁ vinayakammanti khāyati.",
  "tika-vin07t5:21_26": "Apica bahūnaṁ pattānaṁ vikappetuṁ,",
  "tika-vin07t5:21_27": "paccuddhāretuñca vuttattā paccuddhārena tesaṁ atirekapattatā dassitāti sijjhati tesu ekasseva adhiṭṭhātabbato.",
  "tika-vin07t5:21_28": "Tasmā aṭṭhakathāyaṁ āgatanayeneva gahetabbaṁ.",
  "tika-vin07t5:22_0": "Paññattikovido na hotīti evaṁ vikappite “anantarameva evaṁ paccuddharitabba”nti vinayakammaṁ na jānāti.",
  "tika-vin07t5:22_1": "Tenāha “na jānāti paccuddharitu”nti,",
  "tika-vin07t5:22_2": "imināpi cetaṁ veditabbaṁ “vikappanānantarameva paccuddhāro kātabbo”ti.",
  "tika-vin07t5:23_0": "Avisesena vuttavacananti ticīvarādīnaṁ sādhāraṇavacanena vuttavacanaṁ.",
  "tika-vin07t5:23_1": "Yaṁ panettha “viruddhaṁ viya dissatī”ti vatvā taṁ virodhāsaṅkaṁ nivattetuṁ “ticīvarasaṅkhepena…pe…",
  "tika-vin07t5:23_2": "vikappanāya okāso dinno hotī”ti vuttaṁ,",
  "tika-vin07t5:23_3": "taṁ “adhiṭṭheti vikappetī”ti sāmaññato vuttepi ticīvarampi vikappetīti ayamattho na sijjhati,",
  "tika-vin07t5:23_4": "“ticīvaraṁ adhiṭṭhātuṁ na vikappetu”nti visesetvā vuttattā.",
  "tika-vin07t5:23_5": "Yaṁ pana adhiṭṭhātabbaṁ,",
  "tika-vin07t5:23_6": "taṁ adhiṭṭhāti.",
  "tika-vin07t5:23_7": "Yaṁ ticīvaravirahitaṁ,",
  "tika-vin07t5:23_8": "taṁ vikappetabbaṁ,",
  "tika-vin07t5:23_9": "taṁ vikappetīti evamattho sijjhatīti.",
  "tika-vin07t5:23_10": "Tasmā ettha pubbāparavirodho na dissati sāmaññavacanassa vuttāvaseseyeva avatiṭṭhanato.",
  "tika-vin07t5:23_11": "Yaṁ panettha ticīvarassāpi vikappanavidhiṁ dassetuṁ “ticīvaraṁ ticīvarasaṅkhepenā”tiādi vuttaṁ.",
  "tika-vin07t5:23_12": "Tattha ticīvarasaṅkhepena parihariyamānesu ekampi paccuddharitvā vikappetuṁ na vaṭṭati,",
  "tika-vin07t5:23_13": "ticīvarato pana ekaṁ vā sakalameva vā apanetvā aparaṁ ticīvaraṁ ticīvarasaṅkhepena pariharitukāmassa",
  "tika-vin07t5:23_14": "vā ticīvarādhiṭṭhānaṁ muñcitvā parikkhāracoḷavaseneva sabbacīvaraṁ paribhuñjitukāmassa vā purimaṁ adhiṭṭhitacīvaraṁ",
  "tika-vin07t5:23_15": "paccuddharitvā vikappetuṁ vaṭṭatīti evamadhippāyena “ticīvare ekena cīvarena vippavasitukāmo hotī”tiādi",
  "tika-vin07t5:23_16": "vuttaṁ siyā,",
  "tika-vin07t5:23_17": "iccetaṁ pāḷiyā saddhiṁ sameti.",
  "tika-vin07t5:23_18": "Atha punapi tadeva ticīvarādhiṭṭhānena adhiṭṭhātukāmo hutvā vippavāsasukhatthaṁ paccuddharitvā vikappetīti iminā adhippāyena vuttaṁ siyā,",
  "tika-vin07t5:23_19": "taṁ “ticīvaraṁ adhiṭṭhātuṁ na vikappetu”nti iminā vacanena na sameti.",
  "tika-vin07t5:23_20": "Yadi hi sesacīvarāni viya ticīvarampi paccuddharitvā vikappetabbaṁ siyā,",
  "tika-vin07t5:23_21": "“ticīvaraṁ adhiṭṭhātuṁ na vikappetu”nti idaṁ vacanameva niratthakaṁ siyā sesacīvarehi ticīvarassa visesābhāvā.",
  "tika-vin07t5:23_22": "Tasmā “vikappetī”ti idaṁ ticīvaravirahitameva sandhāya vuttaṁ.",
  "tika-vin07t5:23_23": "Ticīvaraṁ pana vikappetuṁ na vaṭṭatīti viññāyati,",
  "tika-vin07t5:23_24": "teneva dutiyakathinasikkhāpadassa anāpattivāre “vikappetī”ti idaṁ na vuttaṁ,",
  "tika-vin07t5:23_25": "vīmaṁsitvā yathā pāḷiyā saddhiṁ na virujjhati,",
  "tika-vin07t5:23_26": "tathā ettha adhippāyo gahetabbo.",
  "tika-vin07t5:24_0": "Tuyhaṁdemītiādīsu pariccattattā manasā asampaṭicchantepi sampadānabhūtasseva santakaṁ hoti,",
  "tika-vin07t5:24_1": "so icchitakkhaṇe gahetuṁ labhati.",
  "tika-vin07t5:24_2": "Itthannāmassāti parammukhe ṭhitaṁ sandhāya vadati.",
  "tika-vin07t5:24_3": "Yassa pana ruccatītiādi ubhohipi pariccattatāya assāmikataṁ sandhāya vuttaṁ.",
  "tika-vin07t5:25_0": "“Taṁ na yujjatī”ti idaṁ antodasāhe eva vissāsaggahaṇaṁ sandhāya anāpattivārassa āgatattā,",
  "tika-vin07t5:25_1": "idha nissaggiyacīvarassa kappiyabhāvakaraṇatthaṁ lesena gahitattā ca vuttaṁ,",
  "tika-vin07t5:25_2": "keci pana “parehi sabhāgena acchinne,",
  "tika-vin07t5:25_3": "vissāsaggahite ca puna laddhe doso na dissatī”ti vadanti.",
  "tika-vin07t5:25_4": "Anadhiṭṭhānenāti kāyavācāhi kattabbassa akaraṇenāti adhippāyo.",
  "tika-vin07t5:25_5": "Cīvarassa attano santakatā,",
  "tika-vin07t5:25_6": "jātipamāṇayuttatā,",
  "tika-vin07t5:25_7": "chinnapalibodhabhāvo,",
  "tika-vin07t5:25_8": "atirekacīvaratā,",
  "tika-vin07t5:25_9": "dasāhātikkamoti imānettha pañca aṅgāni.",
  "tika-vin07t5:26_0": "Paṭhamakathinasikkhāpadavaṇṇanā niṭṭhitā.",
  "tika-vin07t5:27_0": "2. Udositasikkhāpadavaṇṇanā",
  "tika-vin07t5:28_0": "473.",
  "tika-vin07t5:28_1": "Dutiye avippavāseti avippavāse nipphādetabbe,",
  "tika-vin07t5:28_2": "vippavāsadosābhāve sādhetabbe kattabbā sammutīti attho.",
  "tika-vin07t5:29_0": "475.Paṭisiddhapariyāpannenāti vippavasituṁ paṭisiddhesu tīsu cīvaresu antogadhena,",
  "tika-vin07t5:29_1": "ekena ca avayave samudāyopacāraṁ dasseti.",
  "tika-vin07t5:30_0": "478-9.Ettāvatāti “parikkhitto”ti iminā.",
  "tika-vin07t5:30_1": "“Sabhāyeti liṅgabyattayena sabhā vuttā”ti vatvā puna sayampi “sabhāye”ti iminā voharanto sabhā-saddassa",
  "tika-vin07t5:30_2": "pariyāyo sabhāya-saddo napuṁsakaliṅgayutto atthīti dasseti.",
  "tika-vin07t5:30_3": "“Sabhāyanti liṅgabyattayena sabhā vuttā”ti vā pāṭho.",
  "tika-vin07t5:30_4": "Liṅgabyattayena sabhāti ca liṅgantarayutto sabhāsaddapariyāyo sabhāyasaddoti attho.",
  "tika-vin07t5:31_0": "Sabhāyaṁ gacchatīti sabhaṁ gacchati.",
  "tika-vin07t5:31_1": "Vasitabbaṁ natthīti cīvarahatthapāseyeva vasitabbaṁ natthīti attho.",
  "tika-vin07t5:31_2": "Tassāti vīthiyā.",
  "tika-vin07t5:31_3": "Sabhāyassa ca dvārassa ca hatthapāsā na vijahitabbanti ettha sabhāyadvārānamantare vīthi gehāpi gahitā eva honti ādipariyosānānaṁ gahitattā.",
  "tika-vin07t5:31_4": "Ettha ca dvāravīthigharesu vasantena gāmappavesanasahaseyyādidosaṁ pariharitvā supaṭicchannatādiyutteneva bhavitabbaṁ,",
  "tika-vin07t5:31_5": "sabhā pana yadi sabbesaṁ vasanatthāya sālāsadisā katā,",
  "tika-vin07t5:31_6": "antarārāme viya yathāsukhaṁ vasituṁ vaṭṭatīti veditabbaṁ.",
  "tika-vin07t5:31_7": "Parikkhittatāya ca ekūpacārataṁ,",
  "tika-vin07t5:31_8": "aparikkhittatāya nānūpacāratañca nivesanādīsupi atidisanto āha “etenevūpāyenā”tiādi.",
  "tika-vin07t5:31_9": "Nivesanādīni bahigāmato sanniviṭṭhāni gahitāni antogāme ṭhitānaṁ gāmaggahaṇeneva gahitattā.",
  "tika-vin07t5:31_10": "Sabbatthāti gāmanigamanivesanādīsu pannarasasu.",
  "tika-vin07t5:31_11": "Parikkhepādīti ādi-saddena aparikkhepasseva gahaṇaṁ,",
  "tika-vin07t5:31_12": "na ekakulādīnampi tesaṁ ekūpacāratānānūpacāratānimittatābhāvā.",
  "tika-vin07t5:31_13": "Ettha ca satthassa katipāhaṁ katthaci niviṭṭhasseva parikkhepo hoti,",
  "tika-vin07t5:31_14": "na gacchantassa.",
  "tika-vin07t5:32_0": "482-7.",
  "tika-vin07t5:32_1": "Gāmato bahi issarānaṁ samuddatīrādīsu katabhaṇḍasālā udositoti āha “yānādīna”ntiādi.",
  "tika-vin07t5:32_2": "Muṇḍacchadanapāsādoti nātiucco candikaṅgaṇayutto sikharakūṭamālādivirahito pāsādo.",
  "tika-vin07t5:33_0": "489.Pariyādiyitvāti ajjhottharitvā.",
  "tika-vin07t5:33_1": "Nadīparihāroti visuṁgāmādīnaṁ viya nadīparihārassa avuttattā cīvarahatthapāso evāti vadanti,",
  "tika-vin07t5:33_2": "aññe pana “iminā aṭṭhakathāvacanena nadīparihāropi visuṁ siddho,",
  "tika-vin07t5:33_3": "nadiyā hatthapāso na vijahitabbo”ti vadanti.",
  "tika-vin07t5:33_4": "Vihārasīmanti avippavāsasīmaṁ sandhāyāha.",
  "tika-vin07t5:33_5": "Ettha ca vihārassa nānākulasantakabhāvepi avippavāsasīmāparicchedabbhantare sabbattha cīvaraavippavāsasambhavato",
  "tika-vin07t5:33_6": "tassā padhānattā tattha satthaparihāro na labbhatīti “vihāraṁ gantvā vasitabba”nti vuttaṁ.",
  "tika-vin07t5:33_7": "“Satthasamīpe”ti idaṁ yathāvuttaṁ abbhantaraparicchedavasena vuttaṁ.",
  "tika-vin07t5:33_8": "Pāḷiyaṁ nānākulassa sattho hoti,",
  "tika-vin07t5:33_9": "satthe cīvaraṁ nikkhipitvā hatthapāsā na vijahitabbanti ettha satthahatthapāso gahito.",
  "tika-vin07t5:34_0": "490.Ekakulassa khetteti aparikkhittaṁ sandhāya vadati.",
  "tika-vin07t5:35_0": "491-4.Vihāro nāma upacārasīmā.",
  "tika-vin07t5:35_1": "Tattha yasmiṁ vihāreti tassa antopariveṇādiṁ sandhāya vuttaṁ,",
  "tika-vin07t5:35_2": "ekakulādisantakatā cettha kārāpakānaṁ vasena.",
  "tika-vin07t5:35_3": "Chāyāya phuṭṭhokāsassāti ujukaṁ avakkhittaleḍḍupātabbhantaraṁ sandhāya vadati.",
  "tika-vin07t5:36_0": "Agamanapatheti tadaheva gantvā nivattetuṁ na sakkuṇeyyake samuddamajjhe ye dīpakā,",
  "tika-vin07t5:36_1": "tesūti yojanā.",
  "tika-vin07t5:36_2": "Itarasminti puratthimadisāya cīvare.",
  "tika-vin07t5:36_3": "“Uposathakāle…pe…",
  "tika-vin07t5:36_4": "vaḍḍhatī”ti iminā cīvaravippavāsasattabbhantarato samānasaṁvāsāya sattabbhantarasīmāya accantavisadisataṁ dasseti.",
  "tika-vin07t5:36_5": "Tathā hi bahūsu bhikkhūsu ekato nisīditvā samantā sattabbhantaraparicchedesu yathāsakaṁ cīvaraṁ ṭhapetvā",
  "tika-vin07t5:36_6": "pariharantesu ekekassa bhikkhuno nisinnokāsato paṭṭhāya paccekaṁ sattabbhantarassa paricchedo aññamaññavisadiso",
  "tika-vin07t5:36_7": "anekavidho hoti,",
  "tika-vin07t5:36_8": "na eko parisapariyantato paṭṭhāya animitabbattā.",
  "tika-vin07t5:36_9": "Teneva tattha parisavasena vuḍḍhi,",
  "tika-vin07t5:36_10": "hāni vā na hoti,",
  "tika-vin07t5:36_11": "na evaṁ sattabbhantarasīmāya.",
  "tika-vin07t5:36_12": "Sā hi yojanikāyapi parisapariyantatova paṭṭhāya samantā sattabbhantarapaacchinnā ekāva hoti.",
  "tika-vin07t5:36_13": "Teneva sā parisavasena vaḍḍhati,",
  "tika-vin07t5:36_14": "hāyati ca,",
  "tika-vin07t5:36_15": "tasmā aññāva sattabbhantarasīmā añño sattabbhantarato paricchinno cīvaravippavāsaparihāro abbhokāsoti veditabbaṁ.",
  "tika-vin07t5:36_16": "Yañcettha vattabbaṁ,",
  "tika-vin07t5:36_17": "taṁ khandhake sīmākathāyameva vakkhāma.",
  "tika-vin07t5:37_0": "495.Nadiṁotaratīti hatthapāsaṁ muñcitvā otarati.",
  "tika-vin07t5:37_1": "Bahigāme ṭhapetvāti apārupitabbatāya vuttaṁ.",
  "tika-vin07t5:37_2": "Vinayakammaṁ kātabbanti uttarāsaṅge ca bahigāme ṭhapitasaṅghāṭiyañca paṭhamaṁ vinayakammaṁ katvā pacchā uttarāsaṅgaṁ nivāsetvā antaravāsake kātabbaṁ.",
  "tika-vin07t5:37_3": "Ettha ca bahigāme ṭhapitassāpi vinayakammavacanato parammukhāpi ṭhitaṁ vissajjituṁ,",
  "tika-vin07t5:37_4": "nissaṭṭhaṁ dātuñca vaṭṭatīti veditabbaṁ.",
  "tika-vin07t5:37_5": "Daharānaṁ gamane saussāhattā “nissayo pana na paṭippassambhatī”ti vuttaṁ.",
  "tika-vin07t5:37_6": "Muhuttaṁ…pe…",
  "tika-vin07t5:37_7": "paṭippassambhatīti saussāhatte gamanassa upacchinnattā vuttaṁ.",
  "tika-vin07t5:37_8": "Tesaṁ pana purāruṇāva uṭṭhahitvā saussāhena gacchantānaṁ aruṇe antarā uṭṭhitepi na paṭippassambhati “yāva aruṇuggamanā sayantī”ti vuttattā.",
  "tika-vin07t5:37_9": "Teneva “gāmaṁ pavisitvā…pe…",
  "tika-vin07t5:37_10": "na paṭippassambhatī”ti vuttaṁ.",
  "tika-vin07t5:37_11": "Aññamaññassa vacanaṁ aggahetvātiādimhi saussāhattā gamanakkhaṇe paṭippassaddhi na vuttā.",
  "tika-vin07t5:37_12": "Dhenubhayenāti taruṇavacchagāvīnaṁ abhidhāvitvā siṅgena paharaṇabhayena.",
  "tika-vin07t5:37_13": "Nissayo ca paṭippassambhatīti ettha dhenubhayādīhi ṭhitānaṁ yāva bhayavūpasamā ṭhātabbato “antoaruṇeyeva gamissāmī”ti niyametuṁ asakkuṇeyyattā vuttaṁ.",
  "tika-vin07t5:37_14": "Yattha pana evaṁ niyametuṁ sakkā,",
  "tika-vin07t5:37_15": "tattha antarāruṇe uggatepi nissayo na paṭippassambhati bhesajjatthāya gāmappaviṭṭhadaharānaṁ viya.",
  "tika-vin07t5:37_16": "Antosīmāyaṁ gāmanti avippavāsasīmāsammutito pacchā patiṭṭhāpitagāmaṁ sandhāya vadati gāmañca gāmūpacārañca ṭhapetvā sammannitabbato.",
  "tika-vin07t5:37_17": "Paviṭṭhānanti ācariyantevāsikānaṁ visuṁ visuṁ gatānaṁ avippavāsasīmattā neva cīvarāni nissaggiyāni honti,",
  "tika-vin07t5:37_18": "saussāhatāya nissayo na paṭippassambhati.",
  "tika-vin07t5:37_19": "Antarāmaggeti dhammaṁ sutvā āgacchantānaṁ antarāmagge.",
  "tika-vin07t5:38_0": "“Idha apaccuddharaṇa”nti iminā adhiṭṭhānavikappanāni viya paccuddharaṇampi kāyena vā vācāya vā kattabbanti dasseti.",
  "tika-vin07t5:38_1": "Kāyavācāhi kattabbassa akaraṇatoti idaṁ kāyavācāsamuṭṭhānaṁ vuttaṁ.",
  "tika-vin07t5:38_2": "Adhiṭṭhitaticīvaratā,",
  "tika-vin07t5:38_3": "anatthatakathinatā,",
  "tika-vin07t5:38_4": "aladdhasammutitā,",
  "tika-vin07t5:38_5": "rattivippavāsoti imānettha cattāri aṅgāni.",
  "tika-vin07t5:39_0": "Udositasikkhāpadavaṇṇanā niṭṭhitā.",
  "tika-vin07t5:40_0": "3. Tatiyakathinasikkhāpadavaṇṇanā",
  "tika-vin07t5:41_0": "497.",
  "tika-vin07t5:41_1": "Tatiye pāḷiyaṁ cīvarapaccāsā nikkhipitunti cīvarapaccāsāya satiyā nikkhipitunti attho.",
  "tika-vin07t5:41_2": "Niṭṭhitacīvarasmiṁ bhikkhunāti ettha dutiyakathine viya sāmivaseneva karaṇavacanassa attho veditabbo.",
  "tika-vin07t5:42_0": "499-500.Tuyhaṁ dammīti dinnanti “tuyhaṁ, bhante,",
  "tika-vin07t5:42_1": "akālacīvaraṁ dammī”ti evaṁ dinnaṁ,",
  "tika-vin07t5:42_2": "etampi kāle ādissa dinnaṁ nāma hotīti adhippāyo.",
  "tika-vin07t5:42_3": "Idaṁ pana aṭṭhakathāvacanaṁ,",
  "tika-vin07t5:42_4": "pāḷiyaṁ “kālepi ādissa dinna”nti idañca “akālacīvara”nti vacanasāmaññato labbhamānaṁ sabbampi dassetuṁ",
  "tika-vin07t5:42_5": "atthuddhāravasena vuttaṁ paṭhamaaniyate sotassa raho viya.",
  "tika-vin07t5:42_6": "Saṅghassa hi kālepi ādissa dinnaṁ akāle uppannacīvaraṁ viya sammukhībhūtehi vutthavassehi,",
  "tika-vin07t5:42_7": "avutthavassehi ca sabbehipi bhājetabbatāsāmaññena akālacīvaraṁ nāma hotīti dassanatthaṁ atthuddhāravasena pāḷiyaṁ “kālepi ādissa dinna”nti vuttaṁ,",
  "tika-vin07t5:42_8": "na pana “tato bhājetvā laddhacīvarampi akāle laddhacīvarampi vutthavassānaṁ ekamāsaparihāraṁ,",
  "tika-vin07t5:42_9": "pañcamāsaparihāraṁ vā na labhati,",
  "tika-vin07t5:42_10": "paccāsācīvare asati dasāhaparihārameva labhatī”ti dassanatthaṁ vuttaṁ,",
  "tika-vin07t5:42_11": "aṭṭhakathāyampi “ādissa dinna”nti vacanasāmaññato labbhamānaṁ sabbaṁ atthuddhāravasena dassetuṁ “ekapuggalassa",
  "tika-vin07t5:42_12": "vā idaṁ tuyhaṁ dammīti dinna”nti vuttaṁ,",
  "tika-vin07t5:42_13": "na pana tathāladdhaṁ vā akāle laddhaṁ vā anatthatakathinānaṁ dasāhabbhantare adhiṭṭhātabbanti dassetunti",
  "tika-vin07t5:42_14": "veditabbaṁ itarathā pāḷiaṭṭhakathāhi virujjhanato.",
  "tika-vin07t5:42_15": "Tathā hi accekacīvarasikkhāpade akāle uppannampi accekacīvaraṁ “yāvacīvarakālasamayaṁ nikkhipitabba”nti vuttaṁ,",
  "tika-vin07t5:42_16": "tassa aṭṭhakathāyañca “pavāraṇamāsassa juṇhapakkhapañcamiyaṁ uppannassa accekacīvarassa anatthate kathine ekādasadivasādhiko māso,",
  "tika-vin07t5:42_17": "atthate kathine ekādasadivasādhikā pañca māsā ca parihāro vutto,",
  "tika-vin07t5:42_18": "tameva parihāraṁ sandhāya ‘chaṭṭhito paṭṭhāya pana uppannaṁ anaccekacīvarampi paccuddharitvā ṭhapitacīvarampi etaṁ parihāraṁ labhatiyevā’ti vuttaṁ.",
  "tika-vin07t5:42_19": "Tasmā kālepi akālepi ca yathātathā laddhaṁ atirekacīvaraṁ vutthavassānaṁ ekamāsaṁ,",
  "tika-vin07t5:42_20": "pañcamāsaṁ vā yathārahaṁ parihāraṁ labhati evāti gahetabbaṁ.",
  "tika-vin07t5:43_0": "Evaṁ pana avatvā padabhājanaṁ vuttanti sambandho.",
  "tika-vin07t5:43_1": "Tattha evanti yaṁ aṭṭhakathāyaṁ “tato ce uttarī”ti imassa māsaparamato uttarīti attho vutto,",
  "tika-vin07t5:43_2": "taṁ parāmasati.",
  "tika-vin07t5:43_3": "Padabhājaniyaṁ evamatthaṁ avatvā aññathā attho vuttoti adhippāyo.",
  "tika-vin07t5:43_4": "Tāva uppannaṁ paccāsācīvaranti paccattavacanaṁ.",
  "tika-vin07t5:43_5": "“Mūlacīvara”nti idaṁ upayogavacanaṁ.",
  "tika-vin07t5:43_6": "Attano gatikaṁ karotīti anantarā dutiyadivasādīsu uppannaṁ paccāsācīvaraṁ māsaparamaṁ mūlacīvaraṁ ṭhapetuṁ",
  "tika-vin07t5:43_7": "adatvā attano dasāhaparamatāya eva patiṭṭhāpetīti attano gatikaṁ karotīti.",
  "tika-vin07t5:43_8": "Tato uddhaṁ mūlacīvaranti ettha pana mūlacīvaranti paccattavacanaṁ.",
  "tika-vin07t5:43_9": "Tañhi vīsatimadivasato uddhaṁ dvāvīsatimadivasādīsu uppannaṁ paccāsācīvaraṁ attanā saddhiṁ ekato sibbetvā",
  "tika-vin07t5:43_10": "ghaṭitaṁ dasāhaparamaṁ gantuṁ adatvā navāhaparamatādivasena attano gatikaṁ karoti,",
  "tika-vin07t5:43_11": "ekato asibbetvā visuṁ ṭhapitaṁ pana paccāsācīvaraṁ dasāhaparamameva.",
  "tika-vin07t5:44_0": "Pāḷiyaṁ dasāhāti dasāhena.",
  "tika-vin07t5:44_1": "Ekādase uppannetiādīsu ekādasāhe uppannetiādinā attho,",
  "tika-vin07t5:44_2": "ayameva vā pāṭho gahetabbo.",
  "tika-vin07t5:44_3": "Ekavīse uppanne…pe…",
  "tika-vin07t5:44_4": "navāhā kāretabbantiādi paccāsācīvarassa uppannadivasaṁ ṭhapetvā vuttaṁ.",
  "tika-vin07t5:44_5": "Teneva “tiṁse…pe…",
  "tika-vin07t5:44_6": "tadaheva adhiṭṭhātabba”nti vuttaṁ.",
  "tika-vin07t5:44_7": "“Aññaṁ paccāsācīvaraṁ…pe…",
  "tika-vin07t5:44_8": "kāretabba”nti idaṁ satiyā eva paccāsāya vuttaṁ.",
  "tika-vin07t5:44_9": "Sace pana “ito paṭṭhāya cīvaraṁ na labhissāmī”ti icchitaṭṭhānato paccāsāya upacchinnāya aññatthāpi yena kenaci upāyena paccāsaṁ uppādeti,",
  "tika-vin07t5:44_10": "mūlacīvaraṁ na adhiṭṭhātabbaṁ,",
  "tika-vin07t5:44_11": "sabbathā paccāsāya upacchinnāya dasāhātikkantaṁ mūlacīvaraṁ tadaheva adhiṭṭhātabbaṁ.",
  "tika-vin07t5:44_12": "Paccāsācīvarampi parikkhāracoḷaṁ adhiṭṭhātabbanti paṭhamataraṁ uppannaṁ visabhāgaṁ sandhāya vadati.",
  "tika-vin07t5:44_13": "Aññamaññanti aññaṁ aññaṁ,",
  "tika-vin07t5:44_14": "ayameva vā pāṭho.",
  "tika-vin07t5:44_15": "Aṅgaṁ panettha paṭhamakathine vuttasadisameva.",
  "tika-vin07t5:44_16": "Kevalañhi tattha dasāhātikkamo,",
  "tika-vin07t5:44_17": "idha māsātikkamoti ayaṁ viseso.",
  "tika-vin07t5:45_0": "Tatiyakathinasikkhāpadavaṇṇanā niṭṭhitā.",
  "tika-vin07t5:46_0": "4. Purāṇacīvarasikkhāpadavaṇṇanā",
  "tika-vin07t5:47_0": "503-5.",
  "tika-vin07t5:47_1": "Catutthe pāḷiyaṁ bhattavissagganti bhattassa udare vissajjanaṁ,",
  "tika-vin07t5:47_2": "pavesanaṁ ajjhoharaṇaṁ bhattakiccanti attho,",
  "tika-vin07t5:47_3": "bhojanapariyosānena bhattassa vissajjanantipi vadanti.",
  "tika-vin07t5:47_4": "Tattha nāma tvanti so nāma tvaṁ,",
  "tika-vin07t5:47_5": "tāya nāma tvanti vā attho.",
  "tika-vin07t5:47_6": "Pitā ca mātā ca pitaro,",
  "tika-vin07t5:47_7": "pitūnaṁ pitā ca mātā ca pitāmahā,",
  "tika-vin07t5:47_8": "te eva yugaḷaṭṭhena yugo,",
  "tika-vin07t5:47_9": "tasmā yāva sattamā pitāmahayugā pitāmahāvaṭṭāti evamettha attho daṭṭhabbo.",
  "tika-vin07t5:47_10": "Evañhi pitāmahaggahaṇena mātāmaho ca pitāmahī mātāmahī ca gahitāva honti.",
  "tika-vin07t5:47_11": "Sattamayugato paraṁ “aññātakā”ti veditabbaṁ.",
  "tika-vin07t5:47_12": "Yāti bhikkhunī.",
  "tika-vin07t5:47_13": "Pitu mātā pitāmahī,",
  "tika-vin07t5:47_14": "mātu pitā mātāmaho.",
  "tika-vin07t5:48_0": "Payoge payoge bhikkhussa dukkaṭanti “dhovā”ti āṇāpanavācāya ekāya eva tadanuguṇassa sabbassāpi payogassa āṇattattā vuttaṁ.",
  "tika-vin07t5:49_0": "506.",
  "tika-vin07t5:49_1": "Tadavinābhāvato dhovanassa “kāyavikāraṁ katvā”ti ca “antodvādasahatthe”ti ca vuttattā kāyena dhovāpetukāmataṁ",
  "tika-vin07t5:49_2": "appakāsetvā dānakhipanapesanādiṁ karontassa ca dvādasahatthaṁ upacāraṁ muñcitvā bahi ṭhatvā kāyavācāhi",
  "tika-vin07t5:49_3": "āṇāpetvā khipanapesanādiṁ karontassa ca anāpatti eva.",
  "tika-vin07t5:50_0": "Ekena vatthunāti paṭhamakatena.",
  "tika-vin07t5:50_1": "Pañcasatāni pamāṇaṁ etāsanti pañcasatā.",
  "tika-vin07t5:50_2": "Bhikkhubhāvato parivattaliṅgāpi bhikkhunī bhikkhūnaṁ santike ekatoupasampannā eva.",
  "tika-vin07t5:51_0": "507.Tāvakālikaṁ gahetvāti attanā katipāhaṁ pārupanādiatthāya tāvakālikaṁ yācitvā.",
  "tika-vin07t5:51_1": "Purāṇacīvaratā,",
  "tika-vin07t5:51_2": "upacāre ṭhatvā aññātikāya bhikkhuniyā āṇāpanaṁ,",
  "tika-vin07t5:51_3": "tassā dhovāpanādīni cāti imānettha tīṇi aṅgāni.",
  "tika-vin07t5:52_0": "Purāṇacīvarasikkhāpadavaṇṇanā niṭṭhitā.",
  "tika-vin07t5:53_0": "5. Cīvarapaṭiggahaṇasikkhāpadavaṇṇanā",
  "tika-vin07t5:54_0": "508.",
  "tika-vin07t5:54_1": "Pañcame apaññatte sikkhāpadeti gaṇamhā ohīyanasikkhāpade apaññatte.",
  "tika-vin07t5:54_2": "Koṭṭhāsasampattīti kesādipañcakoṭṭhāsānaṁ kalyāṇatā.",
  "tika-vin07t5:54_3": "Hatthataleyeva dassetvāti hatthatalato sesakāyassa adassanaṁ dīpeti.",
  "tika-vin07t5:55_0": "510.Vihatthatāyāti vihatatāya,",
  "tika-vin07t5:55_1": "amissitatāya apaṭisaraṇatāyāti attho.",
  "tika-vin07t5:55_2": "Tenāha “samabhitunnattā”ti,",
  "tika-vin07t5:55_3": "byadhitattāti attho.",
  "tika-vin07t5:55_4": "Parivattetabbaṁ parivattaṁ,",
  "tika-vin07t5:55_5": "tadeva pārivattakaṁ,",
  "tika-vin07t5:55_6": "parivattetvā diyyamānanti attho.",
  "tika-vin07t5:56_0": "Purimasikkhāpade viya idha dvādasahattho upacāraniyamo natthīti āha “upacāraṁ muñcitvā”ti.",
  "tika-vin07t5:56_1": "Aññatra pārivattakāti yaṁ antamaso harīṭakakhaṇḍampi datvā vā “dassāmī”ti ābhogaṁ katvā vā parivattakaṁ gaṇhāti,",
  "tika-vin07t5:56_2": "taṁ ṭhapetvā.",
  "tika-vin07t5:56_3": "“Taṁ acittakabhāvena na sametī”ti iminā ñātibhāvājānanādīsu viya bhikkhunībhāvājānanādivasenāpi acittakataṁ pakāseti.",
  "tika-vin07t5:57_0": "513-4.",
  "tika-vin07t5:57_1": "Tikañca taṁ pācittiyañcāti tikapācittiyaṁ,",
  "tika-vin07t5:57_2": "pācittiyatikanti attho.",
  "tika-vin07t5:57_3": "Pattatthavikādīti anadhiṭṭhānupagaṁ sandhāya vadati.",
  "tika-vin07t5:57_4": "Ko pana vādo pattatthavikādīsūti mahatiyāpi tāva bhisicchaviyā anadhiṭṭhānupagattā anāpatti,",
  "tika-vin07t5:57_5": "vikappanupagapacchimappamāṇavirahitatāya anadhiṭṭhātabbesu kimeva vattabbanti dasseti.",
  "tika-vin07t5:57_6": "Pattatthavikādīni pana vikappanupagapacchimāni gaṇhituṁ na vaṭṭati eva.",
  "tika-vin07t5:57_7": "Paṭiggahaṇaṁ kiriyā,",
  "tika-vin07t5:57_8": "aparivattanaṁ akiriyā.",
  "tika-vin07t5:57_9": "Vikappanupagacīvaratā,",
  "tika-vin07t5:57_10": "pārivattakābhāvo,",
  "tika-vin07t5:57_11": "aññātikāya hatthato gahaṇanti imānettha tīṇi aṅgāni.",
  "tika-vin07t5:58_0": "Cīvarapaṭiggahaṇasikkhāpadavaṇṇanā niṭṭhitā.",
  "tika-vin07t5:59_0": "6. Aññātakaviññattisikkhāpadavaṇṇanā",
  "tika-vin07t5:60_0": "515.",
  "tika-vin07t5:60_1": "Chaṭṭhe paṭu eva paṭṭo.",
  "tika-vin07t5:60_2": "Pāḷiyaṁ dhammanimantanāti samaṇesu vattabbācāradhammamattavasena nimantanā,",
  "tika-vin07t5:60_3": "dātukāmatāya katanimantanā na hotīti attho.",
  "tika-vin07t5:60_4": "Teneva “viññāpessatī”ti vuttaṁ.",
  "tika-vin07t5:60_5": "Aññātakaappavāritato hi viññatti nāma hoti.",
  "tika-vin07t5:61_0": "517.",
  "tika-vin07t5:61_1": "“Tiṇena vā paṇṇena vā paṭicchādetvā āgantabba”nti iminā bhūtagāmavikopanaṁ anuññātanti āha “neva bhūtagāmapātabyatāyā”tiādi.",
  "tika-vin07t5:61_2": "Paṭhamaṁ suddhacittena liṅgaṁ gahetvā pacchā laddhiṁ gaṇhantopi titthiyapakkantako evāti āha “nivāsetvāpi laddhi na gahetabbā”ti.",
  "tika-vin07t5:62_0": "Yaṁ āvāsaṁ paṭhamaṁ upagacchatīti etthāpi vihāracīvarādiatthāya pavisantenapi tiṇādīhi paṭicchādetvāva gantabbaṁ,",
  "tika-vin07t5:62_1": "na tveva naggena āgantabbanti sāmaññato dukkaṭassa vuttattā.",
  "tika-vin07t5:62_2": "Cimilikāhīti paṭapilotikāhi.",
  "tika-vin07t5:62_3": "Paribhogenevāti aññaṁ cīvaraṁ alabhitvā paribhuñjanena.",
  "tika-vin07t5:62_4": "Paribhogajiṇṇanti yathā taṁ cīvaraṁ paribhuñjiyamānaṁ obhaggavibhaggatāya asāruppaṁ hoti,",
  "tika-vin07t5:62_5": "evaṁ jiṇṇaṁ.",
  "tika-vin07t5:63_0": "521.Aññassatthāyāti etthāpi “ñātakānaṁ pavāritāna”nti idaṁ anuvattati evāti āha “attano ñātakapavārite”tiādi.",
  "tika-vin07t5:63_1": "Idha pana aññassa acchinnanaṭṭhacīvarassa atthāya aññātakaappavārite viññāpentassa nissaggiyena anāpattīti attho gahetabbo,",
  "tika-vin07t5:63_2": "itarathā “ñātakānaṁ pavāritāna”nti iminā viseso na bhaveyya.",
  "tika-vin07t5:63_3": "Teneva anantarasikkhāpade vakkhati “aṭṭhakathāsu pana ñātakaparivātaṭṭhāne…pe…",
  "tika-vin07t5:63_4": "pamāṇameva vaṭṭatīti vuttaṁ,",
  "tika-vin07t5:63_5": "taṁ pāḷiyā na sametī”ti ca “yasmā panidaṁ sikkhāpadaṁ aññassatthāya viññāpanavatthusmiṁyeva paññattaṁ,",
  "tika-vin07t5:63_6": "tasmā idha ‘aññassatthāyā’ti na vutta”nti ca.",
  "tika-vin07t5:63_7": "Vikappanupagacīvaratā,",
  "tika-vin07t5:63_8": "samayābhāvo,",
  "tika-vin07t5:63_9": "aññātakaviññatti,",
  "tika-vin07t5:63_10": "tāya paṭilābhoti imānettha cattāri aṅgāni.",
  "tika-vin07t5:64_0": "Aññātakaviññattisikkhāpadavaṇṇanā niṭṭhitā.",
  "tika-vin07t5:65_0": "7. Tatuttarisikkhāpadavaṇṇanā",
  "tika-vin07t5:66_0": "522-524.",
  "tika-vin07t5:66_1": "Sattame pāḷiyaṁ paggāhikasālanti dussāpaṇaṁ.",
  "tika-vin07t5:66_2": "Tañhi vāṇijakehi dussāni paggahetvā dassanaṭṭhānatāya “paggāhikasālā”ti vuccati.",
  "tika-vin07t5:66_3": "Assa cīvarassāti sāditabbacīvarassa.",
  "tika-vin07t5:66_4": "“Ticīvarikenā”ti iminā acchinnaticīvarato aññassa vihārādīsu nihitassa cīvarassa abhāvaṁ dasseti.",
  "tika-vin07t5:66_5": "Yadi bhaveyya,",
  "tika-vin07t5:66_6": "viññāpetuṁ na vaṭṭeyya.",
  "tika-vin07t5:66_7": "Tāvakālikaṁ nivāsetvā attano cīvaraṁ gāhetabbaṁ,",
  "tika-vin07t5:66_8": "tāvakālikampi alabhantassa bhūtagāmavikopanaṁ katvā tiṇapaṇṇehi chadanaṁ viya viññāpanampi vaṭṭati eva.",
  "tika-vin07t5:66_9": "Aññenāti acchinnaasabbacīvarena.",
  "tika-vin07t5:66_10": "Dve naṭṭhānīti adhikārato vuttaṁ “dve sāditabbānī”ti.",
  "tika-vin07t5:67_0": "526.Pāḷiyā na sametīti “anāpatti ñātakānaṁ pavāritāna”nti imāya pāḷiyā na sameti tatuttariviññāpanaāpattippasaṅge eva vuttattā.",
  "tika-vin07t5:67_1": "“Aññassatthāyāti na vutta”nti idaṁ aññassatthāya tatuttari viññāpane nissaggiyaṁ pācittiyaṁ hotīti imamatthaṁ dīpeti,",
  "tika-vin07t5:67_2": "tañca pācittiyaṁ yesaṁ atthāya viññāpeti,",
  "tika-vin07t5:67_3": "tesaṁ vā siyā,",
  "tika-vin07t5:67_4": "viññāpakasseva vā,",
  "tika-vin07t5:67_5": "na tāva tesaṁ tehi aviññāpitattā,",
  "tika-vin07t5:67_6": "nāpi viññāpakassa attānaṁ uddissa aviññāpitattā.",
  "tika-vin07t5:67_7": "Tasmā aññassatthāya viññāpentassāpi nissaggiyaṁ pācittiyaṁ na dissati.",
  "tika-vin07t5:67_8": "Pāḷiyaṁ pana imassa sikkhāpadassa attano sādiyanapaṭibaddhatāvasena pavattattā “aññassatthāyā”ti anāpattivāre na vuttanti vadanti,",
  "tika-vin07t5:67_9": "tañca yuttaṁ viya dissati,",
  "tika-vin07t5:67_10": "vīmaṁsitvā gahetabbaṁ.",
  "tika-vin07t5:67_11": "Tatuttaricīvaratā,",
  "tika-vin07t5:67_12": "acchinnādikāraṇatā,",
  "tika-vin07t5:67_13": "aññātakaviññatti,",
  "tika-vin07t5:67_14": "tāya ca paṭilābhoti imānettha cattāri aṅgāni.",
  "tika-vin07t5:68_0": "Tatuttarisikkhāpadavaṇṇanā niṭṭhitā.",
  "tika-vin07t5:69_0": "8. Paṭhamaupakkhaṭasikkhāpadavaṇṇanā",
  "tika-vin07t5:70_0": "528-531.",
  "tika-vin07t5:70_1": "Aṭṭhame yo kattāti dāyakaṁ sandhāya vuttaṁ.",
  "tika-vin07t5:70_2": "Paṭo eva paṭako.",
  "tika-vin07t5:70_3": "“Appagghaṁ cetāpetī”ti idaṁ nissaggiyapācittiyā anāpattiṁ sandhāya vuttaṁ,",
  "tika-vin07t5:70_4": "viññattipaccayā pana dukkaṭameva.",
  "tika-vin07t5:70_5": "“Pubbe appavārito”ti hi sutte viññattikāraṇaṁ vuttaṁ.",
  "tika-vin07t5:70_6": "Mātikāṭṭhakathāyampi “cīvare bhiyyokamyatā,",
  "tika-vin07t5:70_7": "aññātakaviññatti,",
  "tika-vin07t5:70_8": "tāya ca paṭilābhoti imānettha tīṇi aṅgānī”ti aññātakaviññattitā pakāsitā,",
  "tika-vin07t5:70_9": "keci pana “dāyakena dātukāmomhīti attano santike avuttepi yadagghanakaṁ so dātukāmo,",
  "tika-vin07t5:70_10": "tadagghanakaṁ āharāpetuṁ vaṭṭati evā”ti vadanti,",
  "tika-vin07t5:70_11": "taṁ rājasikkhāpadaṭṭhakathāyapi na sameti,",
  "tika-vin07t5:70_12": "dūtena vā dāyakena vā “āyasmantaṁ uddissa cīvaracetāpannaṁ ābhata”nti ārocitepi mukhavevaṭiyakappiyakārakādīnaṁ",
  "tika-vin07t5:70_13": "santikā āharāpanassa tattha paṭikkhittattā.",
  "tika-vin07t5:70_14": "Vuttañhi tattha “ime dve aniddiṭṭhakappiyakārakā nāma,",
  "tika-vin07t5:70_15": "etesu aññātakaappavāritesu viya paṭipajjitabbaṁ…pe…",
  "tika-vin07t5:70_16": "na kiñci vattabbā.",
  "tika-vin07t5:70_17": "Desanāmattameva cetaṁ ‘dūtena cīvaracetāpannaṁ pahiṇeyyā’ti sayaṁ āharitvāpi piṇḍapātādīnaṁ atthāya dadantesupi eseva nayo”ti.",
  "tika-vin07t5:70_18": "Mukhavevaṭiyakappiyakārakādayo hi dāyakena pariccattepi vatthumhi “asukassa santike cīvarapiṇḍapātādiṁ",
  "tika-vin07t5:70_19": "gaṇhathā”ti aniddiṭṭhattā eva “na kiñci vattabbā”ti vuttaṁ,",
  "tika-vin07t5:70_20": "na pana tassa vatthuno mukhavevaṭiyādīnaṁ santakattā,",
  "tika-vin07t5:70_21": "tasmā idhāpi dāyakena vā dūtena vā “yaṁ icchatha,",
  "tika-vin07t5:70_22": "taṁ vadathā”ti appavāritassa vadato dukkaṭameva.",
  "tika-vin07t5:70_23": "Agghavaḍḍhanakanti cīvare agghavaḍḍhanakaṁ nissāya pavattaṁ idaṁ sikkhāpadaṁ,",
  "tika-vin07t5:70_24": "na piṇḍapātādīsu tesu agghavaḍḍhanassa dukkaṭamattattā,",
  "tika-vin07t5:70_25": "paṇītapiṇḍapāte suddhikapācittiyattā cāti gahetabbaṁ.",
  "tika-vin07t5:70_26": "Teneva “cīvare bhiyyokamyatā”ti aṅgaṁ vuttaṁ.",
  "tika-vin07t5:71_0": "Paṭhamaupakkhaṭasikkhāpadavaṇṇanā niṭṭhitā.",
  "tika-vin07t5:72_0": "9. Dutiyaupakkhaṭasikkhāpadavaṇṇanā",
  "tika-vin07t5:73_0": "533.",
  "tika-vin07t5:73_1": "Navame pāḷiyaṁ paccekacīvaracetāpannāti paccekaṁ niyametvā cīvaracetāpannā,",
  "tika-vin07t5:73_2": "ekekena visuṁ visuṁ niyamitā cīvaracetāpannāti attho.",
  "tika-vin07t5:73_3": "Ubhova santā ekenāti ubho ekatova santā,",
  "tika-vin07t5:73_4": "ubho ekato hutvāti attho.",
  "tika-vin07t5:74_0": "Dutiyaupakkhaṭasikkhāpadavaṇṇanā niṭṭhitā.",
  "tika-vin07t5:75_0": "10. Rājasikkhāpadavaṇṇanā",
  "tika-vin07t5:76_0": "537.",
  "tika-vin07t5:76_1": "Dasame “ajjaṇho”ti “ajja no”ti vattabbe ha-kārāgamaṁ,",
  "tika-vin07t5:76_2": "na-kārassa ca ṇa-kāraṁ katvā vuttoti āha “ajja ekadivasaṁ amhāka”nti.",
  "tika-vin07t5:77_0": "538-9.",
  "tika-vin07t5:77_1": "Yaṁ vuttaṁ mātikāṭṭhakathāyaṁ “iminā cīvaracetāpannena cīvaraṁ cetāpetvā itthannāmaṁ bhikkhuṁ cīvarena",
  "tika-vin07t5:77_2": "acchādehīti idaṁ āgamanasuddhiṁ dassetuṁ vuttaṁ,",
  "tika-vin07t5:77_3": "sace hi ‘idaṁ itthannāmassa bhikkhuno dehī’ti peseyya,",
  "tika-vin07t5:77_4": "āgamanassa asuddhattā akappiyavatthuṁ ārabbha bhikkhunā kappiyakārakopi niddisitabbo na bhaveyyā”ti,",
  "tika-vin07t5:77_5": "taṁ nissaggiyavatthudukkaṭavatthubhūtaṁ akappiyacīvaracetāpannaṁ “asukassa bhikkhuno dehī”ti evaṁ āgamanasuddhiyā asati,",
  "tika-vin07t5:77_6": "sikkhāpade āgatanayena dūtavacane ca asuddhe sabbathā paṭikkhepo eva kātuṁ vaṭṭati,",
  "tika-vin07t5:77_7": "na pana “cīvarañca kho mayaṁ paṭiggaṇhāmā”ti vattuṁ,",
  "tika-vin07t5:77_8": "tadanusārena na veyyāvaccakarañca niddisituṁ āgamanadūtavacanānaṁ ubhinnaṁ asuddhattā.",
  "tika-vin07t5:77_9": "Pāḷiyaṁ āgatanayena pana āgamanasuddhiyā sati dūtavacane asuddhepi sikkhāpade āgatanayena sabbaṁ kātuṁ vaṭṭatīti dassanatthaṁ vuttaṁ.",
  "tika-vin07t5:77_10": "Tena ca yathā dūtavacanāsuddhiyampi āgamane suddhe veyyāvaccakarampi niddisituṁ vaṭṭati,",
  "tika-vin07t5:77_11": "evaṁ āgamanāsuddhiyampi dūtavacane suddhe vaṭṭati evāti ayamattho atthato siddhova hoti,",
  "tika-vin07t5:77_12": "ubhayasuddhiyaṁ vattabbameva natthīti ubhayāsuddhipakkhameva sandhāya mātikāṭṭhakathāyaṁ “kappiyakārakopi",
  "tika-vin07t5:77_13": "niddisitabbo na bhaveyyā”ti vuttanti veditabbaṁ.",
  "tika-vin07t5:78_0": "Yaṁ panettha sāratthadīpaniyaṁ “āgamanassa suddhiyā vā asuddhiyā vā visesappayojanaṁ na dissatī”tiādi vuttaṁ,",
  "tika-vin07t5:78_1": "taṁ mātikāṭṭhakathāvacanassa adhippāyaṁ asallakkhetvā vuttaṁ yathāvuttanayena āgamanasuddhiādinā sappayojanattā.",
  "tika-vin07t5:78_2": "Yo panettha “mūlasāmikena kappiyavohāravasena,",
  "tika-vin07t5:78_3": "pesitassa dūtassa akappiyavohāravasena ca vadatopi kappiyakārako niddisitabbo bhaveyyā”ti aniṭṭhappasaṅgo vutto,",
  "tika-vin07t5:78_4": "so aniṭṭhappasaṅgo eva na hoti abhimatattā.",
  "tika-vin07t5:78_5": "Tathā hi sikkhāpade eva “paṭiggaṇhātu āyasmā cīvaracetāpanna”nti akappiyavohārena vadato dūtassa kappiyena",
  "tika-vin07t5:78_6": "kammena veyyāvaccakaro niddisitabbo vutto āgamanassa suddhattā,",
  "tika-vin07t5:78_7": "āgamanassāpi asuddhiyaṁ pana kappiyenāpi kammena veyyāvaccakaro na niddisitabboti attheva āgamanassa suddhiasuddhīsu payojanaṁ.",
  "tika-vin07t5:78_8": "Kathaṁ pana dūtavacanena āgamanasuddhi viññāyatīti?",
  "tika-vin07t5:78_9": "Nāyaṁ bhāro.",
  "tika-vin07t5:78_10": "Dūtena hi akappiyavohāreneva vutte eva āgamanasuddhi gavesitabbā,",
  "tika-vin07t5:78_11": "na itarathā,",
  "tika-vin07t5:78_12": "tattha ca tassa vacanakkamena pucchitvā ca yuttiādīhi ca sakkā viññātuṁ.",
  "tika-vin07t5:78_13": "Idhāpi hi sikkhāpade “cīvaracetāpannaṁ ābhata”nti dūtavacaneneva cīvaraṁ kiṇitvā dātuṁ pesitabhāvo viññāyati.",
  "tika-vin07t5:78_14": "Yadi hi sabbathā āgamanasuddhi na viññāyati,",
  "tika-vin07t5:78_15": "paṭikkhepo eva kattabboti.",
  "tika-vin07t5:79_0": "Pāḷiyañca “cīvarañca kho mayaṁ paṭiggaṇhāmā”tiādi dūtavacanassa akappiyattepi āgamanasuddhiyā sati paṭipajjanavidhidassanatthaṁ vuttaṁ.",
  "tika-vin07t5:79_1": "“Eso kho…pe…",
  "tika-vin07t5:79_2": "na vattabbo ‘tassa dehī”’tiādi akappiyavatthusādiyanaparimocanatthaṁ vuttaṁ.",
  "tika-vin07t5:79_3": "“Saññatto”tiādi “evaṁ dūtena puna vutte eva codetuṁ vaṭṭati,",
  "tika-vin07t5:79_4": "na itarathā”ti dassanatthaṁ vuttaṁ.",
  "tika-vin07t5:79_5": "“Na vattabbo ‘dehi me cīvaraṁ…pe…",
  "tika-vin07t5:79_6": "cetāpehi me cīvara”’nti idaṁ dūtenābhatarūpiyaṁ paṭiggahetuṁ attanā niddiṭṭhakappiyakārakattāva “dehi me cīvaraṁ…pe…",
  "tika-vin07t5:79_7": "cetāpehi me cīvara”nti vadanto rūpiyassa pakatattā tena rūpiyena parivattetvā “dehi cetāpehī”ti rūpiyasaṁvohāraṁ",
  "tika-vin07t5:79_8": "samāpajjanto nāma hotīti taṁ dosaṁ dūrato parivajjetuṁ vuttaṁ rūpiyapaṭiggahaṇena saṅghamajjhe nissaṭṭharūpiye viya.",
  "tika-vin07t5:79_9": "Vuttañhi tattha “na vattabbo imaṁ vā imaṁ vā āharā”ti.",
  "tika-vin07t5:79_10": "Tasmā na idaṁ viññattidosaṁ parivajjetuṁ vuttanti veditabbaṁ,",
  "tika-vin07t5:79_11": "“attho me, āvuso,",
  "tika-vin07t5:79_12": "cīvarenā”tipi avattabbatāpasaṅgato,",
  "tika-vin07t5:79_13": "teneva dūtaniddiṭṭhesu rūpiyasaṁvohārasaṅkābhāvato aññaṁ kappiyakārakaṁ ṭhapetvāpi āharāpetabbanti vuttaṁ.",
  "tika-vin07t5:79_14": "Tatthāpi “dūtena ṭhapitarūpiyena cetāpetvā cīvaraṁ āharāpehī”ti avatvā kevalaṁ “cīvaraṁ āharāpehī”ti evaṁ āharāpetabbanti adhippāyo gahetabbo.",
  "tika-vin07t5:79_15": "Ṭhānaṁ bhañjatīti ettha ṭhānanti ṭhitiyā ca kāraṇassa ca nāmaṁ,",
  "tika-vin07t5:79_16": "tasmā āsane nisīdanena ṭhānampi kuppati,",
  "tika-vin07t5:79_17": "āgatakāraṇampi tesaṁ na viññāyati.",
  "tika-vin07t5:79_18": "Ṭhitaṁ pana akopetvā āmisapaṭiggahaṇādīsu āgatakāraṇameva bhañjati,",
  "tika-vin07t5:79_19": "na ṭhānaṁ.",
  "tika-vin07t5:79_20": "Tenāha “āgatakāraṇaṁ bhañjatī”ti.",
  "tika-vin07t5:79_21": "Keci pana “āmisapaṭiggahaṇādinā ṭhānampi bhañjatī”ti vadanti,",
  "tika-vin07t5:79_22": "taṁ aṭṭhakathāya na sameti.",
  "tika-vin07t5:80_0": "Yatassacīvaracetāpannantiādi yena attanā veyyāvaccakaro niddiṭṭho,",
  "tika-vin07t5:80_1": "cīvarañca anipphāditaṁ,",
  "tika-vin07t5:80_2": "tassa kattabbavidhidassanaṁ.",
  "tika-vin07t5:80_3": "Evaṁ bhikkhunā vatthusāmikānaṁ vutte te codetvā denti,",
  "tika-vin07t5:80_4": "vaṭṭati “sāmikā codetvā dentī”ti anāpattiyaṁ vuttattā.",
  "tika-vin07t5:80_5": "Tena ca yo sayaṁ acodetvā upāsakādīhi pariyāyena vatvā codāpeti,",
  "tika-vin07t5:80_6": "tesu sattakkhattumpi codetvā cīvaraṁ dāpentesu tassa anāpatti siddhā hoti sikkhāpadassa anāṇattikattā.",
  "tika-vin07t5:81_0": "Kenaci aniddiṭṭho attano mukheneva byāvaṭabhāvaṁ veyyāvaccakarattaṁ patto mukhavevaṭiko.",
  "tika-vin07t5:81_1": "“Avicāretukāmatāyā”ti iminā vijjamānampi dātuṁ anicchantā ariyāpi vañcanādhippāyaṁ vinā vohārato natthīti vadantīti dasseti.",
  "tika-vin07t5:81_2": "Bhesajjakkhandhake meṇḍakaseṭṭhivatthumhi vuttaṁ “santi,",
  "tika-vin07t5:81_3": "bhikkhave”tiādivacanameva meṇḍakasikkhāpadaṁ nāma.",
  "tika-vin07t5:81_4": "Kappiyakārakānaṁ hattheti dūtena niddiṭṭhakappiyakārake sandhāya vuttaṁ,",
  "tika-vin07t5:81_5": "na pana bhikkhunā niddiṭṭhe,",
  "tika-vin07t5:81_6": "aniddiṭṭhe vāti.",
  "tika-vin07t5:81_7": "Tenāha “ettha ca codanāya pamāṇaṁ natthī”tiādi.",
  "tika-vin07t5:82_0": "Sayaṁ āharitvā dadantesūti sambandho.",
  "tika-vin07t5:82_1": "“Piṇḍapātādīnaṁ atthāyā”ti iminā cīvaratthāyeva na hotīti dasseti.",
  "tika-vin07t5:82_2": "“Eseva nayo”ti iminā vatthusāminā niddiṭṭhakappiyakārakabhedesupi piṇḍapātādīnampi atthāya dinne ca ṭhānacodanādi",
  "tika-vin07t5:82_3": "sabbaṁ heṭṭhā vuttanayeneva kātabbanti dasseti.",
  "tika-vin07t5:83_0": "“Saṅghaṁ vā…pe…",
  "tika-vin07t5:83_1": "anāmasitvā”ti vuttattā “saṅghassa vihāratthāya demā”tiādinā āmasitvā vadantesu paṭikkhipitabbameva.",
  "tika-vin07t5:83_2": "“Saṅgho sampaṭicchatī”ti idaṁ ukkaṭṭhavasena vuttaṁ,",
  "tika-vin07t5:83_3": "gaṇādīsupi saṅghassatthāya sampaṭicchantesupi paṭiggahaṇepi paribhogepi dukkaṭameva.",
  "tika-vin07t5:83_4": "Sāratthadīpaniyaṁ “paṭiggahaṇe pācittiya”nti vuttaṁ,",
  "tika-vin07t5:83_5": "taṁ na yuttaṁ saṅghacetiyādīnaṁ atthāya dukkaṭassa vuttattā.",
  "tika-vin07t5:83_6": "Codetīti tassa dosābhāvaṁ ñatvāpi kodhena vā lobhena vā bhaṇḍadeyyanti codeti.",
  "tika-vin07t5:83_7": "So eva hi musāvādādipaccayā pācittiyadukkaṭādiāpattīhi sāpattiko hoti,",
  "tika-vin07t5:83_8": "gīvātisaññāya pana vatvā niddosabhāvaṁ ñatvā viramantassa natthi āpatti.",
  "tika-vin07t5:84_0": "Taḷākaṁ khette paviṭṭhattā “na sampaṭicchitabba”nti vuttaṁ.",
  "tika-vin07t5:84_1": "Cattāro paccaye saṅgho paribhuñjatūti deti,",
  "tika-vin07t5:84_2": "vaṭṭatīti ettha “bhikkhusaṅghassa catupaccayaparibhogatthāya taḷākaṁ dammī”ti vā “bhikkhusaṅgho cattāro",
  "tika-vin07t5:84_3": "paccaye paribhuñjituṁ taḷākaṁ dammī”ti vā “ito taḷākato uppanne cattāro paccaye dammī”ti vā vattumpi vaṭṭati,",
  "tika-vin07t5:84_4": "idañca saṅghassa paribhogatthāya diyyamānaññeva sandhāya vuttaṁ,",
  "tika-vin07t5:84_5": "puggalassa pana evampi dinnaṁ taḷākakhettādi na vaṭṭati.",
  "tika-vin07t5:84_6": "Suddhacittassa pana udakaparibhogatthaṁ kūpapokkharaṇīādayo vaṭṭanti.",
  "tika-vin07t5:84_7": "“Saṅghassa taḷākaṁ atthi,",
  "tika-vin07t5:84_8": "taṁ katha”nti hi ādinā sabbattha saṅghavaseneva vuttaṁ.",
  "tika-vin07t5:84_9": "Hattheti vase.",
  "tika-vin07t5:85_0": "“Ṭhapethāti vutte”ti idaṁ sāmīcivasena vuttaṁ,",
  "tika-vin07t5:85_1": "avuttepi ṭhapentassa doso natthi.",
  "tika-vin07t5:85_2": "Tenāha “udakaṁ vāretuṁ labbhatī”ti.",
  "tika-vin07t5:85_3": "Sassakālepi tāsetvā muñcituṁ vaṭṭati,",
  "tika-vin07t5:85_4": "amuñcato pana bhaṇḍadeyyaṁ.",
  "tika-vin07t5:85_5": "Puna detīti acchinditvā puna deti,",
  "tika-vin07t5:85_6": "evampi vaṭṭatīti sambandho.",
  "tika-vin07t5:85_7": "Iminā “yena kenaci issarena ‘pariccattamidaṁ bhikkhūhi,",
  "tika-vin07t5:85_8": "assāmika’ntisaññāya attanā gahetvā dinnaṁ vaṭṭatī”ti dasseti.",
  "tika-vin07t5:85_9": "Kappiyavohārepi vinicchayaṁ vakkhāmāti pāṭhaseso.",
  "tika-vin07t5:86_0": "Udakavasenāti udakaparibhogatthaṁ.",
  "tika-vin07t5:86_1": "“Suddhacittāna”nti idaṁ sahatthena ca akappiyavohārena ca karonte sandhāya vuttaṁ.",
  "tika-vin07t5:86_2": "Sassasampādanatthanti evaṁ asuddhacittānampi pana sayaṁ akatvā kappiyavohārena āṇāpetuṁ vaṭṭati eva.",
  "tika-vin07t5:86_3": "“Kappiyakārakaṁ ṭhapetuṁ na vaṭṭatī”ti idaṁ sahatthādinā katataḷākattā “asāruppa”nti vuttaṁ,",
  "tika-vin07t5:86_4": "ṭhapentassa,",
  "tika-vin07t5:86_5": "pana taṁ paccayaṁ paribhuñjantassapi vā saṅghassa āpatti na viññāyati,",
  "tika-vin07t5:86_6": "aṭṭhakathāpamāṇena vā ettha āpatti gahetabbā.",
  "tika-vin07t5:86_7": "Lajjibhikkhunāti lajjināpi,",
  "tika-vin07t5:86_8": "pageva alajjinā mattikuddharaṇādīsu kārāpitesūti adhippāyo.",
  "tika-vin07t5:86_9": "Navasasseti akatapubbe kedāre.",
  "tika-vin07t5:86_10": "“Kahāpaṇe”ti iminā dhaññuṭṭhāpane tasseva akappiyanti dasseti,",
  "tika-vin07t5:86_11": "dhaññuṭṭhāpane cassa payogepi dukkaṭameva,",
  "tika-vin07t5:86_12": "na kahāpaṇuṭṭhāpane viya.",
  "tika-vin07t5:87_0": "“Kasatha vapathā”ti vacane sabbesampi akappiyaṁ siyāti āha “avatvā”ti.",
  "tika-vin07t5:87_1": "Ettako nāma bhāgoti ettha ettako kahāpaṇoti idampi sandhāya vadati.",
  "tika-vin07t5:87_2": "Tathā vuttepi hi tadā kahāpaṇānaṁ avijjamānattā āyatiṁ uppannaṁ aññesaṁ vaṭṭati eva.",
  "tika-vin07t5:87_3": "Tenāha “tasseva taṁ akappiya”nti.",
  "tika-vin07t5:87_4": "Tassa pana sabbapayogesu,",
  "tika-vin07t5:87_5": "paribhogesupi dukkaṭaṁ.",
  "tika-vin07t5:87_6": "Keci pana “dhaññaparibhoge eva āpatti,",
  "tika-vin07t5:87_7": "na pubbapayoge”ti vadanti,",
  "tika-vin07t5:87_8": "taṁ na yuttaṁ,",
  "tika-vin07t5:87_9": "yena minanarakkhaṇādipayogena pacchā dhaññaparibhoge āpatti hoti,",
  "tika-vin07t5:87_10": "tassa payogassa karaṇe anāpattiyā ayuttattā.",
  "tika-vin07t5:87_11": "Pariyāyakathāya pana sabbattha anāpatti.",
  "tika-vin07t5:87_12": "Teneva “ettakehi vīhīhi idañcidañca āharathā”ti niyamavacane akappiyaṁ vuttaṁ,",
  "tika-vin07t5:87_13": "kahāpaṇavicāraṇepi eseva nayo.",
  "tika-vin07t5:87_14": "Vatthu ca evarūpaṁ nāma saṁvijjati,",
  "tika-vin07t5:87_15": "kappiyakārako natthīti vattabbantiādivacanañcettha sādhakaṁ.",
  "tika-vin07t5:88_0": "Vanaṁ dammi…pe…",
  "tika-vin07t5:88_1": "vaṭṭatīti ettha nivāsaṭṭhānattā puggalassāpi suddhacittena gahetuṁ vaṭṭati.",
  "tika-vin07t5:88_2": "Sīmaṁ demāti vihārasīmādisādhāraṇavacanena vuttattā “vaṭṭatī”ti vuttaṁ.",
  "tika-vin07t5:89_0": "“Veyyāvaccakara”ntiādinā vuttepi puggalassapi dāsaṁ gahetuṁ vaṭṭati “anujānāmi,",
  "tika-vin07t5:89_1": "bhikkhave,",
  "tika-vin07t5:89_2": "ārāmika”nti visesetvā anuññātattā,",
  "tika-vin07t5:89_3": "tañca kho pilindavacchena gahitaparibhuttakkamena,",
  "tika-vin07t5:89_4": "na gahaṭṭhānaṁ dāsaparibhogakkamena.",
  "tika-vin07t5:89_5": "Khettādayo pana sabbe saṅghasseva vaṭṭanti pāḷiyaṁ puggalikavasena gahetuṁ ananuññātattāti daṭṭhabbaṁ.",
  "tika-vin07t5:89_6": "Vihārassa demāti saṅghikavihāraṁ sandhāya vuttaṁ,",
  "tika-vin07t5:89_7": "“khettavatthupaṭiggahaṇā paṭivirato hotī”tiādinā suttantesu āgatapaṭikkhepo bhagavatā āpattiyāpi hetubhāvena",
  "tika-vin07t5:89_8": "katoti bhagavato adhippāyaṁ jānantehi saṅgītimahātherehi khettapaṭiggahaṇādinissito ayaṁ sabbopi pāḷimuttavinicchayo",
  "tika-vin07t5:89_9": "vuttoti gahetabbo.",
  "tika-vin07t5:89_10": "Kappiyakārakassa niddiṭṭhabhāvo,",
  "tika-vin07t5:89_11": "dūtena appitatā,",
  "tika-vin07t5:89_12": "tatuttari vāyāmo,",
  "tika-vin07t5:89_13": "tena paṭilābhoti imānettha cattāri aṅgāni.",
  "tika-vin07t5:90_0": "Rājasikkhāpadavaṇṇanā niṭṭhitā.",
  "tika-vin07t5:91_0": "Niṭṭhito cīvaravaggo paṭhamo.",
  "tika-vin07t5:92_0": "2. Kosiyavaggo",
  "tika-vin07t5:93_0": "1. Kosiyasikkhāpadavaṇṇanā",
  "tika-vin07t5:94_0": "542.",
  "tika-vin07t5:94_1": "Dutiyassa paṭhame pāḷiyaṁ kosiyakāraketi kosakārakapāṇānaṁ kosato nibbattattā kosiyena suttena vatthādiṁ karonte.",
  "tika-vin07t5:94_2": "Saṅghātanti vināsaṁ.",
  "tika-vin07t5:95_0": "544.“Avāyima”nti vuttattā vāyitvā karaṇe anāpatti.",
  "tika-vin07t5:95_1": "Missetvāti eḷakalomehi missetvā.",
  "tika-vin07t5:95_2": "Paṭilābhenāti pariniṭṭhānena “pariyosāpeti,",
  "tika-vin07t5:95_3": "nissaggiya”nti vuttattā,",
  "tika-vin07t5:95_4": "kosiyamissakatā,",
  "tika-vin07t5:95_5": "attano atthāya santhatassa karaṇakārāpanaṁ,",
  "tika-vin07t5:95_6": "paṭilābho cāti imānettha tīṇi aṅgāni.",
  "tika-vin07t5:96_0": "Kosiyasikkhāpadavaṇṇanā niṭṭhitā.",
  "tika-vin07t5:97_0": "547-552.",
  "tika-vin07t5:97_1": "Dutiyañca tatiyañca uttānameva.",
  "tika-vin07t5:97_2": "Tattha pana odātādimissakasaññāya suddhakāḷakānaññeva santhatassa karaṇavasena cettha dvebhāgato adhikesu",
  "tika-vin07t5:97_3": "suddhakāḷakesu anadhikasaññāya santhatassa karaṇavasena ca acittakatā veditabbā.",
  "tika-vin07t5:98_0": "4. Chabbassasikkhāpadavaṇṇanā",
  "tika-vin07t5:99_0": "557.",
  "tika-vin07t5:99_1": "Catutthe hada karīsussagge,",
  "tika-vin07t5:99_2": "miha secaneti dhātuatthaṁ sandhāyāha “vaccampi passāvampi karontī”ti.",
  "tika-vin07t5:99_3": "Ūnakachabbassesu atirekachabbassasaṅkitādivasenettha acittakatā veditabbā.",
  "tika-vin07t5:100_0": "Chabbassasikkhāpadavaṇṇanā niṭṭhitā.",
  "tika-vin07t5:101_0": "5. Nisīdanasanthatasikkhāpadavaṇṇanā",
  "tika-vin07t5:102_0": "565.",
  "tika-vin07t5:102_1": "Pañcame tattha sandississatīti sakāya katikāya ayuttakāritāvasena viññūhi sandississatīti attho.",
  "tika-vin07t5:102_2": "Araññakaṅgādīni tīṇi pāḷiyaṁ senāsanādipaccayattayassa ādiaṅgavasena vuttāni,",
  "tika-vin07t5:102_3": "sesānipi te samādiyiṁsu evāti veditabbaṁ.",
  "tika-vin07t5:103_0": "566.Pihayantāti patthayantā.",
  "tika-vin07t5:103_1": "Santhatassa avāyimattā,",
  "tika-vin07t5:103_2": "senāsanaparikkhārattā ca cīvaratā,",
  "tika-vin07t5:103_3": "adhiṭṭhātabbatā ca natthīti āha “catutthacīvarasaññitāyā”ti,",
  "tika-vin07t5:103_4": "vipallāsasaññāyāti attho.",
  "tika-vin07t5:103_5": "Keci pana “idaṁ nisīdanasanthataṁ nāma navasu cīvaresu nisīdanacīvarameva, nāññaṁ.",
  "tika-vin07t5:103_6": "Nisīdanasikkhāpadepi imasmiṁ sikkhāpade viya ‘nisīdanaṁ nāma sadasaṁ vuccatī’ti ca aṭṭhakathāyañcassa",
  "tika-vin07t5:103_7": "‘santhatasadisaṁ santharitvā ekasmiṁ ante sugatavidatthiyā vidatthimatte padese dvīsu ṭhānesu phāletvā",
  "tika-vin07t5:103_8": "tisso dasā karīyanti,",
  "tika-vin07t5:103_9": "tāhi dasāhi sadasaṁ nāma vuccatī’ti ca vuttattā”ti vadanti,",
  "tika-vin07t5:103_10": "taṁ na yuttaṁ idha pamāṇaniyamassa avuttattā,",
  "tika-vin07t5:103_11": "santhatassa ca avāyimacīvarattā,",
  "tika-vin07t5:103_12": "adhiṭṭhānupagattābhāvā aṭṭhakathāyaṁ avuttattā ca.",
  "tika-vin07t5:103_13": "Nisīdanacīvaraṁ pana channaṁ cīvarānaṁ khaṇḍapilotikāni pamāṇayuttameva santharitvā santhataṁ viya karonti.",
  "tika-vin07t5:103_14": "Teneva “santhatasadisa”nti sadisaggahaṇaṁ kataṁ,",
  "tika-vin07t5:103_15": "tasmā tadeva cīvaraṁ adhiṭṭhānupagañca,",
  "tika-vin07t5:103_16": "na idanti gahetabbaṁ.",
  "tika-vin07t5:104_0": "567.",
  "tika-vin07t5:104_1": "Sugatavidatthikaṁ anādāya ādiyantisaññāya,",
  "tika-vin07t5:104_2": "sugatavidatthiūne anūnantisaññāya ca vasenettha acittakatā veditabbā.",
  "tika-vin07t5:104_3": "Vitānādīnaññeva atthāya karaṇe anāpattivacanato nipajjanatthāya karotopi āpatti eva.",
  "tika-vin07t5:104_4": "Paribhuñjituṁ na vaṭṭatīti kosiyesu suddhakāḷakānañca vatthūnaṁ akappiyattā vuttaṁ.",
  "tika-vin07t5:104_5": "Teneva pāḷiyaṁ “aññena kataṁ paṭilabhitvā paribhuñjati,",
  "tika-vin07t5:104_6": "āpatti dukkaṭassā”ti tattha tattha vuttaṁ,",
  "tika-vin07t5:104_7": "itaresu pana dvīsu “anāpattī”ti vuttaṁ.",
  "tika-vin07t5:104_8": "Tattha catutthe aññassatthāya karaṇepi anāpatti,",
  "tika-vin07t5:104_9": "pañcame tattha dukkaṭanti daṭṭhabbaṁ.",
  "tika-vin07t5:104_10": "Nissaṭṭhadānavacanato pana gahaṇe doso natthi,",
  "tika-vin07t5:104_11": "paribhuñjane ca vijaṭetvā kappiyavasena kate na doso.",
  "tika-vin07t5:105_0": "Nisīdanasanthatasikkhāpadavaṇṇanā niṭṭhitā.",
  "tika-vin07t5:106_0": "6. Eḷakalomasikkhāpadavaṇṇanā",
  "tika-vin07t5:107_0": "572.",
  "tika-vin07t5:107_1": "Chaṭṭhe pāḷiyaṁ “addhānamaggappaṭipannassā”ti idaṁ vatthuvasena vuttaṁ.",
  "tika-vin07t5:107_2": "Nivāsaṭṭhāne laddhānipi tiyojanato paraṁ harituṁ na vaṭṭati eva.",
  "tika-vin07t5:107_3": "Asante hāraketi anurūpato vuttaṁ.",
  "tika-vin07t5:107_4": "Santepi hārake harato natthi doso.",
  "tika-vin07t5:107_5": "Āpattiyevāti anāṇattena haṭattā.",
  "tika-vin07t5:107_6": "Pakkhadvayassapi kāraṇamāha “saussāhattā”ti,",
  "tika-vin07t5:107_7": "anuparatagamanicchattāti attho.",
  "tika-vin07t5:107_8": "Suddhacittapakkhasseva kāraṇamāha “acittakattā”ti.",
  "tika-vin07t5:107_9": "Na sametīti “anāpatti,",
  "tika-vin07t5:107_10": "aññaṁ harāpetī”ti ettakasseva pariharaṇe vuttattā.",
  "tika-vin07t5:107_11": "Agacchanteti ṭhite.",
  "tika-vin07t5:107_12": "Heṭṭhāti bhūmiyā.",
  "tika-vin07t5:108_0": "575.Taṁ harantassāti paṭhamaṁ paṭilābhaṭṭhānato paṭṭhāya tiyojanato uddhaṁ harantassāti attho.",
  "tika-vin07t5:108_1": "Tathā harantassa hi corehi acchinditvā puna dinnaṭṭhānato tiyojanaṁ harituṁ vaṭṭati.",
  "tika-vin07t5:108_2": "Keci pana “mātikāṭṭhakathāyaṁ aṅgesu ‘paṭhamappaṭilābho’ti vuttattā dutiyapaṭilābhaṭṭhānato tiyojanātikkamepi anāpattī”ti vadanti,",
  "tika-vin07t5:108_3": "taṁ na yuttaṁ,",
  "tika-vin07t5:108_4": "dutiyapaṭilābhassāpi paṭilābhaṭṭhāne pavisanato vāsatthāya gamanaṭṭhānato puna gamane viya.",
  "tika-vin07t5:108_5": "Kāyabandhanādīnanti dvipaṭalakāyabandhanādīnaṁ antare pakkhittaṁ pasibbake pakkhittasadisaṁ,",
  "tika-vin07t5:108_6": "na katabhaṇḍanti vuttaṁ,",
  "tika-vin07t5:108_7": "tathā nidhānamukhanti.",
  "tika-vin07t5:108_8": "Akatabhaṇḍatā,",
  "tika-vin07t5:108_9": "paṭhamappaṭilābho,",
  "tika-vin07t5:108_10": "tiyojanātikkamanaṁ,",
  "tika-vin07t5:108_11": "āharaṇapaccāharaṇaṁ,",
  "tika-vin07t5:108_12": "avāsādhippāyatāti imānettha pañca aṅgāni.",
  "tika-vin07t5:109_0": "Eḷakalomasikkhāpadavaṇṇanā niṭṭhitā.",
  "tika-vin07t5:110_0": "7. Eḷakalomadhovāpanasikkhāpadavaṇṇanā",
  "tika-vin07t5:111_0": "581.",
  "tika-vin07t5:111_1": "Sattame pāḷiyaṁ anāpattivāre aparibhuttaṁ katabhaṇḍaṁ dhovāpetīti ettha paribhuttassa kambalādikatabhaṇḍassa",
  "tika-vin07t5:111_2": "dhovāpanaṁ purāṇacīvaradhovāpanasikkhāpadena āpattikaranti tannivattanatthaṁ “aparibhuttaṁ katabhaṇḍa”nti vuttaṁ.",
  "tika-vin07t5:111_3": "Sesamettha uttānatthameva.",
  "tika-vin07t5:112_0": "Eḷakalomadhovāpanasikkhāpadavaṇṇanā niṭṭhitā.",
  "tika-vin07t5:113_0": "8. Rūpiyasikkhāpadavaṇṇanā",
  "tika-vin07t5:114_0": "583-4.",
  "tika-vin07t5:114_1": "Aṭṭhame suvaṇṇamayakahāpaṇena kahāpaṇopi rajate eva saṅgayhatīti āha “sovaṇṇamayo vā”ti.",
  "tika-vin07t5:114_2": "Rūpiyamayo vāti rajatena rūpaṁ samuṭṭhapetvā katakahāpaṇo.",
  "tika-vin07t5:114_3": "Pākatiko nāma etarahi pakatikahāpaṇo.",
  "tika-vin07t5:115_0": "Iccetaṁ sabbampīti sikkhāpadena,",
  "tika-vin07t5:115_1": "vibhaṅgena ca vuttaṁ sabbampi nidasseti.",
  "tika-vin07t5:115_2": "Tassa catubbidhaṁ nissaggiyavatthūti imināva sambandho,",
  "tika-vin07t5:115_3": "na pana anantarena “rajata”nti padena.",
  "tika-vin07t5:115_4": "Idāni taṁ catubbidhaṁ nissaggiyavatthuṁ sarūpato dassento “rajata”ntiādimāha.",
  "tika-vin07t5:115_5": "Tattha kiñcāpi heṭṭhā rajatamāsakova vutto,",
  "tika-vin07t5:115_6": "na kevalaṁ rajataṁ,",
  "tika-vin07t5:115_7": "tathāpi sikkhāpade “jātarūparajata”nti padeneva vuttanti tampi dassetuṁ “rajata”nti idaṁ visuṁ vuttaṁ.",
  "tika-vin07t5:115_8": "Padabhājane pana mātikāpadeneva siddhattā taṁ avatvā tena saha saṅgayhamānameva dassetuṁ “rajataṁ nāma kahāpaṇo”tiādi vuttanti veditabbaṁ.",
  "tika-vin07t5:115_9": "Jātarūpamāsakoti suvaṇṇamayakahāpaṇo.",
  "tika-vin07t5:115_10": "Vuttappabhedoti “rūpiyamayo vā pākatiko vā”tiādinā vuttappabhedo.",
  "tika-vin07t5:115_11": "Paṭova paṭako, vatthaṁ.",
  "tika-vin07t5:115_12": "Dukkaṭamevāti paṭiggāhakasseva paṭiggahaṇapaccayā dukkaṭaṁ,",
  "tika-vin07t5:115_13": "paribhoge pana pañcasahadhammikehi paṭiggahitānaṁ dhaññavirahitamuttādīnaṁ kāraṇā uppannapaccayaṁ paribhuñjantānaṁ sabbesampi dukkaṭameva.",
  "tika-vin07t5:115_14": "Keci pana “dhaññampi pañcasahadhammikehi paṭiggahitaṁ muttādikhettādi viya sabbesampi paribhuñjituṁ na vaṭṭati,",
  "tika-vin07t5:115_15": "kevalaṁ saṅghikabhūmiyaṁ kappiyavohārena ca uppannassa dhaññassa vicāraṇameva sandhāya ‘tassevetaṁ akappiya’nti vutta”nti vadanti.",
  "tika-vin07t5:116_0": "Eko sataṁ vā sahassaṁ vātiādi rūpiye heṭṭhimakoṭiyā pavattanākāraṁ dassetuṁ vuttaṁ,",
  "tika-vin07t5:116_1": "na pana “evaṁ paṭipajjitabbamevā”ti dassetuṁ.",
  "tika-vin07t5:116_2": "“Idha nikkhipāhī”ti vutte uggaṇhāpanaṁ hotīti āha “idha nikkhipāhīti na vattabba”nti.",
  "tika-vin07t5:116_3": "Kappiyañca…pe…",
  "tika-vin07t5:116_4": "hotīti yasmā asāditattā tato uppannapaccayā vaṭṭanti,",
  "tika-vin07t5:116_5": "tasmā kappiyaṁ nissāya ṭhitaṁ.",
  "tika-vin07t5:116_6": "Yasmā pana dubbicāraṇāya sati tato uppannampi na kappati,",
  "tika-vin07t5:116_7": "tasmā akappiyaṁ nissāya ṭhitanti veditabbaṁ.",
  "tika-vin07t5:117_0": "“Na tena kiñci kappiyabhaṇḍaṁ cetāpita”nti iminā cetāpitaṁ ce,",
  "tika-vin07t5:117_1": "natthi paribhogūpāyo uggahetvā anissaṭṭharūpiyena cetāpitattā.",
  "tika-vin07t5:117_2": "Īdisañhi saṅghamajjhe nissajjanaṁ katvāva chaḍḍetvā pācittiyaṁ desetabbanti dasseti.",
  "tika-vin07t5:117_3": "Keci pana “yasmā nissaggiyavatthuṁ paṭiggahetvāpi cetāpitaṁ kappiyabhaṇḍaṁ saṅghe nissaṭṭhaṁ kappiyakārakehi",
  "tika-vin07t5:117_4": "nissaṭṭharūpiyaṁ parivattetvā ānītakappiyabhaṇḍasadisaṁ hoti,",
  "tika-vin07t5:117_5": "tasmā vināva upāyaṁ bhājetvā paribhuñjituṁ vaṭṭatī”ti vadanti,",
  "tika-vin07t5:117_6": "taṁ pattacatukkādikathāya na sameti.",
  "tika-vin07t5:117_7": "Tattha rūpiyena parivattitapattassa aparibhogova dassito,",
  "tika-vin07t5:117_8": "na nissajjanavidhānanti.",
  "tika-vin07t5:117_9": "Upanikkhepaṁ ṭhapetvāti kappiyakārakehi vaḍḍhiyā payojanaṁ sandhāya vuttaṁ.",
  "tika-vin07t5:117_10": "Akappiyanti tena vatthunā gahitattā vuttaṁ.",
  "tika-vin07t5:118_0": "585.“Patitokāsaṁ asamannāharantenā”ti idaṁ nirapekkhabhāvadassanaparanti veditabbaṁ.",
  "tika-vin07t5:118_1": "Asantasambhāvanāyāti pariyāyādinā abhūtārocanaṁ sandhāya vuttaṁ.",
  "tika-vin07t5:118_2": "Theyyaparibhogoti paccayasāminā bhagavatā ananuññātattā vuttaṁ.",
  "tika-vin07t5:118_3": "Iṇaparibhogoti bhagavatā anuññātampi kattabbaṁ akatvā paribhuñjanato vuttaṁ,",
  "tika-vin07t5:118_4": "tena ca paccayasannissitasīlaṁ vipajjatīti dasseti.",
  "tika-vin07t5:118_5": "Paribhoge paribhogeti kāyato mocetvā mocetvā paribhoge.",
  "tika-vin07t5:118_6": "Pacchimayāmesu paccavekkhitabbanti yojanā.",
  "tika-vin07t5:118_7": "Iṇaparibhogaṭṭhāne tiṭṭhatīti ettha “hiyyo yaṁ mayā cīvaraṁ paribhutta”ntiādināpi atītapaccavekkhaṇā vaṭṭatīti vadanti.",
  "tika-vin07t5:118_8": "Paribhoge paribhogeti udakapatanaṭṭhānato antopavesanesu,",
  "tika-vin07t5:118_9": "nisīdanasayanesu ca.",
  "tika-vin07t5:118_10": "Satipaccayatā vaṭṭatīti paccavekkhaṇasatiyā paccayattaṁ laddhuṁ vaṭṭati.",
  "tika-vin07t5:118_11": "Paṭiggahaṇe ca paribhoge ca paccavekkhaṇāsati avassaṁ laddhabbāti dasseti.",
  "tika-vin07t5:118_12": "Tenāha “satiṁ katvā”tiādi.",
  "tika-vin07t5:118_13": "Keci pana “satipaccayatā paccaye sati bhesajjaparibhogassa kāraṇe satī”ti evampi atthaṁ vadanti,",
  "tika-vin07t5:118_14": "tesampi paccaye satīti paccayasabbhāvasallakkhaṇe satīti evamattho gahetabbo paccayasabbhāvamattena sīlassa asujjhanato.",
  "tika-vin07t5:118_15": "“Paribhoge akarontasseva āpattī”ti iminā pātimokkhasaṁvarasīlassa bhedo dassito,",
  "tika-vin07t5:118_16": "na paccayasannisssisīlassa,",
  "tika-vin07t5:118_17": "tassa atītapaccavekkhaṇāya visujjhanato. Etasmiṁ,",
  "tika-vin07t5:118_18": "pana sesapaccayesu ca iṇaparibhogādivacanena paccayasannissitasīlasseva bhedoti evamimesaṁ nānākaraṇaṁ veditabbaṁ.",
  "tika-vin07t5:119_0": "Evaṁ paccayasannissitasīlassa visuddhiṁ dassetvā teneva pasaṅgena sabbāpi visuddhiyo dassetuṁ “catubbidhā hi suddhī”tiādimāha.",
  "tika-vin07t5:119_1": "Tattha sujjhati desanādīhi,",
  "tika-vin07t5:119_2": "sodhīyatīti vā suddhi,",
  "tika-vin07t5:119_3": "catubbidhasīlaṁ.",
  "tika-vin07t5:119_4": "Tenāha “desanāya sujjhanato”tiādi.",
  "tika-vin07t5:119_5": "Ettha desanāggahaṇena vuṭṭhānampi chinnamūlānaṁ abhikkhutāpaṭiññāpi saṅgahitā.",
  "tika-vin07t5:119_6": "Chinnamūlānampi hi pārājikāpattivuṭṭhānena heṭṭhā parirakkhitaṁ bhikkhusīlaṁ visuddhaṁ nāma hoti,",
  "tika-vin07t5:119_7": "tena tesaṁ maggapaṭilābhopi sampajjati.",
  "tika-vin07t5:120_0": "Dātabbaṭṭhena dāyaṁ,",
  "tika-vin07t5:120_1": "taṁ ādiyantīti dāyādā.",
  "tika-vin07t5:120_2": "Sattannaṁ sekkhānanti ettha kalyāṇaputhujjanāpi saṅgahitā tesaṁ āṇaṇyaparibhogassa dāyajjaparibhoge saṅgahitattāti veditabbaṁ.",
  "tika-vin07t5:120_3": "Dhammadāyādasuttanti “dhammadāyādā me,",
  "tika-vin07t5:120_4": "bhikkhave, bhavatha,",
  "tika-vin07t5:120_5": "mā āmisadāyādā”tiādinā pavattaṁ suttaṁ.",
  "tika-vin07t5:120_6": "Tattha mā me āmisadāyādāti evaṁ me-saddaṁ ānetvā attho gahetabbo.",
  "tika-vin07t5:120_7": "Evañhi tathā vuttatthasādhakaṁ hoti.",
  "tika-vin07t5:121_0": "Lajjinā saddhiṁ paribhogoti dhammāmisavasena missabhāvo.",
  "tika-vin07t5:121_1": "Alajjinā saddhinti etthāpi eseva nayo.",
  "tika-vin07t5:121_2": "“Ādito paṭṭhāya hi alajjī nāma natthī”ti iminā diṭṭhadiṭṭhesu āsaṅkā nāma na kātabbā,",
  "tika-vin07t5:121_3": "diṭṭhasutādikāraṇe sati eva kātabbāti dasseti.",
  "tika-vin07t5:121_4": "Attano bhārabhūtā saddhivihārikādayo.",
  "tika-vin07t5:121_5": "Sace na oramatīti agatigamanena dhammāmisaparibhogato na oramati.",
  "tika-vin07t5:121_6": "“Āpatti nāma natthī”ti idaṁ alajjīnaṁ dhammena uppannapaccayaṁ,",
  "tika-vin07t5:121_7": "dhammakammañca sandhāya vuttaṁ.",
  "tika-vin07t5:121_8": "Tesampi hi kuladūsanādisamuppannapaccayaṁ paribhuñjantānaṁ,",
  "tika-vin07t5:121_9": "vaggakammādiṁ karontānañca āpatti eva.",
  "tika-vin07t5:122_0": "“Dhammiyādhammiyaparibhogo paccayavasena veditabbo”ti vuttattā heṭṭhā lajjiparibhogo paccayavasena ca ekakammādivasena ca vutto evāti veditabbaṁ.",
  "tika-vin07t5:122_1": "Teneva duṭṭhadosasikkhāpadaṭṭhakathāyaṁ codakacuditakabhāve ṭhitā dve alajjino dhammaparibhogampi sandhāya",
  "tika-vin07t5:122_2": "“ekasambhogaparibhogā hutvā jīvathā”ti vuttā tesaṁ aññamaññaṁ dhammāmisaparibhoge virodhābhāvā.",
  "tika-vin07t5:122_3": "Lajjīnameva hi alajjinā saha tadubhayaparibhogā na vaṭṭantīti.",
  "tika-vin07t5:123_0": "Dhammaparibhogoti “ekakammaṁ ekuddeso”tiādinā vuttasaṁvāso ceva nissayaggahaṇadānādiko sabbo nirāmisaparibhogo ca veditabbo.",
  "tika-vin07t5:123_1": "“Na so āpattiyā kāretabbo”ti vuttattā lajjino alajjipaggahe āpattīti veditabbaṁ.",
  "tika-vin07t5:123_2": "Itaropīti lajjīpi.",
  "tika-vin07t5:123_3": "Tassāpi attānaṁ paggaṇhantassa alajjino,",
  "tika-vin07t5:123_4": "iminā ca lajjino vaṇṇabhaṇanādilābhaṁ paṭicca āmisagarukatāya vā gehasitapemena vā taṁ alajjiṁ paggaṇhanto lajjī sāsanaṁ antaradhāpeti nāmāti dasseti.",
  "tika-vin07t5:123_5": "Evaṁ gahaṭṭhādīsu upatthambhito alajjī balaṁ labhitvā pesale abhibhavitvā nacirasseva sāsanaṁ uddhammaṁ ubbinayaṁ karotīti.",
  "tika-vin07t5:124_0": "“Dhammaparibhogopi tattha vaṭṭatī”ti iminā āmisaparibhogato dhammaparibhogova garuko,",
  "tika-vin07t5:124_1": "tasmā ativiya alajjivivekena kātabboti dasseti.",
  "tika-vin07t5:124_2": "“Dhammānuggahena uggaṇhituṁ vaṭṭatī”ti vuttattā alajjussannatāya sāsane osakkante,",
  "tika-vin07t5:124_3": "lajjīsu ca appahontesu alajjimpi pakatattaṁ gaṇapūrakaṁ gahetvā upasampadādikaraṇena ceva keci alajjino",
  "tika-vin07t5:124_4": "dhammāmisaparibhogena saṅgahetvā sesālajjigaṇassa niggahena ca sāsanaṁ paggaṇhituṁ vaṭṭati eva.",
  "tika-vin07t5:125_0": "Keci pana “koṭiyaṁ ṭhito ganthoti vuttattā ganthapariyāpuṇanameva dhammaparibhogo,",
  "tika-vin07t5:125_1": "na ekakammādi.",
  "tika-vin07t5:125_2": "Tasmā alajjīhipi saddhiṁ uposathādikaṁ kammaṁ kātuṁ vaṭṭati,",
  "tika-vin07t5:125_3": "āpatti natthī”ti vadanti,",
  "tika-vin07t5:125_4": "taṁ na yuttaṁ,",
  "tika-vin07t5:125_5": "ekakammādīsu bahūsu dhammaparibhogesu alajjināpi saddhiṁ kattabbāvatthāyuttaṁ dhammaparibhogaṁ dassetuṁ",
  "tika-vin07t5:125_6": "idha nidassanavasena ganthasseva samuddhaṭattā.",
  "tika-vin07t5:125_7": "Na hi ekakammādiko vidhi dhammaparibhogo na hotīti sakkā vattuṁ anāmisattā dhammāmisesu apariyāpannassa kassaci abhāvā.",
  "tika-vin07t5:125_8": "Teneva aṭṭhasāliniyaṁ dhammapaṭisandhārakathāyaṁ “kammaṭṭhānaṁ kathetabbaṁ,",
  "tika-vin07t5:125_9": "dhammo vācetabbo…pe…",
  "tika-vin07t5:125_10": "abbhānavuṭṭhānamānattaparivāsā dātabbā,",
  "tika-vin07t5:125_11": "pabbajjāraho pabbājetabbo,",
  "tika-vin07t5:125_12": "upasampadāraho upasampādetabbo…pe…",
  "tika-vin07t5:125_13": "ayaṁ dhammapaṭisandhāro nāmā”ti evaṁ saṅghakammādipi dhammakoṭṭhāse dassitaṁ.",
  "tika-vin07t5:125_14": "Tesu pana dhammakoṭṭhāsesu yaṁ gaṇapūraṇādivasena alajjino apekkhitvā uposathādi vā tesaṁ santikā dhammuggahaṇanissayaggahaṇādi vā karīyati,",
  "tika-vin07t5:125_15": "taṁ dhammo ceva paribhogo cāti dhammaparibhogoti vuccati,",
  "tika-vin07t5:125_16": "etaṁ tathārūpapaccayaṁ vinā kātuṁ na vaṭṭati,",
  "tika-vin07t5:125_17": "karontassa alajjiparibhogo ca hoti dukkaṭañca.",
  "tika-vin07t5:125_18": "Yaṁ pana alajjisataṁ anapekkhitvā tajjanīyādiniggahakammaṁ vā parivāsādiupakārakammaṁ vā uggahaparipucchādānādi vā karīyati,",
  "tika-vin07t5:125_19": "taṁ dhammo eva,",
  "tika-vin07t5:125_20": "no paribhogo.",
  "tika-vin07t5:125_21": "Etaṁ anurūpānaṁ kātuṁ vaṭṭati,",
  "tika-vin07t5:125_22": "āmisadānaṁ viya āpatti natthi.",
  "tika-vin07t5:125_23": "Nissayadānampi terasasammutidānādi ca vattapaṭivattasādiyanādiparibhogassāpi hetuttā na vaṭṭati.",
  "tika-vin07t5:126_0": "Yo pana mahāalajjī uddhammaṁ ubbinayaṁ satthu sāsanaṁ karoti,",
  "tika-vin07t5:126_1": "tassa saddhivihārikādīnaṁ upasampadādiupakārakammampi uggahaparipucchādānādi ca kātuṁ na vaṭṭati,",
  "tika-vin07t5:126_2": "āpatti eva hoti,",
  "tika-vin07t5:126_3": "niggahakammameva kātabbaṁ.",
  "tika-vin07t5:126_4": "Teneva alajjipaggahopi paṭikkhitto.",
  "tika-vin07t5:126_5": "Dhammāmisaparibhogavivajjanenāpi hi dummaṅkūnaṁ puggalānaṁ niggaho adhippeto,",
  "tika-vin07t5:126_6": "so ca pesalānaṁ phāsuvihārasaddhammaṭṭhitivinayānuggahādiatthāya etadatthattā sikkhāpadapaññattiyā.",
  "tika-vin07t5:126_7": "Tasmā yaṁ yaṁ dummaṅkūnaṁ upatthambhāya pesalānaṁ aphāsuvihārāya saddhammaparihānādiatthāya hoti,",
  "tika-vin07t5:126_8": "taṁ sabbampi paribhogo vā hotu aparibhogo vā kātuṁ na vaṭṭati,",
  "tika-vin07t5:126_9": "evaṁ karontā sāsanaṁ antaradhāpenti,",
  "tika-vin07t5:126_10": "āpattiñca āpajjanti.",
  "tika-vin07t5:126_11": "Dhammāmisaparibhogesu cettha alajjīhi ekakammādidhammaparibhogo eva pesalānaṁ aphāsuvihārasaddhammaparihānādiatthāya hoti,",
  "tika-vin07t5:126_12": "na tathā āmisaparibhogo.",
  "tika-vin07t5:126_13": "Na hi alajjīnaṁ paccayaparibhogamattena pesalānaṁ aphāsuvihārādi hoti,",
  "tika-vin07t5:126_14": "yathāvuttadhammaparibhogena pana hoti,",
  "tika-vin07t5:126_15": "tapparivajjanena ca phāsuvihārādayo.",
  "tika-vin07t5:126_16": "Tathā hi katasikkhāpadavītikkamā alajjipuggalā uposathādīsu paviṭṭhā “tumhe kāyadvāre,",
  "tika-vin07t5:126_17": "vacīdvāre ca vītikkamaṁ karothā”tiādinā bhikkhūhi vattabbā honti,",
  "tika-vin07t5:126_18": "yathā vinayañca atiṭṭhantā saṅghato bahikaraṇādivasena suṭṭhu niggahetabbā,",
  "tika-vin07t5:126_19": "tathā akatvā tehi saha saṁvasantāpi alajjinova honti “ekopi alajjī alajjisatampi karotī”tiādivacanato.",
  "tika-vin07t5:126_20": "Yadi hi te evaṁ na niggahitā siyuṁ,",
  "tika-vin07t5:126_21": "saṅghe kalahādiṁ vaḍḍhetvā uposathādisāmaggīkammapaṭibāhanādinā pesalānaṁ aphāsuṁ katvā kamena te devadattavajjiputtakādayo",
  "tika-vin07t5:126_22": "viya parisaṁ vaḍḍhetvā attano vippaṭipattiṁ dhammato vinayato dīpentā saṅghabhedādimpi katvā nacirasseva",
  "tika-vin07t5:126_23": "sāsanaṁ antaradhāpeyyuṁ,",
  "tika-vin07t5:126_24": "tesu pana saṅghato bahikaraṇādivasena niggahitesu sabbopāyaṁ upaddavo na hoti.",
  "tika-vin07t5:126_25": "Vuttañhi –",
  "tika-vin07t5:127_0": "“Dussīlapuggale nissāya uposatho na tiṭṭhati,",
  "tika-vin07t5:127_1": "pavāraṇā na tiṭṭhati,",
  "tika-vin07t5:127_2": "saṅghakammāni nappavattanti,",
  "tika-vin07t5:127_3": "sāmaggī na hoti…pe…",
  "tika-vin07t5:127_4": "dussīlesu pana niggahitesu sabbopi ayaṁ upaddavo na hoti,",
  "tika-vin07t5:127_5": "tato pesalā bhikkhū phāsu viharantī”ti.",
  "tika-vin07t5:128_0": "Tasmā ekakammādidhammaparibhogova āmisaparibhogatopi ativiya alajjivivekena kātabbo,",
  "tika-vin07t5:128_1": "āpattikaro ca saddhammaparihānihetuttāti veditabbaṁ.",
  "tika-vin07t5:129_0": "Apica uposatho na tiṭṭhati,",
  "tika-vin07t5:129_1": "pavāraṇā na tiṭṭhati,",
  "tika-vin07t5:129_2": "saṅghakammāni nappavattantīti evaṁ alajjīhi saddhiṁ saṅghakammākaraṇassa aṭṭhakathāyaṁ pakāsitattāpi cetaṁ sijjhati,",
  "tika-vin07t5:129_3": "tathā parivattaliṅgassa bhikkhuno bhikkhunupassayaṁ gacchantassa paṭipattikathāyaṁ “ārādhikā ca honti saṅgāhikā lajjiniyo,",
  "tika-vin07t5:129_4": "tā kopetvā aññattha na gantabbaṁ.",
  "tika-vin07t5:129_5": "Gacchati ce,",
  "tika-vin07t5:129_6": "gāmantaranadīpārarattivippavāsagaṇaohīyanāpattīhi na muccati…pe…",
  "tika-vin07t5:129_7": "alajjiniyo honti,",
  "tika-vin07t5:129_8": "saṅgahaṁ pana karonti,",
  "tika-vin07t5:129_9": "tāpi pariccajitvā aññattha gantuṁ labbhatī”ti evaṁ alajjinīsu dutiyikāgahaṇādīsu saṁvāsāpattiparihārāya",
  "tika-vin07t5:129_10": "nadīpāragamanādigarukāpattiṭṭhānānaṁ anuññātattā tatopi alajjisaṁvāsāpatti eva saddhammaparihānihetuto",
  "tika-vin07t5:129_11": "garukatarāti viññāyati.",
  "tika-vin07t5:129_12": "Na hi lahukāpattiṭṭhānaṁ,",
  "tika-vin07t5:129_13": "anāpattiṭṭhānaṁ vā pariharituṁ garukāpattiṭṭhānavītikkamaṁ ācariyā anujānanti,",
  "tika-vin07t5:129_14": "tathā asaṁvāsapadassa aṭṭhakathāyaṁ “sabbehipi lajjipuggalehi samaṁ sikkhitabbabhāvato samasikkhātā nāma.",
  "tika-vin07t5:129_15": "Ettha yasmā sabbepi lajjino etesu kammādīsu saha vasanti,",
  "tika-vin07t5:129_16": "na ekopi tato bahiddhā sandissati,",
  "tika-vin07t5:129_17": "tasmā tāni sabbānipi gahetvā eso saṁvāso nāmā”ti evaṁ lajjīheva ekakammādisaṁvāso vaṭṭatīti pakāsito.",
  "tika-vin07t5:130_0": "Yadi evaṁ,",
  "tika-vin07t5:130_1": "kasmā asaṁvāsikesu alajjī na gaṇitoti?",
  "tika-vin07t5:130_2": "Nāyaṁ virodho,",
  "tika-vin07t5:130_3": "ye gaṇapūrake katvā kataṁ kammaṁ kuppati,",
  "tika-vin07t5:130_4": "tesaṁ pārājikādiapakatattānaññeva asaṁvāsikatte gahitattā.",
  "tika-vin07t5:130_5": "Alajjino pana pakatattabhūtāpi santi,",
  "tika-vin07t5:130_6": "te ce gaṇapūraṇā hutvā kammaṁ sādhenti,",
  "tika-vin07t5:130_7": "kevalaṁ katvā agatigamanena karontānaṁ āpattikarā honti sabhāgāpattiāpannā viya aññamaññaṁ.",
  "tika-vin07t5:130_8": "Yasmā alajjitañca lajjitañca puthujjanānaṁ cittakkhaṇapaṭibaddhaṁ,",
  "tika-vin07t5:130_9": "na sabbakālikaṁ.",
  "tika-vin07t5:130_10": "Sañcicca hi vītikkamacitte uppanne alajjino “na puna īdisaṁ karissāmī”ti cittena lajjino ca honti,",
  "tika-vin07t5:130_11": "tesu ca ye pesalehi ovadiyamānāpi na oramanti,",
  "tika-vin07t5:130_12": "punappunaṁ vītikkamanti,",
  "tika-vin07t5:130_13": "te eva asaṁvasitabbā,",
  "tika-vin07t5:130_14": "na itare lajjidhamme okkantattā.",
  "tika-vin07t5:130_15": "Tasmāpi alajjino asaṁvāsikesu agaṇetvā tapparivajjanatthaṁ sodhetvāva uposathādikaraṇaṁ anuññātaṁ.",
  "tika-vin07t5:130_16": "Tathā hi “pārisuddhiṁ āyasmanto ārocetha,",
  "tika-vin07t5:130_17": "pātimokkhaṁ uddisissāmī”tiādinā aparisuddhāya parisāya uposathakaraṇassa ayuttatā pakāsitā,",
  "tika-vin07t5:130_18": "“yassa siyā āpatti so āvikareyya…pe…",
  "tika-vin07t5:130_19": "phāsu hotī”ti evaṁ alajjimpi lajjidhamme patiṭṭhāpetvā uposathakaraṇappakāro ca vutto,",
  "tika-vin07t5:130_20": "“kaccittha parisuddhā…pe…",
  "tika-vin07t5:130_21": "parisuddhetthāyasmanto”ti ca pārisuddhiuposathe “parisuddho ahaṁ bhante,",
  "tika-vin07t5:130_22": "parisuddhoti maṁ dhārethā”ti ca evaṁ uposathaṁ karontānaṁ parisuddhatā ca pakāsitā,",
  "tika-vin07t5:130_23": "vacanamattena anoramantānañca uposathapavaāraṇaṭṭhapanavidhi ca vuttā,",
  "tika-vin07t5:130_24": "sabbathā lajjidhammaṁ anokkamantehi saṁvāsassa ayuttatāya nissayadānaggahaṇapaṭikkhepo,",
  "tika-vin07t5:130_25": "tajjanīyādiniggahakammakaraṇañca ukkhepanīyakammakaraṇena sānuvattakaparisassa alajjissa asaṁvāsikattapāpanavidhi ca vuttā.",
  "tika-vin07t5:130_26": "Tasmā yathāvuttehi suttanayehi,",
  "tika-vin07t5:130_27": "aṭṭhakathāvacanehi ca pakatattehipi apakatattehipi sabbehi alajjīhi ekakammādisaṁvāso na vaṭṭati,",
  "tika-vin07t5:130_28": "karontānaṁ āpatti eva dummaṅkūnaṁ puggalānaṁ niggahatthāyeva sabbasikkhāpadānaṁ paññattattāti niṭṭhamettha gantabbaṁ.",
  "tika-vin07t5:130_29": "Teneva dutiyasaṅgītiyaṁ pakatattāpi alajjino vajjiputtakā yasattherādīhi mahantena vāyāmena saṅghato viyojitā.",
  "tika-vin07t5:130_30": "Na hi tesu pārājikādiasaṁvāsikā atthi tehi dīpitānaṁ dasannaṁ vatthūnaṁ lahukāpattivisayattā.",
  "tika-vin07t5:131_0": "Tassa pana santiketi mahārakkhitattherassa santike.",
  "tika-vin07t5:131_1": "Kharapattanti kharasaṅkhātaṁ suvaṇṇapatirūpakaṁ vatthu.",
  "tika-vin07t5:131_2": "Dāyakehi asatiyā dinnaṁ rūpiyaṁ tehi puna sakasaññāya gaṇhante adātuṁ,",
  "tika-vin07t5:131_3": "nissaggiyavatthuṁ gaṇhāhīti dātuñca na vaṭṭatīti āha “tava coḷakaṁ passāhī”ti.",
  "tika-vin07t5:131_4": "Evaṁ vatvāpi pana naṭṭhavatthusmiṁ viya nissajjitabbābhāvepi āpatti desetabbāva.",
  "tika-vin07t5:131_5": "Asatiyāpi hi taṁ vatthuṁ vatthādinā sahatthena gahetvā “idaṁ demī”ti dinnaṁ,",
  "tika-vin07t5:131_6": "tadā pariccāgasabbhāvato dānameva hoti “appagghaṁ dassāmī”ti mahagghassa dāne viya.",
  "tika-vin07t5:131_7": "Paṭiggaṇhantassa ca asatiyā diyyamānatte ñātepi adinnādānaṁ na hoti dāyakehi dinnattā,",
  "tika-vin07t5:131_8": "tasmā rūpiyaṁ nissaggiyameva hoti.",
  "tika-vin07t5:131_9": "Keci pana “īdisaṁ nāma na hoti,",
  "tika-vin07t5:131_10": "teneva cettha ‘tava coḷakaṁ passā’ti vutta”nti vadanti,",
  "tika-vin07t5:131_11": "taṁ no nakkhamati,",
  "tika-vin07t5:131_12": "vīmaṁsitabbaṁ.",
  "tika-vin07t5:132_0": "586.Ekaparicchedānīti siyā kiriyattaṁ,",
  "tika-vin07t5:132_1": "siyā akiriyattañca sandhāya vuttaṁ.",
  "tika-vin07t5:132_2": "Jātarūparajatabhāvo,",
  "tika-vin07t5:132_3": "attuddesikatā,",
  "tika-vin07t5:132_4": "gahaṇādīsu aññatarabhāvoti imānettha tīṇi aṅgāni.",
  "tika-vin07t5:133_0": "Rūpiyasikkhāpadavaṇṇanā niṭṭhitā.",
  "tika-vin07t5:134_0": "9. Rūpiyasaṁvohārasikkhāpadavaṇṇanā",
  "tika-vin07t5:135_0": "587.",
  "tika-vin07t5:135_1": "Navame jātarūpādicatubbidhanissaggiyavatthu idha rūpiyaggahaṇeneva gahitanti āha “jātarūparajataparivattana”nti.",
  "tika-vin07t5:135_2": "Paṭiggahitaparivattaneti kappiyavohārena,",
  "tika-vin07t5:135_3": "akappiyavohārena vā paṭiggahitassa rūpiyassa parivattane.",
  "tika-vin07t5:136_0": "589.",
  "tika-vin07t5:136_1": "Pāḷiyaṁ ghanakatanti iṭṭhakādi.",
  "tika-vin07t5:136_2": "Rūpiyaṁ nāma satthuvaṇṇotiādīsu kiñcāpi kevalaṁ rajataṁ na gahitaṁ,",
  "tika-vin07t5:136_3": "tathāpi rūpiyapadeneva taṁ gahitanti daṭṭhabbaṁ.",
  "tika-vin07t5:136_4": "Suddho rūpiyasaṁvohāro eva vuttoti ajjhāharitabbaṁ.",
  "tika-vin07t5:136_5": "Rūpiye rūpiyasaññītiādimhi vinicchayaṁ vakkhāmāti pāṭhaseso.",
  "tika-vin07t5:137_0": "591.",
  "tika-vin07t5:137_1": "Pāḷiyaṁ rūpiye rūpiyasaññīti attanā diyyamānaṁ sakasantakaṁ sandhāya vuttaṁ.",
  "tika-vin07t5:137_2": "Rūpiyaṁ cetāpetīti parasantakaṁ.",
  "tika-vin07t5:137_3": "Esa nayo sesesupi.",
  "tika-vin07t5:137_4": "Tattha arūpiya-saddena dukkaṭavatthumpi saṅgaṇhāti.",
  "tika-vin07t5:137_5": "Pacchime pana tike “arūpiye rūpiyasaññī arūpiyaṁ cetāpeti,",
  "tika-vin07t5:137_6": "āpatti dukkaṭassā”ti iminā nayena sabbattha yojanā veditabbā.",
  "tika-vin07t5:137_7": "Imasmiñca tike arūpiya-saddena kappiyavatthuyeva gahitaṁ,",
  "tika-vin07t5:137_8": "na muttādidukkaṭavatthu ante “pañcannaṁ saha anāpattī”ti vuttattā.",
  "tika-vin07t5:137_9": "Kiñcāpi dukkaṭavatthu na gahitaṁ,",
  "tika-vin07t5:137_10": "tathāpi dukkaṭavatthunā dukkaṭavatthuṁ,",
  "tika-vin07t5:137_11": "kappiyavatthunā dukkaṭavatthuñca parivattayato dukkaṭaṁ,",
  "tika-vin07t5:137_12": "nayato siddhameva hoti.",
  "tika-vin07t5:137_13": "Tañca dukkaṭavatthumhi tathasaññāya vā atathasaññāya vā vimatiyā vā parivattentassapi hotiyeva acittakattā imassa sikkhāpadassa.",
  "tika-vin07t5:137_14": "Pañcannaṁ sahāti pañcahi sahadhammikehi saha.",
  "tika-vin07t5:138_0": "Idāni “nissaggiyavatthunā dukkaṭavatthuṁ vā”tiādinā vuttassa atthassa pāḷiyaṁ sarūpena anāgatattepi nayato",
  "tika-vin07t5:138_1": "labbhamānataṁ dassetuṁ “yo hi aya”ntiādi vuttaṁ.",
  "tika-vin07t5:138_2": "Ettha ca yasmā rūpiyena parivattitaṁ arūpiyaṁ nissaṭṭhampi sabbesampi akappiyattā nissaggiyameva na hoti",
  "tika-vin07t5:138_3": "nissajjitvā paribhuñjitabbasseva nissajjitabbato,",
  "tika-vin07t5:138_4": "kevalaṁ pana idaṁ chaḍḍetvā pācittiyameva parivattakena desetabbaṁ,",
  "tika-vin07t5:138_5": "tasmā “rūpiye rūpiyasaññī arūpiyaṁ cetāpeti,",
  "tika-vin07t5:138_6": "nissaggiyaṁ pācittiya”ntiādi tiko bhagavatā na vutto,",
  "tika-vin07t5:138_7": "tīsupi padesu parivattiyamānassa arūpiyattena nissaggiyavacanāyogā rūpiyasseva nissajjitabbato.",
  "tika-vin07t5:138_8": "Rūpiyasseva hi nissaṭṭhassa ārāmikādīhi paṭipajjanavidhi pāḷiyaṁ dassito,",
  "tika-vin07t5:138_9": "na arūpiyassa.",
  "tika-vin07t5:138_10": "Tasmā pācittiyamattasambhavadassanatthameva panettha aṭṭhakathāyaṁ “avuttopi ayaṁ…pe…",
  "tika-vin07t5:138_11": "tiko veditabbo”ti vuttaṁ,",
  "tika-vin07t5:138_12": "na pana tassa vatthuno nissaggiyatādassanatthaṁ.",
  "tika-vin07t5:138_13": "Teneva pattacatukke “na sakkā kenaci upāyena kappiyaṁ kātu”ntiādi vuttaṁ.",
  "tika-vin07t5:138_14": "Ayaṁ amhākaṁ khanti.",
  "tika-vin07t5:138_15": "Attano vā hītiādi dutiyatikānulomeneva tatiyattikassa sijjhanappakāraṁ samatthetuṁ vuttaṁ.",
  "tika-vin07t5:138_16": "Tatrāyaṁ adhippāyo –",
  "tika-vin07t5:138_17": "yasmā hi yathā attano arūpiyena parassa rūpiyaṁ cetāpentassa ekasmiṁ ante rūpiyasambhavato “rūpiyasaṁvohāro kato eva hotī”ti dutiyattiko vutto,",
  "tika-vin07t5:138_18": "evaṁ attano rūpiyena parassa arūpiyaṁ cetāpentassāpi hotīti tatiyo tiko vattabbo bhaveyya,",
  "tika-vin07t5:138_19": "so pana dutiyattikeneva ekato rūpiyapakkhasāmaññena sijjhatīti pāḷiyaṁ na vuttoti.",
  "tika-vin07t5:138_20": "Tattha ekantena rūpiyapakkheti ekena antena rūpiyapakkhe,",
  "tika-vin07t5:138_21": "“ekato rūpiyapakkhe”ti vā pāṭho.",
  "tika-vin07t5:139_0": "Idāni dutiyattike arūpiyapadassa atthabhūtesu dukkaṭavatthukappiyavatthūsu dukkaṭavatthunā rūpiyādiparivattane",
  "tika-vin07t5:139_1": "āpattibhedaṁ dassetuṁ “dukkaṭavatthunā”tiādi āraddhaṁ.",
  "tika-vin07t5:139_2": "Dukkaṭavatthunā dukkaṭavatthuntiādi pana dukkaṭavatthunā parivattanappasaṅge pāḷiyaṁ avuttassāpi atthassa nayato labbhamānataṁ dassetuṁ vuttaṁ.",
  "tika-vin07t5:139_3": "Tattha imināti rūpiyasaṁvohārasikkhāpadena,",
  "tika-vin07t5:139_4": "tena ca dukkaṭassa acittakatampi dasseti.",
  "tika-vin07t5:139_5": "Aññatra sahadhammikehīti “pañcannaṁ saha anāpattī”ti vacanato vuttaṁ,",
  "tika-vin07t5:139_6": "tenāpi kayavikkayasikkhāpadassa kappiyavatthunissitataṁ eva sādheti. Imaṁ…pe…",
  "tika-vin07t5:139_7": "rūpiyacetāpanañca sandhāya vuttanti pakatena sambandho.",
  "tika-vin07t5:139_8": "Idhāti imasmiṁ sikkhāpade.",
  "tika-vin07t5:139_9": "Tatthāti kayavikkayasikkhāpade.",
  "tika-vin07t5:140_0": "Evaṁ dukkaṭavatthunā rūpiyādiparivattane āpattibhedaṁ dassetvā idāni kappiyavatthunāpi dassetuṁ “kappiyavatthunā panā”tiādi āraddhaṁ.",
  "tika-vin07t5:140_1": "Tattha tenevāti kappiyavatthunā eva.",
  "tika-vin07t5:140_2": "“Rūpiyaṁ uggaṇhitvā”ti idaṁ ukkaṭṭhavasena vuttaṁ.",
  "tika-vin07t5:140_3": "Muttādidukkaṭavatthumpi uggahetvā kāritampi pañcannampi na vaṭṭati eva.",
  "tika-vin07t5:140_4": "Samuṭṭhāpetīti sayaṁ gantvā,",
  "tika-vin07t5:140_5": "“imaṁ kahāpaṇādiṁ kammakārānaṁ datvā bījaṁ samuṭṭhāpehī”ti evaṁ aññaṁ āṇāpetvā vā samuṭṭhāpeti.",
  "tika-vin07t5:140_6": "Mahāakappiyoti attanāva bījato paṭṭhāya dūsitattā aññassa mūlasāmikassa abhāvato vuttaṁ.",
  "tika-vin07t5:140_7": "So hi corehi acchinnopi puna laddho jānantassa kassacipi na vaṭṭati.",
  "tika-vin07t5:140_8": "Yadi hi vaṭṭeyya,",
  "tika-vin07t5:140_9": "taḷākādīsu viya acchinno vaṭṭatīti ācariyā vadeyyuṁ.",
  "tika-vin07t5:140_10": "Na sakkā kenaci upāyenāti saṅghe nissajjanena,",
  "tika-vin07t5:140_11": "corādiacchindanādinā ca kappiyaṁ kātuṁ na sakkā,",
  "tika-vin07t5:140_12": "idañca tena rūpena ṭhitaṁ,",
  "tika-vin07t5:140_13": "tammūlikena vatthumuttādirūpena ṭhitañca sandhāya vuttaṁ.",
  "tika-vin07t5:140_14": "Dukkaṭavatthumpi hi tammūlikakappiyavatthuñca na sakkā kenaci upāyena tena rūpena kappiyaṁ kātuṁ.",
  "tika-vin07t5:140_15": "Yadi pana so bhikkhu tena kappiyavatthudukkaṭavatthunā puna rūpiyaṁ cetāpeyya,",
  "tika-vin07t5:140_16": "taṁ rūpiyaṁ nissajjāpetvā aññesaṁ kappiyaṁ kātumpi sakkā bhaveyyāti daṭṭhabbaṁ.",
  "tika-vin07t5:141_0": "Pattaṁ kiṇātīti ettha “iminā kahāpaṇādinā kammārakulato pattaṁ kiṇitvā ehī”ti ārāmikādīhi kiṇāpanampi saṅgahitanti veditabbaṁ.",
  "tika-vin07t5:141_1": "Teneva rājasikkhāpadaṭṭhakathāyaṁ “ettakehi kahāpaṇehi sāṭake āhara,",
  "tika-vin07t5:141_2": "ettakehi yāguādīni sampādehīti vadati,",
  "tika-vin07t5:141_3": "yaṁ te āharanti,",
  "tika-vin07t5:141_4": "sabbesaṁ akappiyaṁ. Kasmā?",
  "tika-vin07t5:141_5": "Kahāpaṇānaṁ vicāritattā”ti vuttaṁ.",
  "tika-vin07t5:141_6": "Iminā pana vacanena yaṁ mātikāṭṭhakathāyaṁ rūpiyasaṁvohārasikkhāpadaṁ “anāṇattika”nti vuttaṁ,",
  "tika-vin07t5:141_7": "taṁ na sameti.",
  "tika-vin07t5:141_8": "Na kevalañca iminā,",
  "tika-vin07t5:141_9": "pāḷiyāpi taṁ na sameti.",
  "tika-vin07t5:141_10": "Pāḷiyañhi nissaṭṭharūpiyena ārāmikādīhi sappiyādiṁ parivattāpetuṁ “so vattabbo ‘āvuso,",
  "tika-vin07t5:141_11": "imaṁ jānāhī’ti.",
  "tika-vin07t5:141_12": "Sace so bhaṇati ‘iminā kiṁ āharīyatū’ti,",
  "tika-vin07t5:141_13": "na vattabbo ‘imaṁ vā imaṁ vā āharā’ti.",
  "tika-vin07t5:141_14": "Kappiyaṁ ācikkhitabbaṁ ‘sappi vā”’tiādinā rūpiyasaṁvohāraṁ parimocetvāva vuttaṁ.",
  "tika-vin07t5:141_15": "“Iminā rūpiyena kiṁ āharīyatū”ti pucchanto “imaṁ āharā”ti vuttepi adhikārato “iminā rūpiyena imaṁ āharā”ti",
  "tika-vin07t5:141_16": "bhikkhūhi āṇatto eva hotīti taṁ rūpiyasaṁvohāraṁ parivajjetuṁ “na vattabbo ‘imaṁ vā imaṁ vā āharā”’ti",
  "tika-vin07t5:141_17": "paṭikkhepo kato,",
  "tika-vin07t5:141_18": "anāpattivārepi “kappiyakārakassa ācikkhatī”ti na vuttaṁ.",
  "tika-vin07t5:141_19": "Kayavikkayasikkhāpade pana tathā vuttaṁ,",
  "tika-vin07t5:141_20": "tasmā idaṁ sāṇattikaṁ kayavikkayameva anāṇattikanti gahetabbaṁ.",
  "tika-vin07t5:142_0": "Mūlassa anissaṭṭhattāti yena uggahitamūlena patto kīto,",
  "tika-vin07t5:142_1": "tassa mūlassa saṅghamajjhe anissaṭṭhattā,",
  "tika-vin07t5:142_2": "etena rūpiyameva nissajjitabbaṁ,",
  "tika-vin07t5:142_3": "na tammūlikaṁ arūpiyanti dasseti.",
  "tika-vin07t5:142_4": "Yadi hi tena rūpiyena aññaṁ rūpiyaṁ cetāpeyya,",
  "tika-vin07t5:142_5": "taṁ rūpiyasaṁvohārasikkhāpade āgatanayeneva nissajjāpetvā sesehi paribhuñjitabbaṁ bhaveyyāti.",
  "tika-vin07t5:142_6": "“Mūlassa asampaṭicchitattā”ti iminā mūlassa gihisantakattaṁ,",
  "tika-vin07t5:142_7": "teneva pattassa rūpiyasaṁvohārānuppannatañca dasseti.",
  "tika-vin07t5:142_8": "Pañcasahadhammikasantakeneva hi rūpiyasaṁvohāradoso.",
  "tika-vin07t5:142_9": "Tattha ca attano santake pācittiyaṁ,",
  "tika-vin07t5:142_10": "itarattha dukkaṭaṁ.",
  "tika-vin07t5:143_0": "Nissajjīti dānavasena vuttaṁ,",
  "tika-vin07t5:143_1": "na vinayakammavasena.",
  "tika-vin07t5:143_2": "Teneva “sappissa pūretvā”ti vuttaṁ.",
  "tika-vin07t5:143_3": "Yaṁ attano dhanena parivatteti,",
  "tika-vin07t5:143_4": "tassa vā dhanassa rūpiyabhāvo,",
  "tika-vin07t5:143_5": "parivattanaparivattāpanesu aññatarabhāvo cāti imānettha dve aṅgāni.",
  "tika-vin07t5:144_0": "Rūpiyasaṁvohārasikkhāpadavaṇṇanā niṭṭhitā.",
  "tika-vin07t5:145_0": "10. Kayavikkayasikkhāpadavaṇṇanā",
  "tika-vin07t5:146_0": "593-5.",
  "tika-vin07t5:146_1": "Dasame pāḷiyaṁ jānāhīti idāneva upadhārehi,",
  "tika-vin07t5:146_2": "idaṁ pacchā chaḍḍetuṁ na sakkāti adhippāyo.",
  "tika-vin07t5:146_3": "Imināti bhikkhunā diyyamānaṁ vuttaṁ.",
  "tika-vin07t5:146_4": "Imanti parena paṭidiyyamānaṁ.",
  "tika-vin07t5:146_5": "Sesañātakesu saddhādeyyavinipātasambhavato tadabhāvaṭṭhānampi dassetuṁ “mātaraṁ pana pitaraṁ vā”ti vuttaṁ.",
  "tika-vin07t5:146_6": "Na sakkā taṁ paṭikkhipitunti ettha yathā rūpiyaṁ bhatakānaṁ datvā assāmikabhūmiyaṁ ayobījasamuṭṭhāpane",
  "tika-vin07t5:146_7": "bhatiyā khaṇantānaṁ santikā gahitabhaṇḍakabhāvepi pācittiyaṁ hoti,",
  "tika-vin07t5:146_8": "evamidhāpīti keci vadanti,",
  "tika-vin07t5:146_9": "taṁ na yuttaṁ.",
  "tika-vin07t5:146_10": "Yañhi assāmikabhūmiṁ khaṇitvā samuṭṭhāpitaṁ ayobījaṁ,",
  "tika-vin07t5:146_11": "taṁ bhatakānaṁ santakaṁ nāma hoti,",
  "tika-vin07t5:146_12": "tadatthañca tesaṁ rūpiyaṁ dentassa rūpiyasaṁvohārova hoti akappiyavohārena rajanacchalliādīnaṁ āharāpane kayavikkayo viya,",
  "tika-vin07t5:146_13": "tādisampi parabhaṇḍaṁ idha vatthadhovanādīsu natthi,",
  "tika-vin07t5:146_14": "tasmā aṭṭhakathāpamāṇenevettha pācittiyaṁ gahetabbaṁ.",
  "tika-vin07t5:147_0": "597.Puññaṁbhavissatīti detīti ettha sace bhikkhu attano bhaṇḍassa appagghataṁ ñatvāpi akathetvā “idāneva upaparikkhitvā gaṇha,",
  "tika-vin07t5:147_1": "mā pacchā vippaṭisārī hohī”ti vadati,",
  "tika-vin07t5:147_2": "itaro ca attano diyyamānassa mahagghataṁ ajānanto “ūnaṁ vā adhikaṁ vā tumhākamevā”ti datvā gacchati,",
  "tika-vin07t5:147_3": "bhikkhussa anāpatti upanandassa viya paribbājakavatthuggahaṇe.",
  "tika-vin07t5:147_4": "Vippaṭisārissa puna sakasaññāya āgatassa yaṁ adhikaṁ gahitaṁ,",
  "tika-vin07t5:147_5": "taṁ dātabbaṁ.",
  "tika-vin07t5:147_6": "Yena yaṁ parivatteti,",
  "tika-vin07t5:147_7": "tesaṁ ubhinnaṁ kappiyavatthutā,",
  "tika-vin07t5:147_8": "asahadhammikatā,",
  "tika-vin07t5:147_9": "kayavikkayāpajjanañcāti imānettha tīṇi aṅgāni.",
  "tika-vin07t5:148_0": "Kayavikkayasikkhāpadavaṇṇanā niṭṭhitā.",
  "tika-vin07t5:149_0": "Niṭṭhito kosiyavaggo dutiyo.",
  "tika-vin07t5:150_0": "3. Pattavaggo",
  "tika-vin07t5:151_0": "1. Pattasikkhāpadavaṇṇanā",
  "tika-vin07t5:152_0": "602.",
  "tika-vin07t5:152_1": "Tatiyavaggassa paṭhame aḍḍhaterasapalāti māgadhikāya mānatulāya aḍḍhaterasapalaparimitaṁ udakaṁ gaṇhantaṁ sandhāya vuttaṁ,",
  "tika-vin07t5:152_2": "tathā parimitaṁ yavamāsādiṁ gaṇhantiṁ sandhāyāti keci.",
  "tika-vin07t5:152_3": "Ācariyadhammapālattherena pana “pakaticatumuṭṭhikaṁ kuḍuvaṁ,",
  "tika-vin07t5:152_4": "catukuḍuvaṁ nāḷi,",
  "tika-vin07t5:152_5": "tāya nāḷiyā soḷasa nāḷiyo doṇaṁ,",
  "tika-vin07t5:152_6": "taṁ pana magadhanāḷiyā dvādasa nāḷiyo hontīti vadantī”ti vuttaṁ.",
  "tika-vin07t5:152_7": "Damiḷanāḷīti purāṇanāḷiṁ sandhāya vuttaṁ.",
  "tika-vin07t5:152_8": "Sā ca catumuṭṭhikehi kuḍuvehi aṭṭha kuḍuvā,",
  "tika-vin07t5:152_9": "tāya nāḷiyā dve nāḷiyo magadhanāḷiṁ gaṇhāti.",
  "tika-vin07t5:152_10": "Purāṇā pana “sīhaḷanāḷi tisso nāḷiyo gaṇhātī”ti vadanti,",
  "tika-vin07t5:152_11": "tesaṁ matena magadhanāḷi idāni pavattamānāya catukuḍuvāya damiḷanāḷiyā catunāḷikā hoti,",
  "tika-vin07t5:152_12": "tato magadhanāḷito upaḍḍhañca purāṇadamiḷanāḷisaṅkhātaṁ patthaṁ nāma hoti,",
  "tika-vin07t5:152_13": "etena ca “omako nāma patto patthodanaṁ gaṇhātī”ti pāḷivacanañca sameti,",
  "tika-vin07t5:152_14": "lokiyehipi –",
  "tika-vin07t5:153_0": "“Lokiyaṁ magadhañceti, patthadvayamudāhaṭaṁ;",
  "tika-vin07t5:154_0": "Lokiyaṁ soḷasapalaṁ, māgadhaṁ diguṇaṁ mata”nti. –",
  "tika-vin07t5:155_0": "Evaṁ loke nāḷiyā magadhanāḷi diguṇāti dassitā,",
  "tika-vin07t5:155_1": "evañca gayhamāne omakapattassa ca yāpanamattodanagāhikā ca siddhā hoti.",
  "tika-vin07t5:155_2": "Na hi sakkā aṭṭhakuḍuvato ūnodanagāhinā pattena athūpīkataṁ piṇḍapātaṁ pariyesitvā yāpetuṁ.",
  "tika-vin07t5:155_3": "Teneva verañjakaṇḍaṭṭhakathāyaṁ “pattho nāma nāḷimattaṁ hoti ekassa purisassa alaṁ yāpanāya.",
  "tika-vin07t5:155_4": "Vuttampi hetaṁ ‘patthodano nālamayaṁ duvinna”’nti vuttaṁ,",
  "tika-vin07t5:155_5": "“ekekassa dvinnaṁ tiṇṇaṁ pahotī”ti ca āgahaṁ,",
  "tika-vin07t5:155_6": "tasmā idha vuttanayānusāreneva gahetabbaṁ.",
  "tika-vin07t5:156_0": "Ālopassaanurūpanti ettha “byañjanassa mattā nāma odanato catutthabhāgo”ti brahmāyusuttaṭṭhakathāyaṁ vuttattā",
  "tika-vin07t5:156_1": "ālopassa catutthabhāgameva byañjanaṁ anurūpanti daṭṭhabbaṁ.",
  "tika-vin07t5:156_2": "Odanagatikānevāti odanassa anto eva pavisanasīlāni siyuṁ,",
  "tika-vin07t5:156_3": "attano okāsaṁ na gavesantīti attho.",
  "tika-vin07t5:156_4": "Nāmamatteti “majjhimo patto majjhimomako”tiādināmamatte.",
  "tika-vin07t5:157_0": "607-8.Evaṁ payoge payogeti pariyosānālopajjhoharaṇapayoge payoge,",
  "tika-vin07t5:157_1": "ālope ālopeti attho.",
  "tika-vin07t5:157_2": "Katvāti pākapariyosānaṁ katvā.",
  "tika-vin07t5:157_3": "Pacitvā ṭhapessāmīti kāḷavaṇṇapākaṁ sandhāya vuttaṁ.",
  "tika-vin07t5:157_4": "Chiddanti mukhavaṭṭito dvaṅgulassa heṭṭhāchiddaṁ vuttaṁ.",
  "tika-vin07t5:157_5": "Sesaṁ paṭhamakathine vuttanayameva.",
  "tika-vin07t5:158_0": "Pattasikkhāpadavaṇṇanā niṭṭhitā.",
  "tika-vin07t5:159_0": "2. Ūnapañcabandhanasikkhāpadavaṇṇanā",
  "tika-vin07t5:160_0": "609-613.",
  "tika-vin07t5:160_1": "Dutiye pāḷiyaṁ ahaṁ pattena te bhikkhū santapessāmīti seso.",
  "tika-vin07t5:160_2": "“Apatto”ti iminā adhiṭṭhānavijahanampi dasseti.",
  "tika-vin07t5:160_3": "Pañcabandhanepi patte aparipuṇṇapāke patte viya adhiṭṭhānaṁ na ruhati.",
  "tika-vin07t5:160_4": "“Tipupaṭṭakena vā”ti vuttattā tambalohādīhi kappiyalohehi ayopattassa chiddaṁ chādetuṁ vaṭṭati.",
  "tika-vin07t5:160_5": "Teneva “lohamaṇḍalakenā”ti vuttaṁ.",
  "tika-vin07t5:160_6": "Imasmiṁ sikkhāpade akāḷavaṇṇampi kappiyapattaṁ viññāpentassa āpatti evāti daṭṭhabbaṁ.",
  "tika-vin07t5:160_7": "Adhiṭṭhānupagapattassa ūnapañcabandhanatā,",
  "tika-vin07t5:160_8": "attuddesikatā,",
  "tika-vin07t5:160_9": "akataviññatti,",
  "tika-vin07t5:160_10": "tāya ca paṭilābhoti imānettha cattāri aṅgāni.",
  "tika-vin07t5:161_0": "Ūnapañcabandhanasikkhāpadavaṇṇanā niṭṭhitā.",
  "tika-vin07t5:162_0": "3. Bhesajjasikkhāpadavaṇṇanā",
  "tika-vin07t5:163_0": "618-621.",
  "tika-vin07t5:163_1": "Tatiye pāḷiyaṁ pilindavacchattherena “na kho, mahārāja,",
  "tika-vin07t5:163_2": "bhagavatā ārāmiko anuññāto”ti paṭhamaṁ paṭikkhipitvā “anujānāmi,",
  "tika-vin07t5:163_3": "bhikkhave,",
  "tika-vin07t5:163_4": "ārāmika”nti puggalānampi ārāmikanāmena dāsaggahaṇe anuññāte eva ārāmikānaṁ gahitattā khettavatthādīni",
  "tika-vin07t5:163_5": "kappiyavohārenapi puggalānaṁ gahetuṁ na vaṭṭati,",
  "tika-vin07t5:163_6": "tathā ananuññātattāti viññāyati.",
  "tika-vin07t5:163_7": "“Khettavatthupaṭiggahaṇā paṭivirato hotī”tiādinā hi paṭikkhittesu ekasseva puggalikavasena gahaṇe anuññāte",
  "tika-vin07t5:163_8": "itarītarānaṁ tathā na gahetabbatā siddhāva hoti.",
  "tika-vin07t5:163_9": "Yañca pilindavacchattherena dāyakakulassa dārikāya suvaṇṇamālāvasena tiṇaṇḍupakassa nimmānaṁ,",
  "tika-vin07t5:163_10": "taṁ “anāpatti,",
  "tika-vin07t5:163_11": "bhikkhave,",
  "tika-vin07t5:163_12": "iddhimassa iddhivisaye”ti vacanato kulasaṅgahādi na hotīti katanti daṭṭhabbaṁ,",
  "tika-vin07t5:163_13": "keci pana “khīṇāsavānaṁ lābhicchāya abhāvato kulasaṅgahepi ājīvakopo natthī”ti vadanti,",
  "tika-vin07t5:163_14": "taṁ na yuttaṁ khīṇāsavānampi ājīvavipattihetūnaṁ piṇḍapātādīnaṁ parivajjetabbato.",
  "tika-vin07t5:163_15": "Vuttañhi dhammasenāpatinā “neva bhindeyyamājīvaṁ,",
  "tika-vin07t5:163_16": "cajamānopi jīvita”nti.",
  "tika-vin07t5:163_17": "Bhagavatā ca “gāthābhigītaṁ me abhojanīya”ntiādi vuttaṁ.",
  "tika-vin07t5:164_0": "622.Uggahitakanti paribhogatthāya sayaṁ gahitaṁ.",
  "tika-vin07t5:164_1": "Sayaṁ karotīti pacitvā karoti.",
  "tika-vin07t5:164_2": "Purebhattanti tadahupurebhattameva vaṭṭati savatthukapaṭiggahitattā.",
  "tika-vin07t5:164_3": "Sayaṁkatanti khīranavanītaṁ pacitvā kataṁ.",
  "tika-vin07t5:164_4": "Nirāmisamevāti tadahupurebhattaṁ sandhāya vuttaṁ.",
  "tika-vin07t5:164_5": "Ajja sayaṁkataṁ nirāmisameva bhuñjantassa kasmā sāmapāko na hotīti āha “navanītaṁ tāpentassā”tiādi.",
  "tika-vin07t5:164_6": "Paṭiggahitehīti khīradadhīni sandhāya vuttaṁ.",
  "tika-vin07t5:164_7": "Uggahitakehi kataṁ abbhañjanādīsu upanetabbanti yojanā.",
  "tika-vin07t5:164_8": "Eseva nayoti nissaggiyāpattiṁ sandhāya vuttaṁ.",
  "tika-vin07t5:164_9": "Akappiyamaṁsasappimhīti hatthiādīnaṁ sappimhi.",
  "tika-vin07t5:165_0": "Ettha panāti navanīte viseso atthīti attho.",
  "tika-vin07t5:165_1": "Dhotaṁ vaṭṭatīti dhotameva paṭiggahitumpi na vaṭṭati,",
  "tika-vin07t5:165_2": "itarathā savatthukapaṭiggahitaṁ hotīti therānaṁ adhippāyo.",
  "tika-vin07t5:166_0": "Mahāsivattherassa pana vatthuno viyojitattā dadhiguḷikādīhi yuttatāmattena savatthukapaṭiggahitaṁ nāma na hoti,",
  "tika-vin07t5:166_1": "tasmā takkato uddhaṭamattameva paṭiggahetvā dhovitvā,",
  "tika-vin07t5:166_2": "pacitvā vā nirāmisameva katvā paribhuñjiṁsūti adhippāyo,",
  "tika-vin07t5:166_3": "na pana dadhiguḷikādīhi saha vikāle bhuñjiṁsu.",
  "tika-vin07t5:166_4": "Tenāha “tasmā navanītaṁ paribhuñjantena…pe…",
  "tika-vin07t5:166_5": "savatthukapaṭiggahitaṁ nāma na hotī”ti.",
  "tika-vin07t5:166_6": "Tattha adhotaṁ paṭiggahetvāpi taṁ navanītaṁ paribhuñjantena dadhiādīni apanetvā paribhuñjitabbanti attho.",
  "tika-vin07t5:166_7": "Khayaṁ gamissatīti nirāmisaṁ hoti,",
  "tika-vin07t5:166_8": "tasmā vikālepi vaṭṭatīti attho.",
  "tika-vin07t5:166_9": "Ettāvatāti navanīte laggamattena visuṁ dadhiādivohāraṁ aladdhena appamattena dadhiādināti attho,",
  "tika-vin07t5:166_10": "etena visuṁ paṭiggahitadadhiādīhi saha pakkaṁ savatthukapaṭiggahitasaṅkhyameva gacchatīti dasseti.",
  "tika-vin07t5:166_11": "Tasmimpīti nirāmisabhūtepi.",
  "tika-vin07t5:166_12": "Kukkuccakānaṁ pana ayaṁ adhippāyo –",
  "tika-vin07t5:166_13": "paṭiggahaṇe tāva dadhiādīhi asambhinnarasattā bhattena sahitena guḷapiṇḍādi viya savatthukapaṭiggahitaṁ nāma na hoti,",
  "tika-vin07t5:166_14": "taṁ pana pacantena dhovitvāva pacitabbaṁ,",
  "tika-vin07t5:166_15": "itarathā pacanakkhaṇe paccamānadadhiguḷikādīhi sambhinnarasatāya sāmaṁpakkaṁ jātaṁ,",
  "tika-vin07t5:166_16": "tesu khīṇesu sāmaṁpakkameva hoti,",
  "tika-vin07t5:166_17": "tasmā nirāmisameva pacitabbanti.",
  "tika-vin07t5:166_18": "Teneva “āmisena saha pakkattā”ti kāraṇaṁ vuttaṁ.",
  "tika-vin07t5:167_0": "Ettha cāyaṁ vicāraṇā –",
  "tika-vin07t5:167_1": "savatthukapaṭiggahitattābhāve āmisena saha bhikkhunā pakkassa sayaṁpākadoso vā parisaṅkīyati yāvakālikatā vā,",
  "tika-vin07t5:167_2": "tattha na tāva sayaṁpākadoso ettha sambhavati sattāhakālikattā.",
  "tika-vin07t5:167_3": "Yañhi tattha dadhiādi āmisagataṁ,",
  "tika-vin07t5:167_4": "taṁ parikkhīṇanti.",
  "tika-vin07t5:167_5": "Atha paṭiggahitadadhiguḷikādinā saha attanā pakkattā savatthukapakkaṁ viya bhaveyyāti parisaṅkīyati,",
  "tika-vin07t5:167_6": "tadā āmisena saha paṭiggahitattāti kāraṇaṁ vattabbaṁ,",
  "tika-vin07t5:167_7": "na pana pakkattāti.",
  "tika-vin07t5:167_8": "Tathā ca upaḍḍhattherānaṁ matameva aṅgī kataṁ siyā.",
  "tika-vin07t5:167_9": "Tattha ca sāmaṇerādīhi pakkampi yāvakālikameva siyā paṭiggahitakhīrādiṁ pacitvā anupasampannehi katasappiādi viya ca,",
  "tika-vin07t5:167_10": "na ca taṁ yuttaṁ,",
  "tika-vin07t5:167_11": "bhikkhācārena laddhanavanītādīnaṁ takkādiāmisasaṁsaggasambhavena aparibhuñjitabbatāpasaṅgato.",
  "tika-vin07t5:167_12": "Na hi gahaṭṭhā dhovitvā,",
  "tika-vin07t5:167_13": "sodhetvā vā patte ākirantīti niyamo atthi,",
  "tika-vin07t5:167_14": "aṭṭhakathāyañca “yathā tattha patitataṇḍulakaṇādayo na paccanti, evaṁ…pe…",
  "tika-vin07t5:167_15": "puna pacitvā deti,",
  "tika-vin07t5:167_16": "purimanayeneva sattāhaṁ vaṭṭatī”ti iminā vacanenapetaṁ virujjhati,",
  "tika-vin07t5:167_17": "tasmā idha kukkuccakānaṁ kukkuccuppattiyā nimittameva na dissati.",
  "tika-vin07t5:167_18": "Yathā cettha,",
  "tika-vin07t5:167_19": "evaṁ “lajjī sāmaṇero yathā tattha patitataṇḍulakaṇādayo na paccanti,",
  "tika-vin07t5:167_20": "evaṁ sāmisapākaṁ mocento aggimhi vilīyāpetvā…pe…",
  "tika-vin07t5:167_21": "vaṭṭatī”ti vacanassāpi nimittaṁ na dissati.",
  "tika-vin07t5:167_22": "Yadi hi etaṁ yāvakālikasaṁsaggaparihārāya vuttaṁ siyā,",
  "tika-vin07t5:167_23": "attanāpi tathā kātabbaṁ bhaveyya.",
  "tika-vin07t5:167_24": "Gahaṭṭhehi dinnasappiādīsu ca āmisasaṁsaggasaṅkā na vigaccheyya.",
  "tika-vin07t5:167_25": "Na hi gahaṭṭhā evaṁ vilīyāpetvā pana taṇḍulādiṁ apanetvā puna pacanti,",
  "tika-vin07t5:167_26": "apica bhesajjehi saddhiṁ khīrādiṁ pakkhipitvā yathā khīrādi khayaṁ gacchati,",
  "tika-vin07t5:167_27": "evaṁ parehi pakkabhesajjatelādipi yāvakālikameva siyā,",
  "tika-vin07t5:167_28": "na ca tampi yuttaṁ dadhiādikhayakaraṇatthaṁ “puna pacitvā detī”ti vuttattā.",
  "tika-vin07t5:167_29": "Tasmā mahāsivattheravāde kukkuccaṁ akatvā adhotampi navanītaṁ tadahupi punadivasādīsupi pacituṁ,",
  "tika-vin07t5:167_30": "taṇḍulādimissaṁ sappiādiṁ attanāpi aggimhi vilīyāpetvā parissāvetvā puna takkādikhayatthaṁ pacituñca vaṭṭati.",
  "tika-vin07t5:168_0": "Tattha vijjamānassapi paccamānakkhaṇe sambhinnarasassa yāvakālikassa abbohārikattena savatthukapaṭiggahitapurepaṭiggahitānampi",
  "tika-vin07t5:168_1": "abbohārikatoti niṭṭhamettha gantabbanti.",
  "tika-vin07t5:168_2": "Teneva “ettāvatāsavatthukapaṭiggahitaṁ nāma na hotī”ti vuttaṁ.",
  "tika-vin07t5:168_3": "Visuṁ paṭiggahitena pana khīrādiāmisena navanītādiṁ missetvā bhikkhunā vā aññehi vā pakkatelādibhesajjaṁ savatthukapaṭiggahitasaṅkhyameva gacchati,",
  "tika-vin07t5:168_4": "tattha paviṭṭhayāvakālikassa abbohārikattābhāvā.",
  "tika-vin07t5:168_5": "Yaṁ pana purepariggahitabhesajjehi appaṭiggahitaṁ khīrādiṁ pakkhipitvā pakkatelādikaṁ anupasampanneheva",
  "tika-vin07t5:168_6": "pakkampi savatthukapaṭiggahitampi sannidhipi na hoti,",
  "tika-vin07t5:168_7": "tattha pakkhittakhīrādikassapi tasmiṁ khaṇe sambhinnarasatāya purepaṭiggahitattāpattito.",
  "tika-vin07t5:168_8": "Sace pana appaṭiggahiteheva,",
  "tika-vin07t5:168_9": "aññehi vā pakkatelādīsupi sace āmisaraso paññāyati,",
  "tika-vin07t5:168_10": "taṁ yāvakālikameva hotīti veditabbaṁ.",
  "tika-vin07t5:168_11": "Uggahetvāti sayameva gahetvā.",
  "tika-vin07t5:169_0": "Parissāvetvā gahitanti taṇḍulādivigamatthaṁ parissāvetvā,",
  "tika-vin07t5:169_1": "takkādivigamatthaṁ puna pacitvā gahitanti attho.",
  "tika-vin07t5:169_2": "Paṭiggahetvā ṭhapitabhesajjehīti atirekasattāhapaṭiggahitehi,",
  "tika-vin07t5:169_3": "etena tehi yuttampi sappiādi atirekasattāhapaṭiggahitaṁ na hotīti dasseti.",
  "tika-vin07t5:169_4": "Vaddalisamayeti vassakālasamaye,",
  "tika-vin07t5:169_5": "anātapakāleti attho.",
  "tika-vin07t5:170_0": "Nibbaṭṭitattāti yāvakālikavatthuto vivecitattā,",
  "tika-vin07t5:170_1": "etena tele sabhāvato yāvakālikattābhāvaṁ,",
  "tika-vin07t5:170_2": "bhikkhuno savatthukapaṭiggahaṇena yāvakālikattupagamanañca dasseti.",
  "tika-vin07t5:170_3": "Ubhayampīti attanā,",
  "tika-vin07t5:170_4": "aññehi ca kataṁ.",
  "tika-vin07t5:171_0": "623.Acchavasanti dukkaṭavatthūnaññeva upalakkhaṇanti āha “ṭhapetvā manussavasa”nti.",
  "tika-vin07t5:171_1": "Saṁsaṭṭhanti parissāvitaṁ.",
  "tika-vin07t5:171_2": "Tiṇṇaṁ dukkaṭānanti ajjhohāre ajjhohāre tīṇi dukkaṭāni sandhāya vuttaṁ.",
  "tika-vin07t5:171_3": "Kiñcāpi paribhogatthāya vikāle paṭiggahaṇapacanaparissāvanādīsu pubbapayogesu pāḷiyaṁ,",
  "tika-vin07t5:171_4": "aṭṭhakathāyañca āpatti na vuttā,",
  "tika-vin07t5:171_5": "tathāpi ettha āpattiyā eva bhavitabbaṁ paṭikkhittassa karaṇato āhāratthāya vikāle yāmakālikādīnaṁ paṭiggahaṇe viya.",
  "tika-vin07t5:171_6": "Yasmā khīrādiṁ pakkhipitvā pakkabhesajjatele kasaṭaṁ āmisagatikaṁ,",
  "tika-vin07t5:171_7": "tena saha telaṁ paṭiggahetuṁ,",
  "tika-vin07t5:171_8": "pacituṁ vā bhikkhuno na vaṭṭati.",
  "tika-vin07t5:171_9": "Tasmā vuttaṁ “pakkatelakasaṭe viya kukkuccāyatī”ti.",
  "tika-vin07t5:171_10": "Sace vasāya saha pakkattā na vaṭṭati,",
  "tika-vin07t5:171_11": "idaṁ kasmā na vaṭṭatīti pucchantā “bhante…pe…",
  "tika-vin07t5:171_12": "vaṭṭatī”ti āhaṁsu.",
  "tika-vin07t5:171_13": "Thero atikukkuccatāya ca “etampi, āvuso,",
  "tika-vin07t5:171_14": "na vaṭṭatī”ti āha.",
  "tika-vin07t5:171_15": "Roganiggahatthāya eva vasāya anuññātattaṁ sallakkhetvā pacchā “sādhū”ti sampaṭicchi.",
  "tika-vin07t5:172_0": "“Madhukarīhi nāma madhumakkhikāhī”ti idaṁ khuddakabhamarānaṁ dvinnaṁ eva visesananti keci vadanti,",
  "tika-vin07t5:172_1": "aññe pana “daṇḍakesu madhukārikā madhukarīmakkhikā nāma,",
  "tika-vin07t5:172_2": "tāhi saha tisso madhumakkhikājātiyo”ti vadanti.",
  "tika-vin07t5:172_3": "Bhamaramakkhikāti mahāpaṭalakārikā.",
  "tika-vin07t5:172_4": "Silesasadisanti sukkhatāya vā pakkatāya vā ghanībhūtaṁ.",
  "tika-vin07t5:172_5": "Itaranti tanukamadhu.",
  "tika-vin07t5:173_0": "Ucchurasaṁ upādāyāti nikkasaṭarasassapi sattāhakālikataṁ dasseti “ucchumhā nibbatta”nti pāḷiyaṁ sāmaññato vuttattā.",
  "tika-vin07t5:173_1": "Yaṁ pana suttantaṭṭhakathāyaṁ “ucchu ce,",
  "tika-vin07t5:173_2": "yāvakāliko.",
  "tika-vin07t5:173_3": "Ucchuraso ce,",
  "tika-vin07t5:173_4": "yāmakāliko.",
  "tika-vin07t5:173_5": "Phāṇitaṁ ce,",
  "tika-vin07t5:173_6": "sattāhakālikaṁ. Taco ce,",
  "tika-vin07t5:173_7": "yāvajīvako”ti vuttaṁ,",
  "tika-vin07t5:173_8": "taṁ ambaphalarasādimissatāya yāmakālikattaṁ sandhāya vuttanti gahetabbaṁ,",
  "tika-vin07t5:173_9": "avinayavacanattā taṁ appamāṇanti.",
  "tika-vin07t5:173_10": "Teneva “purebhattaṁ paṭiggahitena aparissāvitaucchurasenā”tiādi vuttaṁ.",
  "tika-vin07t5:173_11": "Nirāmisameva vaṭṭati tattha paviṭṭhayāvakālikassa abbohārikattāti idaṁ guḷe kate tattha vijjamānampi",
  "tika-vin07t5:173_12": "kasaṭaṁ pākena sukkhatāya yāvajīvikattaṁ bhajatīti vuttaṁ.",
  "tika-vin07t5:173_13": "Tassa yāvakālikatte hi sāmaṁpākena purebhattepi anajjhoharaṇīyaṁ siyāti.",
  "tika-vin07t5:173_14": "“Savatthukapaṭiggahitattā”ti idaṁ ucchurase cuṇṇavicuṇṇaṁ hutvā ṭhitakasaṭaṁ sandhāya vuttaṁ,",
  "tika-vin07t5:173_15": "tena ca aparissāvitena appaṭiggahitena anupasampannehi kataṁ sattāhaṁ vaṭṭatīti dasseti.",
  "tika-vin07t5:173_16": "Jhāmaucchuphāṇitanti aggimhi ucchuṁ tāpetvā kataṁ.",
  "tika-vin07t5:173_17": "Koṭṭitaucchuphāṇitanti khuddānukhuddakaṁ chinditvā koṭṭetvā nippīḷetvā pakkaṁ.",
  "tika-vin07t5:174_0": "Taṁ tattha vijjamānampi kasaṭaṁ pakkakāle yāvakālikattaṁ vijahatīti āha “taṁ yutta”nti.",
  "tika-vin07t5:174_1": "Sītodakena katanti madhukapupphāni sītodakena madditvā parissāvetvā pacitvā kataṁ,",
  "tika-vin07t5:174_2": "amadditvā katanti keci,",
  "tika-vin07t5:174_3": "tattha kāraṇaṁ na dissati.",
  "tika-vin07t5:174_4": "Khīrajallikanti khīrapheṇaṁ.",
  "tika-vin07t5:174_5": "Madhukapupphaṁ panātiādi yāvakālikarūpena ṭhitassapi avaṭṭanakamerayabījavatthuṁ dassetuṁ āraddhaṁ.",
  "tika-vin07t5:175_0": "Sabbānipīti sappiādīni pañcapi.",
  "tika-vin07t5:175_1": "Āhārakiccaṁ karontāni etāni kasmā evaṁ paribhuñjitabbānīti codanāparihārāya bhesajjodissaṁ dassentena",
  "tika-vin07t5:175_2": "tappasaṅgena sabbānipi odissakāni ekato dassetuṁ “sattavidhaṁ hī”tiādi vuttaṁ.",
  "tika-vin07t5:175_3": "Apakatibhesajjattā vikaṭāni virūpāni visaharaṇato mahāvisayattā mahantāni cāti mahāvikaṭāni.",
  "tika-vin07t5:175_4": "Upasampadādīnīti ādi-saddena gaṇaṅgaṇūpāhanādiṁ saṅgaṇhāti.",
  "tika-vin07t5:176_0": "Adhiṭṭhetīti bāhiraparibhogatthametanti cittaṁ uppādeti,",
  "tika-vin07t5:176_1": "evaṁ paribhoge anapekkhatāya paṭiggahaṇaṁ vijahatīti adhippāyo.",
  "tika-vin07t5:176_2": "Evaṁ aññesupi kālikesu anajjhoharitukāmatāya suddhacittena bāhiraparibhogatthāya niyamepi paṭiggahaṇaṁ",
  "tika-vin07t5:176_3": "vijahatīti idampi visuṁ ekaṁ paṭiggahaṇavijahanakāraṇanti daṭṭhabbaṁ.",
  "tika-vin07t5:177_0": "625.Sace dvinnaṁ…pe…",
  "tika-vin07t5:177_1": "na vaṭṭatīti ettha pāṭho gaḷito,",
  "tika-vin07t5:177_2": "evaṁ panettha pāṭho veditabbo “sace dvinnaṁ santakaṁ ekena paṭiggahitaṁ avibhattaṁ hoti,",
  "tika-vin07t5:177_3": "sattāhātikkame dvinnampi anāpatti,",
  "tika-vin07t5:177_4": "paribhuñjituṁ pana na vaṭṭatī”ti.",
  "tika-vin07t5:177_5": "Aññathā hi saddappayogopi na saṅgahaṁ gacchati.",
  "tika-vin07t5:177_6": "“Gaṇṭhipadepi ca ayameva pāṭho dassito”ti sāratthadīpaniyaṁ vuttaṁ.",
  "tika-vin07t5:177_7": "Dvinnampi anāpattīti avibhattattā vuttaṁ.",
  "tika-vin07t5:177_8": "“Paribhuñjituṁ pana na vaṭṭatī”ti idaṁ “sattāhaparamaṁ sannidhikārakaṁ paribhuñjitabba”nti vacanato vuttaṁ.",
  "tika-vin07t5:177_9": "“Yena paṭiggahitaṁ,",
  "tika-vin07t5:177_10": "tena vissajjitattā”ti iminā upasampannassa dānampi sandhāya “vissajjetī”ti idaṁ vuttanti dasseti.",
  "tika-vin07t5:177_11": "Upasampannassa nirapekkhadinnavatthumhi paṭiggahaṇassa avigatattepi sakasantakatā vigatāva hoti,",
  "tika-vin07t5:177_12": "tena nissaggiyaṁ na hoti.",
  "tika-vin07t5:177_13": "Attanāva paṭiggahitattaṁ,",
  "tika-vin07t5:177_14": "sakasantakattañcāti imehi dvīhi kāraṇehi nissaggiyaṁ hoti, na ekena.",
  "tika-vin07t5:177_15": "Anupasampannassa nirapekkhadāne pana tadubhayampi vijahati,",
  "tika-vin07t5:177_16": "paribhogopettha vaṭṭati,",
  "tika-vin07t5:177_17": "na sāpekkhadāne dānalakkhaṇābhāvato.",
  "tika-vin07t5:177_18": "“Vissajjetī”ti etasmiñca pāḷipade kassaci adatvā anapekkhatāya chaḍḍanampi saṅgahitanti veditabbaṁ.",
  "tika-vin07t5:177_19": "“Anapekkho datvā”ti idañca paṭiggahaṇavijahanavidhidassanatthameva vuttaṁ.",
  "tika-vin07t5:177_20": "Paṭiggahaṇe hi vijahite puna paṭiggahetvā paribhogo sayameva vaṭṭissati,",
  "tika-vin07t5:177_21": "tabbijahanañca vatthuno sakasantakatāpariccāgena hotīti,",
  "tika-vin07t5:177_22": "etena ca vatthumhi ajjhoharaṇāpekkhāya sati paṭiggahaṇavissajjanaṁ nāma visuṁ na labbhatīti sijjhati.",
  "tika-vin07t5:177_23": "Itarathā hi “paṭiggahaṇe anapekkhova paṭiggahaṇaṁ vissajjetvā puna paṭiggahetvā bhuñjatī”ti vattabbaṁ siyā.",
  "tika-vin07t5:177_24": "“Appaṭiggahitattā”ti iminā ekassa santakaṁ aññena paṭiggahitampi nissaggiyaṁ hotīti dasseti.",
  "tika-vin07t5:178_0": "Evanti “puna gahessāmī”ti apekkhaṁ akatvā suddhacittena pariccattataṁ parāmasati.",
  "tika-vin07t5:178_1": "Paribhuñjantassa anāpattidassanatthanti nissaggiyamūlikāhi pācittiyādiāpattīhi anāpattidassanatthanti adhippāyo.",
  "tika-vin07t5:178_2": "Paribhoge anāpattidassanatthanti ettha pana nissaṭṭhapaṭiladdhassa kāyikaparibhogādīsu yā dukkaṭāpatti vuttā,",
  "tika-vin07t5:178_3": "tāya anāpattidassanatthanti adhippāyo.",
  "tika-vin07t5:178_4": "Sappiādīnaṁ paṭiggahitabhāvo,",
  "tika-vin07t5:178_5": "attano santakatā,",
  "tika-vin07t5:178_6": "sattāhātikkamoti imānettha tīṇi aṅgāni.",
  "tika-vin07t5:179_0": "Bhesajjasikkhāpadavaṇṇanā niṭṭhitā.",
  "tika-vin07t5:180_0": "4. Vassikasāṭikasikkhāpadavaṇṇanā",
  "tika-vin07t5:181_0": "628.",
  "tika-vin07t5:181_1": "Catutthe jeṭṭhamūlapuṇṇamāsiyā…pe…",
  "tika-vin07t5:181_2": "karaṇakkhettañcāti paṭhamaddhamāsampi karaṇakkhettaṁ vuttaṁ.",
  "tika-vin07t5:181_3": "Taṁ “katvā nivāsetabba”nti imassa purimaddhamāse vā pacchimaddhamāse vā katvā pacchimamāseva nivāsetabbanti",
  "tika-vin07t5:181_4": "evamatthaṁ gahetvā vuttaṁ nivāsaneyeva āpattiyā vuttattāti.",
  "tika-vin07t5:181_5": "Yaṁ pana mātikāṭṭhakathāyaṁ “gimhānaṁ pacchimo māso pariyesanakkhettaṁ,",
  "tika-vin07t5:181_6": "pacchimo addhamāso karaṇanivāsanakkhettampī”ti vuttaṁ,",
  "tika-vin07t5:181_7": "taṁ tasmiṁyeva addhamāse katvā nivāsetabbanti evamatthaṁ gahetvā vuttaṁ.",
  "tika-vin07t5:181_8": "Idha vuttanayeneva atthe gahite virodho natthi.",
  "tika-vin07t5:182_0": "“Vattabhede dukkaṭa”nti idaṁ vassikasāṭikaadinnapubbe sandhāya vuttaṁ.",
  "tika-vin07t5:182_1": "Tenāha “ye manussā”tiādi.",
  "tika-vin07t5:182_2": "Pakatiyā vassikasāṭikadāyakā nāma saṅghaṁ vā attānaṁ vā appavāretvāva anusaṁvaccharaṁ dāyakā.",
  "tika-vin07t5:183_0": "630.“Cha māse parihāraṁ labhatī”ti etena antovassepi yāva vassānassa pacchimadivasā akatā parihāraṁ labhatīti dīpitaṁ hoti.",
  "tika-vin07t5:183_1": "Ekamāsanti hemantassa pacchimuposathena saha gaṇetvā vuttaṁ.",
  "tika-vin07t5:183_2": "Tasmiṁ uposathadivase eva hi taṁ mūlacīvaraṁ kātabbaṁ,",
  "tika-vin07t5:183_3": "itarathā hi nissaggiyato.",
  "tika-vin07t5:183_4": "Ekāhadvīhādivasena…pe…",
  "tika-vin07t5:183_5": "laddhā ceva niṭṭhitā cāti ettha ekāhānāgatāya vassūpanāyikāya laddhā ceva niṭṭhitā ca dvīhānāgatāya…pe…",
  "tika-vin07t5:183_6": "dasāhānāgatāya vassūpanāyikāya laddhā ceva niṭṭhitā ca,",
  "tika-vin07t5:183_7": "antovasse vā laddhā ceva niṭṭhitā cāti evamattho daṭṭhabbo.",
  "tika-vin07t5:183_8": "Tattha āsaḷhīmāsassa juṇhapakkhapuṇṇamiyaṁ laddhā,",
  "tika-vin07t5:183_9": "tadaheva rajanakappapariyosānehi niṭṭhitā ca vassikasāṭikā “ekāhānāgatāya vassūpanāyikāya laddhā ceva niṭṭhitā cā”ti vuccati.",
  "tika-vin07t5:183_10": "Eteneva nayena juṇhapakkhassa chaṭṭhiyaṁ laddhā,",
  "tika-vin07t5:183_11": "niṭṭhitā ca “dasāhānāgatāya vassūpanāyikāya laddhā ceva niṭṭhitā cā”ti vuccati.",
  "tika-vin07t5:183_12": "Yāva paṭhamakattikatemāsipuṇṇamā,",
  "tika-vin07t5:183_13": "tāva laddhā,",
  "tika-vin07t5:183_14": "niṭṭhitā ca “antovasse laddhā ceva niṭṭhitā cā”ti vuccati.",
  "tika-vin07t5:183_15": "Paṭhamakattikatemāsipuṇṇamito paraṁ laddhā ceva niṭṭhitā ca yāva cīvarakālo nātikkamati,",
  "tika-vin07t5:183_16": "tāva anadhiṭṭhahitvāpi ṭhapetuṁ vaṭṭatīti adhippāyo.",
  "tika-vin07t5:184_0": "Ettha ca “tasmiṁyeva antodasāhe adhiṭṭhātabbā”ti avisesena vuttepi vassānato pubbe ekāhadvīhādivasena",
  "tika-vin07t5:184_1": "anāgatāya vassūpanāyikāya laddhā tehi divasehi dasāhaṁ anatikkamantena vassūpanāyikadivasato paṭṭhāya",
  "tika-vin07t5:184_2": "adhiṭṭhānakkhettaṁ sampattā eva adhiṭṭhātabbā,",
  "tika-vin07t5:184_3": "tato pana pubbe dasāhātikkamena niṭṭhitāpi na adhiṭṭhātabbā adhiṭṭhānassa akhettattā.",
  "tika-vin07t5:184_4": "Tādisā pana vassūpanāyikadivase eva adhiṭṭhātabbā,",
  "tika-vin07t5:184_5": "anadhiṭṭhahato aruṇuggamanena nissaggiyaṁ hoti.",
  "tika-vin07t5:184_6": "Yadi evaṁ “dasāhānāgatāyā”ti iminā kiṁ payojananti ce?",
  "tika-vin07t5:184_7": "Vassānato pubbe eva dasāhe atikkante niṭṭhitā vassūpanāyikadivase eva adhiṭṭhātabbāti dassanatthaṁ vuttaṁ.",
  "tika-vin07t5:184_8": "Tenevāha “dasāhātikkame niṭṭhitā tadaheva adhiṭṭhātabbā”ti.",
  "tika-vin07t5:185_0": "Dasāhe appahonte cīvarakālaṁ nātikkametabbāti temāsabbhantare dasāhe appahonte navāhānāgatāya kattikatemāsipuṇṇamāya sattamito paṭṭhāya laddhā,",
  "tika-vin07t5:185_1": "niṭṭhitā ca cīvarakālaṁ nātikkametabbāti attho.",
  "tika-vin07t5:185_2": "Tathā hi “māso seso gimhānanti bhikkhunā vassikasāṭikacīvaraṁ pariyesitabba”nti pariyesanakkhettaṁ vatvā",
  "tika-vin07t5:185_3": "“vassikasāṭikaṁ vassānaṁ cātumāsaṁ adhiṭṭhātu”nti vuttattā katāyapi akatāyapi māsamattaṁ anadhiṭṭhātabbatā siddhā.",
  "tika-vin07t5:185_4": "Yasmā ca akatā vassikasāṭikasaṅkhyaṁ na gacchati,",
  "tika-vin07t5:185_5": "akaraṇañca kenaci vekallena,",
  "tika-vin07t5:185_6": "na anādarena,",
  "tika-vin07t5:185_7": "tasmā cātumāsaṁ akatattā eva parihāraṁ labhati,",
  "tika-vin07t5:185_8": "katā pana adhiṭṭhānakkhette,",
  "tika-vin07t5:185_9": "akatā ca cīvarakāle dasāhaparamasikkhāpadeneva parihāraṁ labhatīti ayamattho labbhati.",
  "tika-vin07t5:185_10": "Kasmāti attano matiyā kāraṇapucchā.",
  "tika-vin07t5:185_11": "Tasmāti vassāneyeva vassikasāṭikāya adhiṭṭhātabbatāvacanato.",
  "tika-vin07t5:185_12": "“Ticīvaraṁ adhiṭṭhātu”nti suttaṁ panettha sesacīvarānaṁ evaṁ kālaniyamābhāvaṁ sādhetuṁ uddhaṭaṁ.",
  "tika-vin07t5:185_13": "Na hi tenettha aññaṁ payojanaṁ atthi.",
  "tika-vin07t5:186_0": "Kadā adhiṭṭhātabbātiādikurundivacanenāpi “yadā vā tadā vā adhiṭṭhātuṁ vaṭṭatī”ti idaṁ paṭikkhipitvā dasāhabbhantare",
  "tika-vin07t5:186_1": "eva katāya adhiṭṭhātabbataṁ dasseti.",
  "tika-vin07t5:187_0": "Pāḷiyaṁ acchinnacīvarassātiādīsu acchinnasesacīvarassa naṭṭhasesacīvarassa.",
  "tika-vin07t5:187_1": "Etesañhi asamaye pariyesananivāsanāpattiyā eva anāpatti vuttā.",
  "tika-vin07t5:187_2": "Teneva mātikāṭṭhakathāyaṁ “acchinnacīvarassa vā naṭṭhacīvarassa vā anivatthaṁ corā harantīti evaṁ āpadāsu",
  "tika-vin07t5:187_3": "vā nivāsayato ummattakādīnañca anāpattī”ti vuttaṁ,",
  "tika-vin07t5:187_4": "idha pana samantapāsādikāyaṁ ayaṁ nissaggiyā anāpatti pāḷito sayameva sijjhatīti imaṁ adassetvā asijjhamānaṁ",
  "tika-vin07t5:187_5": "naggassa nhāyato dukkaṭāpattiyā eva anāpattiṁ dassetuṁ “acchinnacīvarassā”tiādi vuttanti gahetabbaṁ.",
  "tika-vin07t5:187_6": "Na hi esā anāpatti avutte sijjhatīti.",
  "tika-vin07t5:187_7": "Vassikasāṭikāya attuddesikatā,",
  "tika-vin07t5:187_8": "asamaye pariyesanatā,",
  "tika-vin07t5:187_9": "tāya ca paṭilābhoti imāni tāva pariyesanāpattiyā tīṇi aṅgāni.",
  "tika-vin07t5:187_10": "Nivāsanāpattiyā pana sacīvaratā,",
  "tika-vin07t5:187_11": "āpadābhāvo,",
  "tika-vin07t5:187_12": "vassikasāṭikāya sakabhāvo,",
  "tika-vin07t5:187_13": "asamaye nivāsananti cattāri aṅgāni.",
  "tika-vin07t5:188_0": "Vassikasāṭikasikkhāpadavaṇṇanā niṭṭhitā.",
  "tika-vin07t5:189_0": "5. Cīvaraacchindanasikkhāpadavaṇṇanā",
  "tika-vin07t5:190_0": "631.",
  "tika-vin07t5:190_1": "Pañcame yampi…pe…",
  "tika-vin07t5:190_2": "acchindīti ettha yaṁ te ahaṁ cīvaraṁ adāsiṁ,",
  "tika-vin07t5:190_3": "taṁ “mayā saddhiṁ pakkamissatī”ti saññāya adāsiṁ,",
  "tika-vin07t5:190_4": "na aññathāti kupito acchindīti evaṁ ajjhāharitvā yojetabbaṁ.",
  "tika-vin07t5:191_0": "633.Ekaṁ dukkaṭanti yadi āṇatto avassaṁ acchindati,",
  "tika-vin07t5:191_1": "āṇattikkhaṇe pācittiyameva.",
  "tika-vin07t5:191_2": "Yadi na acchindati,",
  "tika-vin07t5:191_3": "tadā eva dukkaṭanti daṭṭhabbaṁ.",
  "tika-vin07t5:191_4": "Ekavācāya sambahulā āpattiyoti yadi āṇatto anantarāyena acchindati,",
  "tika-vin07t5:191_5": "āṇattikkhaṇeyeva vatthugaṇanāya pācittiyaāpattiyo payogakaraṇakkhaṇeyeva āpattiyā āpajjitabbato,",
  "tika-vin07t5:191_6": "cīvaraṁ pana acchinneyeva nissaggiyaṁ hoti.",
  "tika-vin07t5:191_7": "Yadi so na acchindati,",
  "tika-vin07t5:191_8": "āṇattikkhaṇe ekameva dukkaṭanti daṭṭhabbaṁ.",
  "tika-vin07t5:191_9": "Evaṁ aññatthāpi īdisesu nayo ñātabbo.",
  "tika-vin07t5:192_0": "635.Upajjhaṁ gaṇhissatīti sāmaṇerassa dānaṁ dīpeti,",
  "tika-vin07t5:192_1": "tena ca sāmaṇerakāle datvā upasampannakāle acchindatopi pācittiyaṁ dīpeti.",
  "tika-vin07t5:192_2": "“Bhikkhussa sāmaṁ cīvaraṁ datvā”ti idaṁ ukkaṭṭhavasena vuttaṁ.",
  "tika-vin07t5:192_3": "Āharāpetuṁ pana vaṭṭatīti kamme akate bhatisadisattā vuttaṁ.",
  "tika-vin07t5:192_4": "Vikappanupagapacchimacīvaratā,",
  "tika-vin07t5:192_5": "sāmaṁ dinnatā,",
  "tika-vin07t5:192_6": "sakasaññitā,",
  "tika-vin07t5:192_7": "upasampannatā,",
  "tika-vin07t5:192_8": "kodhavasena acchindanaṁ vā acchindāpanaṁ vāti imānettha pañca aṅgāni.",
  "tika-vin07t5:193_0": "Cīvaraacchindanasikkhāpadavaṇṇanā niṭṭhitā.",
  "tika-vin07t5:194_0": "6. Suttaviññattisikkhāpadavaṇṇanā",
  "tika-vin07t5:195_0": "636.",
  "tika-vin07t5:195_1": "Chaṭṭhe vītavītaṭṭhānaṁ yasmiṁ caturassadārumhi paliveṭhenti,",
  "tika-vin07t5:195_2": "tassa turīti nāmaṁ.",
  "tika-vin07t5:195_3": "Vāyantā tiriyaṁ suttaṁ pavesetvā yena ākoṭentā vatthe ghanabhāvaṁ āpādenti,",
  "tika-vin07t5:195_4": "taṁ “vema”nti vuccati.",
  "tika-vin07t5:196_0": "“Itarasmiṁ tatheva dukkaṭa”nti iminā vāyituṁ āraddhakālato paṭṭhāya yathāvuttaparicchedaniṭṭhiteyeva dukkaṭampi hoti,",
  "tika-vin07t5:196_1": "na tato pubbe vāyanapayogesūti dasseti.",
  "tika-vin07t5:197_0": "Tanteṭhitaṁyeva adhiṭṭhātabbanti ettha ekavāraṁ adhiṭṭhite pacchā vītaṁ adhiṭṭhitagatikameva hoti,",
  "tika-vin07t5:197_1": "puna adhiṭṭhānakiccaṁ natthi.",
  "tika-vin07t5:197_2": "Sace pana antarantarā dasā ṭhapetvā visuṁ visuṁ saparicchedaṁ vītaṁ hoti,",
  "tika-vin07t5:197_3": "paccekaṁ adhiṭṭhātabbamevāti daṭṭhabbaṁ.",
  "tika-vin07t5:197_4": "Ettha ca kappiyasuttaṁ gahetvā aññātakaappavāritenāpi akappiyatantavāyena “suttamatthi,",
  "tika-vin07t5:197_5": "vāyanto natthī”tiādipariyāyamukhena vāyāpentassa anāpatti.",
  "tika-vin07t5:197_6": "Teneva mātikāṭṭhakathāyaṁ “vāyāpeyyā”ti padassa “cīvaraṁ me, āvuso,",
  "tika-vin07t5:197_7": "vāyathāti akappiyaviññattiyā vāyāpeyyā”ti attho vutto,",
  "tika-vin07t5:197_8": "evaṁ vadanto akappiyatantavāyena vāyāpeti nāma, nāññathā.",
  "tika-vin07t5:198_0": "640.Anāpatti cīvaraṁ sibbetuntiādīsu iminā sikkhāpadeneva anāpatti,",
  "tika-vin07t5:198_1": "akataviññattipaccayā pana dukkaṭamevāti vadanti.",
  "tika-vin07t5:198_2": "Akappiyasuttatā,",
  "tika-vin07t5:198_3": "attuddesikatā,",
  "tika-vin07t5:198_4": "akappiyatantavāyena akappiyaviññattiyā vāyāpananti imānettha tīṇi aṅgāni.",
  "tika-vin07t5:199_0": "Suttaviññattisikkhāpadavaṇṇanā niṭṭhitā.",
  "tika-vin07t5:200_0": "7. Mahāpesakārasikkhāpadavaṇṇanā",
  "tika-vin07t5:201_0": "642.",
  "tika-vin07t5:201_1": "Sattame “kiñcimattaṁ anupadajjeyyā”ti idaṁ payogabhedadassanaṁ,",
  "tika-vin07t5:201_2": "dānaṁ panettha aṅgaṁ na hoti.",
  "tika-vin07t5:201_3": "Teneva tassa vibhaṅge “antamaso dhammampi bhaṇatī”ti vuttaṁ.",
  "tika-vin07t5:201_4": "Sesamettha uttānameva.",
  "tika-vin07t5:201_5": "Aññātakaappavāritānaṁ tantavāye upasaṅkamitvā vikappamāpajjanatā,",
  "tika-vin07t5:201_6": "cīvarassa attuddesikatā,",
  "tika-vin07t5:201_7": "tassa vacanena suttavaḍḍhanaṁ,",
  "tika-vin07t5:201_8": "cīvarapaṭilābhoti imānettha cattāri aṅgāni.",
  "tika-vin07t5:202_0": "Mahāpesakārasikkhāpadavaṇṇanā niṭṭhitā.",
  "tika-vin07t5:203_0": "8. Accekacīvarasikkhāpadavaṇṇanā",
  "tika-vin07t5:204_0": "646.",
  "tika-vin07t5:204_1": "Aṭṭhame chaṭṭhiyaṁ uppannacīvarassa ekādasamāruṇo cīvarakāle uṭṭhātīti āha “chaṭṭhito paṭṭhāyā”tiādi,",
  "tika-vin07t5:204_2": "tena ca “dasāhānāgata”nti vuttattā pañcamito paṭṭhāya puṇṇamito pubbe dasasu aruṇesu uṭṭhitesupi cīvaraṁ nissaggiyaṁ na hoti.",
  "tika-vin07t5:204_3": "Puṇṇamiyā saha ekādasa divasā labbhantīti ettakameva iminā sikkhāpadena laddhaṁ,",
  "tika-vin07t5:204_4": "chaṭṭhito paṭṭhāya uppannaṁ sabbacīvaraṁ paṭhamakathinasikkhāpadavaseneva yāva cīvarakālaṁ nissaggiyaṁ na hotīti dasseti.",
  "tika-vin07t5:205_0": "650.",
  "tika-vin07t5:205_1": "Idāni paṭhamakathinādisikkhāpadehi tassa tassa cīvarassa labbhamānaṁ parihāraṁ idheva ekato sampiṇḍetvā dassento “atirekacīvarassā”tiādimāha.",
  "tika-vin07t5:205_2": "“Anatthate kathine ekādasadivasādhiko māso,",
  "tika-vin07t5:205_3": "atthate kathine ekādasadivasādhikā pañca māsā”ti ayameva pāṭho pāḷiyā sameti.",
  "tika-vin07t5:205_4": "Keci pana “dasadivasādhiko māso,",
  "tika-vin07t5:205_5": "dasadivasādhikā pañca māsāti pāṭhena bhavitabba”nti vadanti,",
  "tika-vin07t5:205_6": "taṁ na yuttaṁ,",
  "tika-vin07t5:205_7": "aññathā “navāhānāgata”nti vattabbato.",
  "tika-vin07t5:205_8": "Yaṁ panettha mātikāṭṭhakathāyañca “kāmañcesa ‘dasāhaparamaṁ atirekacīvaraṁ dhāretabba’nti imināva siddho,",
  "tika-vin07t5:205_9": "aṭṭhuppattivasena pana apubbaṁ viya atthaṁ dassetvā sikkhāpadaṁ ṭhapita”nti likhanti,",
  "tika-vin07t5:205_10": "taṁ pamādalikhitaṁ “pavāraṇamāsassa juṇhapakkhapañcamito paṭṭhāya uppannassa cīvarassa nidhānakālo dassito hotī”ti vuttattā.",
  "tika-vin07t5:205_11": "Imameva ca pamādalikhitaṁ gahetvā bhadantabuddhadattācariyena ca “parihārekamāsova,",
  "tika-vin07t5:205_12": "dasāhaparamo mato”tiādi vuttanti gahetabbaṁ.",
  "tika-vin07t5:206_0": "Accekacīvarasadise aññasminti pubbe adhiṭṭhite uppannakālākārādi sādisena accekacīvarasadise aññasmiṁ",
  "tika-vin07t5:206_1": "cīvare accekacīvarasaññāya cīvarakālaṁ atikkametīti attho.",
  "tika-vin07t5:206_2": "Tenevettha dukkaṭaṁ,",
  "tika-vin07t5:206_3": "anāpatti ca vuttā,",
  "tika-vin07t5:206_4": "itarathā tīsupi padesu pācittiyasseva vattabbato.",
  "tika-vin07t5:206_5": "Anaccekacīvarampi hi cīvarakālaṁ atikkamayato pācittiyameva accekacīvarattike viyāti daṭṭhabbaṁ.",
  "tika-vin07t5:206_6": "Vikappanupagapacchimappamāṇassa accekacīvarassa attano santakatā,",
  "tika-vin07t5:206_7": "dasāhānāgatāya kattikatemāsipuṇṇamāya uppannabhāvo,",
  "tika-vin07t5:206_8": "anadhiṭṭhitaavikappitatā,",
  "tika-vin07t5:206_9": "cīvarakālātikkamoti imānettha cattāri aṅgāni.",
  "tika-vin07t5:207_0": "Accekacīvarasikkhāpadavaṇṇanā niṭṭhitā.",
  "tika-vin07t5:208_0": "9. Sāsaṅkasikkhāpadavaṇṇanā",
  "tika-vin07t5:209_0": "652-3.",
  "tika-vin07t5:209_1": "Navame antarantarā gharametthāti antaragharanti gāmo vuttoti āha “antogāme”ti.",
  "tika-vin07t5:209_2": "“Paṭhamaṁ jhānaṁ upasampajja viharatī”ti imassa vibhaṅge “upasampajja”nti sānusāraṁ uddhaṭaṁ.",
  "tika-vin07t5:209_3": "Taṁ sandhāyāha “upasampajjantiādīsu viyā”ti.",
  "tika-vin07t5:209_4": "Tassāpīti “vutthavassāna”nti vibhaṅgapadassapi.",
  "tika-vin07t5:209_5": "Vutthavassānanti ca niddhāraṇe sāmivacanaṁ,",
  "tika-vin07t5:209_6": "etena ca purimasikkhāpade anatthatakathinānaṁ kathinamāsepi asamādānacāro na labbhatīti siddhaṁ hoti,",
  "tika-vin07t5:209_7": "itarathā sikkhāpadasseva niratthakattāti daṭṭhabbaṁ.",
  "tika-vin07t5:210_0": "Parikkhepārahaṭṭhānatoti ettha gāmapariyante ṭhitagharūpacārato paṭṭhāya eko leḍḍupāto parikkhepārahaṭṭhānaṁ nāma.",
  "tika-vin07t5:210_1": "Visuddhimaggepi “aparikkhittassa paṭhamaleḍḍupātato paṭṭhāyā”ti vuttaṁ.",
  "tika-vin07t5:210_2": "Tanti taṁ paṭhamasenāsanādiṁ.",
  "tika-vin07t5:210_3": "Majjhimanikāyaṭṭhakathāyaṁ pana vihārassapi gāmasseva upacāraṁ nīharitvā ubhinnaṁ leḍḍupātānaṁ antarā minitabbanti vuttaṁ.",
  "tika-vin07t5:211_0": "“Kosambiyaṁ aññataro bhikkhu gilāno hotī”ti āgatattā “kosambakasammuti anuññātā”ti vuttaṁ.",
  "tika-vin07t5:211_1": "“Ayañca pacchimadisaṁ gato hotī”ti iminā antaraghare cīvaraṁ nikkhipitvā tasmiṁ vihāre vasantassa sakalampi cīvaramāsaṁ vippavasituṁ vaṭṭati,",
  "tika-vin07t5:211_2": "tato aññattha gamanakicce sati vihārato bahi chārattaṁ vippavāso anuññātoti dīpeti.",
  "tika-vin07t5:211_3": "Tenāha “senāsanaṁ āgantvā sattamaṁ aruṇaṁ uṭṭhāpetu”ntiādi.",
  "tika-vin07t5:211_4": "Vasitvāti aruṇaṁ uṭṭhāpetvā.",
  "tika-vin07t5:211_5": "Tatthevāti tasmiññeva gataṭṭhāne.",
  "tika-vin07t5:211_6": "Aṅgāni panettha aṭṭhakathāyameva vuttāni.",
  "tika-vin07t5:212_0": "Sāsaṅkasikkhāpadavaṇṇanā niṭṭhitā.",
  "tika-vin07t5:213_0": "10. Pariṇatasikkhāpadavaṇṇanā",
  "tika-vin07t5:214_0": "660.",
  "tika-vin07t5:214_1": "Dasame ropitamālavacchatoti kenaci niyametvā ropitaṁ sandhāya vuttaṁ.",
  "tika-vin07t5:214_2": "Anocitaṁ milāyamānaṁ ocinitvā yattha katthaci pūjetuṁ vaṭṭati.",
  "tika-vin07t5:214_3": "Ṭhitaṁ disvāti sesakaṁ gahetvā ṭhitaṁ disvā.",
  "tika-vin07t5:214_4": "Yattha icchatha,",
  "tika-vin07t5:214_5": "tattha dethāti ettha niyametvā “asukassa dehī”ti vuttepi doso natthi “tumhākaṁ ruciyā”ti vuttattā.",
  "tika-vin07t5:214_6": "Saṅghe pariṇatabhāvo,",
  "tika-vin07t5:214_7": "taṁ ñatvā attano pariṇāmanaṁ,",
  "tika-vin07t5:214_8": "paṭilābhoti imānettha tīṇi aṅgāni.",
  "tika-vin07t5:215_0": "Pariṇatasikkhāpadavaṇṇanā niṭṭhitā.",
  "tika-vin07t5:216_0": "Niṭṭhito pattavaggo tatiyo.",
  "tika-vin07t5:217_0": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t5:218_0": "Tiṁsakavaṇṇanānayo niṭṭhito.",
  "tika-vin07t5:219_0": "Paṭhamo bhāgo niṭṭhito.",
  "tika-vin07t5:220_0": "Namo tassa bhagavato arahato sammāsambuddhassa",
  "tika-vin07t5:221_0": "Vinayapiṭake",
  "tika-vin07t5:222_0": "Vimativinodanī-ṭīkā (dutiyo bhāgo)"
}