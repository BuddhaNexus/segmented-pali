{
  "mil5.2.5:0.1_0": "Milindapañha",
  "mil5.2.5:0.2_0": "Meṇḍakapañha",
  "mil5.2.5:0.3_0": "Abhejjavagga",
  "mil5.2.5:0.4_0": "5. Buddhalābhantarāyapañha",
  "mil5.2.5:1.1_0": "“Bhante nāgasena, tumhe bhaṇatha—",
  "mil5.2.5:1.2_0": "‘lābhī tathāgato cīvarapiṇḍapātasenāsanagilānappaccayabhesajjaparikkhārānan’ti.",
  "mil5.2.5:1.3_0": "Puna ca tathāgato pañcasālaṁ brāhmaṇagāmaṁ piṇḍāya pavisitvā kiñcideva alabhitvā yathādhotena pattena nikkhantoti.",
  "mil5.2.5:1.4_0": "Yadi,",
  "mil5.2.5:1.4_1": "bhante nāgasena,",
  "mil5.2.5:1.4_2": "tathāgato lābhī cīvarapiṇḍapātasenāsanagilānappaccayabhesajjaparikkhārānaṁ,",
  "mil5.2.5:1.4_3": "tena hi pañcasālaṁ brāhmaṇagāmaṁ piṇḍāya pavisitvā kiñcideva alabhitvā yathādhotena pattena nikkhantoti yaṁ vacanaṁ,",
  "mil5.2.5:1.4_4": "taṁ micchā.",
  "mil5.2.5:1.5_0": "Yadi pañcasālaṁ brāhmaṇagāmaṁ piṇḍāya pavisitvā kiñcideva alabhitvā yathādhotena pattena nikkhanto,",
  "mil5.2.5:1.5_1": "tena hi lābhī tathāgato cīvarapiṇḍapātasenāsanagilānappaccayabhesajjaparikkhārānanti tampi vacanaṁ micchā.",
  "mil5.2.5:1.6_0": "Ayampi ubhato koṭiko pañho sumahanto dunnibbeṭho tavānuppatto, so tayā nibbāhitabbo”ti.",
  "mil5.2.5:2.1_0": "“Lābhī, mahārāja,",
  "mil5.2.5:2.1_1": "tathāgato cīvarapiṇḍapātasenāsanagilānappaccayabhesajjaparikkhārānaṁ,",
  "mil5.2.5:2.1_2": "pañcasālañca brāhmaṇagāmaṁ piṇḍāya pavisitvā kiñcideva alabhitvā yathādhotena pattena nikkhanto,",
  "mil5.2.5:2.1_3": "tañca pana mārassa pāpimato kāraṇā”ti.",
  "mil5.2.5:2.2_0": "“Tena hi,",
  "mil5.2.5:2.2_1": "bhante nāgasena,",
  "mil5.2.5:2.2_2": "bhagavato gaṇanapathaṁ vītivattakappe abhisaṅkhataṁ kusalaṁ kinti niṭṭhitaṁ,",
  "mil5.2.5:2.2_3": "adhunuṭṭhitena mārena pāpimatā tassa kusalassa balavegaṁ kinti pihitaṁ;",
  "mil5.2.5:2.3_0": "tena hi,",
  "mil5.2.5:2.3_1": "bhante nāgasena,",
  "mil5.2.5:2.3_2": "tasmiṁ vatthusmiṁ dvīsu ṭhānesu upavādo āgacchati,",
  "mil5.2.5:2.3_3": "kusalatopi akusalaṁ balavataraṁ hoti,",
  "mil5.2.5:2.3_4": "buddhabalatopi mārabalaṁ balavataraṁ hotīti;",
  "mil5.2.5:2.4_0": "tena hi rukkhassa mūlatopi aggaṁ bhārataraṁ hoti, guṇasamparikiṇṇatopi pāpiyaṁ balavataraṁ hotī”ti.",
  "mil5.2.5:2.5_0": "“Na, mahārāja,",
  "mil5.2.5:2.5_1": "tāvatakena kusalatopi akusalaṁ balavataraṁ nāma hoti,",
  "mil5.2.5:2.5_2": "na buddhabalatopi mārabalaṁ balavataraṁ nāma hoti.",
  "mil5.2.5:2.6_0": "Api cettha kāraṇaṁ icchitabbaṁ.",
  "mil5.2.5:3.1_0": "Yathā, mahārāja,",
  "mil5.2.5:3.1_1": "puriso rañño cakkavattissa madhuṁ vā madhupiṇḍikaṁ vā aññaṁ vā upāyanaṁ abhihareyya,",
  "mil5.2.5:3.1_2": "tamenaṁ rañño dvārapālo evaṁ vadeyya ‘akālo, bho,",
  "mil5.2.5:3.1_3": "ayaṁ rañño dassanāya, tena hi, bho,",
  "mil5.2.5:3.1_4": "tava upāyanaṁ gahetvā sīghasīghaṁ paṭinivatta,",
  "mil5.2.5:3.1_5": "pure tava rājā daṇḍaṁ dhāressatī’ti.",
  "mil5.2.5:3.2_0": "Tato so puriso daṇḍabhayā tasito ubbiggo taṁ upāyanaṁ ādāya sīghasīghaṁ paṭinivatteyya,",
  "mil5.2.5:3.2_1": "api nu kho so, mahārāja,",
  "mil5.2.5:3.2_2": "rājā cakkavattī tāvatakena upāyanavikalamattakena dvārapālato dubbalataro nāma hoti,",
  "mil5.2.5:3.2_3": "aññaṁ vā pana kiñci upāyanaṁ na labheyyā”ti?",
  "mil5.2.5:3.3_0": "“Na hi, bhante,",
  "mil5.2.5:3.3_1": "issāpakato so, bhante,",
  "mil5.2.5:3.3_2": "dvārapālo upāyanaṁ nivāresi,",
  "mil5.2.5:3.3_3": "aññena pana dvārena satasahassaguṇampi rañño upāyanaṁ upetī”ti.",
  "mil5.2.5:3.4_0": "“Evameva kho, mahārāja,",
  "mil5.2.5:3.4_1": "issāpakato māro pāpimā pañcasālake brāhmaṇagahapatike anvāvisi,",
  "mil5.2.5:3.4_2": "aññāni pana anekāni devatāsatasahassāni amataṁ dibbaṁ ojaṁ gahetvā upagatāni ‘bhagavato kāye ojaṁ odahissāmā’ti",
  "mil5.2.5:3.4_3": "bhagavantaṁ namassamānāni pañjalikāni ṭhitānī”ti.",
  "mil5.2.5:4.1_0": "“Hotu,",
  "mil5.2.5:4.1_1": "bhante nāgasena,",
  "mil5.2.5:4.1_2": "sulabhā bhagavato cattāro paccayā loke uttamapurisassa,",
  "mil5.2.5:4.1_3": "yācitova bhagavā devamanussehi cattāro paccaye paribhuñjati,",
  "mil5.2.5:4.1_4": "api ca kho pana mārassa yo adhippāyo,",
  "mil5.2.5:4.1_5": "so tāvatakena siddho,",
  "mil5.2.5:4.1_6": "yaṁ so bhagavato bhojanassa antarāyamakāsi.",
  "mil5.2.5:4.2_0": "Ettha me, bhante, kaṅkhā na chijjati, vimatijātohaṁ tattha saṁsayapakkhando.",
  "mil5.2.5:4.3_0": "Na me tattha mānasaṁ pakkhandati,",
  "mil5.2.5:4.3_1": "yaṁ tathāgatassa arahato sammāsambuddhassa sadevake loke aggapuggalavarassa kusalavarapuññasambhavassa",
  "mil5.2.5:4.3_2": "asamasamassa anupamassa appaṭisamassa chavakaṁ lāmakaṁ parittaṁ pāpaṁ anariyaṁ vipannaṁ māro lābhantarāyamakāsī”ti.",
  "mil5.2.5:5.1_0": "“Cattāro kho, mahārāja,",
  "mil5.2.5:5.1_1": "antarāyā adiṭṭhantarāyo uddissa katantarāyo upakkhaṭantarāyo paribhogantarāyoti.",
  "mil5.2.5:5.2_0": "Tattha katamo adiṭṭhantarāyo?",
  "mil5.2.5:5.3_0": "Anodissa adassanena anabhisaṅkhataṁ koci antarāyaṁ karoti ‘kiṁ parassa dinnenā’ti,",
  "mil5.2.5:5.3_1": "ayaṁ adiṭṭhantarāyo nāma.",
  "mil5.2.5:6.1_0": "Katamo uddissa katantarāyo?",
  "mil5.2.5:6.2_0": "Idhekaccaṁ puggalaṁ upadisitvā uddissa bhojanaṁ paṭiyattaṁ hoti,",
  "mil5.2.5:6.2_1": "taṁ koci antarāyaṁ karoti,",
  "mil5.2.5:6.2_2": "ayaṁ uddissa katantarāyo nāma.",
  "mil5.2.5:7.1_0": "Katamo upakkhaṭantarāyo?",
  "mil5.2.5:7.2_0": "Idha yaṁ kiñci upakkhaṭaṁ hoti appaṭiggahitaṁ,",
  "mil5.2.5:7.2_1": "tattha koci antarāyaṁ karoti,",
  "mil5.2.5:7.2_2": "ayaṁ upakkhaṭantarāyo nāma.",
  "mil5.2.5:8.1_0": "Katamo paribhogantarāyo?",
  "mil5.2.5:8.2_0": "Idha yaṁ kiñci paribhogaṁ, tattha koci antarāyaṁ karoti, ayaṁ paribhogantarāyo nāma.",
  "mil5.2.5:8.3_0": "Ime kho, mahārāja, cattāro antarāyā.",
  "mil5.2.5:9.1_0": "Yaṁ pana māro pāpimā pañcasālake brāhmaṇagahapatike anvāvisi,",
  "mil5.2.5:9.1_1": "taṁ neva bhagavato paribhogaṁ na upakkhaṭaṁ na uddissakataṁ,",
  "mil5.2.5:9.1_2": "anāgataṁ asampattaṁ adassanena antarāyaṁ kataṁ,",
  "mil5.2.5:9.1_3": "taṁ pana nekassa bhagavatoyeva,",
  "mil5.2.5:9.1_4": "atha kho ye te tena samayena nikkhantā abbhāgatā,",
  "mil5.2.5:9.1_5": "sabbepi te taṁ divasaṁ bhojanaṁ na labhiṁsu,",
  "mil5.2.5:9.1_6": "nāhaṁ taṁ, mahārāja,",
  "mil5.2.5:9.1_7": "passāmi sadevake loke samārake sabrahmake sassamaṇabrāhmaṇiyā pajāya sadevamanussāya,",
  "mil5.2.5:9.1_8": "yo tassa bhagavato uddissa kataṁ upakkhaṭaṁ paribhogaṁ antarāyaṁ kareyya.",
  "mil5.2.5:9.2_0": "Sace koci issāya uddissa kataṁ upakkhaṭaṁ paribhogaṁ antarāyaṁ kareyya,",
  "mil5.2.5:9.2_1": "phaleyya tassa muddhā satadhā vā sahassadhā vā.",
  "mil5.2.5:10.1_0": "Cattārome, mahārāja, tathāgatassa kenaci anāvaraṇīyā guṇā.",
  "mil5.2.5:10.2_0": "Katame cattāro?",
  "mil5.2.5:10.3_0": "Lābho, mahārāja, bhagavato uddissa kato upakkhaṭo na sakkā kenaci antarāyaṁ kātuṁ;",
  "mil5.2.5:10.4_0": "sarīrānugatā, mahārāja, bhagavato byāmappabhā na sakkā kenaci antarāyaṁ kātuṁ;",
  "mil5.2.5:10.5_0": "sabbaññutaṁ, mahārāja, bhagavato ñāṇaratanaṁ na sakkā kenaci antarāyaṁ kātuṁ;",
  "mil5.2.5:10.6_0": "jīvitaṁ, mahārāja, bhagavato na sakkā kenaci antarāyaṁ kātuṁ.",
  "mil5.2.5:10.7_0": "Ime kho, mahārāja,",
  "mil5.2.5:10.7_1": "cattāro tathāgatassa kenaci anāvaraṇīyā guṇā,",
  "mil5.2.5:10.7_2": "sabbepete, mahārāja,",
  "mil5.2.5:10.7_3": "guṇā ekarasā arogā akuppā aparūpakkamā aphusāni kiriyāni.",
  "mil5.2.5:10.8_0": "Adassanena, mahārāja, māro pāpimā nilīyitvā pañcasālake brāhmaṇagahapatike anvāvisi.",
  "mil5.2.5:11.1_0": "Yathā, mahārāja, rañño paccante dese visame adassanena nilīyitvā corā panthaṁ dūsenti.",
  "mil5.2.5:11.2_0": "Yadi pana rājā te core passeyya, api nu kho te corā sotthiṁ labheyyun”ti?",
  "mil5.2.5:11.3_0": "“Na hi, bhante, pharasunā phālāpeyya satadhā vā sahassadhā vā”ti.",
  "mil5.2.5:11.4_0": "“Evameva kho, mahārāja, adassanena māro pāpimā nilīyitvā pañcasālake brāhmaṇagahapatike anvāvisi.",
  "mil5.2.5:12.1_0": "Yathā vā pana, mahārāja, itthī sapatikā adassanena nilīyitvā parapurisaṁ sevati;",
  "mil5.2.5:12.2_0": "evameva kho, mahārāja, adassanena māro pāpimā nilīyitvā pañcasālake brāhmaṇagahapatike anvāvisi.",
  "mil5.2.5:12.3_0": "Yadi, mahārāja,",
  "mil5.2.5:12.3_1": "itthī sāmikassa sammukhā parapurisaṁ sevati,",
  "mil5.2.5:12.3_2": "api nu kho sā itthī sotthiṁ labheyyā”ti?",
  "mil5.2.5:12.4_0": "“Na hi, bhante, haneyyāpi taṁ, bhante, sāmiko vadheyyāpi bandheyyāpi dāsittaṁ vā upaneyyā”ti.",
  "mil5.2.5:12.5_0": "“Evameva kho, mahārāja, adassanena māro pāpimā nilīyitvā pañcasālake brāhmaṇagahapatike anvāvisi.",
  "mil5.2.5:12.6_0": "Yadi, mahārāja,",
  "mil5.2.5:12.6_1": "māro pāpimā bhagavato uddissa kataṁ upakkhaṭaṁ paribhogaṁ antarāyaṁ kareyya,",
  "mil5.2.5:12.6_2": "phaleyya tassa muddhā satadhā vā sahassadhā vā”ti.",
  "mil5.2.5:12.7_0": "“Evametaṁ,",
  "mil5.2.5:12.7_1": "bhante nāgasena,",
  "mil5.2.5:12.7_2": "corikāya kataṁ mārena pāpimatā,",
  "mil5.2.5:12.7_3": "nilīyitvā māro pāpimā pañcasālake brāhmaṇagahapatike anvāvisi.",
  "mil5.2.5:12.8_0": "Sace so, bhante,",
  "mil5.2.5:12.8_1": "māro pāpimā bhagavato uddissa kataṁ upakkhaṭaṁ paribhogaṁ antarāyaṁ kareyya,",
  "mil5.2.5:12.8_2": "muddhā vāssa phaleyya satadhā vā sahassadhā vā,",
  "mil5.2.5:12.8_3": "kāyo vāssa bhusamuṭṭhi viya vikireyya.",
  "mil5.2.5:12.9_0": "Sādhu, bhante nāgasena, evametaṁ tathā sampaṭicchāmī”ti.",
  "mil5.2.5:13.1_0": "Buddhalābhantarāyapañho pañcamo."
}