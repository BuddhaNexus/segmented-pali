{
  "tika-vin08t5:0_0": "5. Kulasaṅgahavinicchayakathā",
  "tika-vin08t5:1_0": "27.",
  "tika-vin08t5:1_1": "Evaṁ viññattivinicchayaṁ kathetvā idāni kulasaṅgahavinicchayaṁ kathetuṁ “kulasaṅgaho”tiādimāha.",
  "tika-vin08t5:1_2": "Tattha saṅgaṇhanaṁ saṅgaho,",
  "tika-vin08t5:1_3": "kulānaṁ saṅgaho kulasaṅgaho,",
  "tika-vin08t5:1_4": "paccayadāyakādīnaṁ gihīnaṁ anuggahakaraṇaṁ.",
  "tika-vin08t5:1_5": "Anuggahattho hettha saṅgaha-saddo yathā “puttadārassa saṅgaho”ti.",
  "tika-vin08t5:2_0": "28.",
  "tika-vin08t5:2_1": "Tattha koṭṭananti sayaṁ chindanaṁ.",
  "tika-vin08t5:2_2": "Koṭṭāpananti “imaṁ chindā”ti aññesaṁ chedāpanaṁ.",
  "tika-vin08t5:2_3": "Āḷiyā bandhananti yathā gacchamūle udakaṁ santiṭṭhati,",
  "tika-vin08t5:2_4": "tathā samantato bandhanaṁ.",
  "tika-vin08t5:2_5": "Udakassāti akappiyaudakassa “kappiyaudakasiñcana”nti visuṁ vakkhamānattā,",
  "tika-vin08t5:2_6": "tañca ārāmādiatthaṁ ropane akappiyavohāresupi kappiyavohāresupi kappiyaudakasiñcanādi vaṭṭatīti vakkhamānattā",
  "tika-vin08t5:2_7": "idhāpi vibhāgaṁ katvā kappiyaudakasiñcanādi visuṁ dassitaṁ.",
  "tika-vin08t5:2_8": "Ettha ca katamaṁ akappiyaudakaṁ,",
  "tika-vin08t5:2_9": "katamaṁ pana kappiyaudakanti?",
  "tika-vin08t5:2_10": "Sappāṇakaṁ akappiyaudakaṁ,",
  "tika-vin08t5:2_11": "appāṇakaṁ kappiyaudakanti.",
  "tika-vin08t5:2_12": "Kathaṁ viññāyatīti ce,",
  "tika-vin08t5:2_13": "“yo pana bhikkhu jānaṁ sappāṇakaṁ udakaṁ tiṇaṁ vā mattikaṁ vā siñceyya vā siñcāpeyya vā pācittiya”nti vacanato.",
  "tika-vin08t5:2_14": "Yathā koṭṭanakhaṇanādikāyikakiriyāpi akappiyavohāre saṅgahitā,",
  "tika-vin08t5:2_15": "evaṁ mātikāujukaraṇādikappiyavohārepīti āha “sukkhamātikāya ujukaraṇa”nti.",
  "tika-vin08t5:2_16": "Hatthapādamukhadhovananahaānodakasiñcananti imināpi pakārantarena kappiyaudakasiñcanameva dasseti.",
  "tika-vin08t5:2_17": "Akappiyavohāre koṭṭanakhaṇanādivasena sayaṁ karaṇassapi kathaṁ saṅgahoti?",
  "tika-vin08t5:2_18": "Akappiyanti vohariyatīti akappiyavohāroti akappiyabhūtaṁ karaṇakārāpanādi sabbameva saṅgahitaṁ,",
  "tika-vin08t5:2_19": "na pana akappiyavacanamattanti daṭṭhabbaṁ.",
  "tika-vin08t5:2_20": "Kappiyavohārepi eseva nayo.",
  "tika-vin08t5:2_21": "Sukkhamātikāya ujukaraṇanti iminā purāṇapaṇṇādīnaṁ haraṇampi saṅgahitanti daṭṭhabbaṁ.",
  "tika-vin08t5:2_22": "Kudālādīni bhūmiyaṁ ṭhapetvā ṭhānato hatthena gahetvā ṭhānameva pākaṭataranti “obhāso”ti vuttaṁ.",
  "tika-vin08t5:3_0": "29.",
  "tika-vin08t5:3_1": "Mahāpaccarivādaṁ patiṭṭhāpetukāmo pacchā vadati.",
  "tika-vin08t5:3_2": "Vanatthāyāti idaṁ keci “vatatthāyā”ti paṭhanti,",
  "tika-vin08t5:3_3": "tesaṁ vatiatthāyāti attho.",
  "tika-vin08t5:3_4": "Vajirabuddhiṭīkāyampi tatheva vuttaṁ,",
  "tika-vin08t5:3_5": "“ārāmaropā vanaropā,",
  "tika-vin08t5:3_6": "ye narā setukārakā”ti vacanato pana taṁ vicāretabbaṁ.",
  "tika-vin08t5:3_7": "Akappiyavohārepi ekaccaṁ vaṭṭatīti dassetuṁ “na kevalañca sesa”ntiādimāha.",
  "tika-vin08t5:3_8": "Yaṁ kiñci mātikanti sukkhamātikaṁ vā asukkhamātikaṁ vā.",
  "tika-vin08t5:3_9": "Kappiyaudakaṁ siñcitunti iminā “kappiyaudakaṁ siñcathā”ti vattumpi vaṭṭatīti dasseti.",
  "tika-vin08t5:3_10": "Sayaṁ ropetumpi vaṭṭatīti iminā “ropehī”ti vattumpi vaṭṭatītipi siddhaṁ.",
  "tika-vin08t5:4_0": "30.Pācittiyañceva dukkaṭañcāti pathavīkhaṇanapaccayā pācittiyaṁ,",
  "tika-vin08t5:4_1": "kulasaṅgahapaccayā dukkaṭaṁ.",
  "tika-vin08t5:4_2": "Akappiyavohārenāti “idaṁ khaṇa,",
  "tika-vin08t5:4_3": "idaṁ ropehī”ti akappiyavohārena.",
  "tika-vin08t5:4_4": "Dukkaṭamevāti kulasaṅgahapaccayā dukkaṭaṁ.",
  "tika-vin08t5:4_5": "Ubhayatrāti kappiyākappiyapathaviyaṁ.",
  "tika-vin08t5:5_0": "Sabbatthāti kulasaṅgahaparibhogaārāmādiatthāya ropite.",
  "tika-vin08t5:5_1": "Dukkaṭampīti na kevalaṁ pācittiyameva.",
  "tika-vin08t5:5_2": "Kappiyenāti kappiyaudakena.",
  "tika-vin08t5:5_3": "Tesaṁyeva dvinnanti kulasaṅgahaparibhogānaṁ.",
  "tika-vin08t5:5_4": "Dukkaṭanti kulasaṅgahatthāya sayaṁ siñcane,",
  "tika-vin08t5:5_5": "kappiyavohārena vā akappiyavohārena vā siñcāpane dukkaṭaṁ,",
  "tika-vin08t5:5_6": "paribhogatthāya sayaṁ siñcane,",
  "tika-vin08t5:5_7": "akappiyavohārena siñcāpane ca dukkaṭaṁ.",
  "tika-vin08t5:5_8": "Payogabahulatāyāti sayaṁ karaṇe,",
  "tika-vin08t5:5_9": "kāyapayogassa kārāpane vacīpayogassa bahuttena.",
  "tika-vin08t5:5_10": "Āpattibahulatā veditabbāti ettha sayaṁ siñcane dhārāpacchedagaṇanāya āpattigaṇanā veditabbā.",
  "tika-vin08t5:5_11": "Siñcāpane pana punappunaṁ āṇāpentassa vācāya vācāya āpatti,",
  "tika-vin08t5:5_12": "sakiṁ āṇattassa bahusiñcane ekāva.",
  "tika-vin08t5:6_0": "Ocinane dukkaṭapācittiyānīti kulasaṅgahapaccayā dukkaṭaṁ,",
  "tika-vin08t5:6_1": "bhūtagāmapātabyatāya pācittiyaṁ.",
  "tika-vin08t5:6_2": "Aññatthāti vatthupūjādiatthāya ocinane.",
  "tika-vin08t5:6_3": "Sakiṁ āṇattoti akappiyavohārena āṇatto.",
  "tika-vin08t5:6_4": "Pācittiyamevāti akappiyavohārena āṇattattā bhūtagāmasikkhāpadena pācittiyaṁ.",
  "tika-vin08t5:6_5": "Kappiyavacanena pana vatthupūjādiatthāya ocināpentassa anāpattiyeva.",
  "tika-vin08t5:7_0": "31.",
  "tika-vin08t5:7_1": "Ganthanena nibbattaṁ dāmaṁ ganthimaṁ.",
  "tika-vin08t5:7_2": "Esa nayo sesesupi.",
  "tika-vin08t5:7_3": "Na vaṭṭatīti kulasaṅgahatthāya,",
  "tika-vin08t5:7_4": "vatthupūjādiatthāya vā vuttanayena karontassa kārāpentassa ca dukkaṭanti attho.",
  "tika-vin08t5:7_5": "Vaṭṭatīti vatthupūjādiatthāya vaṭṭati,",
  "tika-vin08t5:7_6": "kulasaṅgahatthāya pana kappiyavohārena kārāpentassapi dukkaṭameva.",
  "tika-vin08t5:7_7": "Purimanayenevāti “bhikkhussa vā”tiādinā vuttanayena.",
  "tika-vin08t5:7_8": "Dhammāsanavitāne baddhakaṇṭakesu pupphāni vinivijjhitvā ṭhapentīti sambandho.",
  "tika-vin08t5:7_9": "Uparūpari vijjhitvā chattasadisaṁ katvā āvuṇanato “chattādhichattaṁ viyā”ti vuttaṁ.",
  "tika-vin08t5:7_10": "“Kadalikkhandhamhī”tiādinā vuttaṁ sabbameva sandhāya “taṁ atioḷārikamevā”ti vuttaṁ,",
  "tika-vin08t5:7_11": "sabbattha karaṇe,",
  "tika-vin08t5:7_12": "akappiyavohārena kārāpane ca dukkaṭamevāti attho.",
  "tika-vin08t5:7_13": "Pupphavijjhanatthaṁ kaṇṭakampi bandhituṁ na vaṭṭatīti imassa upalakkhaṇattā pupphadāmolambakādiatthāya rajjubandhanādipi na vaṭṭatīti keci vadanti.",
  "tika-vin08t5:7_14": "Aññe pana “pupphavijjhanatthaṁ kaṇṭakanti visesitattā tadatthaṁ kaṇṭakameva bandhituṁ na vaṭṭati,",
  "tika-vin08t5:7_15": "tañca aṭṭhakathāpamāṇenā”ti vadanti,",
  "tika-vin08t5:7_16": "vīmaṁsitvā gahetabbaṁ.",
  "tika-vin08t5:7_17": "Pupphapaṭicchakaṁ nāma dantādīhi kataṁ pupphādhānaṁ.",
  "tika-vin08t5:7_18": "Etampi nāgadantakampi sachiddameva gahetabbaṁ.",
  "tika-vin08t5:7_19": "Asokapiṇḍiyāti asokasākhānaṁ,",
  "tika-vin08t5:7_20": "pupphānaṁ vā samūhe.",
  "tika-vin08t5:7_21": "Sāratthadīpaniyaṁ pana “asokapiṇḍiyāti asokapupphamañjarikāyā”ti vuttaṁ.",
  "tika-vin08t5:7_22": "Dhammarajju nāma cetiyaṁ vā bodhiṁ vā pupphappavesanatthaṁ āvijjhitvā bandharajju.",
  "tika-vin08t5:7_23": "Vimativinodaniyaṁ pana “dhammarajju nāma cetiyādīni parikkhipitvā tesañca rajjuyā ca antarā pupphappavesanatthāya bandharajju.",
  "tika-vin08t5:7_24": "Sithilavaṭṭitāya vā vaṭṭiyā abbhantare pupphappavesanatthāya evaṁ bandhātipi vadantī”ti vuttaṁ.",
  "tika-vin08t5:8_0": "Matthakadāmanti dhammāsanādimatthake palambakadāmaṁ.",
  "tika-vin08t5:8_1": "Tesaṁyevāti uppalādīnaṁ eva.",
  "tika-vin08t5:8_2": "Vākena vāti pupphanāḷaṁ phāletvā pupphena ekābaddhaṭṭhitavākena daṇḍena ca ekābaddheneva.",
  "tika-vin08t5:8_3": "Etena pupphaṁ bījagāmasaṅgahaṁ na gacchati pañcasu bījesu apaviṭṭhattā paṇṇaṁ viya,",
  "tika-vin08t5:8_4": "tasmā kappiyaṁ akārāpetvāpi vikopane doso natthi.",
  "tika-vin08t5:8_5": "Yañca chinnassapi makuḷassa vikasanaṁ,",
  "tika-vin08t5:8_6": "tampi atitaruṇassa abhāvā vuḍḍhilakkhaṇaṁ na hoti,",
  "tika-vin08t5:8_7": "pariṇatassa pana makuḷassa pattānaṁ sinehe pariyādānaṁ gate visuṁbhāvo eva vikāso,",
  "tika-vin08t5:8_8": "teneva chinnamakuḷavikāso achinnamakuḷavikāsato parihīno,",
  "tika-vin08t5:8_9": "milātaniyutto vā dissati.",
  "tika-vin08t5:8_10": "Yañca milātassa udakasaññoge amilānatāpajjanaṁ,",
  "tika-vin08t5:8_11": "tampi tambulapaṇṇādīsu samānaṁ vuḍḍhilakkhaṇaṁ na hoti.",
  "tika-vin08t5:8_12": "Pāḷiaṭṭhakathāsu ca na katthaci pupphānaṁ kappiyakaraṇaṁ āgataṁ,",
  "tika-vin08t5:8_13": "tasmā pupphaṁ sabbathā abījamevāti viññāyati,",
  "tika-vin08t5:8_14": "vīmaṁsitvā gahetabbaṁ.",
  "tika-vin08t5:9_0": "“Pasibbake viyā”ti vuttattā pupphaṁ pasibbake vā pasibbakasadisaṁ bandhe yattha katthaci cīvare vā pakkhipituṁ vaṭṭatīti siddhaṁ.",
  "tika-vin08t5:9_1": "Sāratthadīpaniyaṁ pana “khandhe ṭhapitakāsāvassāti khandhe ṭhapitasaṅghāṭiṁ sandhāya vuttaṁ.",
  "tika-vin08t5:9_2": "Tañhi tathābandhituṁ sakkā bhaveyya.",
  "tika-vin08t5:9_3": "Iminā ca aññampi tādisaṁ kāsāvaṁ vā vatthaṁ vā vuttanayena bandhitvā tattha pupphāni pakkhipituṁ vaṭṭatīti siddhaṁ.",
  "tika-vin08t5:9_4": "Aṁsabhaṇḍikapasibbake pakkhittasadisattā veṭhimaṁ nāma na jātaṁ,",
  "tika-vin08t5:9_5": "tasmā sithilabandhassa antarantarā pakkhipitumpi vaṭṭatīti vadantī”ti vuttaṁ.",
  "tika-vin08t5:9_6": "Heṭṭhā daṇḍakaṁ pana bandhituṁ navaṭṭatīti rajjuādīhi bandhanaṁ sandhāya vuttaṁ,",
  "tika-vin08t5:9_7": "pupphasseva pana acchinnadaṇḍakehi bandhituṁ vaṭṭati eva.",
  "tika-vin08t5:10_0": "Pupphapaṭe ca daṭṭhabbanti pupphapaṭaṁ karontassa dīghato pupphadāmassa haraṇapaccāharaṇavasena pūraṇaṁ sandhāya vuttaṁ,",
  "tika-vin08t5:10_1": "tiriyato haraṇaṁ pana vāyimaṁ nāma hoti,",
  "tika-vin08t5:10_2": "na purimaṁ.",
  "tika-vin08t5:10_3": "“Purimaṭṭhānaṁ atikkāmetī”ti sāmaññato vuttattā purimaṁ pupphakoṭiṁ phusāpetvā vā aphusāpetvā vā parikkhipanavasena atikkāmentassa āpattiyeva.",
  "tika-vin08t5:10_4": "Bandhituṁ vaṭṭatīti puppharahitāya suttavākakoṭiyā bandhituṁ vaṭṭati.",
  "tika-vin08t5:10_5": "Ekavāraṁ haritvā parikkhipitvāti idaṁ pubbe vuttacetiyādiparikkhepaṁ pupphapaṭakaraṇañca sandhāya vuttaṁ,",
  "tika-vin08t5:10_6": "tasmā cetiyaṁ vā bodhiṁ vā parikkhipantena ekavāraṁ parikkhipitvā purimaṭṭhānaṁ sampatte aññassa dātabbaṁ,",
  "tika-vin08t5:10_7": "tenapi ekavāraṁ parikkhipitvā tatheva kātabbaṁ.",
  "tika-vin08t5:10_8": "Pupphapaṭaṁ karontena ca haritvā aññassa dātabbaṁ,",
  "tika-vin08t5:10_9": "tenapi tatheva kātabbaṁ.",
  "tika-vin08t5:10_10": "Sacepi dveyeva bhikkhū ubhosu passesu ṭhatvā pariyāyena haranti,",
  "tika-vin08t5:10_11": "vaṭṭatiyevāti vadanti.",
  "tika-vin08t5:11_0": "Parehi pūritanti dīghato pasāritaṁ.",
  "tika-vin08t5:11_1": "Vāyitunti tiriyato harituṁ,",
  "tika-vin08t5:11_2": "taṁ pana ekavārampi na labhati.",
  "tika-vin08t5:11_3": "Pupphāni ṭhapentenāti aganthitāni pākatikapupphāni aññamaññaṁ phusāpetvāpi ṭhapentena.",
  "tika-vin08t5:11_4": "Pupphadāmaṁ pana pūjanatthāya bhūmiyaṁ ṭhapentena phusāpetvā vā aphusāpetvā vā diguṇaṁ katvā ṭhapetuṁ na vaṭṭatīti vadanti.",
  "tika-vin08t5:12_0": "32.Ghaṭikadāmaolambakoti heṭṭhābhāge ghaṭikākārayutto,",
  "tika-vin08t5:12_1": "dārughaṭikākāro vā olambako.",
  "tika-vin08t5:12_2": "Sāratthadīpaniyaṁ pana “ghaṭikadāmaolambakoti ante ghaṭikākārayutto yamakadāmaolambako”ti vuttaṁ.",
  "tika-vin08t5:12_3": "Vajirabuddhiṭīkāyaṁ pana “ghaṭikadāmaolambakoti yamakadāmaolambakoti likhita”nti vuttaṁ,",
  "tika-vin08t5:12_4": "ekekaṁ pana dāmaṁ nikkhantasuttakoṭiyāva bandhitvā olambituṁ vaṭṭati,",
  "tika-vin08t5:12_5": "pupphadāmadvayaṁ saṅghaṭitukāmenapi nikkhantasuttakoṭiyāva suttakoṭiṁ saṅghaṭituṁ vaṭṭati.",
  "tika-vin08t5:12_6": "Aḍḍhacandākārena mālāguṇaparikkhepoti aḍḍhacandākārena mālāguṇassa punappunaṁ haraṇapaccāharaṇavasena pūretvā parikkhipanaṁ,",
  "tika-vin08t5:12_7": "teneva taṁ purime paviṭṭhaṁ,",
  "tika-vin08t5:12_8": "tasmā etampi aḍḍhacandākāraṁ punappunaṁ haraṇapaccāharaṇavasena pūretuṁ na vaṭṭati.",
  "tika-vin08t5:12_9": "Ekavāraṁ pana aḍḍhacandākārakaraṇe mālāguṇaṁ harituṁ vaṭṭatīti vadanti.",
  "tika-vin08t5:12_10": "Pupphadāmakaraṇanti ettha suttakoṭiyaṁ gahetvāpi ekato kātuṁ na vaṭṭatīti vadanti.",
  "tika-vin08t5:12_11": "Suttamayaṁ geṇḍukaṁ nāma,",
  "tika-vin08t5:12_12": "geṇḍukakharapattadāmānaṁ paṭikkhittattā celādīhi katadāmampi na vaṭṭati akappiyānulomattāti vadanti.",
  "tika-vin08t5:12_13": "Parasantakaṁ deti,",
  "tika-vin08t5:12_14": "dukkaṭamevāti vissāsaggāhena parasantakaṁ gahetvā dentaṁ sandhāya vuttaṁ.",
  "tika-vin08t5:12_15": "Thullaccayanti ettha bhaṇḍadeyyampi hoti.",
  "tika-vin08t5:13_0": "33.Tañca kho vatthupūjanatthāyāti mātāpitūnampi pupphaṁ dentena vatthupūjanatthāyeva dātabbanti dasseti.",
  "tika-vin08t5:13_1": "“Maṇḍanatthāya pana sivaliṅgādipūjanatthāyā”ti ettakameva vuttattā “imaṁ vikkiṇitvā jīvissantī”ti mātāpitūnaṁ vaṭṭati,",
  "tika-vin08t5:13_2": "sesañātakānaṁ tāvakālikameva dātuṁ vaṭṭati.",
  "tika-vin08t5:13_3": "Kassacipīti ñātakassa vā aññātakassa vā kassacipi.",
  "tika-vin08t5:13_4": "Ñātisāmaṇerehevāti tesaṁ gihiparikammamocanatthaṁ vuttaṁ.",
  "tika-vin08t5:13_5": "Itareti aññātakā.",
  "tika-vin08t5:13_6": "Tehipi sāmaṇerehi ācariyupajjhāyānaṁ vattasīsena haritabbaṁ.",
  "tika-vin08t5:13_7": "Sampattānaṁ sāmaṇerānaṁ upaḍḍhabhāgaṁ dātuṁ vaṭṭatīti saṅghikassa lābhassa upacārasīmaṭṭhasāmaṇerānampi",
  "tika-vin08t5:13_8": "santakattā tesampi upaḍḍhabhāgo labbhatevāti katvā vuttaṁ.",
  "tika-vin08t5:13_9": "Cūḷakanti upaḍḍhabhāgatopi upaḍḍhaṁ.",
  "tika-vin08t5:13_10": "Catutthabhāgassetaṁ adhivacanaṁ.",
  "tika-vin08t5:13_11": "Sāmaṇerā…pe…",
  "tika-vin08t5:13_12": "ṭhapentīti idaṁ arakkhitaagopitaṁ sandhāya vuttaṁ.",
  "tika-vin08t5:13_13": "Sāratthadīpaniyaṁ pana “vassaggena abhājanīyaṁ sandhāya vutta”nti vuttaṁ.",
  "tika-vin08t5:13_14": "Tattha tatthāti magge vā cetiyaṅgaṇe vā.",
  "tika-vin08t5:14_0": "34.Sāmaṇerehi dāpetuṁ na labhantīti idaṁ sāmaṇerehi gihikammaṁ kāritaṁ viya hotīti vuttaṁ,",
  "tika-vin08t5:14_1": "na pana pupphadānaṁ hotīti sāmaṇerānampi na vaṭṭanato.",
  "tika-vin08t5:14_2": "Vuttañca “sayamevā”tiādi.",
  "tika-vin08t5:14_3": "Na hi taṁ pupphadānaṁ nāma siyā.",
  "tika-vin08t5:14_4": "Yadi hi tathā āgatānaṁ tesaṁ dānaṁ pupphadānaṁ nāma bhaveyya,",
  "tika-vin08t5:14_5": "sāmaṇerehipi dātuṁ na labbheyya.",
  "tika-vin08t5:14_6": "Sayamevāti sāmaṇerā sayameva.",
  "tika-vin08t5:14_7": "Yāgubhattādīni ādāyāti idaṁ bhikkhūnaṁ atthāya yāgubhattādisampādanaṁ sandhāya vuttattā “na vaṭṭatī”ti avisesena vuttaṁ.",
  "tika-vin08t5:14_8": "Avisesena vuttanti iminā sabbesampi na vaṭṭatīti dasseti.",
  "tika-vin08t5:15_0": "35.Vuttanayenevāti “mātāpitūnaṁ tāva haritvāpi harāpetvāpi pakkositvāpi pakkosāpetvāpi dātuṁ vaṭṭati,",
  "tika-vin08t5:15_1": "sesañātakānaṁ pakkosāpetvāva.",
  "tika-vin08t5:15_2": "Mātāpitūnañca harāpentena ñātisāmaṇereheva harāpetabbaṁ.",
  "tika-vin08t5:15_3": "Itare pana yadi sayameva icchanti,",
  "tika-vin08t5:15_4": "vaṭṭatī”ti imaṁ pupphadāne vuttanayaṁ phaladānepi atidisati,",
  "tika-vin08t5:15_5": "tasmā phalampi mātāpitūnaṁ haraṇaharāpanādinā dātuṁ vaṭṭati,",
  "tika-vin08t5:15_6": "sesañātīnaṁ pakkosāpetvāva.",
  "tika-vin08t5:15_7": "Idāni “yo haritvā vā harāpetvā vā…pe…",
  "tika-vin08t5:15_8": "issaravatāya dadato thullaccaya”nti imaṁ pupphadāne vuttanayaṁ phaladāne saṅkhipitvā dassento “kulasaṅgahatthāya panā”tiādimāha.",
  "tika-vin08t5:15_9": "Khīṇaparibbayānanti āgantuke sandhāya vuttaṁ.",
  "tika-vin08t5:15_10": "Phalaparicchedenāti “ettakāni phalāni dātabbānī”ti evaṁ phalaparicchedena vā.",
  "tika-vin08t5:15_11": "Rukkhaparicchedena vāti “imehi rukkhehi dātabbānī”ti evaṁ rukkhaparicchedena vā.",
  "tika-vin08t5:15_12": "Paricchinnesupi pana rukkhesu “idha phalāni sundarāni,",
  "tika-vin08t5:15_13": "ito gaṇhathā”ti vadantena kulasaṅgaho kato nāma hotīti āha “evaṁ pana na vattabba”nti.",
  "tika-vin08t5:15_14": "Rukkhacchallīti rukkhattaco,",
  "tika-vin08t5:15_15": "sā “bhājanīyabhaṇḍa”nti vuttā.",
  "tika-vin08t5:15_16": "Vuttanayenāti pupphaphalādīsu vuttanayena kulasaṅgaho hotīti dasseti.",
  "tika-vin08t5:16_0": "36.",
  "tika-vin08t5:16_1": "Tesaṁ tesaṁ gihīnaṁ gāmantaradesantarādīsu sāsanapaṭisāsanaharaṇaṁ jaṅghapesaniyaṁ.",
  "tika-vin08t5:16_2": "Tenāha “gihīnaṁ dūteyyaṁ sāsanaharaṇakamma”nti.",
  "tika-vin08t5:16_3": "Dūtassa kammaṁ dūteyyaṁ.",
  "tika-vin08t5:16_4": "Paṭhamaṁ sāsanaṁ aggahetvāpi…pe…",
  "tika-vin08t5:16_5": "pade pade dukkaṭanti idaṁ “tassa sāsanaṁ ārocessāmī”ti iminā adhippāyena gamanaṁ sandhāya vuttaṁ.",
  "tika-vin08t5:16_6": "Tassa pana sāsanaṁ paṭikkhipitvā sayameva kāruññe ṭhito gantvā attano patirūpaṁ sāsanaṁ āroceti, anāpatti.",
  "tika-vin08t5:16_7": "Gihīnañca kappiyasāsanaṁ harituṁ vaṭṭatīti sambandho.",
  "tika-vin08t5:16_8": "Imehi pana aṭṭhahi kuladūsakakammehīti pupphadānaṁ phaladānaṁ cuṇṇadānaṁ mattikadānaṁ dantakaṭṭhadānaṁ",
  "tika-vin08t5:16_9": "veḷudānaṁ paṇṇadānaṁ jaṅghapesanikanti imehi yathāvuttehi.",
  "tika-vin08t5:16_10": "Pabbājanīyakammakatoti kuladūsanapaccayā katapabbājanīyakammo.",
  "tika-vin08t5:17_0": "37.Sekkhabhūmiyaṁ vāti iminā jhānabhūmimpi saṅgaṇhāti.",
  "tika-vin08t5:17_1": "Tiṇṇaṁ vivekānanti kāyacittaupadhivivekabhūtānaṁ tiṇṇaṁ vivekānaṁ.",
  "tika-vin08t5:17_2": "Piṇḍāya caraṇassa bhojanapariyosānattā vuttaṁ “yāva bhojanapariyosāna”nti.",
  "tika-vin08t5:17_3": "Bhutvā āgacchantassapi puna vuttanayeneva paṇidhāya cīvarasaṇṭhāpanādīni karontassa dukkaṭamevāti daṭṭhabbaṁ.",
  "tika-vin08t5:18_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t5:19_0": "Kulasaṅgahavinicchayakathālaṅkāro nāma",
  "tika-vin08t5:20_0": "Pañcamo paricchedo."
}